#+TITLE: 淨土五會念佛略法事儀讚-唐-法照
#+DATE: 2016-06-11 12:29:57
#+SOURCE: github.com/kanripo/KR6p0078 master ad542baa                


No. 1983
淨土五會念佛略法事儀讚一卷
(并序)

南岳沙門法照於上
都章敬寺淨土院述

夫如來設教廣略。隨根終歸乎實相。得真無
生者。孰能與於此哉。然念佛三昧是真無上
深妙禪門矣。以彌陀法王四十八願名號。為
佛事。願力度眾生。所以五會聲流於常宮。淨
教普霑於沙界。故華嚴經云。三賢乃至一切
諸佛無上菩提。皆不離念佛念法念僧而生。
故法華維摩等經。有以音聲語言而作佛事。
又聲名句文為諸教體。豈同今之學者紫金
之容。都撥為有相。髻珠之教懸指為文字。語
無色則捨於真色。論無聲乃厭於梵聲。生
號無為。行稱失道。即顛墜邪山良可悲矣。今
則不然。且金剛般若云。六度萬行一切善法
無非佛因。此是釋迦三世諸佛誠諦真言。足
以為信敬。可依行。今依大無量壽經。五會念
佛。若廣作法事。具在五會法事儀三卷。啟讚
彌陀觀經廣說由序。問答釋疑並在彼文。亦
須具寫尋讀流傳後世。若略作法事。即依此
文。凡作法事人。若道若俗。多即六七人少即
三五人。揀取好聲解者。總須威儀齊整端坐
合掌專心觀佛。齊聲齊和切。不得笑左右顧
視。起真實悲濟之心。勿為名利。眾詮一人為
座主。稽請莊嚴經讚法事。須知次第。一人副
座。知香火打磬同聲唱讚。專知撿挍。先須焚
香聲磬召請聖眾。當座人念佛一聲白眾云。
敬白道場眾等。總須發至誠心端坐合掌。觀
想阿彌陀佛一切賢聖如對目前。若能如是
用心即賢聖降臨。龍天護念。聽聞經讚法事。
令眾等即於言下。滅無量罪獲無量福。心開
意解速證甚深念佛三昧。得無生忍獲大總
持。具六波羅蜜神通自在。言訖即打磬。一下
作梵了。念阿彌陀佛觀音勢至地藏菩薩。各
三五十聲。然後至心稽請。次莊嚴了依前念
佛。即須觀其道場徒眾多少。或晝或夜或廣
或略。有道場請主。為何善事。切須知。時別為
莊嚴。廣與念誦。坐道場時。或有兩坐三坐乃
至多坐。其彌陀觀經。一坐一啟。散華樂及諸
讚文總須暗誦。周而復始。經讚必須精熟不
得臨時把本。唯五會妙音一坐獨作不得聲。
若准一坐。啟經法事即廣略看時。其諸依次
誦之。散華樂為首。其散華樂一坐一。諸寶
鳥相好。維摩五會。大小般若。般舟涅槃等讚。
一坐兩句為聲打磬。淨土樂六根讚。西方樂。
出家樂禮讚等。並四句為准。道場樂一句而
已。從彌陀觀維經已後諸讚。皆須第三會念
佛和之。誦諸讚了欲散。即誦道場樂。音即高
聲。須第三會念阿彌陀佛三百餘聲。最後唱
西方禮讚天台智者迴向發願文。取散。智者
必須深厭生死。正念思惟念佛三昧。普為法
界六道怨親。願同生極樂速成無上菩提。專
心學取五會真聲。傳於未來廣度群品。若不
師學濫授與人。轉誤後學失其宗旨。即却招
其咎無利福田。普勸現在及以未來道俗。廣
作五會真聲。念佛三昧理事雙修。相無相念。
即與中道實相正觀相應。

問曰。五會念佛有何利益。復何所表。答曰。即
於此生。為能離五濁煩惱。除五苦斷五蓋。截
五趣淨五眼。具五根成五力。得菩提具五解
脫。速能成就五分法身。五會念佛功力如斯。
最勝無比。盡此一形。頓捨最後凡夫之身。生
極樂國入菩薩聖位。得不退轉疾至菩提。實
為佛任此事終不虛也。

* 云何梵

「　云何得長壽
　金剛不壞身
　復以何因緣
　得大堅固力
　云何於此經
　究竟到彼岸
　願佛開微密
　廣為眾生說」


* 讚請文(依各一請一別禮)

南無一心奉請本師釋迦牟尼佛

南無一心奉請十方三世諸佛

南無一心奉請阿彌陀佛

南無一心奉請觀世音菩薩

南無一心奉請大勢至菩薩

南無一心奉請十方諸大菩薩摩訶薩

南無一心奉請十方聲聞緣覺一切賢聖僧

* 莊嚴文

粵大哉。至理真法一如。化物利人弘誓各別。
故我釋迦應生於濁世。阿彌陀出現於淨土。
方淨穢兩殊。利益齊一。若易修易證。真唯淨
土教門。然彼西方殊妙難比。其國土也。嚴以
百寶蓮敷九品以收人。其名號也。能蕩千殃
音開五會而攝物。故使稱其名者。則十方諸
佛常護其人。願生其國者。則異華五雲爭捧其
座。是知。彌陀悲願不可思議。實謂。啟三界之
橫門。截四生之直路。故得恒沙諸佛舒舌證
明。勸念彌陀令生佛國。若不以斯淨教所在
佛宣。則何以能令未聞者聞未見者見。今之
念佛意在茲焉。惟願釋梵護世衛國衛人。八
部天龍調風調雨。伏願皇帝輪寶飛來。韜戈
偃鉀。舜澤遐霑於萬國。堯風遠備於八荒。太
子聲飛洊雷。諸王志堅盤石。公主銀樓耀彩。
卿相永鎮台衡無戎。節越長光。堯天永佐郎
官侍御。雲飛省閣星映天台。大將高斑。榮耀
日新。台逾百勝長官。馬分駝色衣含繡文。
亟薄慰等佐理分憂。清聲遠振。禪和尚定水
澄淨。禪河廁清慈風莫收。慧日長掛。法和尚
道山彌峻。慧海逾深久。住人天。常為舟檝。律
和尚戒珠常淨。無慚照乘之理。定沼恒清。豈
謝滄浪之綠。當寺三綱。照彰梵字。宿睦
乘門徒眾。稟其清風。寺舍和於水乳。諸闍
梨等三學圓明。慧燈長映。願弘斯教同往淨
土。尼眾等戒月常明。凝神入定。恒春道樹。永
秀覺華。諸公等福霈山岳。壽齊椿鶴。夫人娘
子玉質長春。千秋不易。清信士女等恒沙業。
累聞佛名。以氷消。無量福田。隨念佛而增長。
觀業成就三昧現前。若坐若行常見諸佛。然
願佛日高懸。法輪大闡。幽塗息苦。錍丘心寧。
希望者何願不從。所念者應時咸遂。有情有
識同超有漏之因。此界他方咸願。同生安樂。
阿彌陀佛福海無邊。大眾虔誠。普為念阿彌
陀佛。

* 散華樂文(依大般若經散華品)

散華樂散華樂　奉請釋迦如來入道場　散
華樂　散華樂散華樂　奉請十方如來入道
場　散華樂　散華樂散華樂　奉請彌陀如
來入道場　散華樂　散華樂散華樂　奉請
觀音勢至諸大菩薩　入道場　散華樂　道
場莊嚴極清淨　散華樂　天上人間無比量
　散華樂

* 五會念佛(梁漢沙門法照。大曆元年夏四月中起。自南岳彌陀臺般舟道場。依無量壽經作)

問曰。五會念佛出在何文。答曰。大無量壽經
云。或有寶樹。車渠為本。紫金為莖。白銀為
枝。瑠璃為條。水精為葉。珊瑚為華。瑪瑙為
實。行行相值。莖莖相望。枝枝相準。葉葉相
向。華華相順。實實相當。榮色光耀不可勝視。
清風時發出五會音聲。微妙宮商自然相和。
皆悉念佛念法念僧。其聞音者得深法忍。住
不退轉至成佛道。

又釋五會念佛。五者會是數。會者集會。彼五
種音聲。從緩至急。唯念佛法僧。更無雜念。念
則無念。佛不二門也。聲則無常。第一義也。
故終日念佛。恒順於真性。終日願生。常使於
妙理。發心有如此者。必降天魔擊法鼓。六種
震動四花繁雨。金剛寶座正覺可期也。故觀
經曰。若念佛者。當知。此人中分陀利花。名為
希有。觀世音大勢至。為其勝友。當坐道場生
諸佛家。是以如來常於三昧海中。舉網綿
乎。謂父王曰。王今坐禪。但當念佛。豈同離
念求乎無念。離生求於無生。離相好求乎法
身。離文字求乎解脫。夫如是者則住於斷滅
見。謗佛毀經。成櫃法業。墜無間矣。

凡在修道可不慎毀。可不敬欺。又觀佛三昧
海經云。此觀佛三昧。是破戒者護。失道者依。
煩惱賊中大勇猛將。首楞嚴王百千三昧所
出生處。亦名諸三昧母。亦名諸三昧王。亦名
諸佛共所印可定。亦名如來禪。非二乘外道
等禪。信可知矣。此五會念佛聲。勢點大盡。
長者即是緩念。點小漸短者。即是漸急念。須
會此意。

第一會平聲緩念　南無阿彌陀佛。

第二會平上聲緩念　南無阿彌陀佛。

第三會非緩非急念　南無阿彌陀佛。

第四會漸急念　南無阿彌陀佛。

第五會四字轉急念　阿彌陀佛。

五會念佛竟即誦寶鳥諸雜讚。

* 寶鳥讚(依阿彌陀經)

「　極樂莊嚴間雜寶(彌陀佛)
　實是希奇聞未聞(彌陀佛彌陀佛)
　寶鳥臨空讚佛會(彌陀佛)
　哀婉雅亮發人心(彌陀佛彌陀佛)
　晝夜連聲無有息(彌陀佛)
　文文句句理相同(彌陀佛彌陀佛)
　或說五根七覺分(彌陀佛)
　或說八聖慈悲門(彌陀佛彌陀佛)
　或說他方離惡道(彌陀佛)
　或說地獄封人天(彌陀佛彌陀佛)
　或說散善波羅蜜(彌陀佛)
　或說定慧入深禪(彌陀佛彌陀佛)
　或說長時修苦行(彌陀佛)
　或說無上菩提因(彌陀佛彌陀佛)
　菩薩聲聞聞此法(彌陀佛)
　處處分身轉法輪(彌陀佛彌陀佛)
　願此法輪相續轉(彌陀佛)
　道場眾等益長年(彌陀佛彌陀佛)
　眾等迴心生淨士(彌陀佛)
　手執香花往西方(彌陀佛彌陀佛)」


* 維摩讚(依維摩經)

「　佛國清淨從心現(難思議)
　種種莊嚴心裹生(難思議維摩詰)
　足指按地三千界(難思議)
　虛空性海坐花臺(難思議維摩詰)
　毘耶離城方丈室(難思議)
　有一居士號維摩(難思議維摩詰)
　託病現身而有疾(難思議)
　國主王子悉來遇(難思議維摩詰)
　無量聲聞菩薩眾(難思議)
　欲遣問病不堪任(難思議維摩詰)
　唯有文殊入徵問(難思議)
　居士所疾是何因(難思議維摩詰)
　答曰病從癡愛起(難思議)
　我病非有亦非無(難思議維摩詰)
　廣說身是無常法(難思議)
　陰界諸入合成身(難思議維摩詰)
　菩薩毛端容大海(難思議)
　芥子之內納須彌(難思議維摩詰)
　手擲世界他方外(難思議)
　室中天女悟無生(難思議維摩詰)」


* 相好讚(依相好經)

「　世尊往昔塵沙劫(彌陀佛)
　苦行勤修相好身(彌陀佛彌陀佛)
　今已得成無見頂(彌陀佛)
　復生紺髮旋螺文(彌陀佛彌陀佛)
　眉間毫相頗梨色(彌陀佛)
　右旋宛轉琉璃筒(彌陀佛彌陀佛)
　齒如珂珮皆齊密(彌陀佛)
　舌相長舒覆面門(彌陀佛彌陀佛)
　佛心紅蓮金色坐(彌陀佛)
　清淨皎潔日光分(彌陀佛彌陀佛)」


* 五會讚(依無量壽經)釋法照

「　第一會時平聲入(彌陀佛)
　第二極妙演清音(彌陀佛彌陀佛)
　第三盤旋如奏樂(彌陀佛)
　第四要期用力吟(彌陀佛彌陀佛)
　第五高聲唯速念(彌陀佛)
　聞此五會悟無生(彌陀佛彌陀佛)
　一到西方受快樂(彌陀佛)
　永不輪迴入苦坑(彌陀佛彌陀佛)
　發心念佛事須堅(彌陀佛)
　臨終決定上金船(彌陀佛彌陀佛)
　迴願眾生皆得往(彌陀佛)
　直向西方坐寶蓮(彌陀佛彌陀佛)
　西方世界實為精(彌陀佛)
　彼土眾生不可輕(彌陀佛彌陀佛)
　衣裓持花供養佛(彌陀佛)
　還來本國飯經行(彌陀佛彌陀佛)
　發心念佛度群生(彌陀佛)
　願此五會廣流行(彌陀佛彌陀佛)
　六道三塗皆攝取(彌陀佛)
　蓮花會裹著真名(彌陀佛彌陀佛)」


* 淨土樂讚(依稱讚淨土經)釋法照

「　淨土樂淨土樂
　淨土不思議
　淨土樂
　彌陀住在寶城樓(淨土樂)
　傾心念念向西求(淨土樂)
　到彼三明八解脫(淨土樂)
　長辭五濁更何憂(淨土樂)
　淨土樂淨土樂
　淨土不思議
　淨土樂
　寶樓寶閣寶金擎(淨土樂)
　池水金沙映底清(淨土樂)
　法曲時時常供養(淨土樂)
　蓮華會裹說無生(淨土樂)
　淨土樂淨土樂
　淨土不思議
　淨土樂
　寶臺寶閤寶真珠(淨土樂)
　寶體端嚴金色軀(淨土樂)
　菩薩化生奏玉調(淨土樂)
　微風五會演真如(淨土樂)
　淨土樂淨土樂
　淨土不思議
　淨土樂
　流水波瀾遶寶臺(淨土樂)
　寶殿光耀玉戶開(淨土樂已後急誦)
　慈主遙聞三界子(淨土樂)
　總須發願往生來(淨土樂)
　淨土樂淨土樂
　西方淨土甚快樂(淨土樂)
　彌陀身量廣無崖(淨土樂)
　面似檀金優鉢華(淨土樂)
　目若青蓮四大海(淨土樂)
　圓光化佛過恒沙(淨土樂)
　淨土樂淨土樂
　西方淨土甚快樂(淨土樂)
　彌陀本願大慈悲(淨土樂)
　此地凡夫不覺知(淨土樂)
　淨土樂淨土樂
　慮恐眾生出世遲(淨土樂)
　彌陀春樹覺華開(淨土樂)
　功德池中坐寶臺(淨土樂)
　三昧庭前求解脫(淨土樂)
　摩尼殿上禮如來(淨土樂)
　淨土樂淨土樂
　西方淨土甚快樂(淨土樂)
　西方異鳥數無窮(淨土樂)
　白鶴孔雀及迦陵(淨土樂)
　鸚鵡頻伽說妙法(淨土樂)
　聲中演出大乘字(淨土樂)
　淨土樂淨土樂
　西方淨土甚快樂(淨土樂)
　如來尊號甚分明(淨土樂)
　十方世界普流行(淨土樂)
　但有稱名皆得往(淨土樂)
　觀音勢至自來迎(淨土樂)
　淨土樂淨土樂
　西方淨土甚快樂(淨土樂)
　彌陀徒眾普慈心(淨土樂)
　怜愍眾生至意深(淨土樂)
　水鳥樹林皆說法(淨土樂)
　何況如來微妙音(淨土樂)
　淨土樂淨土樂
　西方淨土甚快樂(淨土樂)
　彌陀本願特超殊(淨土樂)
　慈悲方便引凡夫(淨土樂)
　一切眾生皆度脫(淨土樂)
　稱名即得罪消除(淨土樂)
　淨土樂淨土樂
　西方淨土甚快樂(淨土樂)
　彌陀端坐寶金樓(淨土樂)
　恒沙菩薩四邊遊(淨土樂)
　九類蒙光說妙法(淨土樂)
　聞者悟解永無憂(淨土樂)
　淨土樂淨土樂
　西方淨土甚快樂(淨土樂)
　西方淨土無囂塵(淨土樂)
　眾生到即斷貪瞋(淨土樂)
　總是善人菩薩眾(淨土樂)
　亦無惡趣及怨親(淨土樂)
　淨土樂淨土樂
　西方淨土甚快樂(淨土樂)
　花幢八面掛金鈴(淨土樂)
　上下和鳴出妙聲(淨土樂)
　聞者皆言稱快樂(淨土樂)
　長劫不聞諸苦名(淨土樂)
　淨土樂淨土樂
　西方淨土甚快樂(淨土樂)
　凡夫若得到西方(淨土樂)
　曠劫塵沙罪滅亡(淨土樂)
　具六神通得自在(淨土樂)
　永除老病離無常(淨土樂)
　淨土樂淨土樂
　西方淨土甚快樂(淨土樂)
　西方淨土離胞胎(淨土樂)
　眾生到即出蓮臺(淨土樂)
　上品尋光昇寶座(淨土樂)
　下生障盡始花開(淨土樂)
　淨土樂淨土樂
　西方淨土甚快樂(淨土樂)
　西方淨土七重欄(淨土樂)
　七寶莊嚴數百般(淨土樂)
　瑠璃作地黃金界(淨土樂)
　諸臺閣與開天連(淨土樂)
　淨土樂淨土樂
　西方淨土甚快樂(淨土樂)
　西方淨土十方稀(淨土樂)
　努力專心莫置疑(淨土樂)
　上品即證無生忍(淨土樂)
　下生障盡入無為(淨土樂)
　淨土樂淨土樂
　西方淨土甚快樂(淨土樂)
　西方淨土更無過(淨土樂)
　閻浮極苦罪人多(淨土樂)
　欲得令生出三界(淨土樂)
　惟須至意念彌陀(淨土樂)
　淨土樂淨土樂
　西方淨土甚快樂(淨土樂)」


* 離六根讚(依大般若經)釋法照

「　我淨樂我淨樂
　瞻見心空了世間(我淨樂)
　觀見眼根常清淨(我淨樂)
　色界無來本是空(我淨樂)
　色性本來無障礙(我淨樂)
　無來無去是真宗(我淨樂)
　觀見耳根常清淨(我淨樂)
　聲界無來本是空(我淨樂)
　聲性本來無障礙(我淨樂)
　無來無去是真宗(我淨樂)
　觀見鼻根常清淨(我淨樂)
　香界無來本是空(我淨樂)
　香性本來無障礙(我淨樂)
　無來無去是真宗(我淨樂)
　觀見舌根常清淨(我淨樂)
　味界無來本是空(我淨樂)
　味性本來無障礙(我淨樂)
　無來無去是真宗(我淨樂)
　觀見身根常清淨(我淨樂)
　觸界無來本是空(我淨樂)
　觸性本來無障礙(我淨樂)
　無來無去是真宗(我淨樂)
　觀見意根常清淨(我淨樂)
　法界無來本是空(我淨樂)
　法性本來無障礙(我淨樂)
　無來無去是真宗(我淨樂已後急誦)
　忘想眼根緣色轉(努力)
　忘聽耳界被聲牽(難識)
　忘臭鼻香舌染味(努力)
　忘識身觸意塵遷(難識)
　難識(努力)
　普勸念彌陀修福
　忘想騰波常沒溺(努力)
　煩惱猛焰鎮燒燃(難識)
　為此輪迴三界獄(努力)
　生老病死苦常煎(難識)
　難識(努力)
　普勸念彌陀修福
　有幸得逢善知識(努力)
　指示西方快樂門(難識)
　欲得速超生死苦(努力)
　專心念佛斷貪瞋(難識)
　難識(努力)
　普勸念彌陀修福
　彌陀寶國實門開(努力)
　七寶池中七寶臺(難識)
　千葉千般千種色(努力)
　一半含光出水來(難識)
　難識(努力)
　普勸念彌陀修福
　彌陀五會救娑婆(努力)
　聞者皆能發道芽(難識)
　眾等傾心懃念佛(努力)
　棄俗歸真早出家(難識)
　難識(努力)
　普勸念彌陀修福
　閻浮濁惡不堪停(努力)
　處處唯聞眾苦聲(難識)
　不如專念彌陀號(努力)
　今生直到寶蓮城(難識)
　難識(努力)
　普勸念彌陀修福
　西方寶殿寶池亭(努力)
　寶林水鳥解人情(難識)
　鸚鵡和鳴讚三身(努力)
　聲中演出大乘經(難識)
　難識(努力)
　普勸念彌陀修福
　西方寶樹寶根莖(努力)
　寶華寶網甚分明(難識)
　寶葉行行相間錯(努力)
　寶果重重出化生(難識)
　難識(努力)
　普勸金彌陀修福
　寶池寶岸寶蓮華(努力)
　寶階寶底實金沙(難識)
　下生雖有前生障(努力)
　菩提不發自生芽(難識)
　難識(努力)
　普勸念彌陀修福
　西方淨土雨天衣(努力)
　寶殿空裹逐身飛(難識)
　一念百味隨心至(努力)
　何故眾生去者稀(難識)
　難識
　普勸念彌陀修福」


* 正法樂讚(依佛本行經)(依淨土樂知)

「　正法樂正法樂
　正法不思議(正法樂)
　釋迦如來因地時(正法樂)
　歷劫苦行不思議(正法樂)
　頓捨身財求妙法(正法樂)
　唯佛與佛乃能知(正法樂)
　正法樂正法樂
　正法不思議(正法樂)
　雪山童子釋迦因(正法樂)
　為求半偈捨金身(正法樂)
　善友求法僉兩因(正法樂)
　良由本國濟貧人(正法樂)
　正法樂正法樂
　正法不思議(正法樂)
　慈力施身五夜叉(正法樂)
　檀王棄國捨榮華(正法樂)
　須闡割身救父母(正法樂)
　布施妻兒號達拏(正法樂)
　正法樂正法樂
　正法不思議(正法樂)
　月光發願捨千頭(正法樂)
　薩婆敲骨不懷憂(正法樂)
　更作尸毘代鴿命(正法樂)
　不證菩提未擬休(正法樂)
　正法樂正法樂
　正法不思議(正法樂)
　寶王割身燃千燈(正法樂)
　薩捶投崖飼大虫(正法樂)
　慈善開心施五藏(正法樂)
　問汝眾生能不知(正法樂)
　正法樂正法樂
　正法能超出世間
　本師苦行實難論(正法樂)
　子細尋思不忍問(正法樂)
　向者所陳爾計事(正法樂)
　一一皆是釋迦因(正法樂)
　正法樂正法樂
　正法能超出世間
　布施持戒久精研(正法樂)
　忍辱精進不離禪(正法樂)
　苦行勤修功滿足(正法樂)
　直論劫數不論年(正法樂)
　正法樂正法樂
　正法能超出世間(正法樂)
　釋迦如來因地時(正法樂)
　多劫苦行獨超倫(正法樂)
　一一皆修無上業(正法樂)
　證得菩提出世間(正法樂)
　正法樂正法樂
　正法能超出世間(正法樂)
　本師苦行應真如(正法樂)
　實實相承無假虛(正法樂)
　證得菩提無上果(正法樂)
　分身百億度閻浮(正法樂)
　正法樂正法樂
　正法能超出世間(正法樂)
　從天降下至王室(正法樂)
　託陰摩耶睡夢中(正法樂)
　後園攀著無憂樹(正法樂)
　右脇便即誕真容(正法樂)
　正法樂正法樂
　正法能超出世間(正法樂)
　初生位次坐輪王(正法樂)
　震動天地放光明(正法樂)
　為表釋迦應化身(正法樂)
　普令諸子離無常(正法樂)
　正法樂正法樂
　正法能超出世間(正法樂)
　九龍吐水洗神胎(正法樂)
　天人榮腋捧孾孩(正法樂)
　便即東西行七步(正法樂)
　舉足下足踏蓮臺(正法樂)
　長大踰城入雪山(正法樂)
　苦行又經強六年(正法樂)
　身著草衣食麻麥(正法樂)
　跏趺攝念便歸禪(正法樂)
　正法樂正法樂
　正法能超出世間(正法樂)
　形容枯悴不思議(正法樂)
　牧女投身獻乳糜(正法樂)
　食了河中自沐浴(正法樂)
　帝釋從空按樹枝(正法樂)
　正法樂正法樂
　正法能超出世間(正法樂)
　因茲成佛放光明(正法樂)
　金口所說化眾生(正法樂)
　廣演三乘微妙法(正法樂)
　娑婆世界遍流行(正法樂)
　正法樂正法樂
　正法能超出世間(正法樂)
　成佛四十餘九十(正法樂)
　彼國經行遊五天(正法樂)
　普勸眾生勤念佛(正法樂)
　亦教持戒及修禪(正法樂)
　正法樂正法樂
　正法能超出世間(正法樂)
　凡夫見佛漸輕微(正法樂)
　如來觀見却還歸(正法樂)
　示現無常還報土(正法樂)
　閻浮眾生無所依(正法樂)
　正法樂正法樂
　正法能超出世間(正法樂)
　涅槃已後一千年(正法樂)
　法教流傳到此國(正法樂)
　眾生轉讀依行學(正法樂)
　示成道果亦生天(正法樂)
　正法樂正法樂
　正法能超出世間(正法樂)
　故知欲得出煩籠(正法樂)
　一一依行本師宗(正法樂)
　總道不修便作佛(正法樂)
　道理自看通不通(正法樂)
　正法樂正法樂
　正法能超出世間(正法樂)
　出家先且斷貪惱(正法樂)
　摧滅無明人我山(正法樂)
　於此閻浮無染著(正法樂)
　始得往往出世間(正法樂)
　正法樂正法樂
　正法能超出世間(正法樂)
　無漏智性本來常(正法樂)
　久在無明被塵藏(正法樂)
　眾生造罪無邊際(正法樂)
　若覓成佛錯永望(正法樂)
　正法樂正法樂
　正法能超出世間(正法樂)
　凡夫倒見不思惟(正法樂)
　所作所為不自知(正法樂)
　惡業宛然無減損(正法樂)
　道我成佛大愚癡(正法樂)
　正法樂正法樂
　正法能超出世間(正法樂)
　大乘無念說空宗(正法樂)
　空却無明貪愛空(正法樂)
　眾生倒見渾金錯(正法樂)
　撥無因果誑凡籠(正法樂)
　正法樂正法樂
　正法能超出世間(正法樂)
　莫嫌語質却懷瞋(正法樂)
　子細研窮總是真(正法樂)
　已見錯行相指示(正法樂)
　終歸還是腹心入(正法樂)
　正法樂正法樂
　正法能超出世間(正法樂)
　譬如大病若為除(正法樂)
　受得火艾去根株(正法樂)
　聞法既能自覺悟(正法樂)
　定生淨土會無餘(正法樂)
　正法樂正法樂
　正法能超出世間(正法樂)
　眾生努力念彌陀(正法樂)
　急要迅速更無過(正法樂)
　祇為西方開九品(正法樂)
　和罪帶障出娑婆(正法樂)
　正法樂正法樂
　正法能超出世間(正法樂)
　眾生隨佛到西方(正法樂)
　微塵故業自消亡(正法樂)
　如來願力親加被(正法樂)
　聞法悟道證真常(正法樂)
　正法樂正法樂
　正法能超出世間(正法樂)
　普告道場諸佛子(正法樂)
　各各發取菩提心(正法樂)
　正法真宗須倣學(正法樂)
　定見外道不堪任(正法樂)
　正法樂正法樂
　正法能超出世間(正法樂)
　何者名之為正法(正法樂)
　若箇道理是真宗(正法樂)
　好惡今時須決擇(正法樂)
　一一子細莫朦朧(正法樂)
　正法樂正法樂
　正法能超出世間(正法樂)
　持戒坐禪名正法(正法樂)
　念佛成佛是真宗(正法樂)
　不取佛言名外道(正法樂)
　撥無因果見為空(正法樂)
　正法樂正法樂
　正法能超出世間(正法樂)
　禪律如何是正法(正法樂)
　念佛三昧是真宗(正法樂)
　見性了心便是佛(正法樂)
　如何道理不相應(正法樂)
　正法樂正法樂
　正法能超出世間(正法樂)
　念佛聲聲下佛種(正法樂)
　坐禪持戒用真功(正法樂)
　汝若不修便作佛(正法樂)
　喻若飢人空掩風(正法樂)
　正法樂正法樂
　正法能超出世間(正法樂)」


* 西方樂讚(依阿彌陀經)

「　西方樂西方樂
　西方淨土不思議(莫著人間樂莫著人間樂)
　釋迦普勸念彌陀(西方樂)
　意在眾生出愛河(西方樂)
　上品華臺見慈主(諸佛子)
　到者皆因念佛多(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　西方進道勝娑婆(西方樂)
　緣無五欲及邪魔(西方樂)
　成佛不勞諸善業(西方樂)
　華臺端坐念彌陀(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　五濁修行多退轉(西方樂)
　不如念佛往西方(莫著人間樂莫著人間樂)
　到彼自然成正覺(西方樂)
　還來苦海作津樑(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　閻浮世界不堪停(西方樂)
　惡業因緣每日盈(西方樂)
　縱饒作得此之善(諸佛子)
　不覺地獄向前成(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　西方極樂樂轟轟(西方樂)
　長劫不聞諸苦名(西方樂)
　鼓樂弦歌空裹滿(諸佛子)
　自然相和說無上(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　閻浮穢惡不堪停(西方樂)
　惡業瞋恚鬪無明(西方樂)
　若能專心念彼佛(諸佛子)
　彌陀寶界悟無生(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　西方極樂七寶池(西方樂)
　八功德水不思議(西方樂)
　底有金沙岸香樹(諸佛子)
　蓮華涌出化生兒(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　彌陀淨剎甚精微(西方樂)
　黃金界道地瑠璃(西方樂)
　香風吹動諸行樹(諸佛子)
　宮商五會演希奇(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　極樂國中七寶池(西方樂)
　花開蓮色紫光耀(西方樂)
　繫念彌陀登寶座(諸佛子)
　須臾不覺證無為(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　碧玉樓前七寶臺(西方樂)
　諸天童子競過來(西方樂)
　一一持花供養佛(諸佛子)
　處處唯言稱善哉(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　莫怪頻頻共相勸(西方樂)
　見人往往有無常(西方樂)
　若得念佛深三昧(諸佛子)
　不怕三塗平等王(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　萬行之中為急要(西方樂)
　迅速無過淨土門(西方樂)
　不但本師金口說(諸佛子)
　十方諸佛共傳證(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　寶池寶岸甚寬平(西方樂)
　寶地瑠琉千忉明(西方樂)
　普勸眾生勤念佛(諸佛子)
　彌陀決定自來迎(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　此界一人念佛名(西方樂)
　西方便有一蓮生(西方樂)
　但使一生常不退(諸佛子)
　此花還到此間迎(莫著人間樂莫著人間樂)
　西方樂西方樂
　西方淨土不思議(莫著人間樂莫著人間樂)
　急須念佛莫悠悠(西方樂)
　欲超苦海要船舟(西方樂)
　稱名決定生安樂(諸佛子)
　永絕閻浮生死流(莫著人間樂莫著人間樂)
　歸去來(西方樂)
　閻浮五濁是塵埃(西方樂)
　不如西方快樂處(諸佛子)
　到彼花臺隨意開(莫著人間樂莫著人間樂)
　歸去來(西方樂)
　彌陀淨剎寶殿開(西方樂)
　但有傾心能念佛(諸佛子)
　臨終決定坐金臺(莫著人間樂莫著人間樂)
　歸去來(西方樂)
　生老病死苦相催(西方樂)
　晝夜懃心專念佛(諸佛子)
　摩尼殿上禮如來(莫著人間樂莫著人間樂)
　歸去來(西方樂)
　誰能惡道受輪迴(西方樂)
　若能念彼彌陀號(諸佛子)
　往生極樂坐花臺(莫著人間樂莫著人間樂)」


* 般舟三昧讚(依般舟三昧經)慈慜和尚

「　般舟三昧樂(願往生)
　專心念佛見彌陀(無量樂)
　普勸迴心生淨土(願往生)
　迴向念佛即同生(無量樂)
　般舟三昧樂(願往生)
　專心念佛見彌陀(無量樂)
　曠劫已來流浪久(願往生)
　隨緣六道受輪迴(無量樂)
　般舟三昧樂(願往生)
　專心念佛見彌陀(無量樂)
　不遇往生善知識(願往生)
　誰能相勸得迴歸(無量樂)
　般舟三昧樂(願往生)
　專心念佛見彌陀(無量樂)
　憶受天堂暫時樂(願往生)
　福盡臨終現五衰(無量樂)
　般舟三昧樂(願往生)
　專心念佛見彌陀(無量樂)
　憶受人中胎藏苦(願往生)
　四蛇六賊競相催(無量樂)
　般舟三昧樂(願往生)
　專心念佛見彌陀(無量樂)
　憶受修羅餓鬼道(願往生)
　飢虛鬪諍苦難載(無量樂)
　般舟三昧樂(願往生)
　專心念佛見彌陀(無量樂)
　憶受畜生相食噉(願往生)
　刀光捨命復牽犁(無量樂)
　般舟三昧樂(願往生)
　專心念佛見彌陀(無量樂)
　憶受地獄長時苦(願往生)
　業風吹去不知迴(無量樂)
　般舟三昧樂(願往生)
　專心念佛見彌陀(無量樂)
　或入鑊湯爐炭火(願往生)
　騰波猛焰劇天雷(無量樂)
　般舟三昧樂(願往生)
　專心念佛見彌陀(無量樂)
　或上刀山攀劍樹(願往生)
　皮膚骨肉變成灰(無量樂)
　般舟三昧樂(願往生)
　專心念佛見彌陀(無量樂)
　借問何緣受此苦(願往生)
　貪魚愛肉業相隨(無量樂)
　般舟三昧樂(願往生)
　專心念佛見彌陀(無量樂)
　鎔銅灌口犁拂口(願往生)
　飲酒妄語受其災(無量樂)
　般舟三昧樂(願往生)
　專心念佛見彌陀(無量樂)
　或臥鐵床抱銅柱(願往生)
　總為邪婬顛倒來(無量樂)
　般舟三昧樂(願往生)
　專心念佛見彌陀(無量樂)
　或墮阿鼻大地獄(願往生)
　經劫長年眼不開(無量樂)
　般舟三昧樂(願往生)
　專心念佛見彌陀(無量樂)
　上火下火交通過(願往生)
　刀輪鐵杵自飛來(無量樂)
　般舟三昧樂(願往生)
　專心念佛見彌陀(無量樂)
　銅狗嚙心并噉血(願往生)
　鐵烏喙眼復穿鰓(無量樂)
　般舟三昧樂(願往生)
　專心念佛見彌陀(無量樂)
　今日道場諸眾等(願往生)
　恒沙曠劫總經來(無量樂)
　般舟三昧樂(願往生)
　專心念佛見彌陀(無量樂)
　慶此人身難值遇(願往生)
　喻若優曇花始開(無量樂)
　般舟三昧樂(願往生)
　專心念佛見彌陀(無量樂)
　正值希聞淨土教(願往生)
　正值念佛法門開(無量樂)
　般舟三昧樂(願往生)
　專心念佛見彌陀(無量樂)
　正值彌陀弘誓喚(願往生)
　正值大眾信心迴(無量樂)
　般舟三昧樂(願往生)
　專心念佛見彌陀(無量樂)
　正值今日依經讚(願往生)
　正值結絜上花臺(無量樂)
　般舟三昧樂(願往生)
　專心念佛見彌陀(無量樂)
　正值道場無魔事(願往生)
　正值無病惱能來(無量樂)
　般舟三昧樂(願往生)
　專心念佛見彌陀(無量樂)
　正值七日功成就(願往生)
　四十八願要相携(無量樂)
　般舟三昧樂(願往生)
　專心念佛見彌陀(無量樂)
　普勸道場同行者(願往生)
　努力迴心歸去來(無量樂)
　般舟三昧樂(願往生)
　專心念佛見彌陀(無量樂)
　借問家鄉何處在(願往生)
　極樂池中七寶臺(無量樂)
　般舟三昧樂(願往生)
　專心念佛見彌陀(無量樂)
　彼佛因中立弘誓(願往生)
　聞名念我總迎來(無量樂)
　般舟三昧樂(願往生)
　專心念佛見彌陀(無量樂)
　不簡貧窮將富貴(願往生)
　不簡下智與高才(無量樂)
　般舟三昧樂(願往生)
　專心念佛見彌陀(無量樂)
　不簡無非淨土業(願往生)
　不簡外道闡提人(無量樂)
　般舟三昧樂(願往生)
　專心念佛見彌陀(無量樂)
　不簡長時修苦行(願往生)
　不簡今日始生心(無量樂)
　般舟三昧樂(願往生)
　專心念佛見彌陀(無量樂)
　不簡多聞持淨戒(願往生)
　不簡破戒罪根深(無量樂)
　般舟三昧樂(願往生)
　專心念佛見彌陀(無量樂)
　但使迴心多念佛(願往生)
　能令瓦礫變成金(無量樂)
　般舟三昧樂(願往生)
　專心念佛見彌陀(無量樂)
　寄語現前諸大眾(願往生)
　同緣去者早相尋(無量樂)
　般舟三昧樂(願往生)
　專心念佛見彌陀(無量樂)
　借問相尋何處去(願往生)
　報道彌陀淨土中(無量樂)
　般舟三昧樂(願往生)
　專心念佛見彌陀(無量樂)
　借問何緣得生彼(願往生)
　報道念佛自成功(無量樂)
　般舟三昧樂(願往生)
　專心念佛見彌陀(無量樂)
　借問今生多罪障(願往生)
　如何淨土肯相容(無量樂)
　般舟三昧樂(願往生)
　專心念佛見彌陀(無量樂)
　報道稱名罪消滅(願往生)
　喻若明燈入闇中(無量樂)
　般舟三昧樂(願往生)
　專心念佛見彌陀(無量樂)
　借問凡夫得生否(願往生)
　如何一念闇中明(無量樂)
　般舟三昧樂(願往生)
　專心念佛見彌陀(無量樂)
　報道除疑多念佛(願往生)
　彌陀決定自親近(無量樂)
　般舟三昧樂(願往生)
　專心念佛見彌陀(無量樂)」

淨土五會法事讚本(終)






淨土五會念佛略法事儀讚末

南岳沙門法照於上
都章敬寺淨土院述

* 菩薩子讚文

可怜生可怜生。菩薩子遊戲在西方(宛轉花臺裹宛轉花
臺裹)出門能忍辱(花臺裹)入戶莫懷瞋(花臺裹)但能修淨
土(菩薩子)證得紫金身(宛轉花臺裹宛轉花臺裹)眾生心眾生心。
無明泥底沈。何時得惺悟(菩薩子)證得百千金(宛轉
花臺裹宛轉花臺裹)眾生心眾生心。波浪壯難襟(攀緣四天下菩薩子)
何處不追尋(宛轉花臺裹宛轉花臺裹)何指彌陀國轟轟樂。
無有一人過地獄底苦。恤恤眾生竄者多。奈
何天奈何天。眾生共佛無因緣。千言百語化
不得(菩薩子)定知將罪人黃泉(宛轉花臺裹宛轉花臺裹)彌陀造
大船。攪到苦海邊。船頭黯黯定欲沒(菩薩子)貴貴
度得念佛人(宛轉花臺裹宛轉花臺裹)池東池西百寶臺。光明
樓閣萬重開。暫向樓中觀補處(菩薩子)還來殿上
禮如來(宛轉花臺裹宛轉花臺裹)紅蓮華青蓮華。千葉蓮華臺
上生(攝受彌陀佛攝受彌陀佛)。

* 鹿兒讚文

「　昔有一賢士(沙羅林)
　恒日在山林(沙羅林)
　百鳥同一宣(沙羅林)
　相看如兄弟
　有一傍行人
　失脚墮流泉
　手把無根樹
　口稱觀世音
　鹿兒聞此語
　便即跳入水
　語汝上鹿背
　將汝出彼岸
　汝得出彼岸
　步步向鹿跪
　無物報鹿恩
　與鹿作奴僕
　鹿是草間虫
　不用作奴僕
　飢時食百草
　渴即飲流泉
　欲得報鹿恩
　莫道鹿在此」


有一國王長患妃。夜夜見九色鹿。若不得九
色鹿。大命難可續。國王出勅集群臣。

「　誰知九色鹿
　有人知鹿處
　分國賜千金
　鬧兒聞此語
　叉手向王前
　臣知九色鹿
　恒在流水邊
　啟王多將兵
　此鹿甚輕便」


國王將兵百萬眾。圍繞四山林。國王彎弓欲
射鹿。聽鹿說一言。國王是迦葉。鹿是如來。
身無人如鹿處。只是􂱂車大患人。昔日救汝
命。何期今日害鹿身。傳語黑頭虫世世難與
恩。普勸道場諸眾生。努力各發菩提心。

* 請觀世音讚文

迦摩那目佉　迦摩那母者　娜迦摩者那
　迦摩那荷悉哆迦摩那佉辨(平聲引)

禰迦摩那(上聲)迦摩娜(上聲)沙摩轉沙喝囉(二合)
摩娜訖差(二合)南無悉底　觀世音菩薩南無
觀世音菩薩

* 道場樂讚文

「　大眾人人皆合掌(道場樂)
　碎身慚謝釋迦恩(道場樂)
　能得慈悲巧方便(道場樂)
　指受西方快樂門(道場樂)
　道場欲散人將別(道場樂)
　努力相勸斷貪瞋(道場樂)
　貪瞋因緣障淨土(道場樂)
　不得解脫永沈淪(道場樂)
　同行相親相策勵(道場樂)
　畢命為期到佛前(道場樂)
　願此法輪相續轉(道場樂)
　道場眾等益長年(道場樂)
　我等咸同受快樂(道場樂)
　見聞隨喜亦皆然(道場樂)
　眾等迴心生淨土(道場樂)
　手執香華往西方(道場樂)」


* 往生樂願文
「　願往生(彌陀佛彌陀佛)
　得生淨土報師恩(無量樂)
　人能念佛佛還念(彌陀佛彌陀佛)
　專心想佛佛知人(無量樂)
　一切迴心向安樂(彌陀佛彌陀佛)
　即見真金功德身(無量樂)
　淨土莊嚴諸聖眾(彌陀佛彌陀佛)
　籠籠常在行人前(無量樂)
　行者見已心歡喜(彌陀佛彌陀佛)
　終時從佛坐金蓮(無量樂)
　一念乘臺到佛會(彌陀佛彌陀佛)
　即證不退入三賢(無量樂)
　一一池中華盡滿(彌陀佛彌陀佛)
　華華總是往生人(無量樂)
　寧合金華百千劫(彌陀佛彌陀佛)
　不願地獄須臾間(無量樂)
　各留半坐乘華葉(彌陀佛彌陀佛)
　待我閻浮同行人(無量樂)
　寄語娑婆修行者(彌陀佛彌陀佛)
　念念精勤莫睡眠(無量樂)
　乘此因緣生淨土(彌陀佛彌陀佛)
　畢命為期到佛前(無量樂)」


* 小般舟三昧樂讚文

「　般舟三昧樂(願往生)
　三界六道苦難停(無量樂)
　為度娑婆分化入(願往生)
　八相成佛度眾生(無量樂)
　般舟三昧樂(願往生)
　三界六道苦難停(無量樂)
　曠劫已來常沈沒(願往生)
　到處唯聞生死聲(無量樂)
　般舟三昧樂(願往生)
　三界六道苦難停(無量樂)
　釋迦牟尼真報土(願往生)
　碎身慚謝釋迦恩(無量樂)
　般舟三昧樂(願往生)
　三界六道苦難停(無量樂)
　口中橫骨語不得(願往生)
　總為前生無善因(無量樂)
　般舟三昧樂(願往生)
　三界六道苦難停(無量樂)
　被毛戴角畜生形(願往生)
　種種從他鞭打身(無量樂)
　般舟三昧樂(願往生)
　三界六道苦難停(無量樂)
　萬行俱迴皆得往(願往生)
　一一光明照十方(無量樂)
　般舟三昧樂(願往生)
　三界六道苦難停(無量樂)
　相好彌多八萬四(願往生)
　彌陀佛國亦無會(無量樂)
　般舟三昧樂(願往生)
　三界六道苦難停(無量樂)
　長病遠行不計日(願往生)
　念佛即道無功夫(無量樂)
　般舟三昧樂(願往生)
　三界六道苦難停(無量樂)
　三界無安如火宅(願往生)
　四衢露地絕塵埃(無量樂)
　般舟三昧樂(願往生)
　三界六道苦難停(無量樂)
　厭住死生居骨肉(願往生)
　何能五陰處胞胎(無量樂)
　般舟三昧樂(願往生)
　三界六道苦難停(無量樂)
　正值今生發道意(願往生)
　稀逢淨土法門開(無量樂)
　般舟三昧樂(願往生)
　三界六道苦難停(無量樂)
　願得西方安養國(願往生)
　彌陀聖眾要相携(無量樂)
　般舟三昧樂(願往生)
　三界六道苦難停(無量樂)
　定散二門皆得往(願往生)
　精麁九品盡乘臺(無量樂)
　般舟三昧樂(願往生)
　三界六道苦難停(無量樂)
　到彼三明八解脫(願往生)
　長辭五濁見如來(無量樂)
　般舟三昧樂(願往生)
　三界六道苦難停(無量樂)
　彌陀願行廣無邊(願往生)
　悲濟群生普盡憐(無量樂)
　般舟三昧樂(願往生)
　三界六道苦難停
　總欲化令歸本國
　眾生罪業共無緣」


* 相觀讚文
「　憂曇花(希現)
　大眾用心聽(彩憐)
　沈淪五欲境
　託陰入幽胎
　巧風吹氣滿(希現)
　形假出身來(彩憐)
　憂曇華(希現)
　大眾用心聽(彩憐)
　能令眷屬喜
　車康弄孾姟
　初教掌中立(希現)
　慈母逐身迴(彩憐)
　憂曇華
　大眾用心聽(彩憐)
　竹馬緣林巷
　聚落摧沙堆
　雙眉分柳葉(希現)
　兩頰似桃華(彩憐)
　憂曇華
　大眾用心聽(彩憐)
　年至經三五
　專事好榮華
　携琴徹夜飲(希現)
　翫是望朝霞
　憂曇華
　大眾用心聽(彩憐)
　盛色心驍踊
　傲慢造英雄
　逍遙龍馬上(希現)
　徘徊琴酒中(彩憐)
　憂曇華
　大眾用心聽(彩憐)
　對坐看明月(彩憐)
　獨坐度清風
　手把相如釰(希現)
　不畏死生弓
　憂曇華
　大眾用心聽
　拔劍平四海
　橫戈敵萬夫
　一朝床枕上(希現)
　起坐聽人扶(彩憐)
　咄嗟長歎息
　誰知老所侵
　八十將衰邁(希現)
　萬事不堪住(彩憐)
　憂曇華
　大眾用心聽(彩憐)
　曾經霜露積
　慮被風雨侵
　欲作西方業(希現)
　無過少壯心
　憂曇華(希現)
　大眾用心聽(彩憐)
　世間住日少
　臥土積年多
　髑髏離骨散(希現)
　肉斷筋還㧪(彩憐)
　憂曇華(希現)
　大眾用心聽(彩憐)
　支節皆顛倒
　飜成尖奮渦
　計我凡夫骨(希現)
　堪成毘富羅(希現)
　憂曇華(希現)
　大眾用心聽(彩憐)
　縱令勤遂善
　終是識昏沈
　紅顏一罷艶(希現)
　白頭寧久吟(彩憐)」


* 出家樂讚文

出家樂出家樂。無始起離諸著。今生值善割
親緣。頓捨麁情。斷眾惡斷眾惡發身心。依聖
學除於結使。下金刀落髮。披衣食寶藥。食寶
藥懷法喜加踊躍。誰其長夜睡重昏此日清
身。忻大覺忻大覺。出家安出家安。一切事不
相忓。年登二十。逢和尚敬受尸羅。遇淨壇遇
淨壇。修定慧證非難。悟若瑠璃明內外。妙喻
蓮華。恣總看恣總看。稱釋子。法門寬出入。往
來無礙道。解脫道遙證涅槃。識涅槃歸去
來。寶門開正見彌陀。昇寶坐菩薩散華。稱善
哉稱善哉。寶林看水鳥樹林。念五會哀婉慈
聲。讚法王讚法王。共命鳥對鴛鴦鸚鵡頻伽。
說妙法恒歎眾生。住苦方住苦方。歸去來。離
娑婆常住如來。聽妙法指受西方。是釋迦是
釋迦。歸去來。見彌陀今在西方。現說法運度
眾生。出愛河出愛河。歸去來。上金臺勢至觀
音。來引路百法明門。應自開應自開。

* 願往生讚文
「　願往生(彌陀佛彌陀佛)
　無常迅速莫安然(無量樂)
　水上色比非久住(彌陀佛彌陀佛)
　緣生暫有忽還無(無量樂)
　假使百年如瞬頃(彌陀佛彌陀佛)
　有生之者必無常(無量樂)
　壯色不停如雷滅(彌陀佛彌陀佛)
　彌加念佛莫遊遊(無量樂)
　今日道場同法樂(彌陀佛彌陀佛)
　從茲後會亦難期(無量樂)
　各各歎顏同發願(彌陀佛彌陀佛)
　生生法會得相逢(無量樂)」


* 般若讚文

「　昔有菩薩安心坐(彌陀佛)
　照見五蘊悉皆空(彌陀佛彌陀佛)
　空無相中無價寶(彌陀佛)
　般若性海絕難思(彌陀佛彌陀佛)
　故知妙身無罣礙(彌陀佛)
　是大神呪起人慈(彌陀佛彌陀佛)
　真實不虛深須信(彌陀佛)
　揭帝揭帝斷狐疑(彌陀佛彌陀佛)」


* 小道場樂讚文

「　如是我聞一時佛(道場樂)
　住在王舍靈鷲山(道場樂)
　菩薩聲聞并八部(道場樂)
　地動天華非一般(道場樂)
　此是諸佛生己相(道場樂)
　文殊為說宿因緣(道場樂)
　毫光遍照咸生怪(道場樂)
　定說經名妙法蓮(道場樂)
　大眾齊修淨土業(道場樂)
　手執香華往西方(道場樂)」


* 大樂讚文

「　弟子發願時(大樂)
　願住五臺山(大樂)
　文殊菩薩聞心地(菩薩子)
　普賢菩薩座華臺(大樂)
　弟子發願時(大樂)
　願作華嚴經(大樂)
　花嚴信處品(大樂)
　心王菩薩在中間(大樂大樂)
　弟子發願時(大樂)
　願作涅槃經(大樂)
　涅槃佛性海(菩薩子)
　早證涅槃山(大樂大樂)
　弟子發願時(大樂)
　願作藥師經(大樂)
　藥師十二願(菩薩子)
　願願度眾生(大樂大樂)
　弟子發願時(大樂)
　願作觀音經(大樂)
　觀音勢至力(大樂)
　苦處在先登(大樂大樂)
　弟子發願時(大樂)
　願作無量經(大樂)
　經中十六觀(菩薩子)
　三昧自然成(大樂大樂)
　弟子發願時(大樂)
　願作佛前燈(大樂)
　照經并照像(菩薩子)
　得照師僧(大樂大樂)
　弟子發願時(大樂)
　願作佛香燈(菩薩子)
　燈香供養佛(大樂)
　度取有緣人(大樂)
　弟子發願時(大樂)
　願作七寶池(大樂)
　池中有賢聖(菩薩子)
　總是往生人(大樂大樂)」


* 嘆阿彌陀佛讚文

「　巍巍阿彌陀
　顏容紫金形
　身相三十二
　爪足下安平
　姿好八十種
　光曜常照明
　梵音超三千
　妙響哀鸞聲
　巍巍阿彌陀
　國土甚清明
　悉純黃金色
　無四惡女名
　池水流相注
　寶樹五音聲
　歌嘆無常苦
　聞者得無生
　巍巍阿彌陀
　眾善王中美
　國土妙安樂
　無不願往生
　佛與菩薩眾
　飜飛俱往迎
　忽然七寶池
　蓮華中長成
　巍巍阿彌陀
　威德妙無侶
　軀體真金色
　光曜十方土
　其聞得覩遇
　永拔生死苦
　我今稽首禮
　無上眾生文」


* 嘆觀世音菩薩

「　眾生被困厄
　無量苦逼身
　觀音妙智力
　能救世間苦(乃至)
　諍訟經官所
　怖畏軍陣中
　念彼觀音力
　眾怨悉退散
　妙音觀世音
　梵音海潮音
　勝彼世間音
　是故須常念
　念念勿生疑
　觀世音淨聖
　於苦惱死厄
　能為作依怙
　具一切功德
　慈眼視眾生
　福聚海無量
　是故應頂禮」


* 嘆大勢至菩薩

大勢至菩薩。神通大自在。與觀音等無差。觀
音勢至二大士。常侍彌陀佛左右。觀音頂戴
彌陀佛。勢至冠中有寶瓶。瓶內光明甚無量。
常放照曜苦眾生。慈悲喜捨常攝物。諸有所
作不唐捐。故我遙頂禮。

* 嘆大聖文殊師利菩薩

文殊師利。妙德法王之子。是七佛之祖師。號
龍種上尊王佛。雖得佛道轉于法輪入於涅
槃。而不捨於菩薩之道。教化眾生。無量功德
皆成就。無量佛土皆嚴淨。其見聞者無不蒙
益。諸有所作亦不唐捐。現在東北方金色世
界清涼山內。住首楞嚴三昧。與一萬菩薩同
會。利樂苦眾生。故我遙頂禮。

* 觀經十六觀讚(依觀經各誦少多)釋淨遐述

「　第一初觀日在西(阿彌陀佛)
　端身正坐去昏迷(阿彌陀佛南無阿彌陀佛)
　見時欲沒如懸鼓(阿彌陀佛)
　令心堅故莫高低(阿彌陀佛南無阿彌陀佛)
　第二觀水本澄清(阿彌陀佛)
　想水為氷理易成(阿彌陀佛南無阿彌陀佛)
　令氷映作瑠璃地(阿彌陀佛)
　分明還見寶幢擎(阿彌陀佛南無阿彌陀佛)
　第三寶地間黃金(阿彌陀佛)
　六時花雨滿瓊林(阿彌陀佛南無阿彌陀佛)
　分暉變作空中樂(阿彌陀佛)
　簫管能清道者心(阿彌陀佛南無阿彌陀佛)
　第四寶樹七寶行(阿彌陀佛)
　布葉垂條異色光(阿彌陀佛南無阿彌陀佛)
　花葉四時皆具足(阿彌陀佛)
　風來林下更飛香(阿彌陀佛南無阿彌陀佛)
　第五當觀七寶池(阿彌陀佛)
　清冷八德不思議(阿彌陀佛南無阿彌陀佛)
　渠流悉是金沙水(阿彌陀佛)
　水上花開無盡時(阿彌陀佛南無阿彌陀佛)
　第六應觀眾寶樓(阿彌陀佛)
　珠軒玉砌碧雲秋(阿彌陀佛南無阿彌陀佛)
　天樂奏時清夜響(阿彌陀佛)
　法音微妙勸勤修(阿彌陀佛南無阿彌陀佛)
　第七專觀華座開(阿彌陀佛)
　檀金為葉玉為臺(阿彌陀佛南無阿彌陀佛)
　寶幢上䨱真珠網(阿彌陀佛)
　莊嚴只擬為如來(阿彌陀佛南無阿彌陀佛)
　第八寶像色圓明(阿彌陀佛)
　萬法皆從心想生(阿彌陀佛南無阿彌陀佛)
　若見其身華上坐(阿彌陀佛)
　甚深三昧自然成(阿彌陀佛南無阿彌陀佛)
　第九彌陀法王身(阿彌陀佛)
　相好光明無等倫(阿彌陀佛南無阿彌陀佛)
　念佛眾生皆攝取(阿彌陀佛)
　心常不捨有緣人(阿彌陀佛南無阿彌陀佛)
　第十觀音補處尊(阿彌陀佛)
　身同佛相妙難論(阿彌陀佛南無阿彌陀佛)
　頂戴如來心敬重(阿彌陀佛)
　慈光恒住大悲門(阿彌陀佛南無阿彌陀佛)
　十一勢至大威雄(阿彌陀佛)
　補翼長時振六道(阿彌陀佛南無阿彌陀佛)
　世界動搖應度者(阿彌陀佛)
　光明常照行中人(阿彌陀佛南無阿彌陀佛)
　十二觀身自往生(阿彌陀佛)
　蓮華開合極分明(阿彌陀佛南無阿彌陀佛)
　端坐湛然心不動(阿彌陀佛)
　臨終當見佛來迎(阿彌陀佛南無阿彌陀佛)
　十三丈六紫金容(阿彌陀佛)
　真化由來不二縱(阿彌陀佛南無阿彌陀佛)
　但使隨心觀了了(阿彌陀佛)
　法身妙相自顆顆(阿彌陀佛南無阿彌陀佛)
　十四生人行業高(阿彌陀佛)
　上品三心種姓豪(阿彌陀佛南無阿彌陀佛)
　百法明門歡喜地(阿彌陀佛)
　金剛定力轉堅牢(阿彌陀佛南無阿彌陀佛)
　十五生居九品中(阿彌陀佛)
　淨戒重修始業融(阿彌陀佛南無阿彌陀佛)
　善友教令迴願往(阿彌陀佛)
　須臾不覺坐蓮宮(阿彌陀佛南無阿彌陀佛)
　十六下生位最卑(阿彌陀佛)
　業障難消慧發遲(阿彌陀佛南無阿彌陀佛)
　十念蓮胎雖住劫(阿彌陀佛)
　華開還得悟無生(阿彌陀佛南無阿彌陀佛)」


* 阿彌陀經讚文

「　釋迦調御大慈尊(阿彌陀佛)
　救世先開淨土門(南無阿彌陀佛南無阿彌陀佛)
　欲說莊嚴極樂國(阿彌陀佛)
　其時正在給孤園(南無阿彌陀佛南無阿彌陀佛)
　法輪將興多聽徒(阿彌陀佛)
　無量諸天大眾俱(南無阿彌陀佛南無阿彌陀佛)
　第一聲聞舍利子(阿彌陀佛)
　上乘菩薩是文殊(南無阿彌陀佛南無阿彌陀佛)
　初告真宗當爾時(阿彌陀佛)
　西方過此十俱胝(南無阿彌陀佛南無阿彌陀佛)
　世界莊嚴名極樂(阿彌陀佛)
　彌陀在彼不思議(南無阿彌陀佛南無阿彌陀佛)
　其國眾生苦已除(阿彌陀佛)
　清閑勝妙樂無餘(南無阿彌陀佛南無阿彌陀佛)
　晝夜修行超八難(阿彌陀佛)
　色相端嚴盡一如(南無阿彌陀佛南無阿彌陀佛)
　七重行樹七重欄(阿彌陀佛)
　寶蓋垂空寶網􂱃(南無阿彌陀佛南無阿彌陀佛)
　但是有緣皆得見(阿彌陀佛)
　慇懃學者用心觀(南無阿彌陀佛南無阿彌陀佛)
　人至乘華坐寶林(阿彌陀佛)
　天來奏樂曲幽深(南無阿彌陀佛南無阿彌陀佛)
　六度已能調六律(阿彌陀佛)
　八正還將和八音(南無阿彌陀佛南無阿彌陀佛)
　寶池德水底砂新(阿彌陀佛)
　蓮開光色似車輪(南無阿彌陀佛南無阿彌陀佛)
　菩薩端然華上坐(阿彌陀佛)
　看時總是往生人(南無阿彌陀佛南無阿彌陀佛)
　彌陀淨土法王家(阿彌陀佛)
　願力莊嚴發道芽(南無阿彌陀佛南無阿彌陀佛)
　碧玉樓中飛寶座(阿彌陀佛)
　黃金地上雨天華(南無阿彌陀佛南無阿彌陀佛)
　收得天華衣裓盛(阿彌陀佛)
　六道如意覺身輕(南無阿彌陀佛南無阿彌陀佛)
　供養他方諸佛已(阿彌陀佛)
　還來本國飯經行(南無阿彌陀佛南無阿彌陀佛)
　眾鳥和音應六時(阿彌陀佛)
　清音演法妙難思(南無阿彌陀佛南無阿彌陀佛)
　五力五根并七覺(阿彌陀佛)
　甚深八聖入無為(南無阿彌陀佛南無阿彌陀佛)
　眾等同時聽法音(阿彌陀佛)
　聞者皆生念佛心(南無阿彌陀佛南無阿彌陀佛)
　化鳥本非三惡趣(阿彌陀佛)
　彌陀宣暢法流深(南無阿彌陀佛南無阿彌陀佛)
　微風吹動寶林清(阿彌陀佛)
　響颺如天奏樂聲(南無阿彌陀佛南無阿彌陀佛)
　一一更無宣別法(阿彌陀佛)
　處處唯聞念佛名(南無阿彌陀佛南無阿彌陀佛)
　彌陀壽量實無邊(阿彌陀佛)
　國中人民亦同然(南無阿彌陀佛南無阿彌陀佛)
　成道於今經十劫(阿彌陀佛)
　光照恒沙法界國(南無阿彌陀佛南無阿彌陀佛)
　菩薩聲聞眾甚多(阿彌陀佛)
　為求解脫見彌陀(南無阿彌陀佛南無阿彌陀佛)
　算數不能知限量(阿彌陀佛)
　餘方諸佛亦來過(南無阿彌陀佛南無阿彌陀佛)
　傳聞淨剎甚清真(阿彌陀佛)
　盡是阿鞞跋致人(南無阿彌陀佛南無阿彌陀佛)
　一生補處修三昧(阿彌陀佛)
　證得金剛最後身(南無阿彌陀佛南無阿彌陀佛)
　善根福少理難生(阿彌陀佛)
　七日專須念佛名(南無阿彌陀佛南無阿彌陀佛)
　若至臨終心不亂(阿彌陀佛)
　彌陀決定自相迎(南無阿彌陀佛南無阿彌陀佛)
　十號彌陀酬昔因(阿彌陀佛)
　六方諸佛證誠真(南無阿彌陀佛南無阿彌陀佛)
　舌相廣長無妄語(阿彌陀佛)
　如來護念信心人(南無阿彌陀佛南無阿彌陀佛)
　世界無常難久留(阿彌陀佛)
　唯須發願早懃求(南無阿彌陀佛南無阿彌陀佛)
　已生當生皆不退(阿彌陀佛)
　豈限今修與未修(南無阿彌陀佛南無阿彌陀佛)
　諸佛同時讚釋迦(阿彌陀佛)
　能於五濁救娑婆(南無阿彌陀佛南無阿彌陀佛)
　說此世間難信法(阿彌陀佛)
　咸令覺悟令彌陀(南無阿彌陀佛南無阿彌陀佛)
　法藏敷陳義已圓(阿彌陀佛)
　阿難從此渲真詮(南無阿彌陀佛南無阿彌陀佛)
　大眾俱欣皆頂戴(阿彌陀佛)
　如來囑盡廣流傳(南無阿彌陀佛南無阿彌陀佛)」


* 新無量觀經讚法照述

「　釋迦住在靈鷲山(阿彌陀佛)
　為化娑婆出世間(南無阿彌陀佛)
　菩薩聲聞無量眾(阿彌陀佛)
　初欲聞經意未閑(南無阿彌陀佛)
　阿闍太子在王城(阿彌陀佛)
　收執徒囚在獄刑(南無阿彌陀佛)
　韋提悲泣歸依佛(阿彌陀佛)
　永願不聞諸苦名(南無阿彌陀佛)
　深心不樂閻浮界(阿彌陀佛)
　實為多諸鬼畜生(南無阿彌陀佛)
　唯願慈尊為指授(阿彌陀佛)
　他方淨土誓經行(南無阿彌陀佛)
　釋迦如來知彼念(阿彌陀佛)
　須臾沒見至王宮(南無阿彌陀佛)
　乃放眉間金色照(阿彌陀佛)
　韋提障盡覩真容(南無阿彌陀佛)
　諸餘淨剎雖無量(阿彌陀佛)
　白佛唯生極樂中(南無阿彌陀佛)
　願見彌陀疾授記(阿彌陀佛)
　剎那便具六神通(南無阿彌陀佛)
　世尊微咲生歡喜(阿彌陀佛)
　口中常放五神光(南無阿彌陀佛)
　其光遂照頻婆頂(阿彌陀佛)
　隨機證果亦何妨(南無阿彌陀佛)
　佛告韋提汝知不(阿彌陀佛)
　彌陀去此亦非遙(南無阿彌陀佛)
　但當勤修三福行(阿彌陀佛)
　臨終迎子上金橋(南無阿彌陀佛)
　亦為未來諸大眾(阿彌陀佛)
　五濁凡夫至惡人(南無阿彌陀佛)
　但使迴心生彼國(阿彌陀佛)
　能令淨業斷貪瞋(南無阿彌陀佛)
　於是韋提更有疑(阿彌陀佛)
　如來今說汝應知(南無阿彌陀佛)
　據眾凡夫實未得(阿彌陀佛)
　為承諸佛大慈悲(南無阿彌陀佛)
　既聞說已生歡喜(阿彌陀佛)
　復為今時五苦人(南無阿彌陀佛)
　云何當見彌陀界(阿彌陀佛)
　相好光明微妙身(南無阿彌陀佛)
　世尊為說初觀日(阿彌陀佛)
　意令住想向西方(南無阿彌陀佛)
　智者必須依此觀(阿彌陀佛)
　曠劫塵沙罪滅亡(南無阿彌陀佛)
　罪滅身心必清淨(阿彌陀佛)
　次應想水易成氷(南無阿彌陀佛)
　須臾便見瑠璃地(阿彌陀佛)
　黃金界道以為繩(南無阿彌陀佛)
　寶池澄澄千仞深(阿彌陀佛)
　月珠間錯是黃金(南無阿彌陀佛)
　華雨紛紛隨處下(阿彌陀佛)
　能令道發真實心(南無阿彌陀佛)
　瓊林寶樹七重行(阿彌陀佛)
　處處垂琳異色光(南無阿彌陀佛)
　光中無數摩尼殿(阿彌陀佛)
　諸天童子散華香(南無阿彌陀佛)
　極樂城中七寶池(阿彌陀佛)
　蓮開光色不思議(南無阿彌陀佛)
　華間總是摩尼水(阿彌陀佛)
　唯歎娑婆去來者(南無阿彌陀佛)
　瓊樓寶閣紫金光(阿彌陀佛)
　赫奕連輝照十方(南無阿彌陀佛)
　白玉池邊聞妙法(阿彌陀佛)
　蓮光葉裏更飛香(南無阿彌陀佛)
　彌陀無數寶城樓(阿彌陀佛)
　恒沙菩薩四邊遊(南無阿彌陀佛)
　各各持華供養佛(阿彌陀佛)
　塵勞永斷更何憂(南無阿彌陀佛)
　碧玉樓中華坐開(阿彌陀佛)
　黃金作葉寶為臺(南無阿彌陀佛)
　摩尼幢上真珠網(阿彌陀佛)
　莊嚴至意為如來(南無阿彌陀佛)
　寶像瑠璃內外明(阿彌陀佛)
　六通如意覺身輕(南無阿彌陀佛)
　心須子細懃觀想(阿彌陀佛)
　想成便即悟無生(南無阿彌陀佛)
　彌陀光色廣無邊(阿彌陀佛)
　普照群生度有緣(南無阿彌陀佛)
　但有傾心能念佛(阿彌陀佛)
　當來決定離人天(南無阿彌陀佛)
　觀音補處不思議(阿彌陀佛)
　無邊世界現希有(南無阿彌陀佛)
　但令念者皆生樂(阿彌陀佛)
　頂戴彌陀尊重時(南無阿彌陀佛)
　勢至菩薩甚難量(阿彌陀佛)
　雄雄猛利廣無方(南無阿彌陀佛)
　頂上寶瓶光顯照(阿彌陀佛)
　幽途永得離無常(南無阿彌陀佛)
　觀身自見往生時(阿彌陀佛)
　蓮華寶座不經遲(南無阿彌陀佛)
　水鳥樹林皆說法(阿彌陀佛)
　彌陀迎攝更無疑(南無阿彌陀佛)
　如來神變不思議(阿彌陀佛)
　大小隨緣感赴機(南無阿彌陀佛)
　眾等傾心勤念佛(阿彌陀佛)
　寶池華內證無為(南無阿彌陀佛)
　行業精誠須轉高(阿彌陀佛)
　上品之人種姓高(南無阿彌陀佛)
　百法門中歡喜地(阿彌陀佛)
　金剛妙定自堅牢(南無阿彌陀佛)
　念佛之人須至誠(阿彌陀佛)
　彌陀決定自親迎(南無阿彌陀佛)
　到彼華開蒙授記(阿彌陀佛)
　登時聞法悟無生(南無阿彌陀佛)
　十惡五逆至愚人(阿彌陀佛)
　永劫沈輪在久塵(南無阿彌陀佛)
　一念稱得彌陀號(阿彌陀佛)
　至彼還同法性身(南無阿彌陀佛)
　世尊說已向耆山(阿彌陀佛)
　阿難聞教廣宣傳(南無阿彌陀佛)
　大眾傾心皆頂戴(阿彌陀佛)
　還將此法利天人(南無阿彌陀佛)」


* 新阿彌陀經讚(十六偈)

「　釋迦悲智廣無邊(阿彌陀佛)
　先開淨教利人天(南無阿彌陀佛南無阿彌陀佛)
　菩薩聲聞無量眾(阿彌陀佛)
　其時聽在給孤園(南無阿彌陀佛南無阿彌陀佛)
　初告聲聞舍利弗(阿彌陀佛)
　吾今欲說汝應聽(南無阿彌陀佛南無阿彌陀佛)
　去此西方十萬億(阿彌陀佛)
　彌陀寶國紫金形(南無阿彌陀佛南無阿彌陀佛)
　其國眾生極妙樂(阿彌陀佛)
　永劫不聞諸苦名(南無阿彌陀佛南無阿彌陀佛)
　勸汝當勤稱彼佛(阿彌陀佛)
　須臾即至寶蓮城(南無阿彌陀佛南無阿彌陀佛)
　瓊林寶樹七重欄(阿彌陀佛)
　眾等當須審諦觀(南無阿彌陀佛南無阿彌陀佛)
　珠網層層千萬億(阿彌陀佛)
　能令見者得心安(南無阿彌陀佛南無阿彌陀佛)
　彌陀淨剎不思議(阿彌陀佛)
　處處渠流七寶池(南無阿彌陀佛南無阿彌陀佛)
　池中總是摩尼水(阿彌陀佛)
　晝夜華開無盡時(南無阿彌陀佛南無阿彌陀佛)
　四岸瑠璃碧玉成(阿彌陀佛)
　香風拂體覺身輕(南無阿彌陀佛南無阿彌陀佛)
　寶閣樓臺千萬億(阿彌陀佛)
　無邊菩薩盡經行(南無阿彌陀佛南無阿彌陀佛)
　心心稽首法王家(阿彌陀佛)
　專想彌陀散道引(南無阿彌陀佛南無阿彌陀佛)
　碧玉樓中聞妙法(阿彌陀佛)
　黃金地上散天華(南無阿彌陀佛南無阿彌陀佛)
　衣裓持華十萬億(阿彌陀佛)
　聖眾塵沙受供同(南無阿彌陀佛南無阿彌陀佛)
　一念還歸極樂國(阿彌陀佛)
　永絕胞胎證六通(南無阿彌陀佛南無阿彌陀佛)
　淨國彌陀寶鳥音(阿彌陀佛)
　聞者皆生念佛心(南無阿彌陀佛南無阿彌陀佛)
　此鳥實非三惡趣(阿彌陀佛)
　為令宣演法幽深(南無阿彌陀佛南無阿彌陀佛)
　香風動時寶林鳴(阿彌陀佛)
　處處唯聞念佛聲(南無阿彌陀佛南無阿彌陀佛)
　聲中皆說無邊法(阿彌陀佛)
　能令聽者證無生(南無阿彌陀佛南無阿彌陀佛)
　彌陀壽量豈能知(阿彌陀佛)
　國中人眾亦如斯(南無阿彌陀佛南無阿彌陀佛)
　到彼皆同跋致位(阿彌陀佛)
　永超生死證無為(南無阿彌陀佛南無阿彌陀佛)
　善根福少理難容(阿彌陀佛)
　七日須成淨土功(南無阿彌陀佛南無阿彌陀佛)
　十念傾心於彼國(阿彌陀佛)
　剎那便即坐蓮宮(南無阿彌陀佛南無阿彌陀佛)
　彌陀願力不思議(阿彌陀佛)
　莊嚴淨國甚奇希(南無阿彌陀佛南無阿彌陀佛)
　六方諸佛同時讚(阿彌陀佛)
　意令諸子斷狐疑(南無阿彌陀佛南無阿彌陀佛)
　人命無常如剎那(阿彌陀佛)
　永劫沈淪惡趣多(南無阿彌陀佛南無阿彌陀佛)
　急急須專念彼佛(阿彌陀佛)
　共汝相將出愛河(南無阿彌陀佛南無阿彌陀佛)
　諸佛同聲讚釋迦(阿彌陀佛)
　能於苦海度人多(南無阿彌陀佛南無阿彌陀佛)
　一一總令專念佛(阿彌陀佛)
　生生當得見彌陀(南無阿彌陀佛南無阿彌陀佛)
　如來說已阿難宣(阿彌陀佛)
　普化群生被有緣(南無阿彌陀佛南無阿彌陀佛)
　眾生傾心須頂戴(阿彌陀佛)
　弘斯淨教廣流傳(南無阿彌陀佛南無阿彌陀佛)」


* 歎散華供養讚

「　昔有仙人名善慧
　一時買得五莖蓮
　持將供養定光佛
　因華果號釋迦尊
　諸經皆說妙伽他
　散華供養福田多
　但以一華散一佛
　因華盡得見彌陀
　今時智者見經文
　但說華為成佛因
　便即散華供養佛
　仍將華度有緣人
　紛紛正見散華時
　片片青蓮空裏飛
　一一爭前將手捧
　人人收得裓盛歸
　空中片片雨天華
　散著人人發道芽
　但使勤勤華供養
　福田一一遍恒沙
　飛華颯颯遍虛空
　翠葉翩翩滿界中
　漸瀝如鳥和雲下
　繽紛送子入蓮宮
　蓮華欝欝甚寬平
　華上群群菩薩行
　時時散華供養佛
　往往宣揚五會聲
　般般聖眾裓盛華
　人人歷供遍恒妙
　一一食時還本國
　行行不離世界家
　時時天雨萬般華
　處處皆能發道芽
　一一持將奉諸佛
　朝朝恒在法王家
　百寶鮮華墜墜飛
　空中讚嘆不思議
　若有眾生能獻者
　當來決定證無為
　金剛臺上說真宗
　西方菩薩盡皆同
　散華供養無休息
　皆生華上具神通
　氛氛香氣轉綿綿
　華去華來華更鮮
　清旦常持獻他國
　食時還到世尊前」


* 歎西方淨土五會妙音讚

「　第一會時除亂意
　第二高聲遍有緣
　第三響颺能裏雅
　第四和鳥真可憐
　第五震動天魔散
　能令念者入深禪
　五會聲中十種利
　為令學者用心堅
　妙音五會摩尼寶
　能雨無邊聖法財
　智者必須依此學
　臨終一念坐華臺
　寄語現前諸大眾
　五會念佛利無窮
　今日道場同行者
　相將定取坐華宮
　五會聖教是真宗
　定捨娑婆出苦籠
　眾等發心迴願往
　西方世界獲神通
　寶林森森是翠林
　微風五會演清音
　華雨六時隨處下
　見聞之者發真心
　眾等今時生信心
　聽法彌陀五會者
　專求不忘稱名字
　迎將極樂坐華林
　五會合響讚池城
　樓臺欝欝映雲青
　瑠璃七寶金繩果
　家家唯聞念佛聲
　彌陀五會是舟船
　永劫常於苦海傳
　但使聞聲皆解脫
　定超生死離人天」


* 極樂五會讚

「　觀經妙讚定中成
　寶偈分明化有情
　五會閻浮流布廣
　相期極樂悟無生
　彌陀寶讚實堪傳
　恒為眾生作法船
　五會佛聲聞解脫
　一時盡得坐金蓮
　西方五會遍娑婆
　意在眾生念佛多
　寶國華開千萬億
　聞名去者機恒沙
　千般伎樂遠金臺
　百寶蓮華出水開
　五會聲聲須急念
　臨終一一盡來迎
　無邊化佛紫金身
　守護流傳五會人
　念念彌陀心不退
　翩翩寶蓮坐自相」


* 歎五會妙音讚

「　彌陀五會響雄雄
　智者傳來五濁中
　五苦聞聲皆得樂
　乘斯五會入蓮宮
　智者慈悲傳五會
　意在將傳滅五燒
　五燒既因五會滅
　皆承五會出塵勞
　雄雄五會響清音
　隱隱雷聲寫妙音
　聖眾相將同讚歎
　但是人聞皆發心
　西方微妙五音聲
　將來五濁救眾生
　五趣聞名皆解脫
　五會引到寶蓮城
　零零五會出衡山
　隱隱如今遍五天
　五眾咸言皆利樂
　末法仍留五百年
　彌陀五會貫人心
　哀婉慈聲屈曲深
　無量壽經如此說
　寶水長留演妙音
　五會響颺出雲霞
　清音寥亮遍恒沙
　朝朝暮暮常能念
　世世生生在佛家
　香風颯起觸人身
　唯將五會斷貪瞋
　五音兼能淨五蘊
　聞名五劫離囂塵
　西方鼓樂及絃歌
　琴瑟簫笛雜相和
　一一唯宣五會法
　聲聲皆說六波羅」


* 極樂莊嚴讚

「　彌陀願行廣無邊
　悲濟群生普盡憐
　總欲化令歸本國
　眾生罪業共無緣
　觀音菩薩大慈悲
　能於苦海現希有
　紫金身相三十二
　頂戴彌陀尊重時
　勢至菩薩甚難思
　紫金身相等無虧
　頂上寶瓶光顯照
　普收念佛往生機
　自慶往昔宿緣深
　得遇彌陀淨教音
　執持名號無休息
　報盡臨終紫金身
　我常自嘆苦精勤
　希聞無上法清真
　須共無明賊鬪戰
　誓當破滅取金真
　一念凝神往寶城
　六通起意覺身輕
　足踏千葉蓮華上
　明月摩尼樹下行
　彌陀淨剎甚精微
　彼處娑婆人豈知
　曠劫沈淪於苦海
　何年得遇往生時
　極樂寶國無衰變
　碧玉樓臺天自然
　摩尼明月瑠璃水
　光明池臺真可憐
　極樂寶界甚希有
　實為多生來不知
　今日喜遇彌陀尊
　頓捨娑婆五濁時
　彌陀寶界不思議
　唯歎娑婆去者希
　阿鼻地獄人多往
　一墮何年更出時
　歸去來歸去來
　閻浮五濁是塵埃
　不如西方快樂處
　到彼華臺隨意開」


一切恭敬。

至心歸命禮西方阿彌陀佛。

「　法藏因彌遠
　極樂果還深
　異珍參作地
　眾寶間為林
　華開希有色
　波揚實相音
　何當蒙授手
　一遂往生心
　(願共諸眾生往生安樂國)」


至心歸命禮西方阿彌陀佛。

「　濁世難還入
　淨土願逾深
　金繩直界道
　珠網縵垂林
　見色皆真色
　聞音悉法音
　莫為西方遠
　唯須十念心
　(願共諸眾生往生安樂國)」


至心歸命禮西方阿彌陀佛。

「　夜間嚴淨國
　垂起至誠因
　觀日心初定
　想水念逾真
　林宣上品法
　蓮合下生人
　既言同志友
　從餘洗客塵
　(願共諸眾生往生安樂國)」


至心歸命禮西方阿彌陀佛。

「　放言周遠剎
　分化滿遙空
　華臺三品異
　人天一類同
　尋樹流香水
　吹樂起清風
　在茲心若淨
　誰見有西東
　(願共諸眾生往生安樂國)」


至心歸命禮西方阿彌陀佛。

「　迴向漸為功
　西方路稍通
　寶幢承厚地
　天香入遠風
　開華住浮水
　覆網細分空
　願生何意切
　正為樂無窮
　(願共諸眾生往生安樂國)」


至心歸命禮西方阿彌陀佛。

「　十劫道先成
　嚴界引群萌
　金沙徹水照
　玉葉滿枝明
　鳥本珠中出
　人唯華上生
　敢請西方聖
　早晚定相迎
　(願共諸眾生往生安樂國)」


至心歸命禮西方阿彌陀佛。

「　欲選當生處
　西方最可歸
　間樹開重閣
　滿道布鮮衣
　香飯隨心至
　寶殿逐身飛
　有緣皆得往
　只自去人稀
　(願共諸眾生往生安樂國)」


至心歸命禮西方阿彌陀佛。

「　淨國無衰變
　一立古今然
　光臺千寶合
　音樂八風宣
　池多說法鳥
　空滿散華天
　得生不畏退
　隨意既開蓮
　(願共諸眾生往生安樂國)」


至心歸命禮西方阿彌陀佛。

「　已成窮理聖
　真有遍空威
　在西時現小
　小則暫隨機
　葉珠相映飾
　沙水共澄輝
　欲得無生果
　彼土必須依
　(願共諸眾生往生安樂國)」


至心歸命禮西方阿彌陀佛。

「　臺裏天人現
　光中侍者看
　懸空四寶閣
　臨迴七重欄
　疑多邊地久
　德少上生難
　且莫論餘願
　西望心已安
　(願共諸眾生往生安樂國)」


至心歸命禮西方阿彌陀佛。

「　淨國本無憂
　無數化城樓
　四面懸鈴匝
　六度散華周
　樹合香氣動
　水帶法聲流
　未曾聞苦事
　誰復辨春秋
　(願共諸眾生往生安樂國)」


藏鉤樂藏鉤樂。藏鉤本意解人愁得往。藏鉤
樂得往藏鉤樂。

「　阿難迦葉共平章
　文殊菩薩對商量
　聲聞緣覺兩行坐
　如來與汝作用頭
　金剛無礙取為籌
　無價寶珠將作鉤
　持戒將為打鉤杖
　得見佛性即捻籌
　藏鉤心意莫遊戲
　只恐六賊競來偷
　強者直取波羅蜜
　弱者勤修重更修
　黃昏一座至三更
　貪籌不定共於事
　弱者都緣心未志
　強家不動證無生
　世尊喚出阿難來
　高舉光明臘燭臺
　為言佛性等閑得
　臨臨入手被他將
　大眾努力覺無上
　無價寶珠心裏行
　念念佛身如急箭
　如來平等度眾生」


* 父母恩重讚文

「　累劫有因緣
　今來託母胎
　月餘生五胞
　七七六情開
　漸重如山岳
　動起怕身災
　羅衣都不掛
　秦鏡染塵埃
　懷胎向十月
　產難欲將臨
　朝朝如重病
　日日自暢吟
　惶怖難為計
　愁恨滿胸衿
　含渧喚親眷
　惟恐死來侵
　月滿將臨逼
　生時實是難
　五內如力割
　隣里競來看
　生在於草上
　傍人道是兒
　母聞歡喜喚
　忘却痛纏身
　母身在濕處
　將兒迴就乾
　血乳充飢渴
　羅衣障風寒
　吐甘無悋惜
　咽苦不嚬眉
　但令子得飽
　慈母不辭飢
　紀年漸漸大
　出即母心隨
　一朝男女病
　恨不母身當
　愛別情難忍
　生離實苦腸
　兒行百里內
　慈母一千強
　男大差征伐
　女長事他內
　時逢冬歲節
　慈母唳霑衿
　每日思男女
　逢日即問頻
　若得好消息
　修粲造福田
　父母雖年老
　恩怜無斷時
　身年一百歲
　長愁八十兒
　故知恩愛重
　今五識分離
　黃泉由不捨
　作鬼亦憂之
　凡為男女者
　供懃當莫移
　祖住由上說
　起得不作行
　努力須行孝
　孝行立身名
　皇天將左助
　諸佛亦讚之
　心行於五逆
　皇天不祐之
　勸修三福業
　淨土目前明
　普告諸人者
　同行不同心
　得生極樂國
　華間聽法音」


* 新華臺讚文

可怜生可怜生。菩薩子遊戲在西方。宛轉華
臺裏。宛轉華臺裏。

「　西方實妙樂
　天衣飯自然
　池中化生子
　遊戲撥紅蓮
　紅蓮在寶池
　光色不思議
　樹林常說法
　音樂每相隨
　相迎上寶殿
　相喚下金橋
　遊戲諸樓閣
　到處法門開
　七寶為宮殿
　瑠璃馬腦臺
　專心能念佛
　總得上華來
　白玉池邊過
　蓮華葉裏香
　更聞念五會
　讚歎說西方
　極樂誰家子
　蓮華葉裏生
　為由念佛故
　從此得來生
　蓮華一叢赤
　復有一聚青
　裏有化生子
　言語甚分明
　飛閣重重起
　聖眾弟相遇
　池上寶蓮華
　新賢聖者多」


往生心往生心。漸向法流。深沐浴如來功德
海。欣遊淨土。樂四天王夜魔天。天宮近與人
相連。共遊天上喚不得。定知。華裹入三禪。
菩提心菩提心。菩薩眾如林。國土動搖迎世
至。寶彌覆。觀見白蓮華赤蓮華。生在法王
家。飯食經行依寶處。池中寶岸底金砂。紅
蓮華青蓮華。千葉蓮華臺上生。攝授彌陀佛。
攝授彌陀佛。

* 述觀經九品往生讚文

「　上品上生行願強
　無邊化佛自迎將
　寶殿金臺登初地
　衣裓盛華遍十方
　上品中生義入微
　臨終聖眾喚西歸
　五色雲中千佛引
　紫金臺座八音隨
　上品下生慧性明
　端心迴心學無上
　五百如來齊授手
　恒沙菩薩捧華迎
　中品上生齋戒功
　即得三明及六通
　紅蓮紫蓮空引攝
　天樂迎魂入佛宮
　中品中生熏戒香
　心清自覩王毫光
　一超便入無為會
　七日華開見法王
　中品下生慈孝深
　善友令生厭離心
　乘蓮託陰摩尼水
　華裹唯開解脫音
　下品上生善種稀
　能知三寶是歸依
　化佛來迎光滿室
　華臺更伴彩雲飛
　下品中生黑業迷
　因稱佛號免泥梨
　六劫華開方見佛
　一生補處果還齊
　下品下生不善多
　唯將十念棄娑婆
　雖住華間十二劫
　見佛心開一剎那」


* 勸修行偈云

「　勸君修道莫生瞋
　法中無我亦無人
　欲識西方求淨土
　會是塵中不染塵」


依之修行盡得往生。
淨土五會念佛略法事儀讚末終(終)