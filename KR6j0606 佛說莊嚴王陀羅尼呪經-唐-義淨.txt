#+TITLE: 佛說莊嚴王陀羅尼呪經-唐-義淨
#+DATE: 2018-05-12 10:23:56
#+SOURCE: github.com/kanripo/KR6j0606 master e14ecc82                



No. 1375
佛說莊嚴王陀羅尼呪經一卷

三藏法師義淨奉　制譯

如是我聞。一時薄伽梵。在布怛洛迦山。為諸
人天一切大眾演說法要。遍觀十方以妙音
聲。告觀自在菩薩妙吉祥菩薩言。善男子有
經名一切如來所護觀察眾生示現佛剎莊嚴
王陀羅尼。我昔初發心時。於花光顯現如來
所。與九十俱胝眾生。一聞此法皆得如來智
慧之分咸蒙授記。於諸佛剎當得作佛。我亦
於中蒙佛授記。善男子我以佛眼。觀見過去
三萬如來。為諸眾生說此法要。汝觀自在及
妙吉祥。於說法時皆為導首。

爾時世尊說是語已。現前大眾菩薩聲聞諸
來聽者。咸發信心供養彼佛。于時無量百千
俱胝那庾多眾生皆蒙授記。亦得菩薩勝妙
等持。病苦悉除蓋纏消滅。所願滿足善根成
就。顏容端正財寶豐盈。國王大臣諸眾生類
見者歡喜。念慧神通無不圓備。於佛法僧得
不壞信。壽命色力有大威勢。無愛別離怨憎
會苦。

若有善男子善女人等。能於此經五輪著地
生希有心。以諸花香瓔鬘幡蓋恭敬供養。歸
依讚歎讀誦受持。

若自書寫若教人書。無量功德皆悉成就。見
受持者生信敬心。亦於現身眾德具足。皆得
菩薩勝妙等持。口中恒出栴檀香氣。其目皎
淨如青蓮葉。於晝夜中見佛形像及大菩薩。
若有五無間等業障之罪。悉皆消滅諸天衛
護。命終之時得見諸佛菩薩心不錯亂。必得
往生極樂國土。我與斯人授記作佛。彼見我
身恭敬供養。於妙菩提心不疑惑。

若復有人於此法門。讀誦受持供養恭敬。若
自書寫若教人書。及有得聞此經名者。當知
此人即是菩薩應修供養。

若復此人由先惡業。財命色力內外所資悉
皆短乏。所求不遂親愛別離。國土荒殘王賊
衰難。由此經力現身輕受。或暫頭痛或得惡
衣惡食。或遭罵詈及餘毀辱。往諸業障即自
消除。善男子彼持經之人應生此念。我昔流
轉生死海中。於諸有情造作眾惡。不善之業
日夜增長。今時覺了不敢覆藏。發露罪源誠
心懺悔。於佛法僧起不壞信。

若復彼人。曾於佛法僧寶獨覺聲聞父母師
長作諸惡業。衣食果報皆當散盡。由經力故
此業咸除衣食充足。

若復彼人有捺洛迦受苦之業。愛別離苦生
盲之苦。無根二根異熟之業亦皆消滅。

又復由先嫉妬瞋恚惡業之力。當墮琰摩王
界傍生餓鬼諸惡趣中。由經力故所有惡業
無不消滅。一切福德悉皆增長。

善男子若於方處有此法門。彼諸人等常為
此經之所擁護。功德具足所求圓滿。恒受富
樂惡業消除。亦無橫死及諸惡夢。無有病苦
鬪戰常勝壽命延長。色力具足有大威勢。一
切世間人及天龍諸鬼神等皆隨意轉。不遭
惡毒水火災橫。乃至由持神呪力故。常蒙諸
佛之所授記。

若善男子善女人。得聞如是神呪受持讀誦。
若自書若教人書恭敬供養。彼善男子善女
人。皆獲如前所說功德。

爾時世尊說此語已。大地忽然六種震動。此
諸大眾以妙花香。塗香鬘蓋勝妙衣服。奉上
世尊同聲唱言。善哉善哉我等云何。得聞如
來所說神呪。爾時世尊即說呪曰。

南謨薩婆呾他揭多喃(一)但姪他(二)勃睇(三)蘇
勃睇(四)盧迦毘盧計(五)盧迦伐底羯囒帝(六)薩
埵阿伐盧羯泥(去七)薩婆呾他揭多阿提瑟恥
帝(八)薩婆阿奢鉢唎晡唎泥(去九)聚丁達囇(十)
捺羅提婆布侍帝(十一)呾他揭多慎若那達睇
(十二)呾他揭多阿提瑟侘泥娜(十三)薩婆盧迦速
企婆跋覩(十四)薩婆羯磨鉢唎釵耶野(十五)麼
麼阿木羯寫(自稱已名十六)薩婆薩埵難者(十七)曷洛叉
婆跋覩(十八)呾他揭多阿提瑟侘泥娜(十九)莎訶
(二十但是口邊作字者皆可彈舌道之)

善男子此之神呪。乃是三萬如來之所宣說
共所加護。我今亦復說此神呪。為欲利益一
切有情。令得安樂常作擁護。除其病苦生諸
佛國。

若復有人作如是念。如佛所說神呪功德。我
今云何而能成就。即於晨朝早起清淨。於一
切有情興大慈悲發憐愍心。除諸嫉妬憍慢
瞋恚。恭敬一心於佛像前。香花飲食廣興供
養。禮十方佛心祈所願。誦此神呪滿一百八
遍。於一一遍各呪一花。以一一花供養於佛。
此人即便隨所願求。悉皆如意。亦於夢中得
見諸佛。臨命終時覩佛菩薩。捨身之後必得
往生極樂世界。壽命色力悉皆具足。一切怨
讎並生歡喜。說此呪時六萬有情得無生法
忍。永除諸障所願滿足。

爾時世尊說此經已。觀自在菩薩妙吉祥菩
薩。一切大眾聞佛所說歡喜奉行。
佛說莊嚴王陀羅尼呪經