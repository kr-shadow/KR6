#+TITLE: 天則能禪師語錄-清-機能
#+DATE: 2016-06-11 12:30:32
#+SOURCE: github.com/kanripo/KR6q0536 master c667ce5f                

** 天則禪師語錄序

昔人有言臨濟宗風至石霜而分二一者政璠興廢
碔砆若玉人然一者坐四達萃百貨遺簪墮珥隨所
探取若鉅賈然然光明照人克世其家者終屬楊岐
以下楊岐九傳至斷橋倫倫十四傳至金明介老人
天則能禪師為華桂山鐸法兄之子而老人之孫也
遍參龍池天童雲門道場諸尊宿鮮可其意獨於華
桂有水乳之合結茆語崎山一坐三十餘載孤高壁
立有華頂睹祖遺風故其說法獨步大方不向佛祖
喉下取氣不將勝妙境界鋪排似龍門絕頂之孤桐
百尺無枝老幹如鐵所謂光明照人克世宗風者非
歟師提持最上乘而不廢利濟雖囊無長物必盡力
而行如建茶亭以潤鳥道蠶叢之渴乏創漏澤以
荒丘斷塹之遺觜此類不一而足初祖所云行解相
應者師殆庶幾乎師今往矣其同門石源大師持語
錄問序於余余衰病未能盡述聊拈數語于帙首以
似高明賞鑑。

鴛水空諸居士羅開驎書撰



** 語崎天則禪師語錄序

雲於己酉仲夏適離白雲走義水訪二祖可大師剎
址取道語崎始晤天和尚見其儀範迥脫孤標嚴峻
心灰意冷凜若皎月肅霜悉其源源知是臨濟正宗
斷橋嫡骨金明介大師法孫東林老人高弟也雲因
其時見其人私忖曰東林乃有是兒耶也大奇哉吾
若往參必為所伏楫而別去明年庚戌春徑扣東林
入室即問千里趨風請師一接林曰誰管你千里百
里到此便休你曾作甚麼來速速供出不然侍者將
繩索縛起痛與烏藤莫言不道雲如是具款投降經
煆七日始罄前五十七哲匠言既承東林鈯斧子煨
梅嶺折腳鐺於二祖義水之半箇庵亦不改荷衣松
食之舊也越七年丁巳菊月復受黃荊之請適師六
十初度一時巨公咸集慶祝恭請陞座瓣香酬祚以
完東林未了公案侍者錄其語併舊時作略見示雲
讀一過真秉吹毛寶劍殺活縱橫杰出諸方非晚近
開眼尿床所能測識誠人天法藥末季津梁也因頌
曰泥牛擺尾公石虎競頭來義水天荒破語崎優缽
開即以弁其端。

時
康熙十七季歲次丁巳陽月霆菴法弟機雲拜題於
黃荊之倚馬軒


















宜林天則能禪師語錄
侍者　道崇　續稱　仝錄

示眾師曰語崎有一著子尋常于東廊下西角頭已
與諸人道過你諸人但恁麼會不妨透底還我話頭
來如或見剌紛繞正好朝三千暮八百烈燄中翻身
紅爐內點雪濃冬巳過新春到來南天台北五臺一
任登眺只是不許賣弄語崎者著子還識者著子麼
以拂子擊禪床一下。

示眾師拈拄杖云拄杖子吞卻山河大地汝等諸人
即今在甚麼處安身立命眾無對師卓杖云啼得血
流無用處不如緘口過殘春。

示眾師曰天睛日出天陰雲起半雨半睛可已而矣
除夕示眾師曰古人烹露地白牛與諸人分歲山僧
燒榾柮火烹栗棘篷與諸人分歲家風各展時節猶
同古人有言欲識佛性義當觀時節因緣今時節既
至諸人還識佛性義麼良久云泥牛隊隊黃金角石
虎雙雙白玉啼。

元旦上堂師曰爆竹聲聲催臘去梅花點點送春來
大千沙界橫身臥碧眼黃頭笑滿腮大眾且道笑個
甚麼張三顛酒如泥醉李二扶歸懶上街。

示眾作長老者須仁義道德以納方來用鉗錘以煆
之規矩以束之規矩嚴學者安詳鉗錘惡易於發急
寬柔以得眾仁義以蓄眾未有去道德仁義而為人
者況我宗門。

示眾師曰古之人學道易今之人學道難古人敦厚
今人華巧華巧則不寔敦厚則純一無雜故易也汝
等須學古人。

示眾師曰參禪要莊重看話頭要死心於二六時中
刻刻提撕如負重擔歇下不得聖人所謂明德親民
在止於至善你看至善是甚麼所在。

示眾師曰先師處眾有條段斷事有明見皆平日積
養之德也有條段則頭緒順明見則物情得所以收
伏獰龍生象之學者爾等後輩不可不知。

示眾師曰近日學者多浮汎無靜功乃靈利用事每
見坐香做工夫皆不澄清過在首領。

示眾曰參禪要坐香坐久則靜靜能生定定發慧不
以靜定慧而成道者亡之。

示眾師曰參禪要假爐𩍁陶鎔日久有自然之妙作
堂頭接人有法令學者易於發省。

示眾參禪無他只要諸人放得下透頂透底工夫貴。





















在命根上一刀兩斷。

上堂僧出師曰錯會不少便下座。

康熙丁巳秋霆菴法弟石源和尚同明經秦賁九文
學徐方中蕭尹友等設齋祝師誕請上堂拈香祝
聖畢復拈香云只者是玄風闡不出靈機運不周放開
一線未免冤有頭債有主爇向爐中供養前住廬山
東林寺後住華桂堂上傳臨濟正宗三十二世山鐸
先師上真下在老和尚用酬法乳之恩斂衣就座上
首白椎竟僧問漠漠香雲凝瑞靄法王法令遍人天
拈來一句無私語特祝當人不老年如何是不老的
事師云庭前翠柏時時秀嶺後青松日日新進云與
麼則趙州甲子駢駢增寶掌庚申歲歲添師云輝輝
煌煌巍巍堂堂進云覿面相呈更請一接師云看腳
下問德山托缽意旨如何師云你甚處見德山進云
雪峰問者老漢鐘未鳴鼓未響畢竟托缽向甚麼處
去師云不妨疑著進云德山為甚郤歸方丈師云怪
他不得進云秪如雪峰舉似嵒頭頭曰大小德山未
會末後句還是把住繩頭還是掀翻翳跡師云心不
負人面無慚色進云德山聞得命侍者喚嵒頭去問
汝不肯老僧那是何心行師云敲骨取髓進云嵒頭
密啟其意作麼生是密啟的意師曰左眼半斤右眼
八兩進云德山次日上堂果與尋常不同嵒頭拊掌
云且喜老漢會了末後句雖然如是也只得三年活
且道敗缺在甚麼處師云明眼難瞞乃云久默斯要
不務速說說即默默即說語默不到處佛祖沁路絕
所以道心月孤圓光吞萬象光非炤境境亦非存光
境俱忘復是何物置箇事若跨臨濟德山門喫棒有
分南泉老漢無端打向水牯牛隊裏撞著小釋迦把
手相牽行不得為人自肯乃方親語崎今日且喜有
箇同參證明正謂孤掌不浪鳴兩手鳴摑摑弟應兄
呼如琴如瑟所以從上諸聖都向火燄裏出來垂手
只要一切人眉橫鼻直其中還有出手者麼豈不見
竺乾本師於大解脫海中強湧玄波三乘教外直指
人心見性成佛大眾秖如今日撾鼓上堂祝聖佑民
喚甚麼作直指若向語崎言下會大似看樓打樓不
向語崎言下會盡大地人忘鋒結舌到箇裏還有平
實商量底麼良久云只見金風全體露不知黃葉與
階齊下座。

在龍興首座寮秉拂小參師曰佛法泛濫禪河敗壞
如即心即佛本來真實返信不及如山門騎佛殿露
柱上五臺一等邪說人以為異昔大慧所呵近時一
般飯袋子者邊過冬那邊過夏大似傳語舍人與他
平實商量除了揚眉瞬目裝模作樣亂統胡喝就是
箇死人相似可悲可痛在我老人門下參要真參悟
要實悟若悟不真見不實正好全身放下衣以御寒
食以接氣銀山崩於前鐵壁壓於後危亡莫顧但恁
麼做去三二十年不悟切取能首座頭去參。

師到石門山方丈石和尚率眾請陞座師曰透過石
門關方知道源不遠性海非遙纔拈拄杖僧問過關
一句且止眉橫寶劍血濺梵天時如何師曰你且迴
避著石在傍以手招曰問得好答得玅二俱作家師
曳拄杖下座。

安老和尚神主師拈香云華桂峰頭縵天布綱龍興
寺裏針鋒遍地語崎失腳上他門戶遭他毒手把我
平生遮護不及處和贓捉敗山河大地一時震動二
十年來欲罷不能今日落到語崎手裏不妨抬搦一
上遂安位復云泥牛擺尾千峰外石虎擎頭五老前
上堂栗棘蓬三葉五葉金剛圈一箇兩箇衲僧吞跳
得於一毫頭上卸卻干戈吞跳不得辜負平生行腳
諸方來學者畢竟作麼生卓拄杖下座。

示眾若識鉤頭意我禮你三拜不識　鉤頭意我禮
你三拜何故從前汗馬無人識只要重論蓋代功。

晚參參禪無別所貴性懆昔臨濟因睦州勸問黃檗
佛法的的大意三遭痛棒後到大愚處一言便徹此
是成佛作祖底樣子也又周金剛聞南方直指人心
見性成佛尚不甘其說乃載青龍疏鈔出峽直抵南
方滅其胡種途遇一婆子激發便扣龍潭大悟此又
成佛作祖底樣子也古人行得我亦到得多是諸人
肯心不切若與麼做工夫得相應去驢年也未在。

即事普說諸方做底宜林行不得宜林做底諸方行
不得諸方高佛殿深禪堂來底異龍靈鳳參底花巧
禪道長衫高帽頂心著上四五兩綿子硬頸強項走
向座前一氣喝上六七喝師家一連打上六七棒於
此混場以為契合不辯是神是鬼就付拂子以此多
人樹黨死心妖眾或搖尾乞憐哀求幾箇縉紳先生
往往來來不以為恥返誇門庭高大宜林行不得者
此也宜林佛殿小禪堂窄來底李莽大張獦獠參底
老實禪做底死工夫一滴水一滴凍二便二一便一
雖不徹悟也種箇佛法正因種子今後禪堂不安眾
務下不留人原在者裏底依舊灰頭土面若效諸方
兄弟們一任東去西去不得道曾見宜林來。

舉臨濟參黃檗三頓棒因緣畢師曰黃檗向迅雷疾
電處與臨濟相見以致臨濟情塵兩絕進退無門末
後於大愚言下薦得迥出一切籮籠如太阿劍不可
犯鋒故臨濟一宗高出諸方豈非源深而流遠者哉
雖然如是且道臨濟得力處是在黃檗棒下是在大
愚言下若道得力在黃檗棒下時人只見波濤湧不
見海龍宮若道得力在大愚言下為甚郤道汝師黃
檗非干我事還會麼良久拈拄杖喝一喝卓一卓云
懷中尺玉方纔擲袖裏金鎚驀面揮。

舉鴛湖用和尚因二僧參用曰到此作麼一僧曰特
來親近用曰郤值老僧不在僧無語用曰三十棒自
領出去又問第二僧曰你作麼生僧曰請和尚開示
用咳嗽曰郤值老僧傷風僧亦無語師曰鴛湖一句
子能縱能奪能殺能活一句子天空地闊徹古徹今
可惜二僧不會。

舉鴛湖和尚示眾一夏已過汝等有得力處不妨舉
似一僧曰方纔禮拜和尚用曰未在更道曰畫長人
倦用曰非汝境界曰和尚又作麼生用曰畫長人倦
僧禮拜師曰就窠子裏彈未是好手打起向青雲裏
彈恰好處自然河清海晏者僧還解轉身也未。

舉鴛湖用和尚與雪嶠大師上弦翫月次雪指月問
者半箇在那裏去了用良久曰會麼雪曰只得半箇
用曰者半箇那裏去了雪亦良久用曰也只得半箇
相與大笑師曰二老相見只在者裏宜林當日若在
推(散二)老(打)背翻筋斗便歸方丈兒孫不致有今日也
舉鴛湖和尚到金粟密雲禪師豎拳問曰見麼湖曰
見雲曰見箇甚麼湖曰大家在者裏雲便休去師曰
大眾你道金粟無語處還見鴛湖麼。

舉鴛湖和尚因介菴進祖參方跨門湖曰是甚麼介
擬對湖便喝介豁然開解乃掩耳而出師曰鴛湖一
喝介祖掩耳剎剎塵塵如大火聚相似。

舉白雲度禪師年十五從假禪師剃髮深習禪定遍
參諸方無有可其意者復還里之白雲就澄禪師故
基築室居之後訪淨慈西峰俱不契晚侍無見問西
來密意未審如何見曰待娑羅峰點頭即向汝道度
以手搖拽擬答見便喝度曰娑羅峰頂白浪淊天花
開芒種後葉落立秋前見曰我家無殘羹剩飯也度
曰此非殘羹剩飯而何見頷之度禮拜師曰當日無
見祖翁推倒華山壓殺赤縣神州三百八十四家人
直教巨靈抬手不及而今舉揚臨濟宗旨石橋綱要
教他百千萬億娑羅峰一齊點頭猶未許他何故換
骨洗腸重整頓通身是眼更須參。

舉華桂老和尚一日僧參桂橫按拄杖曰道得即放
過僧擬開口桂便打僧曰待某甲道著桂曰待你道
堪作甚麼又打一日僧參桂亦橫按拄杖曰道得即
放過僧喝桂便打僧曰某甲情知桂豎拄杖曰作麼
生僧又喝桂連棒打出又一日數僧參桂如前大喝
曰是甚麼僧一齊舉首桂曰者野狐精亂棒打出師
曰華桂先師是一等垂手有底道以勢欺人有底道
拄杖在手殺活縱橫標新領異有底道華桂是臨濟
直下兒孫拈一機豎一境壁立萬仞飛鳥難度如此
商量還曾夢見先師麼。

舉華桂老和尚僧問五宗門庭拈向一邊如何是龍
興門庭桂曰老僧抬腳不起師豎拳示眾曰宜林放
者箇不下。

舉華桂老和尚因僧問如何是祖師西來意桂曰池
深蛙亂叫岩峻虎添威曰意旨如何桂曰速退速退
師曰先師答者僧話有兩負機若辨得出與你白銀
一雨時有僧出曰某甲(辨得)師展兩手僧禮拜。

舉徑山南明祖翁舉香嚴獨腳偈問普明明擬開口
南便喝明復擬開口南又喝明乃點首師曰蠱毒之
家水殺人不用刀。

舉大通智勝佛十劫坐道場佛法不現前不得成佛
道師曰山中無曆日寒盡不知年。

舉龐居士偈十方同聚會箇箇學無為此是選佛場
心空及第歸師曰龐居士瞌睡醒也未從上來事如
擊石火閃電光搆得搆不得喪身失命若是江南客
不遭怪笑我把惡水潑去自有轉身一著。

* 頌古

「丹霞燒木佛。」

【丹霞燒佛本無疑莫聽旁人講是非皓魄凝輝消
夜氣曉看楊柳對江湄。】

「女子出定。」

【手把瑤琴月下彈疏庸乘醉倚欄干默地喚歸霜
夜夢撩天黛色映晴嵐。】

「殃崛救產難。」

【賢聖法來不殺生瞿曇老大舌無骨迢迢古路白
雲漫香象截流何拘束。】

「德山托缽。」

【擬欲屠龍施毒箭翻身中的眼枯渴蘆花汀畔競
狂瀾一望楚天千里雪。】

「臨濟陞座有僧出師便喝僧亦喝便禮拜師便打又
有僧來師亦舉拂子僧不顧師亦打因緣。」

【嶽頂垂竿釣巨鰲金龍吹漠漲雲霄乾坤浩浩奔
雷電世掌徒勞有鳳毛。】

「仰山一日在法堂上坐見一僧來問迅了向東邊又
手立以目視師師垂左足至乘空等語。」

【龍岡深隱舊茆盧故主求賢三下車吐膽傾心來
舉似不留間字在單于。】

「天目進禪師因野翁參目曰汝本是佛堂堂大度著
甚來由曰生死不明乞師指示目曰本自無瘡剜肉
作麼曰望和尚慈悲目低頭歸方丈翁愕然曰莫教
人斷絕去麼遂袖香入室目曰子巳到不疑之地何
生死懼哉翁於言下豁然開解。」

【紫閣綸章下翠微天風隨仗入坤維斑襴舞遍銷
金鴨滿苑英風鼓柘枝。】

「斷橋倫和尚因方山寶參罄其機用橋皆不諾山如
此迫忙一日脫然無礙乃詣方丈橋曰子捉賊也山
禮拜曰賊己收下請和尚驗贓橋舉萬法歸一山答
如流橋不肯齋後普清山手忘所舉橋驀拈莧菜根
示之曰是甚麼山大悟玄旨。」

【掀天揭地氣吞戎背手彎弓射九重奪得驪珠歸
故國碧桃香襯馬蹄紅。】

「天界俊和尚參白雲請益從上宗旨雲上堂舉世尊
拈花平地骨堆迦葉微笑忍俊不禁二俱翻成特地
處俊豁然大悟以手搖曰止止雲擲拂子下座俊隨
入方丈雲詰之曰你適纔見箇甚麼便與麼俊曰若
有見可見則辜負和尚了也雲深肯。」

【劫外奇峰開寶障三亭五里不教多陣雲頓起長
蛇勢無限風雷出葛坡。】

「太岡寧禪師因寶芳進問如何是西來密密意岡下
禪床擒住曰西來無意你道此問是甚麼意芳自此
寢食俱忘一日登廁聞鄰僧敲籌作聲忽然大悟。」

【春潮帶雨晚來急赤尾擎頭滯禹門何處一聲雷
動蟄桃花仍笑舊乾坤。】

「鴛溯用禪師謁無幻請益參禪之法後遇南明和尚
朝夕逼拶在徑山偶閱思益梵天經註有省即呈無
生偈南斥之一日南舉香嚴獨腳頌問師師纔開口
南便喝師復擬開口南又喝師點首。」

【埽闢重關見古錐遭他驀面幾回欺明珠奮擊珊
瑚碎無散光函太液池。】

「華桂老和尚因閱高峰錄疑拖死屍句過篛嶺途中
踏翻牛跡礙胸之物豁然冰釋至南浙參見知識一
十五員咸指為法器古南牧雲和尚閱師頌臨濟三
頓棒大有過人處恨其不能挽也聞金明介老人有
古人之風特造其室一見如有夙契遂折節焉介一
日問不是心不是佛不是物是箇甚麼師曰露介曰
昨日有人與麼道三十棒趁出了也師曰要打便打
說甚麼昨日隨聲便掌介扭住曰者瞎驢亂作那師
擬進語介便打師復擬開口介又打師豁然契證曰
賺吾來賺吾來介曰且莫亂統今日事作麼生師震
聲一喝介拈拄杖師便出次早入室禮拜次介曰昨
日公案未圓子試圓看師打露柱一掌曰癡椿椿的
作麼介曰爭奈目前何師曰者一掌合是某甲喫介
喝師亦喝介曰三喝四喝後又作麼生師連喝兩喝
介曰識此一喝恩大難酬師珍重禮三拜介遂出從
上源流付之遂為入室真子付師法偈曰獅子窟中
事善哮吼者得今得本無得無得得亦得。」

【攪亂治平平復亂重重關透要真誠魯連一箭歸
蠻後四海從茲怨不平。】

「無際悟禪師年二十出家請益老宿坐禪之要後往
樓山訪清菩薩清誨以趙州無字話悟乃縛竹為菴
研勵無懈四指大書帖亦不顧只是拍盲做鈍工夫
西江悟首座指參天界客無念過松隱咸皆稱賞其
志及見白雲雲舉萬法歸一問悟悟答雲乃喝出一
晚經行廊下雲入堂遂擒住曰大眾快將火來老僧
擒下一箇賊悟曰是家內人雲以手掩悟口曰如何
是家內事速道悟如是有省。」

【大冶洪爐烹佛祖規模鎔盡片時間歸來古路橫
秋色拄杖消飛日月斑。】

* 機緣

乙巳秋參華桂老和尚適桂陞座師出問世尊纔生
便云天上天下惟吾獨尊如何是獨尊的事桂曰卻
逢山僧陞座師曰恁麼則一枝無孔笛吹出萬年懽
桂曰罕遇知音師曰從今高步華峰頂法法頭頭總
不疑桂曰如何是你不疑處師曰仰面見天低頭見
地桂曰放汝三十棒。

僧參師問石燕使雲晴復雨江豚吹浪夜還風明甚
麼邊事僧云和尚遊山某甲攜杖師作聽勢云你道
甚麼僧云老老大大得與麼無記性師云老僧年尊
僧禮拜。

僧參師問發足甚處僧云浙中師云到雲門否僧云
到師云到天台否僧云到師云娑羅峰點頭也未僧
無語。

僧參師問趙州勘二菴主語僧云車不橫推師不肯
僧舉前話問師師云車不橫推僧有省。

問即心即佛汗馬功高非心非佛閤國太平為甚麼
臨濟德山藏竄無地師云山僧打退鼓進云赤手擔
荷逼得虛空汗下大海翻波秪如背劍趨庭一句作
麼生師曰得賢才而舉之進云那邊了郤者邊行履
截斷眾流為甚不住師云死水不藏龍進云天不容
地不載甚處行履師云鑊湯爐炭進云心不在焉視
而不見聽而不聞為甚近朱者赤近墨者黑師云時
節若至其理自彰進云千峰勢到嶽邊止萬派聲歸
海上消為甚針鋒上不許衲僧蹲身師云眼裏不著
沙進云內不放出外不放入作麼生是到家一句師
云氣急作麼進云男兒自有沖霄志不向如來行處
行為甚風不來樹不動田雞不跳草不動師云一釣
便上。

問橫按莫邪全正令因甚澄潭火發師云隔里不同
天進云一人入得鐵圍出不得一人出得鐵圍入不
得且道誰得誰失師云和贓捉敗進云書頭叫娘勤
作息書尾叫娘莫瞌睡中間一句少人知密把提函
來舉似未審舉箇甚麼師云序品第一進云無邊剎
境自他不隔于毫端十世古今始終不離于當念少
室山前深談實相畢竟承誰恩力師云賊身已露進
云人人舌尖有利劍何故不肯吐郤師云王令己行
問眼聞聲耳觀色衣裏明珠覷不見過在何處師云
徒知金五易那辨楚王心進云符到奉行兵隨將轉
釋梵天王有何威力呼不前遣不後師云一葉落天
下秋進云峻硬處啞卻我口塞破我耳綿軟處請師
方便師云水裏按葫蘆進云東家走郤猢猻子西家
為甚作炒師云一家有事百家忙進云古人道夜坐
連雲石春栽帶雨松且道飯後又作麼生師云茶濃
昏睡少進云山門騎佛殿走入梵王宮中作大音聲
佛事普利三根羯諦神為甚咬破指頭師云不入驚
人浪難逢稱意魚進云一句當天八萬四千塵勞門
悉皆消殞足下無私任行鳥道喚甚麼作者一句師
云嵒崩石裂佛祖攢眉進云百草頭無非祖師巴鼻
紅塵裏渾是佛性天真石敢嘗風次日炙塵埋今古
番西人一見便估去意在甚處師云不是冤家不聚
頭。

問臨濟德山是甚麼物師云老鼠尿進云嵒頭道大
小德山未會末後句未審德山敗缺在甚處師云理
無曲斷。

問藏天下于天下出世間于世間者且道是甚麼人
師云驢漢又與麼那進云既是驢漢喫棒作麼師云
龍門無宿客霹靂送飛騰。

問身心一如身外無餘四大分張何故不顯法體師
云笑殺旁觀進云筍必成竹去蒼松化作鱗門前上
馬臺聻師云侍者與我記取者轉語進云父母非親
諸佛非友畢竟阿那箇最親切師云竹杖芒鞋進云
口吞諸佛眼蓋乾坤的人為甚麼向針孔裏叫屈師
云識得不為冤進云未離兜率已降王宮傾國傾城
未出母胎度人己畢秋空月朗為甚菩薩以菩提心
為家以如理修行為家法師云浪宕伶仃無著處玉
樓紅袖映清波。

問盡大地是沙門一隻眼普乾坤是如來一卷經以
如是眼讀如是經為甚日月有流遷師云竹密不妨
流水過進云黃帝遺珠藐滄海如一粟列子御風跨
泰山如一毛爭似東村破墮戶裏一曲蓮花樂師云
陶淵明進云是處峨眉皆見頂普眼為甚覷不著師
云眉毛眼上橫進云為甚麼只切之字師云元字亦
不得進云世尊曰我從賢聖法來不曾殺生其婦得
聞便產下孩兒畢竟神通玅用還是法爾如然師云
滿口嚼黃連進云玄沙曰諦當諦當甚諦當敢保老
兄未徹在且道玄沙還是把住開捩還是埽蕩餘氛
師云水長船高。

* 垂代

問法王法令普天匝地為甚有跛鱉盲龜一僧云春
色無高下花枝有短長一僧云到江吳地盡隔岸越
山多。

眾請師代語師云盡法無民。

問一句道盡三世諸佛口挂壁上放開一線遍剎遍
塵且道放開邪道盡邪一僧云一字兩頭垂一僧云
滿口舌鋒不相饒。

師代云把柄在和尚手裏。

問三藏教典大似黃葉止兒啼五家宗趣亦是繫驢
橛出格高流自有轉身頭地你試轉身看一僧云一
腳踏翻滄海月青山只得碾為塵一僧云百尺高樓
一步登一僧云龍生金鳳子沖破碧琉璃。

師代云看
箭。

問抱璞投師不遇中郎鑑還同野舍薪如何是中郎
鑑一僧云照破山河一僧云仰觀天俯察地。

師代云
打鼓普請看。

問至理忘言時人不悉強習諸緣未免捏目生花如
何是至理一僧云泰山石敢當一僧云天上有星皆
拱北一僧云出門如見大賓。

師代云深奏蟻階天未
曙轉身獨坐大雄峰。

問泥多佛大水長船高實際理地為甚一塵不納昇
云金屑雖貴落眼成翳宗云蟻子不食鐵琪云一字
不著畫。

師代云消得龍王多少風又云真不掩偽。

問德山云道得也三十棒道不得也三十棒既道得
為甚三十棒入副寺云雪上加霜宗云殺人須見血
琪云法不孤起。

師代云屋漏連朝雨花開刮地風。

問臨濟云黃檗佛法無多子末後向瞎驢邊滅郤即
今諸方稱揚稱鄭底是甚野狐種草昇云人間無水
不朝東僧云某甲今日不敢鈍置和尚入云獅子窟
中無異獸宗云一人傳實萬人傳虛。

師代云龍生龍
子鳳生鳳兒。

問古今不異法爾如然一事不有更復何也一僧云
試看衲子披衣過堂一僧云特地一場愁一僧云今
日普請。

師代云橫三豎四。

問魚騰碧漢為甚階級難飛一僧云只為分明極一
僧云迅雷不及掩耳。

師代云放不下領取去。

問春日雞啼中秋犬吠是何意旨一僧云誰敢妄通
消息。

師代云猛虎當路坐大底有人驚。

問有句無句生鐵秤錘遭蟲蛀樹倒藤枯始識溈山
笑裏刀宜林總不與麼直教達者知歸且道垂手在
甚麼處僧云某甲今日勘破和尚家風。

師代云驚群
動眾。

問負春囊石殃及兒孫拄杖三扣八月方知碓觜花
開五葉龍興行者腳腳踏著為甚灰塵滿面僧云不
入驚人浪難逢稱意魚。

師代云龍興門下。

問猛虎口中橫身毒龍項下打眠底人為甚鶻臭汗
衫不肯脫郤一僧云和尚敗缺不少一僧云被和尚
勘破。

師代云某甲無和尚不得。

問盡大地是顆無價寶珠踏破草鞋底衲僧何故不
得許聖凡云五日一風十日一雨胡心惟云君子愛
財取之有道胡以敬云美食不中飽人餐周君甫到
舉前話詰之甫云路不拾遺。

師代云上大人不會丘
乙己先曉○○○○○看看珊瑚枝上月皎皎。

問臥雲深處不朝天為甚郤朝天。

代云至化無私。

問知你是到家底人古今淆訛一一透過不落古今
一句速道速道。

代云逢人但恁麼舉。

問百丈撥寒灰只得溈山燒鼻孔丹霞焚木佛累他
院主墮鬚眉者隊漢還是血心片片還是殃及平人。

代云風行草偃。

問一箭一箇透頂透底一箭一群同生問死秖如弓
折箭盡處還有功用也無。

代云侵早喫白粥午後覺
肚饑。

問古人道有馬騎馬無馬步行你道龍興今日以何
冠方僧云三頭六臂七手八腳師云軌持千里鈔。

代
云驅雷掣電。

問鼻祖遞傳無底缽不萌枝上玉花開亮座主一入
西山因甚杳無消息。

代云大功不宰。

問五乳峰前談少室寶誌公為甚拈香擇火。

代云不
經一事不長一志。

問善財參遍去黑豆未生芽芽即不問且道破壁風
雷意若何。

代云一夜落花雨滿城流水香。

問菩薩應如是布施不住于相夜叉前何故不與一
分。

代云乾闥婆城空裏落樓臺無數鏡中開。

問若見諸相非相即見如來山是山水是水如來在
甚麼處。

代云擬即別參。

問了即一切了明即一切明因甚一切聖賢皆以無
為法而有差別。

代云春色無高下花枝有短長。

問救病無非藥殺人不用刀因甚狐假虎威。

代云敕
點飛龍馬跛鱉出頭來。

問古人道虛空落地時即向汝道虛空即今落地也
未。

代云合取狗口。

問平田底通身泥水分秧底肘蟠指拯家堂穩坐底
以何酬眾。

代云將謂和尚忘郤。

問昨夜雨滂亨打倒葡萄棚意作麼生。

代云迴避不
及。

問虛空為口須彌為舌熾然說無間歇你道說箇甚
麼。

代云寧可截舌不犯國諱。

問山僧侵早起來到法堂前走一回復至偃室內覺
三百六十骨節八萬四千毛孔放光現瑞不知得何
三昧。

代云化下誰敢妄通消息。

問要打者驢漢三十棒你作麼生免。

代云有勞神用。

問真淨玅心本來遍圓三草二木蠕動含靈即佛真
體云何復有地獄天堂。

代云變劍峰前是非多。

問眾生不識本心受此輪迴經無量劫秖如打破鏡
中影相且道本心在甚麼處。

代云不渡桑乾水爭知
是故鄉。

問知有底人生來貧窮不知有底人暫時落魄寶藏
恒足因甚自甘貧乏。

代云好手不張名。

問聞聲悟道見色明心為甚雨過山含翠虛空硬塞
胸。

代云秖為分明極翻令所得遲。

問圓玅之體頭頭合轍法法融通因甚觀音大士被
泉聲沖破耳門普賢願王遭山色打失眼孔。

代云坐
看雪消處不知春到來。

問眼內著得須彌山耳內容得大海水為甚讚則喜
瞋則怒。

代云竿頭絲線從君弄不犯清波意自殊。

問要頭割去要皮剝去要筋抽去要骨折去作麼生
奈得者白拈賊何。

代云和尚莫要茶喫麼。

問雨過山添翠風來水皺文時人多作境綠會秖如
不作境綠會又作麼生會。

代云若不與麼爭知恁麼。

問藏頭白理無曲斷海頭黑車不橫推且道馬大師
舌頭止此還是別有長處。

代云倒搓芒繩縛鬼子。

問超宗越格直踏毘盧頂上純一無雜統萬方于針
孔為甚戒光而有青黃赤白之非。

代云從前汗馬無
人識只要重論蓋代功。

問盞子撲落地碟子成七片打破蔡州因甚疑團撲
不碎僧云某甲將糞箕埽帚來師云非汝境界僧沉
吟。

師代云今日之事。

問吾有定海寶珠忽被無手木人掣在萬仞嵒頭四
壁懸符無路可登且道阿誰取得。

代云癡人面前不
得說夢。

問無孔笛兒氈拍板五音六律皆舞遍不落玄韻一
句阿誰和得。

代云燈籠露柱廚庫山門。

問象前一畫即不問如何是象後那一畫。

代云龍馬
負圖星分南北。

問枯骨適同敲唱得血團何故不知名。

代云罕遇知
音。

問古廟香爐作麼生。

代云棋逢敵手。

問驟風暴雨時如何。

代云垂簾看燕飛。

問一字不著畫且道是甚麼字。

印宗云孔子亦不識。

問百千三昧不離方寸河沙玅德總在心源覿面相
逢為甚拈不出。

代云快便難逢。

問大海無所不容因甚不納死屍。

代云再犯不容。

問甚麼劫中無佛祖。

代云臉皮厚多少。

問毛吞滄海變魚龍得命全烏雞雪上啼因甚泥牛
遭塗炭僧云和尚曾問甚麼人來師云你也叫做師
僧。

代云莫道眾生苦更有苦眾生。

問諸方有眼明如日為甚腳跟下照顧不到僧無語。

代云太近生。

** 語崎四景

「　我愛語崎春黃鸝鳴箇箇和風引珮蘭翠柏香如遏」


「　我愛語崎夏茆檐削青玉微風操短枝聞作健兒曲」


「　我愛語崎秋碧梧發清響寒蟲吟破壁玅悟如斯向」


「　我愛語崎冬林深不見屋擁爐煨品字遺世道情足」


** 四威儀

「　山中行古路片雲橫進一步大千似掌平」


「　山中住消展無別務把松栽殷勤成大樹」


「　山中坐恰似嬾達磨案生塵一任人涕唾」


「　山中臥壁倒兼墻破裁雲補又恐風搖墮」


** 山居十首

「　十年行腳道途難思結茆廬傍石安今日始知先哲苦黃豬野鹿共盤桓」


「　隘住林中只一僧羊腸鳥道歎誰能清朝打疊無餘事莫把閒名寄祖燈」


「　山中一飯供僧難有愧檀那血力乾塵世罔知林下事容誰到此不心酸」


「　或云山住多清況自我居山郤未然剛送白雲出嶺去又迎樵子到溪前」


「　德山臨濟行如何七事隨身不較多千聖輸吾青白眼數千年外驗淆訛」


「　大法垂秋日縱橫野干偷影返爭衡育王付囑誰先後莫把鴟張強喚丁」


「　念力于茲日漸消好憑師訓作甄陶英伶繼起千秋社迥出天台大石橋」


「　師承道脈若懸絲豈負靈山密記時好向此中尋著落莫教羊泣路多岐」


「　勦絕狐蹤振祖綱絲絲血縷吐來長憑風寫寄參玄士莫待秋深墜葉忙」


「　芳猷日益漫云親豪放從茲驟馬騂南不能兮北不秀石橋把手接來頻」


** 本師山鐸老和尚像贊

「　者老和尚做盡模樣踏翻廬阜山頭笑破虎溪煙浪末後一場漏逗杻折金明拄杖三界不能容虛空無
背向咦視師面目如在其上」


** 得戒和尚贊

「　稽首如是佛門宗匠悟大總持纔得心放華峰入室當仁不讓嚴淨毘尼楚地惟上掀翻教海稱師過量研窮法理人天榜樣」


** 自贊

「　自像自贊全無思筭佛祖不拘人天乘厭行止不合世情出言無度惹怨胸中又沒巴鼻禪道一味缺欠咄雖無半點落人間惟有婆心成一片」











語崎宜林天則能禪師語錄終

* 行略

師諱機能字天則別號淨善姓康氏上世有功於國
襲軍籍居蘄州四世祖遷於黃岡遂稱黃人也父際
明母劉氏於萬曆戊午九月廿六日午時誕師時有
甘露降異瑞於庭父遂以名之年八歲隨父就外讀
書敏冠群英凡巨儒碩士往往稱羨則曰繼茂才之
後必是兒矣一日窗前默坐靜理聖經至致知格物
章忽起疑情揣度不已而默計曰人能格物窮埋之
至極此吾心之全機大用何物格知致而後意誠哉
礙膺于中忽一日有沙門過父館談四生之義聞語
甚快不覺通身汗下乃有出塵志父母難之自此憂
憶成疾至篤垂危止爭呼吸問耳問絕中見圓通大
士摩其頂後授藥一丸服之須臾病蘇強投本邑之
安國寺薙染習大小乘部於圓通章所入既寂動靜
二相了然不生方知箇事不在語言文字中直造杏
嵒登戒時南浙禪宗日著爰一錫遍參到龍池謁萬
如禪師見堂規曰若有看經念佛持咒禮拜者到者
裏急求懺悔等語通夜不安次早入室池豎扇子曰
會麼師曰不會池曰為甚不會師曰非我境界池曰
從何方來師曰湖廣池曰黃梅佛法如何師曰夜半
付盧能泥牛歸雪嶺池曰即今事作麼生師曰和尚
道甚麼池便喝師拂袖而出又一日池問佛法相見
法堂前草深一丈不立根塵試道一句看師曰和尚
還要勘過某甲即得池休去到安隱紫蓋會下命師
入堂結制蓋問上座參甚麼話頭師曰死了燒了向
甚處安身立命蓋曰正當恁麼時畢竟在甚處師進
前又手而立蓋曰不是師打背翻筋斗便出蓋深喜
師不自肯後造天童雲門諸剎無有可其意者其最
後到道場木陳禪師座下深得奧旨命師首眾無何
土人犯亂煙霞難駐效曹溪之歸故里乃就義水之
語崎山搆菴居之一坐三十餘載足未嘗轍越戶限
迨康熙乙巳秋山鐸老人開法華桂師往謁值桂上
堂師問世尊初生便云天上天下惟吾獨尊如何是
獨尊底事桂云適逢山僧陞座師曰一枝無孔笛吹
出萬年歡桂云罕遇知音師曰從茲高步華峰頂法
法頭頭總不疑桂云如何是不疑處師曰仰面見天
低頭見地桂深契之是歲十月十五日集眾陞座付
師衣法囑依舊處及歸果雲水不絕師不欲文字語
言滋世葛藤以近日禪宗日日下學者久而不聞
鉗錘聲間舉古人公案或拈或頌或不得已而有垂
代之語應病與藥之機隨說隨埽不容人錄見有輒
焚去學者寶其語而密錄之成帙付之剞劂壽諸梨
棗以永其傳己酉夏石和尚走義水訪二祖高原山
始過其廬與師一言相契贈有義水天荒破語崎優
缽開之句明春旦大師相佐高原著書取道語崎見
師行解超卓亦有不是鰲山是義水同餐桂乳石橋
香之語贈之師自此與石源旦谷二公並名叢林越
七載丁巳石和尚有石門之命值師六十大壽同明
經秦賁九輩請師陞座瓣香以供華桂表彰法乳之
淵源語崎且在羅邑之西齊安之東萬山環顧鳥道
蚕叢實南北之孔道閱其夫役之艱負笈之苦當其
酷暑際思其滴水弗能遂捐衣貲建亭施茶白藏之
老宿名天目者景師道德奉旃檀瑞相二尊來山供
養一時門庭改變誠千古之壯觀也又因
國朝定鼎以來甘棄世榮抱道于窮岩邃谷中姓名
不落人間往往老死于林下水邊而屍骸之暴露者
乃造普同塔院以藏之使其冥魄得安此益楚羅之
後幸也嗟呼而師之器度弘深形容莊著律身攝眾
接引春溫誨多不倦有公無私蓄無長物一室寥寥
其出入往還兩袖清風凡供饌聽其自然毫不勉強
問當檀越家饋送果品之類必先供佛給眾然後乃
嘗或一眾不在則停箸不食或有勉強食之者其必
淚下故有點點皆血力無道德難消之語播傳叢林
師晚年多疾不能深進飲食不能隨眾作務每遇坡
事必捐己所收襯代之師常行密濟之事不求人知
又自幼所行功課至老不倦　小子智愚而不慧求
于傳燈在諸祖位中吾師或不愧于俯仰矣。




(湖廣黃州府羅田縣平潮鄉語崎弟子道惠
　道岸　道崇　杲童　杲昌　明善　慧也
　髮弟子道訓　道秦　道正　道旭　金時徐
　道瓊　道戒　道環　道方　道忍　迫潑
　汪氏　秦坦　蕭斯龍　嬈寧宇　李尊五
　信女汪門傅氏
　捐貲刻天禪師語錄一帙永遠流通伏聯人人
　同登般若共證無生
康熙二十二年孟冬月吉旦)