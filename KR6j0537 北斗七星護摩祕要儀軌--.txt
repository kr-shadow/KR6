#+TITLE: 北斗七星護摩祕要儀軌--
#+DATE: 2016-06-11 12:29:05
#+SOURCE: github.com/kanripo/KR6j0537 master adb635c0                


No. 1306
北斗七星護摩祕要儀軌

大興善寺翻經院灌頂阿闍梨述

我今為末世薄福眾生故。說是北極七星供
養護摩次第儀則。於靜室中作一水壇。或
方或圓各足一肘。以茅香甘松熏陸龍腦
白檀五味和合泥塗之。其壇場內安著圓爐。
飲食果子分別置之。燒食謂飯食果餅
酥蜜等。但五穀并乳木。隨人命星相撿
用之。

先啟詞曰　至心奉啟北極七明娜羅貪
狼巨門祿存文曲廉貞武曲破軍尊星。為
陀主某甲。災厄解脫壽命延長得見百秋。
今作曼荼羅。唯願垂哀降臨此處。納受護
摩。擁護施主某甲。災難解脫壽命增長所願
從心(三遍)。

次結其印。虛心合掌。以二大指。捻二無名
指甲。二中指二小指如蓮葉。二頭指小開
屈來去。

次誦一字頂輪王真言。并召北斗七星真言。

頂輪真言曰。

曩慕三曼多那羅那羅跛左

囉吽


召北斗真言曰。

曩莫三曼多那羅曩翳醯呬頗

伊賀伊那伊迦伊囉伊謨囉二合

哆囉伽囉唅娑嚩訶


以手取木及穀并酥蜜油等。擲之於爐內
火燒之。自專視其本命之星。若動搖變色。
光〔照通〕－【甲】【乙】照通照通爍光貌黃白者。即應願如來依
前法七日夜而為之。必應如事不即其星藏
沒不見(決云不求也)謂北斗七星者日月五星之精
也。曩括七曜照臨八方上曜於天神下直于
人間。以司善惡而分禍福。群星所朝宗萬靈
所俯仰。若有人能禮拜供養長壽福貴。不信
敬者運命不久。是以祿命書云。世有司命神
每至庚申日。上向天帝陳說眾人之罪惡。
重罪者則徹算。輕罪者則去紀。算書紀告即主命已者。是故如來為末世薄福短命夭
死眾生故。說是一字頂輪王召北斗七星供
養護摩之儀則。為供養者。令其屬命星數削
死籍還付生籍。若諸國王於自宮中作曼茶
羅。如法護摩禮拜供養。北斗歡喜為擁護故。
久居勝位恒受安穩。后妃夫人後宮綵女。王
子群臣三公百官。上下和穆不行非法。人民
熾盛稼穡豐饒國土安寧。無有災難不現怪異。疫病死亡不起。境內怨敵群賊自然退
散。故以是法甚為祕要。
北斗七星祕要儀軌