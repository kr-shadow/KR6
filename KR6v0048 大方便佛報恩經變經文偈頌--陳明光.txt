#+TITLE: 大方便佛報恩經變經文偈頌--陳明光
#+DATE: 2016-06-11 12:31:00
#+SOURCE: github.com/kanripo/KR6v0048 master 231214f5                


* 大方便佛報恩經變經文偈頌
整理者　陳明光


〔題解〕

《大方便佛報恩經變經文偈頌》，中國人所撰佛教文獻，作者
不詳。刊刻於南宋僧人趙智鳳主持鐫刻的寶頂山石窟大佛灣北
巖中部的大方便佛報恩經變龕。

該龕變像與變文並舉，刻佛前生、現世，因地修行、行孝報恩
事跡各六組圖像，為高浮雕，宣揚佛難捨能捨，難為能為的種種
自我犧牲精神。該龕是全國石窟群中最大的一龕，在石刻造像
中變像與變文並舉是前所少見的，是研究同類題材造像發展變
化的珍貴資料。


* 〔錄文〕


** 大方便佛偈語

「　假使熱鐵輪，
　於我頂上旋，
　終不以此苦，
　退失菩提心。」



** 大方便佛報恩經

大藏《佛說大方便佛報恩經》：

如是我聞：

一時佛在耆闍崛山中，大眾圍繞。時阿難入城乞
食，城中有一男子，孝養父母，家中蕩盡，擔父母行乞，好
者奉親，惡者自食。阿難偈贊男子：「供養父母，時特難
及。」

有六師徒執著邪論，踐滅正法，心懷嫉妒，語阿難
言：「汝師釋種，自言孝好，有大公德，唯有空名，而無實
行。捨父母出城，不知恩分，是不孝人。」

阿難聞已，心懷慚愧。謂佛白言：「佛法中頗有孝養
父母不？」佛言：「誰教汝問？」阿難言：「乞食逢六師徒見
毀罵辱。」如上所陳。

世尊微笑，放五色光至十方如來所。彼國菩薩同
音：「何緣有此光明？」彼國佛言：「有娑婆界，佛號釋迦，
為大眾說《大方便佛報恩經》，欲令眾生孝養父母，故放
斯光明。」

爾時如來身中現五趣身，一一身中現無量微塵數不
思議形類一切眾生，具足受身。以受身故，一切眾生曾
為如來父母，如來亦曾為一切眾生作父母。故常修難行
苦行，難捨能捨，勤修精進，具足萬行，不休不息，心無疲
倦。為孝養父母故，今得速成無上菩提，由孝德也。


** 佛因地修行捨身濟虎
大藏佛言：

薩埵太子捨身濟虎。父母聞已，奔至捨身之處。
時虎食肉已，惟有骸骨狼籍在地。父母扶其頭足，哀號
悶絕。

時太子命終生兜率天，天眼見前父母悲悼。「啼哭
過甚，或喪生命，我當往諫。」即從天下，住於空中，種種
言詞解諫父母。

父母仰問：「是何神耶？」天曰：「我是太子摩訶薩
埵，我由濟虎生兜率天。父母當知：有法歸無，生必有
終，何不自覺。」父母言：「汝行大慈，恩及一切。」於是天
人復以偈句報謝父母，令得醒悟。皆是如來神智通達，
不可思議。時薩埵即是我也。


** 釋迦因地割肉供父母
大藏經云：

佛告阿難：昔有國王生一太子，字曰須闍提，身黃金
色。時羅㬋惡逆，王驚抱太子出投鄰國。糧盡猶遠，飢
渴所逼。太子白言：「就子身上日割三斤肉，分作三份。二份
奉上父母，一份自食。」父母聽子，割而食之，隨路而
去。太子誓言：「假使熱鐵輪，於我頂上旋，終不以此苦，
退於無上道。若我欺狂，身瘡不合；若不爾者，平復如
故。」即時身體端正倍常。佛告阿難：「彼父母者，今父母
是。爾時太子，即我身是。」


** 釋迦因地鸚鵡行孝
大藏《雜寶藏經》云：

有一鸚鵡，父母俱盲，常採花果，先奉父母。時有田
主，初種穀時而作誓言，所種之物與眾生共。時鸚鵡採
取稻穗以供父母。是時田主，按行苗稼，見剪稻穗，忽生
瞋怒，網捕鸚鵡。鵡告言：「先有好心，施物無吝。如何
今日而見網捕？」田主問言：「汝取此穀，意復何為？」鸚鵡
答言：「有盲父母，願以奉之。」田主歡喜，遂放而去。

爾時世尊而說偈言：

「善哉鸚鵡有智慧，
　能懷孝養供父母。
　我從今日以稻施，
　任汝供養於二親。
　如是過去無量事，
　無有苦行而不作。
　未曾有懷疲厭意，
　以求無上清淨道。」



** 釋迦因地行孝剜睛出髓為藥
大藏經云：

忍辱太子，知其父王，身嬰重病，命在旦夕，求藥療
治。太子問言：「藥是何物？」大臣答曰：「是不瞋人眼睛
及其人髓。若得此藥，即全王命。」太子言：「但使父王病
得校者，捨百千身亦不為難，況此穢身也。」即呼旃陀羅
剜其雙目，斷骨出髓。爾時大臣，合藥奉王，服即病
瘥。太子命終，以牛頭旃檀闍維身骨，起塔供養。是
知如來行孝報恩，歷塵沙劫，不可思議。


** 釋迦佛因行孝證三十二相
大藏經云：

文殊白佛言：「座中菩薩見佛三十二相、八十種好，
端正無比。有何因緣，得如是乎？」佛言：「我於世世喜燃
燈於佛寺及師、父母前。用是因故，佛身光明，殊妙無
比。我於世世奉事師長、父母，四威儀中飲食臥具。用
是因故，諸天鬼神普持世間所有珍寶，以用上佛。三十
二相、八十種好，一一相好皆是由我從初發心，堅固菩
提，知恩報恩，是故今得無上菩提。視諸眾身猶如父母，
以是因緣，得是種相。使我疾得阿耨多羅三藐三菩提，
由孝德也。」


** 大藏《佛說大方便佛報恩經》，釋迦因地雁書報太
子
大藏佛言：

善友太子入海採寶，留滯他國。未入海時，養一白
雁。時母夫人往語：「太子昔時常共汝俱，今入大海，生
死未分。汝今云何不念太子？」雁即報言：「欲覓太子，不
敢違命。」時夫人作書，繫在雁頸。其雁飛空，至於大海，
遙見太子，斂身而下。太子取書，撥封披讀，即知父母追
念太子，兩目失明。尋即歸國。父母歡喜。王與夫人目
瞑，不見太子形容，以手捫摸，作如是言：「父母念汝，憂
苦如是。」太子問訊起居事訖，持珠發願：「此是如意寶
者，令父母兩目明淨如故！」作是願已，尋即平復。父母
見子，歡喜無量。時善友太子者，亦是如來。


** 釋迦因地剜肉
大藏佛言：

爾時轉輪聖王為求佛法，故遍處宣令：「誰解佛法？」
皆云言無。

有婆羅門解知佛法，時王出迎，請入正殿，敷王御
座，前請大德：「願坐此座。」爾時大王，見師坐已，合掌白
言：「大師解佛法耶？」師言：「吾解佛法。」王言：「為我解
說。」師言：「王大愚也！吾學是法，久受勤苦，因乃得成。
大王云何直欲得聞？若能就王身上剜作千瘡，燃燈供
養，吾為汝說。不爾，吾去。」爾時大王即自思惟，報大師
言：「所需供養，當速辦之。」

時王入宮，報諸夫人、五百太子：「今共汝別。今我
請師，相許供養，不得違錯。夫為孝子，不違父意。」

王詣師所，端身正坐，告諸大臣：「誰能剜吾千瘡？」
時旃陀羅前語王言：「欲剜身者，我能為之。」王聞歡喜：
「汝今真是我無上道伴。」時旃陀羅持刀剜已，馳走而去。
爾時大王，於身瘡灌油，取細氈為炷。爾時大師見是事
已，告大王言：「精進如是，難為能為，修此苦行，今當為
王宣說半偈。」云：「夫生輒死，此滅為樂。」王聞法已，告
諸人民：「應為我憶持是法。其見聞者，速發無上菩提
心。」爾時大王，燃燈供養，其明遠炤。一切眾會，皆發道
心，歡喜而去。是故轉輪聖王即是如來。


** 釋迦佛因地為睒子行孝

大藏《佛說睒子經》云：

佛告阿難：「昔有菩薩，名曰慈惠，孝養父母、師長。
時迦夷國中，有一長者，孤無兒子，兩目皆盲，心願入山，
求無上慧。菩薩念言：『此人入山學道，我若命終，當為
汝子。』菩薩命終，即便往生盲父母家，字曰睒子。睒年
十歲，隨父母入山採果汲水。時國王出獵，箭誤中睒胸，
被毒命終。王心怖懼，詣盲父母所，具言上事。父母令
王：『牽我二人至於子所。』捫摸睒箭，仰天呼言：『睒子至
孝，天地所知，箭當拔出！』作是言已，感帝釋與藥，更
生如故。父母聞已，兩目皆開。王大歡喜。睒語王言：
『欲具福者，安慰人民，當令奉戒。』」

佛告阿難：「彼睒子者，我身是也。」


** 釋迦佛因地修行捨身求法
大藏佛言：

過去世，我修菩薩行，能通達一切外道經論；修寂滅
行，不為外道破壞受持。常樂我淨，求索大乘。雪山坐
禪，經無量歲，亦不聞如來出世、大乘經名。我修如是苦
行。

時帝釋諸天，心生驚怖，集會說偈：「雪山大士唯求
菩提，是人當來世中作善逝者，除滅無量熾燃煩惱，實為
難信。我今試之，堪任荷負菩提重擔不？」即現羅剎形，
下至雪山說半偈：「諸行無常，是生滅法。」我聞半偈，心
生歡喜：「誰能說是半偈，啟悟我心？如是半偈□義，是
過去、未來、現在諸佛之正道也。」羅剎答言：「問我是義，
我不食多日，饑惱心亂。非我本心所知，為求食不得，故
說是語。」我問羅剎：「所食何物？」答言：「我食人暖肉熱
血。」「但為我說偈，當以此身供養。我設命終，此身無
用。我為菩提，捨不堅身，得金剛身。願為我說，令得具
足。」羅剎即說：「生滅滅已，寂滅為樂。」我若□若樹，壁
道書偈，即上高樹捨身，以報偈價。未至地時，羅剎復帝
釋，接取菩薩。釋、梵諸天稽首贊曰：「真是菩薩，利益眾
生，無明暗中，燃大法炬。我愛如來大法，故相嬈惱，願
聽懺悔。汝必定成阿耨菩提，願見濟度。」時帝釋諸天禮
菩薩足，辭退而去。

雪山坐禪捨全身，是求半偈：「生滅滅已，寂滅為
樂。」


** 釋迦牟尼佛詣父王所看病

佛在王捨城耆闍崛山中，光明如日。時淨飯王四大
俱□，殘害其體，喘息不定。種種療治，無能愈者。告諸
王曰：「我今雖逝，不以為苦。但恨不見我子悉達。」如來
已知父王欲終，要見諸子。告難陀曰：「淨飯王者，是我
曹父。能生聖子，利益世間。今宜往詣，報育養恩。」世
尊放大光明，光照王身。王身患苦得安，言：「是何光也？
脫是我子悉達來也！」王見佛來：「惟願手觸我身，令我得
安。我今得見世尊，痛恨即除。」佛即以手著父王額：「王
應歡喜，不宜煩惱。常諦思念諸經法義。」時王聞已，喜
不自勝，即以手捉佛手著於心上。王於臥處合掌心禮，
命盡氣絕。佛告眾言：「父王淨飯捨此身，已生淨居天。」
眾會聞已，即捨愁毒，不可思議。


** 釋迦牟尼佛為末世眾生設化故擔父王棺
大藏佛
言：

父王終已，至闍維時，佛共難陀等喪頭前肅恭而立，
阿難、羅云在喪足後。阿難白佛言：「惟願聽我擔伯父
棺。」羅云復言：「惟願聽我擔祖王棺。」世尊慰言：「當來
世人皆凶暴，不報父母養育之恩。為是不孝眾生設化法
故，如來躬欲擔於父王之棺。」即時世界六種震動，一切
諸天龍神皆來赴喪，四天王眾皆共舉喪，白佛言：「佛為
當來不孝父母者故，以自身擔父王棺。我等是佛弟子，
從佛聞法，得須陀洹。是故我曹宜擔父王之棺。」即變為
人。一切人民莫不啼泣。世尊躬身自手執香爐在前，行
於墓所，令千羅漢取種種香木，以火焚之。爾時諸王收
骨置金剛函，便共起塔而為供養。大眾人民作禮奉持。


〔錄文完〕