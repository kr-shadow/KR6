#+TITLE: 壇溪梓舟船禪師語錄-明-船
#+DATE: 2018-05-12 10:25:19
#+SOURCE: github.com/kanripo/KR6q0464 master 13ceee9c                

* 梓舟船禪師語錄序

余癸卯之四月督運鄖襄以備秦豫之師舟次鹿門
灘遙望山間隱隱有紫氣知其中有至人月夜杖履
往覓焉屢跨懸澗迷道而歸季夏旋舟於酷暑炎日
之下再一往覓雖揮汗成雨足力既窮而勇往不懈
以胸中懷至人若赤肉團上一無位真人來來往往
故艱涉而心怡也馮虛御風何足云喻披荊蓁拔藤
蘿羊腸鳥道數息而至其境未見禪師已入彌勒樓
閣矣既見禪師將謂別峰見德雲矣促膝晤對方丈
一語入維摩不二法門矣把手相將巖頂共遊踏佛
頂𩕳行矣厥後或在署簿書倉忙或入峽貔貅震驚
或渡險風濤湍漩千危萬艱際無不印合水乳時時
與禪師若覿面也蓋邇來獅吼遍地法幢如林即余
之遍踏名山歷參知識亦眾矣未見梓舟大禪師南
宗北宗合一也一葉五花匯源也未承曹洞之脈而
兼擅其綿密無連纖之偏現接臨濟之傳而獨得其
直捷無魯莽之失龍象中又出類拔萃者佛稱聖中
聖天中天禪師乃悟中悟禪上禪也何可易得而易
遇哉丙午孟夏乘寶筏過鄂渚訪余於署余謁於靈
山蘭若酬答瞬焉耳然對無心道人彈指共座開我
心花即三千大千七寶以用布施所獲福利恒沙難
量況示眾普說機緣頌偈成帙成錄大彰正令顯發
無上將大地眾生齊攜般若船中一渡永渡則禪師
人天眼目也法王宗子也何可無一言以讚之且承
法乳者二隱大和尚也余壬午登蓮華峰參
二隱於蓮心精舍話心達旦誠世代法親也又何可
無一言以贈之柰公務猥集無搦管時而禪師已登
舟矣乘風破浪之間故不及宣揚道妙而略述一再
晤言一段因緣爾余曰禪師之語錄可以序可以讚
則是妄量虛空乘芥舟觀香水海也蠓蠛之聲安能
助空谷之音一拳之石安能益須彌之高哉唯曰觀
梓舟禪師語錄勝持金剛四句偈也止止不須說師
法妙難思因擲筆焉是為贈序。

髮衲武張聯法名通陞沐手拜題







* 古檀溪寺梓舟船禪師語錄目

  
  * 第一卷
  
  * 上堂
  * 陞座
  * 小參
  * 示眾
  * 機緣
  * 垂問
  * 像讚
  * 第二卷
  
  * 拈頌
  * 第三卷
  
  * 行實
  * 聯芳
  * 法語
  * 雜著
  * 佛事



梓舟船禪師襄陽檀溪語錄卷之一
明法等編

* 上堂

為湖州郡侯
彭公鹿門法兄山主柯公監院常德修完大雄寶殿
圓滿眾請上堂拈香祝聖師云此一瓣香萬卉叢中
端為祝延
今上皇帝聖躬萬歲萬萬歲伏願皇風永扇慧日常明
次拈香云此瓣香奉為滿朝文武天下宰官本郡各
衙勛貴及護法鄉紳文學檀越居士耆舊等福同東
海壽湧南山心懷般若金剛種智又拈香云此瓣香
蜀地生來二十年前參見十餘眾尊宿皮穿骨髓末
後船子一棒淹殺屺山方出把茅度歲又十餘載恩
毒難忘今對人天眾前奉為荊溪保安堂上傳臨濟
正宗第三十二代先師二隱大和尚用酬法乳之恩
斂衣就座谷隱無大師白椎云法筵龍象眾當觀第
一義師云銅頭鐵額不思善惡者請出相見維那問
二三眉未展今日喜重重新殿即不問請問和尚如
何是舊基底事師云上頂天下立地僧禮拜師云上
座作麼生進云和尚道過師便打云是賞是罰進云
賞罰分明師云未是唧溜漢監院問生死涅盤即不
問請問昔日世尊在靈山說法通天徹地和尚今日
遮天蓋地事如何師云頭上安頭僧禮退師便打僧
問古林重現師子吼且道今日法王事如何師便打
僧禮退僧問如何是父母未生底事師左卓拄杖進
云如何是生後底事師右卓拄杖進云如何是不生
不滅底事師復卓拄杖僧作禮師便打乃云若道一
椎節上生枝何故聻般若流通妙指微笑超群覓心
了不可得始可安心染污不得肋下還拳這邊那邊
不通凡聖乃能遊戲三昧所為片瓦為天金沙佈地
碧懸慧日竿木剎竟空王殿中沒量大人坐微塵裏
轉大法輪如是一念現王侯公子宰官輔相修種種
殿堂樓閣粧嚴佛土無量功德殊勝妙好如是一念
當道湖州郡侯彭公昔同靈山行不二法門興大佛
事古今不墜常不輕菩薩出來恁麼道有念無念實
際地中但行禮拜恭敬供養若有四眾罵詈毀辱杖
木瓦石而打擲之猶高聲唱言不敢輕與汝等汝等
皆當作佛既然如是且道現何祥瑞天上有星皆拱
北萬民齊沽壯帝都便下座白椎云諦觀法王法法
王法如是。

康熙壬寅菊月非指監院領眾居士并諸耆舊請進
院。

師至山門云鹿門山勢最威雄瓦礫生輝見本宗面
目雖然無不是百草頭上起雲龍。

佛殿云威音一別刻刻不昧步步相隨大展三拜。

據室云登此室行此令棒頭有眼明如鏡全提直下
便翻身擬議衲僧喪本性。

眾請陞座偶據萬壽方丈出入毗盧頂上須要真參
實悟向前入室乞棒是凡是聖齊來免受閻羅算帳
父母生來非小未生一念全彰便下座。

鹿門掛雲板

這雲板擊動無邊每日三時凡聖同餐雖是金牛興
供養大家滿缽盛如山鳴板三下云請。

眾請陞座師云鹿門祖地元來養道之處任從塵境
相對本有自性自在復舉六祖云汝等諸人自心是
佛更莫狐疑外無一法而能建立皆是本心生萬種
法故經云心生種種法生心滅種種法滅若欲成就
種智須達一相一行三昧師云六祖恁麼傾心山僧
恁麼舉揚遂卓拄杖云會麼然雖如是吐露乾坤今
日失利且道諸兄弟畢竟是何三昧良久云五雲影
裏神仙現手把紅羅扇遮面急須著眼看仙人莫看
仙人手中扇便下座。

甲辰秋護法席之柯元甫宋并眾居士諸山耆舊請
師住襄陽府檀溪禪寺鏟棘語錄。

至山門師云荒郊路徑明珠在掌八面玲瓏無所不
照。

佛殿云檀溪一片先天地白馬古今選佛場覿面全
提親得入闢開荒地動雲香。

陞座師云襄陽寶地檀溪勝景不待釋迦遺教不顧
祖師西來然雖今日秋至百味具足皆從性地發生
此性地在儒放之則彌六合卷之則退藏於密在釋
充滿於法界普現一切群生前在道清虛恬淡盡知
無為仍有大文武宰官鄉紳文學諸上善人耆德同
歸性地性地且置舉昔日世尊同諸上善人遊一荒
村世尊指地曰若有賢愚長者此處宜建一梵剎隨
有長者拈一莖草於指處插世尊曰建梵剎竟雖然
世尊婆心太切船上座不然今日同諸上善人開荒
鏟草何故聻喝開雲面失卻鼻孔卓拄杖擊香几三
下便下座。

建祖師堂潘珍居士請陞座師云祖師法窟列聖風
規初建祖堂預先一著檀溪久廢聚在當然且四眾
興從無邊佛果給孤祗園皆因性地如何是性地聻
豎起扇子云大家著力復喝一喝下座。

豎禪堂王曹二居士請陞座師云天晴罕遇今乃黃
道之期創開檀溪舊制弘揚佛祖叢席人人豎起脊
梁個個腳跟點地王曹二居士捐金領眾所建馬祖
儀容選佛場中受記不負襄府眾檀護持是凡是聖
同在者裏然雖如是今日豎梁一句作麼生道架木
同巢鳥喜事鑿斧痕雖是劫灰後枯樹又龍吟。

懸鐘眾居士設齋請陞座師云者箇鐵漢威振乾坤
高懸妙界報達四恩靈山感應大轉法輪音聲清雅
明暗超生遠近檀那增益光輝增益光輝且置音聲
一句又作麼生道便擊鐘三下。

檀溪掛雲板

師云曲曲彎彎俊俊板板鐵面無情音聲有感二時
粥飯聞者充滿擊板三下。

建韋馱殿元甫宋國傑吳領眾請陞座地是舊基木
是松柱韋馱聖殿佛法興隆仍有文學宋公吳居士
等領眾捐資所建不朽今日山僧登座舉唱北斗恭
惟眾檀越微星當照雖然如是萬卉叢中插高標大
家扶起棟梁柱喝一喝下座。

打三小參

今夜打三落堂晚參父母未生面目眉橫鼻直無容
擬議思量未生全現紅爐飛雪片通身自紅爛紅爛
未生面業識自消散無生無死漢出眾便相見良久
云若有紅爛漢請出相見僧問無天無有地請和尚
道一句師云立在甚麼處僧便喝師便打云喝即不
無僧禮拜師又打云一一問過方可不往打三。

解七小參

師云玄峰掛劍檀溪重開壁立千仞特地翻身若有
特地翻身請出相見僧問擒縱殺活即不問如何是
一堂風冷淡師云即有闍黎證盟進云證盟個甚麼
師便打僧一喝師復打僧又喝師又打云落七落八
僧禮拜退問如何是七中七師豎拄杖進云萬峰頻
撒手師便打僧禮拜師云未是汝放身處問如何是
檀溪師便打僧一喝師又打進云青龍皎皎遶檀溪
正是獅子哮吼時師打云哮吼個甚麼進云曾記那
時推半語看看落在臼窠裏師云如何是你臼窠裏
僧擬議師復打問如何是檀溪賓中主主中賓師云
截斷葛藤進云檀溪一曲安天下南北東西一口吞
師打云你作麼生吞進云有人作得塵中主大家齊
唱太平歌師又打云閒言語僧禮拜問和尚上堂有
蹺蹊手拏一棒便問機各人若知生死路降龍伏虎
誰個知師打云切莫亂道問和尚千山萬水到此何
事師云為你不唧溜進云和尚途路辛苦師打云切
莫亂跳僧禮拜問如何是最上一乘師云不少鹽醬
僧禮拜師云是甚麼味僧擬議師打云好箇典座問
如何是佛師便打進云如何是法師復打進云如何
是僧師又打云是甚麼僧向前一推師打云未在問
十年瞻仰千里追風且道這裏是甚麼人境界師云
你在那裏藏身進云要會其中些子意㘞地嘶聲劫
外春師云未是你藏身處乃云屺嶺峰頭橫出一枝
蔭覆大千且道是何人境界是我法弟牧翁和尚踏
遍祖師法窟忽至檀溪草舍說戒打七婆心片片如
是綱領雪上加霜徹骨徹髓特為諸人打七皮膚脫
落杲日麗天毫髮無私一點無曾無曾且止復舉古
人云如何是祖師西來意明明百草頭明明祖師意
祖師意覿面相承百草頭上展手摸不著及至摸不
著又道意在何處絕後再甦再甦一句作麼生道身
在海中休覓水日行嶺上莫尋山卓拄杖云參。

浙江嘉興府秀水縣王仲美請藏經回山上堂拈香
云此一瓣香不從天降不從地湧這裏無礙爇向罏
中供養龍藏法寶摩訶般若波羅密經并諸佛菩薩
垂慈祐民之種復拈香云不忘信念焚向罏中供養
居士合家眷等天恩賜福壽子孫永遠極樂指經云
三藏經文出自西乾流傳震旦洪波浩渺白浪滔天
恁麼普潤乾坤來也三世諸佛歷代祖師從此出從
此入四生九有從此得從此證雖然如是萬古碧潭
空界月再三撈摝始應知且道知箇甚麼止止不須
說我法妙難思喝一喝下座。

上元日轉藏經樊城登選劉居士設齋請上堂維那
問世尊昔日在鹿野苑與諸大弟子常言分別心性
一不在內一不在外不在中間請問和尚即今在甚
麼處師云腦後看取僧一喝師云這一喝從甚麼處
來進云紅爐一點分清白拄杖頭上取分明師云非
汝境界僧禮拜問向上一路即不問轉經以後作麼
生師云你從那裏問來僧一喝師打云落在甚麼處
進云棒頭點出金剛眼檀溪寺裏選佛場師云烈虛
漢僧禮拜知眾問向上宗乘即不問牛頭未見四祖
是如何師云片雪紛紛進云見後如何師云冰消瓦
解。

宋蓂菴居士問未有身心世界以前如何是本來面
目師云句句分明士云水窮山盡看師打云看的甚
麼乃云本來全體離聲離色物外風光非僧非俗婁
至曠劫智辯難測天地覆載之恩日月覆載之照臨
五嶽八寶覆載崔嵬千溪萬渤覆載流注風雲覆載
飄搖樹草覆載榮暢君王覆載萬邦庶民覆載耕樵
聖賢覆載明星天下宗師覆載弘開爐韝四生九有
承此恩力豎拂云若向這裏識得柳巷花街無非彌
勒肉案酒樓盡是釋迦所謂劉居士眾居士等躬請
無量諸佛祕蜜三藏摩訶般若尊經三大阿僧祇不
離於當念如何是當念的密跡之君不可見猛燄爐
中飛雪片喝一喝云鐵船未泛湘江上先輝寶月照
𩊗鞮舉昔日龐居士問馬祖不與萬法為侶者是甚
麼人祖云待汝一口吸盡西江水即向汝道龐居士
言下大悟馬祖別曲玄音龐居士葉落歸根今日若
有人問檀溪不與萬法為侶者甚麼人向他道待汝
推倒真武玄峰即向道野水連天現白浪送新春下
座。

師誕辰靈照寺電樞法兄設齋請陞座白椎畢全機
法姪問爐煙裊白燭影搖紅寶座高登人天爭祝世
尊昔日初生便指天指地和尚今朝出世有何利物
利人師卓拄杖云只者個進云未生前事是如何師
云左南右北進云世尊未離兜率已降王宮未出母
胎度生事畢和尚今朝是同是別師云亦任上座揲
掇進云恁麼雲邊木馬󵌚風去海底泥牛吼月來師
云吼甚麼僧便喝師打云放過即不可僧禮拜歸位
問雲散天邊月春來樹上花善財參遍處黑豆未生
芽如何未生芽的事師云珊瑚枝枝撐著月僧便喝
師云喝個甚麼僧無語問和尚大開禪社萬色新龜
毛縛住玉麒麟青州一領舊布衫而今提起又重新
即不問父母未生已前事如何師云蓋覆不得乃云
今乃母難之期若道不生今已生若道不死即今父
母在甚麼處在我拂子頭上放大光明來也拂子道
船上座你坐曲彔床亂做亂說我本在淨白地莫塗
污好船上座向爾道是我電樞法兄從滇雲六千餘
里到來特為你興揚般若恁麼轉見不堪自知塗污
拂子道然雖如是惹得我入泥入水船上座云不因
漁父引怎得見波濤復舉世尊未離兜率已降王宮
未出母胎度人已畢世尊既未離兜率將甚麼出身
未出母胎將甚麼說話然雖世尊說得乾乾淨淨船
上座不然何故不動揚古路容得悄然機卓拄杖下
座。

山主柯公與大眾等請師上堂為
襄戎府彭公副戎府呂公上梁拈香師云此一瓣香
根透威音劫外風光焚向爐中供養釋迦牟尼如來
諸大菩薩皇圖永固地潔興寧復拈香云此一瓣香
溝澗溪涸靈枝獨秀焚向爐中供養襄郡文武諸大
護法宰官各衙勛貴高登祿位挺柱石於朝中復拈
香云此一瓣香千莖草上萬卉叢中拾來爇向爐中
供養本府鄉紳文學居士遠近列剎耆舊等岸上座
白椎云法筵龍象眾當觀第一義監院問初年荒地
難支持三載於今未展眉因緣至日纔相趁時來大
雄占舊基上梁重新即不問如何是無陰陽基師云
立在甚麼處僧無語師便打知客問向上宗乘即不
問中興檀溪事若何師云溪澗水長流進云如何是
檀溪境師云溝壑崎嶮進云如何是境中人師云地
上得力進云有水皆含月無山不帶雲師便打僧一
喝師云別道一句僧無語師云有頭無尾于居士問
如何是檀溪白雲起師云高著眼進云溪水長流因
甚不斷師云虧爾打濕腳跟進云雲淨水乾向何處
安身立命師云向眉毛上看取進云且道如何安排
師便打進云除卻這個又作麼生師復打進云和尚
止有這一掌師云汝又如何進云請和尚別道一句
師云雲散青天現春至百草香進云謝和尚慈悲(謝詞
不錄)乃云乾坤正氣闊樂太虛超聲越色露出隹珍隹
珍且止今為諸大護法宰官襄戎府副戎府捐金又
山主文學眾居士等現座共報佛祖深恩雖然如是
上梁一句作麼生道飛拂云棒頭湧出瀟湘月四海
清平及第歸白椎云諦觀法王法法王法如是下座
向梁云金梁玉柱寶殿生輝眾姓檀越著力高昇。

屺山先和尚三週以并降生小參

維那問雪地選佛徹骨寒徹骨寒即不問如何是選
佛場中事師打云向這裏看進云蒙師指示師云指
箇甚麼進云丙丁童子來求火師復打僧便喝師云
者箇孟八郎堂主問冬至一陽生大地透金鈴金鈴
即不問如何階級上事師云如何階級下事進云不
落階級師便打僧頓腳師復打悅眾問世尊於靈山
會上云吾有清淨法眼涅槃妙心清淨法眼即不問
如何是涅槃妙心師云汝還知否進云這個人人本
有個個不無因何不悟師便打僧便喝師云又是第
二個進云杖頭有眼明如日袈裟籠裏袖乾坤師云
那裏學來的進云對面不識師云正是不識僧一喝
師復打知客問昔日馬躍檀溪今朝和尚重建鐘鼓
齊鳴龍象交參請問空王殿上誰人作主師云你在
甚麼處進云龍飛海外虎沃庭前即今是甚麼人竟
界師便打知殿問如何是萬法歸一一歸何處師便
卓拄杖進云這一卓在何處師便喝僧隨喝師打云
者個相隨漢直歲問今日小參爐煙方燦朦朧相伴
皆空請問和尚向甚處住師云在汝頭上知浴問天
上天下無如佛因甚麼有生有死師云十字街頭看
余居士問佛在靈山會上說四十九年法因甚麼不
曾道著一字師云太分明進云但有言說都無實意
和尚今日又說個甚麼師云重下註腳進云有眼不
觀華藏界有耳不聞舍利聲又在甚處作活計師云
舉頭天外看進云降龍不出全體現師云切莫眼花
乃云昔日高峰妙祖師云海底泥牛銜月走崖前石
虎抱兒眠鐵蛇鑽入金剛眼崑崙騎象鷺鷥牽謂中
有一句能殺能活能縱能奪若人檢點得出參學事
畢雖然高峰老漢說得乾乾淨淨白浪滔天不免鼻
孔落在船上座手裏何故聻氣息猶在船上座即不
然亦有四句腳跟下放大光明眉毛上入泥入水南
贍部洲打鼓北俱盧洲唱和謂中有一句能殺能活
能縱能奪若人檢點得出參學事畢且道是那一句
豎拂云珍重便下座。

師誕日林泉寺梅和尚同當家師請陞座明法問昨
宵連夜雨今朝日放光年年遇此日母恩卻難忘今
日現在即不問如何是父母未生前的事師打云這
裏看取進云除卻這一棒是生是死師又打云者孟
八郎漢僧禮拜知客問如何是第一玄師云拄杖頭
上看進云如何是第二玄師云兩耳對兩肩進云如
何是第三玄師云鼻孔不離口皮邊進云如何第一
要師云眉毛眼上照進云如何第二要師云撩空飛
木鷂進云如何第三要師云日輪當午照進云三玄
三要蒙師指示師云若無指示作麼生道僧便喝師
打云喝即不無速道速道乃云天地同根萬物一體
古今佛祖不易靈明聲色無遺現前眾兄弟皆與不
皆不得且置梅和尚居林泉當家師同諸大德詣荒
山賤辰敦請無生之生是生一句作何行履梅和尚
當家師赤足不惜拖泥帶水豈不為無生耶然須如
是船上座也入泥入水若無意耶從何處得來言無
展事語亦非機絕後承當不為我母難之期同諸兄
弟母難亦能透脫透脫且止昨日風雨來相聚泥裏
足踏野石青下座。

槐樹舖奇居士領眾設齋請小參

師云僻荒三載眾請結冬不避寒暑直下承當請出
相見堂主問從上佛祖以來無一法與人今日眾居
士設齋和尚將何法示與大眾師云一缾一箸進云
香煙散處向甚麼去師云知落處麼僧一喝師云這
一喝從甚麼處來僧又喝師云喝驢喝馬僧禮拜師
便打悅眾問古人道舉心則錯動念則乖不舉心不
動念又坐在無事甲裏且道作麼生得相應去師云
錯進云如何是不錯處師便打僧一喝師云喝即不
無師又打乃云父母未生前一著眼不見耳不聞鼻
不臭舌不味身不知意不入赤條條光灼灼無人無
我無外無內這裏轉身便是面目如是眼見如是耳
聞如是鼻臭如是舌味如是身用如是意思絲毫無
礙萬象森羅頭頭顯露法法全彰觸目皆真隨處作
主剎剎塵塵盡在這裏還會麼雲聚天邊月水向長
江流下座。

打七滿小參

佛基問紅爐點雪片雪壓又生芽師打云是雪片是
生芽基一喝師又打乃云七日已滿亦當放憨若是
惺的無處不是轉身若未惺的不離方寸中有一無
位真人在汝等面目出入亦如虛空放箭似地擎山
步步踏著孤峰頂上敲風弄雨日輪當照豈有遮蓋
耶然雖如是機下無覓處未聞原在閃電間震威一
喝卓拄杖歸方丈眾隨禮拜師又云打開布袋口放
出一群牛眾又禮拜。

山主元夫宋公為先君請小參

師對靈揮拂指棺云這個是生耶是死耶若是生耶
深固幽遠無人能到若是死耶華堂露柱笑嘻嘻若
然如是生亦不生死亦不死作麼是生亦不生死亦
不死底春風鼓舞乾坤闊指出山河大地青大地青
且致舉世尊昔日示寂入金棺敕阿那律尊者升忉
利天告摩耶夫人自天而下世尊已入滅矣摩耶遂
到金棺撫掌三下世尊是吾之子子是吾之佛因甚
麼不與我說一句佛法而入滅已世尊復于金棺趺
坐為母曰生滅滅已寂滅為樂雖然世尊如此婆心
太切不免死中得活何故日月輪轉微星當照便一
喝下座。

居士何有功宋節芝為母請小參

師對靈云生死事大無常迅速若識一念能了迅速
如是不識生死事大即今宋善人作福修因還有念
無念拄杖子振威云說甚有念無念突出苦海無邊
界風從花裏過來香振拄杖下座。

眾請結制小參

悅眾問古剎重興開爐結制龍象交參聚會眾師覿
面請師指示師云棒頭有眼明如日進云請師畢竟
如何指示師便打云是賞是罰進云賞罰俱濟蒙師
指示師復打堂主問烈烈寒風鎖重重玉露封大冶
添金炭紅爐紫氣生和尚今日煆煉甚麼師便打云
為你不唧溜進云一棒開天眼山空迸日紅師復打
知客問刮地包天因甚本無真儀師云問底甚麼進
云輝古騰今不漏毫毛師云落七落八進云恁麼則
心地不栽閑草木滿途荊棘繞蓮花師云落索不少
便打乃云止靜開靜本來清淨覿面當軒如是明鏡
打破鏡時月映千江宛然頭頭如是本來面目在天
如天在地如地在山如山在沃如沃在生如生在高
如高在底如底在聖如聖在凡如凡道這裏有甚麼
憑據所以天堂如是地獄地獄如是天堂船上座與
諸兄弟特此尋個長安樂底法門長安雖要本分清
白本分清白萬象之中無處不是本來面目船上座
開兩片皮打鳳羅龍透出生死關生死關如何透飛
拂云舉頭天外看誰是個中人下座。

禮千佛懺會徐劉郭戎王養貴居士等請小參

師云妙法蓮華經者統諸佛降靈之本若有知本者
請出重序良久徐居士出問三千七百則公案即不
問如何是弟子行住坐臥無礙底消息師云來者是
誰意士云石不離山師云還推得倒麼士云和尚道
破了也師便打乃云題目現在至理言全無處不是
妙典所以道釋迦老子出世四十九年說塵說剎說
如是三藏十二分教總是說心說性若是大丈夫漢
向佛未出祖未來不可以眼見耳聞意思處直下承
當全機透脫更有轉身可以祝無疆聖壽可以報答
四恩懺滅冤愆以此積福延齡所謂道心外無法法
外無心一瞻一禮心地法門不假他力豎拂子云釋
迦老子轉大法輪度生了也且道見麼即今在汝諸
人鼻孔裏出氣。

復舉乾峰和尚僧問十方婆伽梵一路涅槃門未審
路頭在甚麼處峰拈拄杖畫云在這裏僧又問云曰
門拈扇子云扇子𨁝跳上三十三天觸著帝釋鼻孔
東海鯉魚打一棒雨似盆傾師云乾峰畫處水底含
月雲門道處滿口冰霜然雖如是船上座則不然何
故聻百拶碎且道路頭在甚麼處拽拄杖下座。

解制九女堔張太和居士請小參

師云不受結解縛者請出相見嚮谷禪師問正月去
二月來眨眼九盡百花開結制即不問今日解制事
如何師云打開布袋口上座出頭來進云解後如何
師云收拾布袋你又作麼進云弄花香滿衣師云舉
頭天外看誰道出頭人問和尚說進說出說是說非
眼光落地向何處去師云向客房裏安僧無語乃云
去歲結非結今歲解非解新舊不同圖寒暑侵不壞
大家團圞頭滿口嚼生鐵眾中若有飢虛者觀世音
菩薩將錢買糊餅放下手來卻是饅頭須是觀世音
菩薩百味具足船上座不然本無一文和盤托出放
下手來充滿虛空既然如是大眾解在甚麼處喝一
喝下座。

封板小參

師云久旬已解春風浩浩青光騰騰萬象森羅頭頭
發生百草頭上佛祖全身本地分明步步踏著且道
百草頭上話箇甚麼兔角撐雲露洪爐點片雪直下
承當處生死不相關震威一喝下座。

** 示眾法語

師云塵世國中鬧鬧烘烘惟我林下烘烘道道雖是
清淡家常個個本有一燈久被塵牢關鎖眾中若有
不被關鎖者麼良久云諸上座無不是燈燄燄騰騰
下座。

** 貼單法語

眾執事乃叢林綱紀修行柱石所謂名號貼單弘揚
佛祖慧命各自根本智量不息勤勞所謂智者智能
天地智能法幢智能脫苦智能度生智能生福既是
個個本有底智何須船上座開兩片皮也何故過河
雖用渡到岸不須舟撫掌下座。

* 機緣

　武昌府護法闇齋武張聯過訪鹿門至方丈待齋
師奉點心公曰者個是維摩缽師云請下口公良久
師云黑麵點心公曰正好師云山僧罪過又同遊三
高祠公問此間有何景師指云霸王獅子香爐靈溢
泉四景公曰既是荊棘叢中我也插腳師云恁麼跳
公便挽手而已師云慢過。

二府彭公訪至便揖笑師云曾在那裏會護法公曰
靈山一會師云者裏不是靈山公曰諸佛所集師云
亦非諸佛公便揖師云貧衲罪過。

侍者問明明百草頭明明祖師意如何看取師云百
草頭上看取進云不會師云既不會我舉箇古人夜
座問是誰時有三人答云某甲古云各下一語去一
云彩鳳舞丹霄一云鐵蛇橫古路一云看腳下上座
看三語那一語是進云落後一語是師便一掌進云
謝和尚慈悲師云慈悲甚麼進云只是道不出師云
出也者向前禮拜師云拜甚麼進云明明百草頭明
明祖師意師便打云錯。

師住嘉禾古心菴掩關機緣

雲峰雪廠兄有家像一軸師云請出看廠便開軸師
云像在者裏真在甚麼處廠云又要多說師云若不
說怎得見廠良久師云圓滿好像。

月溪參禮云弟子淡泊無有一點供養和尚師云者
一見真供養進云若某甲不見是有是無師云好與
三十棒進云某甲罪過師云好生懺悔僧便禮拜師
云果然。

俞公相訪送至橋頭公曰這個妙用誰人知師云相
公公便應諾師云者個聻公曰這一點過不得師云
請過橋公便過橋師云相公公便回顧師云過不得
去。

李公至佛前曰先拜和尚先拜佛師云一任顛倒公
曰問過好拜師云好與三十棒。

居士參師曰居士何處士云特來禮拜和尚師云拜
個甚麼士云長齋看楞嚴法華經師云諸法常無性
信心甚麼士云實樂及樂想師云莫妄想。

趙長源居士問和尚出身何不快活師云知音者少
士云大家在者裏師云者裏甚麼士云說箇知是不
知底師云莫打作兩橛士便禮拜。

** 有僧呈十三問請師就答

有時明歷歷有時黑漆漆明歷歷即不問黑漆漆事
如何師云不許夜行投明須到。

大通智勝佛十劫
坐道場因甚佛法不現前不得成佛道師云阿誰謾
他。

金剛經云一切賢聖皆以無為法因甚卻有差
別師云家醜不可外揚。

大徹底人本脫生死為甚
命根不斷既未斷叫做大徹底師云樹大招風。

盡
大地是個火坑得何三昧因甚不被燒卻師云一雨
普潤。

胡來現胡漢來現漢道是鏡體是鏡甲師云
無水不朝天。

摩尼寶珠久埋沒塵土中如何急切
覓得師云照破老面皮。

日用尋常且道作麼生受
用師云明月引清風。

盡大地一隻水牯牛且道他
向甚麼處收師云換卻繩索。

天地與我同根萬物
與我一體因甚卻有分別師云千江有水千江月。

盡大地死人無數且道如何救得師云善哉善哉。

人人本有個個不無為甚不薦取師云和盤托出。

六隻骰子滿盤紅道如何一賽師云缽盂口向天。

** 師垂五問請客師下語

臨濟是忤逆之子聞者盡皆愕然因甚道入正法眼
藏答云賞罰分明。

雲門出口便答一字理事俱全
且道文彩未張時是有是無答云入水不動波。

溈
仰父慈子孝既是父慈子孝因甚作水牯牛去答云
知恩有分。

曹洞能金針玉線且道盡大地人有多
少摸著鼻孔答云鬍張三黑李四。

法眼道三界惟
心萬法惟識離卻心意識道將一句來答云雪土加
霜。

** 世尊像讚

「　明星大覺仙聲震遍三千不思善惡法前三與後三」


** 達摩像讚

「　鐵壁銀山誰謂者漢者漢真常無罣無礙須無面目隻履便見」


梓舟船禪師襄陽檀溪語錄卷之二
侍者明輝錄

* 拈頌

「龍牙問德山學人仗莫邪劍擬取師頭時如何山引
頸近前曰㘞牙曰頭落也山呵呵大笑。」

【拈云德山雖則口吞佛祖眼蓋乾坤若不是龍牙
怎得名振今古還識口吞佛祖麼。

頌曰。
「　持來寶劍最威雄引頸能摧萬刃鋒㘞地一聲宇宙轉誰能到此覓形蹤」
】

「僧問德山如何是菩提山打曰出去莫向這裏屙。」

【拈云德山婆心片片怎柰這僧眼內無觔然雖如
是黃金自有黃金價終不和沙賣與人。

頌曰。
「　正令全提萬古傳將軍塞外絕妖氛太平本是將軍定不許將軍見太平」
】

「僧問泉州玄訥禪師如何是觸目菩提泉曰闍黎失
卻半年糧曰為甚麼如此泉曰秖為圖他一斗米。」

【拈云泉州只解孤峰獨步不解入水求人若論船
上座要且不然何故聻不見道口頭只為貪些味
腳底芒鞋踏老長。

頌曰。
「　觸目分明何用參幾人到此落二三頭頭不是拿龍手敢教身光照百川」
】

** 六祖源流

「第一世南嶽讓禪師詣曹溪參六祖祖問甚處來師
曰嵩山來祖曰什麼物恁麼來師無語遂經八載忽
然有省白祖曰某甲有個會處祖曰作麼生會師曰
說似一物即不中祖曰還假修證也無師曰修證即
不無污染即不得祖曰即此不污染諸佛之所護念
汝既如是我亦如是。」

【拈云讓老漢到曹溪被六祖一拶遂經八載道個
染污不得祖曰如是如是不免染污了。

頌曰。
「　七八年來苦用工閒樵到此樂無窮泥牛踏破澄潭月萬象森羅露古風」
】

「第二世馬祖一禪師衡嶽山中習坐禪讓師知是法
器到山問曰坐禪圖作甚麼師曰圖作佛讓乃取一
磚於石上磨師曰磨作甚麼讓曰磨作鏡師曰磨磚
豈得成鏡讓曰磨磚既不成鏡坐禪豈得成佛師曰
如何即是讓曰如牛駕車車若不行打車即是打牛
即是師無對讓示偈曰心地含諸種遇澤悉皆萌三
味華無相何壞復何成師蒙開示心意豁然。」

【拈云磨磚作鏡瓦礫生輝坐禪成佛不撥自轉打
牛打車莫作兩橛含種遇澤頭角崢嶸然須如是
南嶽失利馬祖失利何故具眼者斷。

頌曰。
「　衡山冷坐幾經秋踏碎磚頭白汗流鞭影橫行含諸像輕輕撥動百草頭」
】

「第三世百丈海禪師參馬祖侍祖行次見一群野鴨
飛過祖曰是什麼師曰野鴨子祖曰甚處去師曰飛
過去也祖遂搊師鼻負痛失聲祖曰又道飛過去也
師於言下有省次日祖陞堂眾纔集師出捲卻席祖
便下座師隨至方丈祖曰我適來未曾說話汝為甚
便捲卻席師曰昨日被和尚搊得鼻頭痛祖曰汝昨
日向甚處留心師曰鼻頭今日又不痛也祖曰汝深
明昨日事。」

【拈云馬祖搊鼻老婆心切百丈捲席符道奉行曰
甚處留心無風起浪丈曰今日不痛也鼻孔向天
曰深明昨日事各與三十棒何故賞罰分明。

頌曰。
「　撩天鼻孔卻翻威劈面無容捲席歸不是如今閑家具無毛鐵鷂上天飛」
】

「第四世黃檗運禪師參馬祖值祖遷化百丈廬於墓
側師請問平日得力句丈舉再參因緣言老僧被馬
祖一喝直得三日耳聾師聞舉不覺吐舌丈云子已
後莫承嗣馬祖去麼師曰不然今日因師舉得見馬
祖大機大用然且不識馬祖若嗣馬祖已後喪我兒
孫丈云如是如是見與師齊減師半得見過於師方
堪傳授子甚有超師之見。」

【拈云百丈一舉黃蘗吐舌雖然如是還我舌根來。

頌曰。
「　心廓聞雷著一驚耳聾三日舌頭鳴雄峰虎口尋常事倒卷黃河徹底清」
】

「第五世臨濟玄禪師在黃蘗會下時睦州為首座勉
令問佛法的的大意蘗便打如是三問三度被打遂
辭蘗蘗令參大愚愚問甚處來師曰黃蘗來愚曰黃
蘗有何言句師舉前話云不知某甲有過無過愚曰
黃蘗恁麼老婆心為汝徹困猶覓過在師於言下大
悟云元來黃蘗佛法無多子愚搊住云這尿床鬼子
適來道有過無過如今又道佛法無多子見個甚麼
道理速道速道師便向大愚肋下築三拳愚拓開曰
汝師黃蘗非干我事師回黃蘗蘗曰來來去去有甚
了期師曰只為老婆心切蘗曰大愚饒舌待來痛與
一頓師曰說甚待來即今便打隨後便掌蘗日這風
顛漢參堂云。」

【拈云三頓痛棒臨濟抱贓叫屈大愚一點轉見不
堪若不恁麼痛恨難酬。

頌曰。
「　三頓橫開令自行還因漁父指前程風顛直到忤逆後聞者俄然心膽驚」
】

「第六世興化獎禪師初為臨濟侍者後在三聖會中
為首座常云我在南方行腳一遭拄杖頭不曾撥著
一個會佛法的人三聖聞得問曰汝具甚麼眼便恁
麼道師便喝聖曰須是汝始得又到大覺為院主一
日覺曰聞汝道南方行腳一遭拄杖頭不曾撥著一
個會佛法的人汝憑個甚麼道理與麼道師便喝覺
便打師又喝覺又打來日從法堂過召院主我直下
疑汝昨日兩喝師復喝覺復打師又喝覺又打師曰
某於三聖師兄處學得個賓主句總被師兄折倒也
願與某個安樂法門覺曰這瞎漢來者裡納敗闕脫
下衲衣痛與一頓師於言下薦得臨濟先師於黃蘗
處喫棒底道理。」

【拈云興化學得一喝便為奇特若不是大覺怎得
到興化大眾利害在甚麼處。

頌曰。
「　理事掀翻棒下穿祖翁面目如然珍羞百味都傾盡石筍抽條分外鮮」
】

「第七世南院顒禪師上堂云赤肉團上壁立千仞時
有僧問赤肉團上壁立千仞豈不是和尚語師曰是
僧便掀倒禪床師曰看這瞎驢亂做僧擬議師便打
趁出。」

【拈云南院舉壁立千仞者僧掀倒禪床也是白雲
弄孤峰。

頌曰。
「　千峰頂上任開口掀倒禪床坐北斗獅子露牙誰敢驅岩前石虎抱兒吼」
】

「第八世風穴沼禪師參南院院問南方一棒作麼商
量師云作奇特商量師卻問此間一棒作麼商量院
拈拄杖云棒下無生忍當機不見師於言下大徹玄
旨。」

【拈云風穴問一棒驚群動眾院曰棒下無生忍風
穴自取喪身何故冤有頭債有主。

頌曰。
「　自南自北往敲磕棒下無生迸出血萬里一條生鐵柱聲名不見勝奇絕」
】

「第九世首山念禪師居風穴勉令師擔荷大法師曰
願聞其要穴遂上堂舉世尊以青蓮目顧視大眾曰
正當與麼時且道說個甚麼師拂袖下去穴擲拄杖
歸方丈侍僧問念法華因甚不抵對和尚穴云念法
華會也次日念與真園頭同來問訊穴問如何是世
尊不說說真云鵓鳩樹頭鳴意在麻畬裏穴云汝作
許多癡福作麼何不體究言句乃問師師云動容揚
古路不墮悄然機穴顧真云何不看念法華下語。」

【拈云首山晚居風穴一言以動萬波隨首山若無
後句幾乎天地縣隔。

頌曰。
「　體究開言莫妄穿無言無說是真傳從來不見未生面古路無容豈動然」
】

「第十世汾陽昭禪師參七十一員善知識最後到首
山問百丈捲席意旨如何山曰龍袖拂開全體現師
曰師意如何山曰象王行處絕狐蹤師於言下大悟
云萬古碧潭空界月再三撈摝始應知首座問曰是
何道理便爾自肯師曰正是我放身命處。」

【拈云汾陽參七十一員知識末後始透且道透個
甚麼雖是海底泥牛啣月走老不知羞。

頌曰。
「　捲席聞雷徹底清孤蹤異目有何憑梅魂須放三分雪月映千江絕點塵」
】

「第十一世石霜圓禪師謁汾陽經二十年未許入室
每見必詬罵一日訴曰自至法席不蒙指示念歲月
飄忽已事未明有失出家之利語未卒汾叱曰是惡
知識敢睥犯我怒舉杖逐之師擬申救汾掩其口乃
大悟曰是知臨濟道出常情。」

【拈云石霜慈明老漢須在汾陽二十載若不口稱
爭得雪上加霜。

頌曰。
「　二十年來不假真燈籠露柱轉法輪擬申掩口無窮盡百草頭邊古佛心」
】

「第十二世楊岐會禪師久依慈明總院事每恣參明
曰庫司事繁且去他日又問曰監院異日兒孫遍天
下何用忙為師然去一日明出師值之小徑搊住曰
老漢今日須與我說不說打汝去明曰知恁般事便
休語未卒師大悟一日明上堂師問幽鳥語喃喃辭
雲入亂峰時如何明云我行荒草裡汝又落深村師
曰官不容針更借乙問明便喝師曰好喝明又喝師
亦喝明連喝兩喝師禮拜明曰此事是個人方能擔
荷師拂袖便行。」

【拈云楊岐好不丈夫慈明不成君子若不如是獅
子兒失威。

頌曰。
「　事繁仍舊未曾休不是冤家不聚頭拂袖至今無可據變驢變馬自悠悠」
】

「第十三世白雲端禪師參楊岐岐問受業師是誰師
曰茶陵郁和尚岐曰聞渠過橋遭癲有省作偈甚奇
能記否師即念曰我有明珠一顆久被塵勞關鎖今
朝塵盡光生照見山河萬垛岐笑而趨起師愕然通
宵不寐黎明咨決岐曰見昨日打敺儺者麼師曰見
岐曰渠愛人笑汝怕人笑師大悟。」

【拈云白雲作偈被楊岐一笑水脈不通如何是不
通底無處不是白雲。

頌曰。
「　見人便問意何然塵盡光生四海傳謾把繩頭穿鼻孔白雲微動笑青天」
】

「第十四世五祖演禪師參白雲問南泉摩尼珠話雲
叱之師領悟獻投機偈曰山前一片閒田地叉手可
嚀問祖翁幾度賣來還自買為憐松竹引清風雲為
許可令掌磨事未幾語雲曰有數禪客從廬山來皆
有悟入處教伊說亦說得舉因緣問伊亦明得教伊
下語亦下得只是未在師疑自計曰既悟了說亦說
得明亦明得如何未在參累日忽省悟從來寶惜一
時放下見雲雲便手舞足蹈師一笑後示眾曰吾因
此出一身白汗明得下載清風。」

【拈云演祖偈曰山前一片閑田地摩尼珠卻雖放
光縱然識得也未在。

頌曰。
「　賊人識賊自稱名一片閑田萬像生朝夕不
離家活計口吞佛祖不容情」
】

「第十五世圓悟勤禪師為五祖侍者一日部使詣祖
問道祖云提刑少時曾讀小艷詩否有兩句頗相似
頻呼小玉元無事只要檀郎認得聲師云只要檀郎
認得聲既認得聲為甚卻不是祖曰如何是祖師西
來意庭前柏樹子聻師忽有省遂出見雞飛上欄干
鼓翅而鳴乃曰此豈不是聲遂呈偈曰寶鴨香消錦
繡闈笙歌叢裡醉扶歸少年一段風流事秖許佳人
獨自知祖謂耆宿曰吾侍者參得禪也。」

【拈云悟老漢須有陷虎之機五祖有拿龍手段船
上座不然與你打箇鄉談綿州附子漢州薑。

頌曰。
「　誰人不愛賣風流若不知音曾肯休豈可尋聲逐色染龜毛數尺長雲頭」
】

「第十六世虎丘隆禪師謁圓悟悟問見見之時見非
是見見猶離見見不能及舉拳云還見麼師云見悟
曰頭上安頭師聞脫然契證悟叱曰見個什麼道理
師曰竹密不妨流水過悟肯之有問祖曰隆藏主柔
易若此何能為悟曰瞌睡虎耳。」

【拈云虎丘若不眼花怎得頭上安頭然雖瞌睡不
覺常安。

頌曰。
「　舉個拳頭探睡虎脫然𨁝跳在北斗水流竹密少人知出入獰龍大張口」
】

「第十七世應菴華禪師依虎丘半載頓明大事隆忌
日師拈香云平生沒興撞著這沒意知老和尚做盡
伎倆湊泊不得從此卸卻干戈隨分著衣喫飯二十
年來坐曲彔床懸羊頭賣狗肉知他有甚憑據雖然
一年一度燒香著呂千古令人恨轉深。」

【拈云應菴頓明大事具他明個甚麼事鼻孔臭些
氣味至今不絕。

頌曰。
「　卸卻干戈起息煙清風明月照靈筵羊頭狗
肉親身喫氣味熏熏鼻撩天」
】

「第十八世蜜菴傑禪師參應菴一日菴問曰如何是
正法眼師曰破沙盆菴領之。」

【拈云蜜菴老漢問答雖然體用雙全不免向破沙
盆裏藏身。

頌曰。
「　通商作者海門州豈容討價弄虛頭買得沙盆傾刻盡歸來便作水牯牛」
】

「第十九世破菴先禪師參蜜菴時蜜住靈隱師分座
有道者請益曰猢猻子捉不住願垂開示師曰用捉
作麼如風吹水自然成紋。」

【拈云春至花開破菴答話風從花裏過然雖如是
無風起浪。

頌曰。
「　問捉猢猻不住雲返身個裏自成文是人便踵無中路免見琴音指示君」
】

「第二十世無準範禪師初謁育王佛照照問何處人
師曰劍州照曰帶得劍來麼師隨便喝照笑曰這烏
頭子也亂做後至靈隱破菴為首座同遊石筍菴有
道者請益猢猻子話師於侍傍大悟。」

【拈云佛照破菴二老宿有殺人刀活人劍無準有
出身之路何以見得東家人死西家助哀。

頌曰。
「　聞者豈容喪身髑髏𨁝跳煙塵識有猢猻穿鼻坐斷萬機波旬」
】

「第二十一世雪巖欽禪師在無準會下每遇入室舉
主人公便可𨁝跳與衲僧巴鼻佛祖爪牙更無下口
處此病礙在胸中十年後過浙東天童育王兩山佛
殿前閒行抬眸見一株古柏觸著向來所得境界和
底一時颺下礙膺之物撲然而散始見徑山老人立
地處正好三十棒。」

【拈云雪老漢礙在胸中底始見底立地底不免壁
上掛風車。

頌曰。
「　無礙容留十有年風流古柏殿前栽抬頭一見徑山老明月清風送將來」
】

「第二十二世高峰妙禪師參雪巖纔問便打出一日
入室巖便問誰與你拖這死屍來聲未絕便打出一
日偶睹五祖演真讚云百年三萬六千日翻覆元來
是這漢忽省後巖問日間浩浩時作得主麼師曰作
得主又問睡夢中作得主麼師云作得主又問正睡
著時無夢無想無見無聞主在甚麼處師無對奮志
入龍鬚山五載因同宿友推枕墮地作聲廓然大徹
如在網羅中跳出元來秖是舊時人不改舊時行履
自此安邦定國天下太平一念無為十方坐斷。」

【拈云高峰祖向未問已前十方坐斷天下太平免
勞心力。

頌曰。
「　孤峰能有幾人眠雲撞枕頭撲落穿無夢無聞齊落地泥牛吼動氣吞天」
】

「第二十三世中峰本禪師因觀流泉有省詣高峰求
正峰打趁出既而民間訛傳官選童男女師問忽有
人來問和尚討童男女如何峰曰我但度竹篦子與
他師於言下洞然徹法源底峰付法偈曰我相不思
議佛祖不能視獨許不肖兒見得半邊鼻。」

【拈云中峰老入水須是長人不免竹篦在手何故
腳跟下點地。

頌曰。
「　拈起竹篦百事全鼻頭尖上水連天展開無用真消息卻動阿師起半邊」
】

「第二十四世千巖元長禪師參中峰峰問日用事如
何師云念佛峰云佛今何在師擬議峰厲聲叱之懇
求法要峰舉狗子佛性話師參三年聞雀聲有省峰
復斥之師憤然夜半忽鼠翻貓器墮地作聲恍然開
悟覺身躍起數丈如蟬脫汙泥之中浮游玄間天地
一時清朗復性質峰問趙州何故云無師曰鼠偷貓
飯峰曰未在師曰飯器破矣峰曰破後如何師曰築
碎方甓峰乃微笑囑曰善自護持時節若至其理(自彰)。」

【拈云鼠偷貓飯本是尋常築碎方甓氣味不息咄
老不識羞。

頌曰。
「　破後打開沒意志唯恐築碎娘生鼻阿誰鼠豹露爪牙透出棺材氣味息」
】

「第二十五世萬峰蔚禪師謁千巖巖問將什麼與老
僧相見師豎拳云這裏與和尚相見巖問死了燒了
在何處安身立命師云漚生漚滅水還在風息波平
月映潭巖問不是心不是佛不是物是個什麼師以
坐具打圓相叉手而立又斫松次師拈圓石作獻珠
勢云請師酬價巖曰不值半文錢師云瞎巖云你也
瞎我也瞎師云瞎瞎巖命師為首座而付囑。」

【拈云者老漢義手而立拈石作珠若不無中生有
難以分座。

頌曰。
「　瞎瞎同條坐斷機何勞分座弄精魂張三李四問王老笑殺傍觀不二門」
】

「第二十六世寶藏持禪師久參萬峰付法偈曰大愚
肋下痛還拳三要三玄絕正偏臨濟窟中獅子子燈
燈續燄古今傳。」

【拈云不會教不會禪所以寶藏老漢續燄流芳何
故賊不打貧兒家。

頌曰。
「　久侍無為露端的窟中牙爪雷轟靂南山雲起北山雨旭日風光照破壁」
】

「第二十七世東明旵禪師親寶藏藏問心不是佛智
不是道汝云何會師向前問訊叉手而立藏曰汝在
此許多時還作這個是解師乃憤然第二日徹法源
底呈偈曰一拳打破太虛空百億須彌不露蹤借問
個中誰是主扶桑湧出一輪紅。」

【拈云東明老若不義手怎得打破太虛然雖如是
狼藉不少。

頌曰。
「　如是憤然第二日個中舒展露消息原來漏逗遍坤維桃花滿地多狼藉」
】

「第二十八世海舟慈禪師初參萬峰舉楞嚴經但有
言說都無實義話再拜求峰劈頭兩棒攔背一踏以
腳趯云只這是實義師覺會隱居洞庭山二十九年
一日僧到師問何處來僧曰安溪師云安溪有人麼
僧曰有虛白和尚說法不異高峰師云是誰弟子僧
曰寶藏師云有何言句僧舉室中驗人云心不是佛
智不是道三藏不是法是什麼下語皆不契僧問師
曾參寶藏否師曰吾與寶藏同參萬峰僧曰當日何
所見遂隱於此師曰吾問但有言說都無實義峰便
打從此有得更不別參僧曰請言得之所以師云但
要人知痛癢的是實義妙心言說盡是皮毛僧笑曰
據此見解生死尚未了何得言悟未在不見道心亦
不是佛智不是道耶師遂有疑棄菴詣東明遇人設
齋師問明今日齋是什麼味明乃打滅燈云識得燈
光何處著味方即到口師無語黎明明遣侍者請師
師至明曰見何人來師笑云見只見一人說來恐驚
駭明云假使釋迦牟尼佛依然是個俗漢但說何妨
師云萬峰明云萬峰即今在什麼處師罔然面赤明
云若如此不見萬峰師歸客寮三晝夜寢食俱廢忽
香燈繩斷墮地頓然大悟明云老闍黎承嗣萬峰去
師云公為我打徹豈得承嗣萬峰明即陞座云瞿曇
有意向誰傳迦葉無端開笑顏到此豈容七佛長文
殊面赤也徒然今朝好笑東明事千古令人費唾涎
幸得海公忘我我濟宗一脈續綿綿千斤擔子方全
付玄要而今拄杖談以拂子擊三擊下座師即禮謝
東明。」

【拈云海老若不遇東明幾乎渴殺反赤面來救得
一半。

頌曰。
「　念九年來枉用工燈繩斷落振虛空縱橫自在無餘事赤面文殊作正宗」
】

「第二十九世寶峰瑄禪師俗為木匠與海舟造塔斧
傷足痛索酒喫舟往謂曰適來範作頭傷足猶自可
若斫去了頭縱有千石酒汝能喫否師因止酒求為
僧充火頭一日負柴舟見云將棘刺作麼師云是柴
舟呵呵大笑云是柴拿去燒卻師起疑云和尚如此
問我畢竟是什麼道理刻意參究因火燄燎眉毛面
如刀割以鏡照之豁然大悟呈偈曰負柴和尚喚作
棘火燄燒眉面皮急祖師妙旨鏡中明一鑑令人玄
要得舟見便打師奪拄杖云這條六尺竿多年不用
又要重拈舟乃笑師又偈曰棒頭著處血痕斑笑裏
藏刀仔細看不是英靈真漢子死人喫棒舞喃喃舟
曰此偈可紹吾宗。」

【拈云寶峰被火燒眉以鏡照之大悟未照時見個
甚麼。

頌曰。
「　火頭面目皮皺奪得棒頭賣弄鏡照全然無痕為人勤始勤終」
】

「第三十世天奇瑞禪師參寶峰峰問甚麼處來師曰
北京峰曰只在北京別有去處師云隨方瀟灑峰曰
曾到四川麼師曰到峰曰四川境界與此間如何師
曰江山雖異風月一般峰豎拳云還有這個麼師云
無峰曰因甚卻無師云非我境界曰如何是你境界
師云諸佛不能識誰敢強安名峰曰汝豈不是落空
師云終不向鬼窟裏作活計曰西天九十六種外道
汝第一師拂袖便行峰付法曰濟山棒喝如輕觸殺
活從教手眼親聖解凡情俱坐斷曇花猶放一枝新。」

【拈云天奇老八面玲瓏草偃風行船上座向他道
猶欠一著在。

頌曰。
「　不存鬼窟活如龍草偃風行恁西東九十六種齊坐斷青山卻在白雲中」
】

「第三十一世無文聰禪師參天奇奇問苦樂皆心因
向外取師曰秖為不了曰是非皆事因何妄承師曰
錯認定盤星曰迷悟皆人因何不性師云早知燈是
火豈向外方求奇付法偈曰道者心同慈嫗心爭教
赤子困群陰甫成架海金樑子佛缺方知補浩任師
居龍泉寺僧問如是本來面目師曰石香亭僧曰恁
麼去時如何師曰卻了也僧問今朝孟夏八日天下
皆慶如來降誕之辰未審如來何處降生師於几上
畫個圓圈。」

【拈云達磨不往東神光不往西無文老漢不了個
甚麼若了得錯認定盤星。

頌曰。
「　早知燄燄是心光照破慈嫗佛海張示盡香亭空費力何勞几上畫圈彰」
】

「第三十二世笑巖寶禪師參無聞問云十聖三賢已
全聖知如何又道不明斯旨聞厲聲云十聖三賢爾
已知如何是斯旨速道速道師下語不契一日水邊
洗菜邊菜墮水圜轉捉不著忽有省攜籃歸見聞聞
是什麼師云是菜曰何不別道一句師云請和尚別
問來師一日與聞圍爐次聞曰人人有個本來父母
子之父母今在何處師曰一火焚之曰恁麼則子無
父母耶師云有則有佛眼覷不見曰子見否師云某
亦不見曰為什麼不見師云若見即非真父母呈偈
曰本來真父母歷劫不曾離起坐承他力寒溫亦共
知相逢不相見相見不相識為問今何在分明舉似
師聞曰只此偈堪紹吾宗。」

【拈云笑巖老漢攜個無底籃有些承載若遇船上
座一喝有火也難燒。

頌曰。
「　攜籃問著不曾離覿面相呈放過伊父母火
焚親薦得灰飛煙滅報親慈」
】

「第三十三世幻有傳禪師聞燈花爆有省遊方參笑
巖求正巖曰汝從前得力處一一說來師具實說語
半巖驀趯出鞋云向這裏道一句遂把師話打斷因
通夜不寐明晨立簷下巖見喚師師回顧巖翹一足
作修羅障月勢師當下脫然巖入室曰我這拄杖要
與人有要底麼首座曰某甲要巖曰要他做甚麼座
曰要他剷斷天下人舌頭巖以杖駕肩曰楖栗橫肩
不顧人直入千峰萬峰去師躍然下禪床曰若恁麼
須付某甲往前迎揖巖笑曰汝當久久執持一番始
可打草去也乃贈一笠曰以此覆之無露圭角。」

【拈曰幻老人向燈光裏遊方若不是笑巖翹一足
至今下禪床不得。

頌曰。
「　燈花一爆下禪床頭角崢嶸意氣香一笠含雲蓋不得誰知今日更郎當」
】

「第三十四世蜜雲悟禪師挑柴過山灣見一堆柴突
露面前遂有省棄家入龍池依幻有和尚脫白請益
幻曰汝若到這田地須放身倒臥嗣後惟加罵詈師
慚悶交加一日城歸過銅棺山頂忽覺情與無情煥
然等現正是天地平沉的境界時幻遷北京師乃往
覲幻問汝有新會處麼師曰一人有慶兆民賴之幻
曰汝作麼生師曰某得得來禮覲和尚曰念汝遠來
放汝三十棒師抽身便出一日幻問忽有人問汝何
秖對師豎拳幻曰老僧不曉得是甚麼意思師曰莫
怪和尚不曉得三世諸佛也不曉得一日舉拂問師
諸方還有這個麼師震威一喝幻曰好喝師連喝兩
喝師歸位幻囑師扶師法師呈偈曰若據某甲扶佛
法任他○○○○○都來總與三十棒莫道分明為
賞罰。」

【拈云蜜祖向荊溪銅棺山頂忽覺情與無情被幻
老放倒扶起曉得不曉得也是滿口嚼冰霜。

頌曰。
「　三十棒施便抽身仍知諸佛喪奇神縱橫殺活分明事獨許巍巍太白真」
】

「第三十五世林野奇禪師掩關當湖常參蜜和尚偈
曰一念未生前試看底模樣忽一日失足遭跌有省
即成偈曰一念未生前六戶絕消息瞥耳揚雙眉大
似眼無力即破關走姑蘇見蜜於清涼菴中便問學
人絕跡而來特為親近和尚蜜曰莫妄想師曰未審
還有堂頭也無蜜曰看腳下師曰不因漁父引怎得
見波濤蜜曰莫錯會好師便禮拜後於育王補堂主
值宜興鄭居士設茶蜜舉洞山泰首座因緣索眾下
語眾默然師曰食到口邊被人奪卻蜜允擺茶是年
天童解制上堂舉世尊初生話曰汝等諸人向老僧
擬討甚碗拽拄杖下座一時打散師自此全身放下
單提棒喝之旨。」

【拈云林師公坐臥玄峰揭出海底泥牛然雖一棒
不如全身放下玲瓏岩滴滴。

頌曰。
「　全身放下牯牛身出入黃堂臥白雲食到口邊親下手拈來道處與君分」
】

「第三十六世二隱謐禪師蜀人也初歷講肆次參禪
宗首謁磬山天隱和尚次參雙徑語風老人及見天
童蜜雲和尚躬執末務六載一日呈偈辭蜜偈曰確
志相從歷數春幾呈醜拙幾咨詢慚非斷背機輪疾
幸荷陶鎔豹變新拽杖且歸西北地懷人豈負東南
人信知千里同風月敢別吾師出角鄞時蜜默而不
答師作禮而出往天台蓮花峰一住又六載不意蜜
和尚歸老通玄林師繼席隱師先決意一生作住山
人不期壬午秋林師以偈招曰當年送汝住蓮花今
日招來也不差腳下且無絲線絆他年吾道可承家
師念林師初住相依止林師命書記癸未冬林師結
制陞座師出問今日通玄結制正值嚴寒且道滴水
滴凍還許融化也無林曰爐煙結篆師云恁麼則溪
澗豈能留住終歸大海作波濤去林便打云你向甚
處去師云且喜和尚證明林復打師禮至甲申冬林
師將衣二頂佛二枚上堂人天眾前付師及自閒師
師受囑後明年四月受台州黃巖縣北嵩岩法輪寺
請。」

【拈云隱老師五五通講三九識宗一句大海波濤
去誰知海外露孤峰即今在甚麼處六六三十六。

頌曰。
「　通玄峰頂露霜花結果圓成更不差融化古杭明月照身藏北斗遍天涯」
】

「第三十七世梓舟船禪師五歲死母十五去父二十
一歲發心拜白蓮菴映春和尚出家以報父母求脫
生死立定參究本分映曰如何是汝本心師云不實
映曰我也不實見受庵和尚受指師見雪門和尚處
受戒遊榮華山住茅禮拜法華經華嚴經共三載脅
不至席明末遭寇饑饉死活幾番時念觀世音菩薩
忽聞聲救故遊南海所見十大善知識末後華亭船
子法忍寺見二隱和尚問聞得上座在三塔事如何
師云與和尚不別隱曰如何是不別底師便展兩手
隱云那容得你便打師一喝隱復打師禮拜隱在方
丈因打知客師外進云和尚打他為何事隱覿面一
棒師悶死於地隱云一向受棒這番氣息也無師忽
然起身失笑隱曰這一死也難得活師云說甚麼死
活隱一笑時四載每受痛棒故隱嘉興府古心庵閉
關三年二隱師住荊溪保安寺招師出關至一句道
來師云破時老人上堂對眾付拂并偈補都監執後
隱楚襄陽檀溪寺住茅數年重建開荒語句存焉。」

* 梓舟禪師語錄序
(湖州知府彭文煒法名徹崖號鹿門沐手拜撰)

如何是梓舟載人覆人如何是梓舟語錄度驢度馬
曹源一滴匝地清風滹水半河滔天白浪撐鐵篙而
直入笑夾山空點三頭解陸地以行舟恐黃檗猶斫
雙足法兄和尚慈航倒駕逆水生波坐斷老胡一葦
未許大滿代度把住津要說甚香象定前忽悟水因
勦絕泥牛入後然則橫騎金翅直取鯨鯢若是巨鰲
舞翼仔細圈欒倘或蛙步蹍沙且休𨁝跳杖頭有眼
古佛從來不渡人棒下無生檀溪而今乾暴暴。

梓舟船禪師襄陽檀溪語錄卷之三
侍者(明恆明惺)編次

* 聯芳

** 與首座天德

「　透海江天泛莫窮吞龍掣電正吾宗燈燈續燄堪成侶收盡英雄雪嶺峰」


** 與盛德都監

「　重建闢荒晉漢常玄峰穩坐正當陽寧臨指竟吾宗樹撲地白牛汝可張」


** 與仲德侍者

「　仲德識侍老僧機拄杖隨身左右攜撥開臨濟正法眼始知個裏續曹溪」


** 與書記竟德

「　心通無心徹底源琴音密付續綿綿汝今深入吾中窟展拓騰輝第一玄」


** 與監院常德

「　當家種草行常年露地白牛吼碧天全身爪牙分付汝頭角崢嶸動大千」


** 與副寺永德

「　即心非心永正宗分付銅頭鐵鷂雄充勝行藏湖海
內全提白棒收無窮」


** 與素樸維羅

「　離吾下南十有年別峰相見德雲川初機掣電和盤授溪月兒孫轟汝天」


** 與王吉臣隱居士

「　龐老崗鸞吸盡儔獨泛淵湖明月舟溪水杖敲無隱樹那龍烈虎任君收」


** 與明本徐居士

「　藏身覓跡本來宗天地同根萬象同一吸西江向道汝充天毒氣收無窮」


** 與明乘劉居士

「　生死兩頭齊坐斷法王百劫亦難逢聞思乘道鹽官扇放出月明天外風」


* 請藏檀越王居士請留行實

余四川成都府直隸童川州父姓何母姓李生於已
未年三月十六日辰時至庚辰歲發心拜白蓮庵映
春和尚出家以報父母求脫生死立定參究本分映
曰如何是汝本心師云不識映曰我也不識見受庵
和尚受指師見雪門和尚壬午歲納戒遊榮華山住
茅禮拜法華經華嚴經共三載脅不至席明末遭寇
饑饉死活幾番時念觀世音菩薩忽聞聲救故遊南
海至保寧府於順治二年又遇大兵盤詰幸有在道
官府送至湖省過江西見翠巖寺得本分又至宜興
見萬如至浙省湖州報恩見玉琳徑山見費隱天童
見牧雲靈隱見具德又天童見木陳三塔見自閒并
諸大老共九載語句不錄至華亭船子法忍寺見本
師二隱和尚問聞得上座在三塔事如何師云與和
尚不別隱曰如何是不別底師便展兩手隱云那容
得你便打師一喝隱復打師禮拜隱誕日眾請上堂
師出問能為萬象主不逐四時凋如何有生有死隱
云如何是你不生不死底師便提起具云者個慶無
生隱云無生豈有慶耶師云慶一無生隱便打師禮
拜一日隱在方丈因打知客師外進云和尚打他為
何事隱拍面一棒師悶死於地隱云一向受棒這番
氣息也無師忽起身失笑隱云這一死也難得活師
云說甚麼死活隱一笑時有四載每受痛棒毒氣入
深憤感難酬故隱古心庵遇檀越王公及眾居士送
入隱關供養三載時二隱老人住荊溪保安寺庚子
歲招至隱老人云出關一句道來師云破時老人遂
上堂對眾付拂并偈補都監執辭後隱廬山楚地眾
耆德請住襄州鹿門寺二載後護法副府呂公山主
柯公宋公吳曹眾居士耆德等敦請重開檀溪古寺
不覺數載忽聞二隱先和尚乙巳年六月二十八日
說偈投筆而逝故往下南掃塔至嘉興府問候檀越
王公時公遂發大願捐貲一百六十兩請全藏經送
至湖廣襄陽府檀溪寺永鎮山門眾居士沐手請識。

** 重建大雄寶殿引

襄州西門三里許有古剎焉名馬躍檀溪寺漢王仲
宣之捨宅也玄德曾有賜額晉代曾有敕柏二株多
歷年所道安祖師創於前曇翼祖師繼其後當時象
龍雜遝獅子嚬呻迨至明末法序久虛妖氛疊作重
樓傑閣盡淪草莽唯老宿檀越口記傾危只存殿基
握地忽有鐵身羅漢顯現發心善信穿金光輝已畢
且新結茅屋數間到這裏退身不得欲還舊制聿新
覓個知音有分今資捨有待尚冀貴官哲士茂德仁
人歡喜同施鼎力扶起歷朝梵剎成就自已莊嚴。

** 掃塔拈香法語

四千餘里到來今已一週無縫塔前如何趨敬不肖
拈瓣死貓頭爇向爐中薰透先師鼻孔表祝哀靈我
本師兮拂拂授授臨濟正傳入髓兮出世天台法祥
棲真船子三塔保安六處名藍大闡爐開兮權衡電
轟情與無情利益兮龍驤虎驟永決慈垂接兮空期
未滿百年萬人仰企兮古杭城內擲筆大笑兮頓超
佛祖格外無窮正法眼兮住世少延我不肖子輩兮
恩過太嶽慧如海兮我身無帖愚濁兮不肖哀靈塔
下罪莫上饗。





** 宜興芙蓉寺十二景

*** 銅棺疊翠

「　遙望銅峰護碧雲霜花幾朵插晴曛寒光萬頃開林壑石壁層層織翠紋」


*** 睡虎隱石

「　萬山露出石粼粼睡虎崖藏雪覆身蹤跡不妨隨處現爪牙不動暗驚人」


*** 二桂流芳

「　桂熟香飄秋正昌金風花落樹生涼祗園芳跡名垂遠翠葉扶疏覆四方」


*** 屏風曉嶂

「　鷲嶺西風隱翠屏鴉鳴鵲噪韻初成清風萬古摩青嶂無限風光俱有情」


*** 獅崖晚眺

「　未別臺山已自馴何勞月下臥風塵金毛不比諸群獸獨踞東山共日春」


*** 象鼻留雲

「　影藏韜跡臥芙蓉舒捲從容聽梵鐘露地白牛無覓處生涯今在大悲松」


*** 雙橋鎖翠

「　雙溪會處鎖雙把家聲繼古標寶所不遙須進步春山煙柳轉豐饒」


*** 三到龐公

「　三到名留久憶公心空及第了無窮潺湲韻入長松下標榜叢林南國中」


*** 來來舊跡

「　誰來誰去復逢誰楚水荊溪話道奇一片白雲峰頂上隔林幽鳥和新詩」


*** 蒼松夾道

「　行吟古道聽溪聲數樹青松萬古名高聳雲峰青嶂外森森堪護法王城」


*** 卓錫清泉

「　卓錫飛來聲自猿雲騰露浥滴寒泉老龍穩臥忘蹤跡流水滔滔浪拍天」


*** 洞裏乾坤

「　未分混沌占機先洞裏乾坤洞裏天塵市不知仙隱處了無名姓落陲塵」


** 門外濤井

「　手把坤維自絕塵日前覿面一回清深深溪井寒千尺月湧鯤鯨玉浪新」


** 樹上搭蓬

「　當門盤結鳥窠禪個事從教一著先栗棘蓬中親下手西來祖意布毛穿」


** 採龐榛果無米

「　名流龐榛古今傳拾來不值半文錢忽逢多口毗耶漢咬著空心舌柱天」


** 同眾遊山

「　萬仞千峰赤手提銀山坐斷鐵山摧當陽一覽乾坤小鐵鷂無毛天上飛」


** 元宵坐月

「　不繼無油薪夜燈一輪孤月照寒冰此中獨露風塵客渺渺滄溟野衲心」


** 葵花亭崖

「　亭亭一朵聳危崖獨露全身向日開孤月影流無面背頭頭宛轉逞奇才」


** 和雲峰雪厂兄韻三首

「　自休自歇了無哀一道靈光古鏡臺寶樹幾行鳴梵韻入林何必問天台」


「　果熟香飄出錦林杖藜欲到翠微岑千山引領尋高頂撥碎雲峰幾片心」


「　春月臨灘幾度來故人何事豈勞哉手把金針雲霧裏鳳麟齊現翠微臺」


** 別一融法兄

「　春寒到處雨風暖百花幽帆落舟臨岸杖停山到頭不二泥河水何妨結勝儔君談山中事落葉始知秋」


** 贈嵩岳兄

「　萬水千山步不離人牛不見又何時夜闌鼓角聲俱寂孤月同風好和詩」


** 贈太吉兄

「　遙望青山一目收客心何事憶扁舟一帆風月橫江上別有生涯在釣鉤」


** 贈龍淵慈朗兄二首

「　高步坤維自絕塵塔前一見一回親深深淵底溶千丈誰道吾兄玉浪新」


「　鷲嶺峰頭曉磬鳴由來大隱更高清轉輪閣峻摩青嶂海外笻孤一點心」


** 則融法兄往蜀

「　溶溶玉浪吼山川出海獰龍勢接天且喜春風多意氣聲光處處射塵寰」


** 贈梅竹庵瑞初禪師

「　梅峰高隱竹林庵緣影漪漪映碧潭空缽一圓無可贈金毛突出獸群參」


** 遇雲間善來老宿原韻二首

「　撩天鼻孔氣充懷沒量大人何用猜電捲孤峰殘月盡和泥合水入胞胎」


「　敲動髑髏粉碎禪不容擬議與誰傳是凡是聖曾供養信手拈來自歌歡」


** 海月堂法主瑞雲師

「　雲間海月喜逢君翠滴霜花共日曛片片瑞雲峰頂臥樓臺璧玉吼經文」


** 贈祖裔法姪

「　祖裔分座侍師勞授受乾坤登步高此去毗耶開大口船頭三點月中篙」


** 示茂枝徒

「　覿面一掌識得渠未生面目本來無不移一念全體現擬議喪身休問吾」


** 掩關隱居二首

「　隱居度歲自心庵無憂無喜道者寬內外隨緣納些些檀那喜助日三餐」


「　不行善惡古心庵我伴虛空不二三踏轉乾坤清切句一灣秋月浸寒潭」


** 赴齋口占

「　乞士赴齋非有才尤然虛納信奇哉迅雷一震風雲化布袋隨身笑滿街」


** 示雪浪禪人持經

「　心知雪浪不尋常每每持經行道場誠實用心無染處一缾一缽一株香」


** 同眾禪觀燈

「　一年一度上元燈海闊山遙徹底清萬象頭頭真識面雷音震動氣吞星」


** 示心宇鄭居士

「　夜睹明星道本圓世人要識自身全森羅物物頭頭現覿面無心自了然」


** 示心持周居士

「　起心脫死要心持了了分明自覺知出入遊行忘舊路為人難得在斯時」


** 西蜀僧請藏送別

「　楞嚴三藏已敷揚慧命流通照十方東震西乾無別路法界同歸般若場」


** 遊石傘峰

「　巨石峰頭現本源任他雨露灑身邊若人得用全遮體入水入泥豈有偏」


** 示僧住蓬崖

「　結茅崖畔度芳年窮漢家私不值錢破衲渾身俱是結那分冬夏與寒暄」


** 辭屺山老和尚二首

「　數載老梅帶雪枝頭頭風月繼坤維雖經鐵漢含春像夜聽松聲花滿衣」


「　屺嶺峰頭行不休沖天毒氣幾經秋長安雖是我王地絕頂留雲入斗牛」


** 眾戒子請偈

「　孤笻留別踏霜峰路峽芒鞋水月通上座師容山嶽盡獰龍出海化無窮」


** 留別眾禪友

「　此回分袂入山茨杖子隨身四海施寄跡老梅方吐蕊依然春色鳥聲催」


** 贈芝崖兄

「　昔日金車句未圓屺峰八面起雲煙杖頭放出湖山月紫金光聚照百川」


** 贈耕雲法姪

「　把月林間第一魁布毛未動出胡胎春風意氣摩青嶂一曲村歌滿袖來」


** 和語松法兄韻

「　雨點松花蘸碧灘驚聞玉浪水潺潺洗月江南泉真潔翛然如步柳煙灣」


** 贈幼葵王公京試

「　北斗曾將入棘闈毫端一點快如飛手攀丹桂乘隹趣四海欣聞及第歸」


「　松簷竹瓦臥雲紗且喜文章滿目華日暮山中叢桂湧金風初放葉如花」


** 示千江禪師

「　千江月映映千江海底泥牛吼動邦電捲胡疑風浪盡明明眼下鼻頭雙」


** 示千峰禪師

「　興然吸盡出江西舉目陽春萬派齊山水可觀湖月地幽幽一笑勝匡廬」


** 贈純然師

「　偶然喜逢數月餘談心分袂各東西春風鼓舞乾坤闊舉目雲天萬物依」


** 送浣風法兄

「　久聞聲振在吳山格外玄關萬古傳能向個中開正眼偶然相聚望留篇」


** 鹿門寺十二景

*** 靈溢泉

「　靈泉盛溢眾僧得每夜聲聲月自來隱顯不知誰變幻水光閃逗影連臺」


*** 霸王山

「　霸王孤立亂雲中擬是當年振主翁眾足臺巔兩相望不知何處是真容」


*** 香爐山

「　雨灑新芬煥澗川不須拈火自生煙崑崙塞斷無窮路永祝延齡億載傳」


*** 獅子山

「　五峰不異鹿門山把斷要津吞玉還寶劍全提當面擲誰知高臥祖師間」


*** 三高祠

「　德公皮孟三高賢殿閣幽叢灰幾年詩韻薜蘿誰自昧山空道闊幾經千」


*** 丹霞洞

「　幽奇古洞幾人遊石蓋天庭能眼休誰識噴開丹霞面雲飄杖笠樂山丘」


*** 青龍繞塔

「　青山不昧照靈光八面全身墮草鄉仔細看來無縫隙那分日夜拜當陽」


*** 修竹花斑

「　花斑修竹古藏文日掃階痕絕點分葉上莫經風雨過森森堪護梵王曛」


*** 流泉影池

「　寺換幾番獨剩池水清湧湛碧光詩高賢絕韻無腔調皎月遙觀遠念師」


*** 江鎖鹿門

「　江深無底蓄清寒卻自荊門理釣竿遯世埜人時欲見明星相接水中天」


*** 鹿門山居

「　歷載居山無利益秖贏一著最幽深門前池水波濤靜屋後青峰聳萬尋」


*** 遠眺煙村

「　煙村遠眺古叢林物外幽人日訪尋極目青山連碧水秋風九月燦黃金」


** 檀溪寺八景(次佛冤兄韻)

*** 馬躍檀溪

「　漢時盧的楚天秋已露沙盤到嶺頭何似棘林神力祐茅廬千古萬山收」


*** 王燦古井

「　鑿井險幽石占先寒光千尺水涵天留名雖燦山河舍一點沾唇透骨遄」


*** 晉柏遺風

「　晉柏軒中製不群劫遺僧坐復垂雲靈根香色仍如舊留與溪翁大地分」


*** 屏峰鎖翠

「　白雲露出鎖峰低雨過青青碧玉齊前後看來誰可伴鴉鳴疊翠嶺橫西」


*** 雙堤繫州

「　舟橫鴨綠接鄖襄二水雙收臥壟場移下江聲成鶴唳南山雲起北山香」


*** 平橋日渡

「　相君上下入雲頭宮閣盈門橋與舟隨處情懷分半興度年度日過公侯」


*** 真武鉉峰

「　鉉峰掛劍繼雲臺日度仙家遠近來雨滴長松頻放翠巖崖風急雁飛回」


*** 晴湖夜月

「　晴空夜月穿龍蛇塘水連湘柳近斜忽見一帆來作伴聲高曲落蕩萍花」


** 贈梵林法主

「　經律論開大梵林出塵真是報生身渠龍影水多得月不負南山萬壽春」


** 示啟方戒子

「　年去年來卻啟方萌芽寒徹自春香為僧持得衣缽事體露如年戒定香」


** 為淨覺師

「　春至淨覺出翠微時來步雪踏霜希入林雖得師垂手報爾生身任意歸」


** 為默識師四旬

「　北斗南星默識真門前碧水透琴音月光童子擊便後可壽如來古佛心」


** 示典座禪人

「　溈山典座一頭牛列聖叢中誰謂收不少鹽醬些些味芒鞋腳底在心頭」


** 示恆清禪人

「　眼下恆清對面開入門無處笑徘徊草色全經細雨潤杖頭一點與春雷」


** 示杲輝禪人

「　杲輝日夜已皎然雖要分明得本圓立定腳跟星斗現水清透出月輪才」


** 同眾舂米

「　千搥百拶何存價從來白嘴自生花但得腳跟紅線斷不須岐路口吧吧」


** 示眾募衣單

「　寒衣不假復春秋募化檀那似莊修雖助貧僧衣掛體一毛頭上蓋青州」


** 人

「　人人枉在世生死空自忙何勞者些子眉毛七尺長」


** 生

「　生看無用漢理事孰知音仍易三歲子蒙生不老春」


** 在

「　在在空掛日行動無偏僻然雖不識面全聲體俱寂」


** 世

「　世善最為寶冷熱自知道得脫了生世永不受煩惱」


** 四威儀

「　山中行腳跟點白雲衣糞掃南山石鼓鳴」


「　山中住舉目青翠樹這楖栗橫敲撥雲霧」


「　山中坐鐵面娘生墮休妄想花從風裏過」


「　山中臥風捲殘雲過遶繩床幾人能得和」


** 贈雪廠兄回浙

「　客囊無可贈把袂意偏長杖子隨君手靈符濟世航黃鸝枝上語碧草澗邊香風月今猶在孤光祖道匡」


** 示沈居士護關

「　自在白雲間識得自心安下溪須策杖上嶺捉藤攀相伴春風裏門前看石斑閒閒非不佛念念護心關」


** 祖道吟五首

「　祖道原來行實地無生無滅無為起一圓空缽隨分具入林幽鳥聽聲語鵲噪翠閃電飛日夜忙忙有何利」


「　直指當陽道非易誰秉慧燈燈寶積婆心化道許流傳象王行處絕狐跡陞其堂入其室高掛缽囊樹下笛」


「　瞬息光陰暗逼事轉眼於茲來生已枝頭葉落聲蕭瑟慚愧未能酬心肺也無憂也無累鏡形水月無可拘」


「　黃虀淡飯生活計石虎崖畔去栽芋相念相思無別圖萬疊雲山有本據雨飄飄風颯颯孤峰頂上那堪立」


「　林啼雲鳥皆遊戲情與無情齊出世隨分納些天地寬無根滋味觸生鼻百草頭祖師意硬掌麤拳隨分示」


** 文學俞公同觀泉

「　山栖性寂靜榮辱本無驚綠水巖邊坐偶君不憚臨孔孟老瞿曇梅放煮雲英滌盡煩空習悠哉遠護情」


** 遊天童太白峰

「　雲摩日月樹摩巔下視群峰數點煙行在其中誰是峻翛然獨步我偏先芒鞋踢碎虛空髓無限風光落眼前橫身露布威音外卻似攜笻過九天」


** 不凡李公過訪二番偶偈二首

「　瀟灑胸襟自不凡才高無處處廊巖蒲團坐冷風敲竹蕭寺吟殘月共杉髮短漫添新蓆帽骨剛衣舊舊褊衫乘時好躡無蹤路仍取傳燈第一函」


「　偶逢江上楚重緣把袂依依各一天驅出鐵牛吞日月擎來石虎吼山川柳絮春摶空中雪風生含翠吐青煙試問三台星斗燦不知聚首在何年」


** 次雲峰雪厂兄原韻

「　雲峰露布接龍淵渺渺煙霞覆蓋天何事法幢臨華戶驚動泥牛吼嶽川名藍遠掛松杉月曲徑時穿綠竹煙為問高賢泉石韻誰知物外日如年」


** 贈石劍師

「　城闉未盡忽田家心遠雲閒近不賒往事仍栽青竹柳故人分袂洛陽花看山移杖常年話佛石開尊駐晚霞莫道曹源窮似畢更勞風月送霜花」


** 贈樹影師

「　船子琴音曾把篙蘆花煙水出身撓江城海月仍君踏渺沒清萍碧波淘玉浪鯨鱗隨處去峰巒最會白雲挑多年掛錫靈崖臥石筍抽條分外高」


** 佛冤法兄隹章次韻贈二首

「　浙江別後發孤蓬和雨和風百草香疊疊亂山迷望目微茫忽遇見隹章鐘聲敲破幽人夢荒步柴門話遠長碧浪溪邊留似景卻堪蹤跡轉生光」


「　出峽翩翩登浪頭任君一片烘爐收峰高典得青山在白石滔天不屬秋指鶴巢兮何拘束看雲無意得悠悠須擔楖櫟誰回顧放去收來不斷流」


** 贈牧翁法弟

「　樹大新枝以掌擎春深茅舍自雲英青衣拂座竹千古翠色金星日轉盈躍浪錦鱗機活潑啼花鶯鳥唱空聲吾師沙盆吾弟起乘月攜舟釣碧嚶」


** 贈次梅白公留夜

「　先生道骨本先流山水清涼結勝儔曾憶鹿門共夜月師吟千里送襄州其中尋舊隱泉石雨底蓬窗茗碗幽乍日清談我若記種梅千樹老林丘」


** 化油供佛

「　檀溪空掛碧琉璃一點輝煌聚勝因要得徹明塵世界人人出手續心燈經行打坐自家事撥火燒香供佛僧步步仍知渠面目無時剔起燄騰騰」


** 檀溪募緣偈

「　重建檀溪不存糧惟我山中分外荒只謂口頭貪些味登門助道便成當須然粒米無邊界一口吞盡般若香捨也風光不捨也風光乾坤之內作福為常」


** 護法王居士及耆宿等請師出關

「　王公今日貴延請道山僧出關提起青州布裰信心福壽如山遠近耆翁光賁春風一動破顏吾愧有何長處惟恐推動人間」


** 吼松師來韻

「　尋蹤覓跡露曹溪道與名流四海齊高插情懷雲外客杖挑日月赤手提相期其話春風裏蕭寺松聲應節梨碧水溪邊留玉過梅吞片雪布天躋」


** 贈洞宗梅雪大師壽

「　雪裏梅峰徹骨仙萬山拱首慶長年白牛露地人間嚼語密相逢玉線玄佛日時開三雙眼松風蘿月影寒煙襄南石徑輝今古濟洞溪聲水一連」


** 鐘樓寺清白禪師請贊文殊菩薩

「　臺山未別到鐘樓王舍城中得自由眼底晶光空色相手中清白振閻浮一心度眾能傳後七佛之師迥
出頭不二法門為弟子敲風弄月影襄州」


** 法兄古宿和尚來韻復贈

「　一片孤雲遇故鄉偶來草舍伴同堂樹稀時有幽鸞宿地湧何妨煙水忙擊竹峰頭光瑞益玉毫天眼盡翻章此中箇是留蹤跡莫謂人間洗換腸」


** 府戎彭法兄

「　楚國為民母賢愚頌德風傾誠行聖化垂手續心宗道價超居易嘉聲逾蘊空武林三佛地示獲現神龍」


** 江西提督嚴護法

「　萬水督洪州悠然布楚風魔銷士相樂道泰擊神鐘佛日飛鸞接桃林燦錦紅春清四海地千古羡嘉豐」


** 讚柯老居士

「　獨眾孤笻現赤心維摩資任立叢林古今梵剎文星照荒徑野人依舊新溪水波中明月現浚雲透海泛高岑掀天北斗從君起七尺烏籐消灑襟」


** 復韻笠庵

「　未睹容光今已穿同風忽至始怡然灰心雖是林添翠道譽禪流白浪天獅子遊行聲吼地起寧往解復垂煙一枝出蓋無餘事萬派全歸大振邊」


** 丙子別吉臣王公八載和韻一首

「　古心重聚佛緣長今昔何殊入法堂雖是江天堪共月與君搖影一葦檣」


** 王居士請藏

「　般若流通選佛場發心得寶共天堂西來大意無窮極海內名留振楚襄」


** 佛像送至檀溪

「　世代虔心敬佛身名藍香像出輝塵雖然充滿其中現到處隨緣轉法輪」


** 鹿門寺景

「　山高平處與人何煙雨林涇湧佛陀如是境中真可
面相聞不意脫心魔」


** 檀溪寺景

「　古剎檀溪遠境何當年馬踏印毗盧至今漢跡名垂遠幸有文星轉佛圖」


** 荊南道前兵部職方司良範孟公遊檀溪和韻(三首)

「　君臨草舍午鐘鳴誰肯甘心到此行頭角明珠拳在手不分星夜照前程」


「　孟老瞿隆未接楫毫端拈出鳳林歇即攀丹桂承佳句任是銅頭天上月」


「　山空樹老古幽泉一點波心沖大千聖世求賢忠砥柱滔天白浪浸無邊」


「　奚君步登溪林中雲生路幸得岸頭去聲名何須渡」


** 孟公春去秋來

「　彈指春秋去復來旌旗化雨潑天開九重簡在頒榮詔一束腰金億萬猜」


** 贈秀野法姪住西來寺

「　梅魂放雪仍風霜花映瀟湘四海香雲水玲瓏多得月隔江招手燄流方」


** 戒子明舌請示

「　舌頭無骨露真乘涉出真乘行不輕如是覓心了可得不枉持戒若為僧」


** 贈大智壽

「　南山星斗慶圓通誰把家聲繼古風大智解開生藥舖單單只賣死苗頭」


** 贈二眉修仙(住在鸚鵡山夫子閣朱曙先)

「　眉峰鸚鵡聚靈仙洞口白雲疊翠連夫子昔年文太過從今不鍊汞中田」


** 募建大殿偈

「　檀溪久廢復垂雲梁棟施成佛日熏一笠曾將轉帝位信心一念善為君」


** 郡侯鹿門法兄

「　大道分明無二人赤心一片再君親靈山示現佛之師拈出叢中萬古春」


** 示徒天德做庫頭維那火頭共四載偈二首

「　出家戒定露天機火燄了眉鏡裏欺縱使杖敲真舍利不如灶傲放薪枝」


「　庫中事繁折柴好三載始終漁父道堂奧維那須領略跪門燒火服其勞」


** 蓉城法姪止竟

「　蓉城大道正當陽光燄傳燈五色彰毫法拈縱他處覓英靈止竟本施張」


** 祝梵大師

「　海底雲生不可測襄州水濟通途轍濤聲梵唄碧峰頭朗月一輪明皎潔」


** 示徒德唯

「　六十餘年齋戒佛前持誦禮拜僧心久巳僧體如願如前不退」


** 實琴請像讚

「　實琴信心請藏寫拙問是阿誰梓舟老說現個叟像無人可悅」


** 結冬掛鐘板

「　祖佛號令內外安寧清淨本然勇猛精勤且道如何是號令一句開爐容留真鐵漢唱歌須是牧牛兒」


** 募化千佛寶懺偈

「　佛日空懸地將心悔竟聞洗滅萬劫罪錫振雨花芬喜助含寶月潔出青襯雲慈音何處是拜禮千聖名」


** 募茶引偈

「　世人多飲茶良緣結萬家好事因中果冷熱便用他喜心徑路渴如添甘露涯何愁不成佛遇澤昔開花」


** 自歎二十首
** 度日

「　歲月人間過煙霞雲雨多殷勤步溪寺更得六波羅」


*** 荒居

「　荒山秋夜月獨上楚襄州如何得真處清白自心頭」


*** 自愧

「　虛度過殘日容別此何時期伴黃山道孤頂風月思」


*** 居山

「　山陰橫嶺秀青疊白雲勘林輝光燦色個中豈顢頇」


*** 祖道

「　日用何所見明明百草頭可歎無知己滿船載空舟」


*** 相見

「　德雲高飛進孤光獨照閒看驗賓主句兩手不分班」


*** 待茶

「　萬派一浮漚鐵船水上浮相逢若知已和盤托明珠」


*** 步香

「　堂前明月光露地腳一雙踏破澄潭月管他屋上霜」


*** 留雲

「　雲堂聚賢愚虛空進何極日月穿雲過往來去不息」


*** 行敬

「　不動行千里天地無一言乾坤須闊氣虛空總包元」


*** 茅舍

「　碧玉無瑕白水清澗底然風笑殘月盡入林和常年」


*** 山景

「　日夜在寒山誰肯獨往還惟有松柏操石徑且留閒」


*** 進山

「　聞名登高去回頭將何來目觀無思至收放寶滿懷」


*** 話頭

「　古今不相識共住亦無名趙州洗缽去佛也著一驚」


*** 坐參

「　銀山與鐵壁露柱問燈籠送君任舊跡萬里鼻頭通」


*** 尋山

「　樹湧千枝秀鴻鳴鵲噪詩泉石文太過芙𧀢蓋須彌」


*** 本懷

「　土面灰頭度打開布袋口與君作往還恩養無一畝」


*** 垂手

「　既為佛子住江山作留人黃金如糞土四大假合成」


*** 灰心

「　祖父不出門掀倒琉璃缾風旛自不歇一句了心純」


*** 返本

「　水落歸滄海波萍野衲心縱然翻玉浪梵音海潮音」


* 佛事

** 為吳國傑居士舉火

師云鐵面鐵心急死急生雪片
送汝恁麼轉身且道轉個甚麼炬火云一把烈火獨
露橫空震威一喝便勒火。

** 戒子德安舉火

師云德安德安送汝把火竟到長安如何長安底事
喝一喝云一股清煙透物外。

** 屺山老和尚訃音至懸真上供云

先師出世六處名藍施棒海內垂鉤釣得泥牛不免
失卻鼻孔雖是拏龍捉虎的手段且置秖如金剛潭
底臥龍飛踏碎毗盧頂巍巍獨坐保安堂上然雖恁
麼不肖忤逆尚饗展具九拜。

** 為知聖居士舉火

知聖甚得乾坤七尺身不容擬議尋思直下與你安
身立命喝一喝云河流源在水猛火烈星飛。

** 為向官府居士舉火

師舉火炬云者個向官府送爾一把火爾向我我向
汝一句作麼生道烈焰橫空難栖魄火裏蓮花為父
母。

** 為普陀庵主舉火

師舉起炬云普陀庵主生死海中如何轉身助汝把
火若是恁麼觀世音菩薩將錢買餬餅放下手來卻
是瞞頭。

** 鄧善人舉火

紅塵堆裏善始善終須得安樂惹得毒手火來逼身
蓮華朵朵眾舉彌陀接引垂手擸下炬喝一喝。

** 性普禪人舉火

禪人性普還會性麼生也恁麼死也恁麼生生死死
恁麼恁麼且道恁個甚麼便入火云急須著眼無處
生爾。

** 為破石禪師舉火云

正乃端陽節龍吟虎嘯歇七十餘秋歸真已畢歸真
已畢且置烈燄亙空難愁魄脫身一句正恁麼時作
麼生道便一喝云髑髏粉碎灰飛煙得便烈火。







檀溪梓舟船禪師語錄卷之三
侍者　　編次

結制大光禪德領漳邑眾居士請上堂維那白椎畢
僧問遍界山河雪覆藏紅爐一點事如何師云孤峰
不白問黃蘗佛法無多子如何最上一乘師云腦後
看取進一喝師打問朔風浩浩正是衲子家風結集
一句意旨如何師云猶是第二句進云落花片片墜
冰心何是學人翻身一句師云虧汝露出進云內中
有過量人通箇消息雲面揭開紅日眼山眉愁斷白
花香豈不是常住師打進云一棒痛喫師復打問今
日結制即不問未結前事若何師云進出無管待進
云結制後如何師云請坐進云不結不解如何師云
逢春不下種定是略虛漢乃云自性臨檀結冬低頭
撞倒須彌橫身坐臥虛空日月恒明不異若然如是
和泥合水所以大光禪德領漳邑眾居士設齋聖眾
安禪和眾霜華翠竹與爾等發機發機且置如何是
安禪底事溪水絲綸擲下垂水清魚現月相隨任觀
白浪從天湧雪裏歌歸普應知震威一喝下座。

周張項領眾居士設齋請上堂問上上宗乘即不問
如何檀溪露孤峰師良久云爾又作麼生進云果然
露孤峰師打乃云若論箇事開佛知見悟佛知見示
佛知見入佛知見如是開示悟入則竟周張項與諸
大眾等為者一著子不遠而來到於彼岸豎拂云且
道如何是彼岸底事卓拄杖下座。

戎府許公進忠劉居士生辰資薦先考請上堂僧問
懺法蓮經最上一乘將何報答師云天上有星皆拱
北世間無水不朝東進云恁麼不得師豎拂僧禮拜
士出眾打圓相云此一瓣香爇向爐中供養和尚伏
願方廣座上劈開面門放出演揚造像偈示與大眾
師云誰是箇中人士顧左右師云二邊不著士云滿
目師僧師云著士一喝師打問盡大地眾生造一切
業向三寶求懺悔內中有呵佛罵祖者向甚麼處懺
悔師云跛鱉出頭來僧喝師打問本來一物放光明。

師舉拂子云者是甚麼光僧無語乃云大善積力處
處承祥十方講演楞嚴淨信敷揚妙法者裏槌鐘法
鼓演大法儀巳竟如何烹佛烹祖爐鞴鉗鎚煆凡煉
聖若有箇漢出來向拄杖頭上開隻眼呵佛罵祖吞
吐乾坤一與人天為師二與正法開眼三與四生六
道同超十地許公劉居士生辰遇說戒設齋資薦還
有利益無利益若道有利益風清月白若道無利益
色裏膠青如何是資薦底事溪聲引動梅風力抱露
含霜舜日輝復舉六祖偈曰一切無心自性戒一切
無礙自性慧不增不退自金剛身去身來本三昧師
云雖然六祖進出無礙船上座不然卓拄杖云水面
上看取下座。

天培李公領眾護法居士及鐘樓合寺耆德心公等
設齋請上堂僧問今日世尊成道鐘鳴鼓響向甚麼
處去師以拄杖左點進云鼓又鳴師以拄杖右點進
云鐘鼓鼕鼕師打乃云老僧拙性愚鹵一無所用陶
李二公并僧首心公等慶賀瞿曇夜睹明星普天下
人人具足物物體露全彰舉拂子云者箇是瞿曇面
目放大光明若然如是露地白牛開大口鴨綠瀟湘
兩岸清復舉臨濟祖上堂云赤肉團上有一無位真
人在汝等面門出入未證據者看看時有僧出眾云
如何是無位真人濟下禪床把住云道道僧擬議濟
拓開云無位真人是甚麼乾屎橛師云臨濟出言吐
氣如雷轟電掣盡大地人箇箇驚惺經行林中然雖
如是嗣祖船上座即不然若道無位真人矢上加尖
下座。

元旦上堂僧問昨日庚戌去今日辛亥來弟子者一
拜慶賀又作麼生師云白雲生嶺上有月落波心進
云請師道一句師云好與三十棒僧問夜半烏雞穿
靴走天明石女帶帽歸今日凡聖未開口如何是元
旦事師云半夜雞子鳴進云元旦後如何師云三更
雞子跳進云橫枝鴨綠襄江上引得魚龍上下忙師
打云少不得乃云非煙非爐亦非香遍地萌芽萬象
新普願堯豐弘聖道祝延寶鼎賀天星林中剛骨無
窮盡處處祥雲紫氣生金闕應身恩重力八方歌道
聖明君下座。

上元玉芝劉居士設齋請上堂問梅柳正放胎紅杏
出墻來元宵即不問如何是佳節景師云出墻來進
云景後如何師云好生收搖進云不消供養師云獻
後如何師打問法王正座事如何師云棒頭有眼明
如日進云撥著箇甚麼師打問有一則奇特事舉似
師昨日劉鐵磨從臺山來今日有齋師云東處西沒
進云溈山作臥勢鐵磨便出意旨如何師云自領去
進云今日陞座是同是別師云同則同別則別進云
恁麼缽來香積飯熟靈山師打問檀溪一隻虎截斷
往來人如何是一隻虎師云門外大打開士云如何
是截斷往來人師云六門緊閉士云機莫測也師打
問三心不問如何是大意師云頭角未具氣衝天進
云八方風流師云學語之流問佛住舍衛國現聲聞
圓覺是凡是聖師云無凡無聖進云作麼師云汝莫
眼花進喝師打乃云數載留雲空寂鋤破遍界乾坤
縱奪殺活正眼覿體妙用全彰上元到處新燈光吐
流芳良久云本是釣魚船洪波湧浪撈摝蝦蟹魚龍
吞吐分明承當且置玉芝劉居士并諸大眾上元與
汝等賜福紫微大帝中元與汝等赦罪清虛大帝下
元與汝等解厄洞陰大帝三元賜福赦罪解厄了也
且道三元在甚麼處諸大眾見麼若見得如是若見
不得振拄杖云向者裏看取下座。

結制上堂僧問有一物明歷歷向甚麼處薦師云葉
落寒風颼進云飛花過涇事如何師云楚山疊翠進
云何似奇特師云賞罰分明問大冶爐開即不問高
提祖印事如何師云兩眼對兩眼進云恁麼則把住
牢關乾坤失色放開一線大地回春師云恁麼人見
得僧擬議師打乃云聖制九旬禁足撅斷塵埃入金
剛智直見無位主人公幸皇風永蕩瑞日騰輝如是
伴者佛祖興隆所以大光禪德行不輕因領漳邑眾
居士千針萬線助隻履特為雲蹬個個踏碎鼻孔始
道宗風不墜且道結制一句作麼生道豎拂云拂子
頭上四海闊放開玉浪盡霑滋下座。

樊城馬登雲居士設齋請上堂僧問觀世音菩薩能
現千手眼未審那是正法眼師云普現千手眼進云
假若有明眼人到此作麼生出師打大慈問昔日釋
迦陞座文殊白椎今日和尚陞座弟子白椎白椎且
止即今將何法示人師云拄杖挑開正法眼進云還
有性理也無師云滿目全彰進云因甚得與師云你
未曾見得進云從者裏見師打進展兩手問凡聖交
參即不問君臣五位請師宣師云列位進云如何是
正中偏師云左眼半斤進云如何是偏中正師云右
眼八兩進云如何是兼中至師以拄杖左側進云如
何是兼中倒師以杖正中進云君臣以蒙師指示師
云指示箇甚麼進云因齋慶讚師打僧喝師掩耳示
之乃云今乃冬月十五個個烹爐煖火不存一點柴
炭晝夜經行打坐且止火煉點點分明幸有和盤托
出須是供養大眾且道如何下口南堤石虎吞吐北
堤鐵牛卓杖下座。

造大佛迦葉阿難功德主十八位開光請上堂師云
此瓣香無窮有盡全機發現寓白馬遺跡道安祖地
闢草重建至今七載幸襄郡諸大檀越捐金刻造丈
六金軀及迦葉阿難二尊者爇向爐中供養釋迦牟
尼如來并二尊者所為開闡無遮利益有情無情悉
皆普度歛衣就座維那白椎畢僧問大道非物外物
外非大道如何是物外底大道師云滿目全彰華藏
界進云者是物裏事師云上座作麼生進禮拜問從
上機緣即不問今日開光事如何師云水流明月現
進云正恁麼時則開光竟師云上座見光麼進喝師
打問鍾停鼓歇龍像交參云何忽生山河大地師云
山河大地進云師吞卻師云如是奚有問開光即不
問如何是佛師以杖振禪床進云如何是法師便卓
拄杖進云如何是乾屎橛師云好臭問擊鼓陞堂人
天聚會如何是接物利生底事師以杖示之進云從
上古錐開五位善接郡機如何是君師云爾問我答
進云如何是臣師云道爾是誰進云如何是臣向君
師云左耳半斤進云如何是君視臣師云右耳八兩
進云如何是君臣道合師云歷然還有道合也無進
一喝師云未曾道合問一句截流削萬機親疏不變
驀頭錐通身手眼生慚愧八臂那吒失卻威如何是
截流一句師云襄江水逆流進云如何是削萬機句
師云清波無透路進云與麼道師云強出頭士拂袖
師云果然問此光無明無闇如何開師云放大光明
進云光在何處師打乃豎拂子云黃面老子來也威
坐真武玄峰南至檀嶺彌布面向萬山拱手北至青
龍遶嶂且道其中聚集箇甚麼聚集且止十八應真
資助圓滿紫磨金色之身若然如是開光一句作麼
生道拈筆勢云一點三雙開法眼大千沙界海中漚
復偈云九龍齊出湧金容圓滿光中八寶全命匠如
來仍舊面是凡是聖體同觀發心信願果成佛覿體
分明極樂天布髮掩泥須是澤紫金光聚照長年下
座。

明充明戒二大德設齋請上堂僧問昔日世尊靈山
冷座商人供養世尊施戒與商人今日和尚住山居
士供養和尚施戒與居士是同是別師云不同不別
進云為甚麼如此師云不勞錦上添花士問鐵蛇橫
古路切忌莫當頭今日當頭事如何師云打作兩橛
進云一等毒氣師云切須忌取問如來莊嚴具足分
賓分主變解親疏師云疏親進云賓主兩忘色相俱
離如何是主中主師打乃云洞山云五臺山頂雲蒸
飯佛殿前頭狗屎天剎竿頭上煎堆子三箇猢孫夜
簸錢石霜云風吹石臼爭哮吼泥捏夜又空裏走趯
翻海月亂波生驚起土星犯南斗道吾云三面狸奴
手捉月兩頭白牯腳拏煙戴冠碧兔立庭柏脫殼烏
龜飛上天師云此三頌一與佛祖為師一驗衲僧眼
目一與人天作榜樣若定當得許具缽盂口吞珠震
威一喝下座。

元旦上堂祀聖畢僧問萬山峰頂千點雪鐵牛吐出
珊瑚枝師云家家有路透長安進云好箇消息師云
在那裏僧喝師云舉頭天外看問世尊拈花迦葉微
笑且道世尊不拈花迦葉笑箇甚麼師云薄處先穿
進喝師云迦葉微笑又作麼生僧擬議師打乃云若
道箇是世尊拈花阿難慧如山海直者迦葉微笑正
是正法眼藏達磨到此土遇講不契面壁九年慧可
斷臂安心始至馬祖一喝百丈耳聾三日百丈一舉
黃蘗吐舌所以正法眼藏靈根不墜良久云還有不
墜者麼維那便出眾師便下座。

解制眾請師上堂僧問世尊出世一手指天一手指
地且道未離母胎指箇甚麼師云泥裏有刺進云那
裏見得師云見箇甚麼僧喝師打問古人解制指示
學人向萬里無寸草處去和尚解制有何分付師云
步步踏地進云與麼有佛處不得住無佛處急走過
是何心行師云淹殺闍黎進云恁麼則功不浪施去
也師云未曾浪施乃云本無解結理事現成佛法無
多子久長難得人桃花處處紅靈雲親見底須經雪
霜過始知松柏青草履觔踏斷全憑柱杖力振威一
喝下座。

師誕日樊城國泰登選一騜學貴眾居士等請上堂
問日月兩行燭須彌一炷香祝延法王壽地久與天
長如何是地久天長底師云鐵牛吞卻嘉州大象問
離四句絕百非請師開示師云果然絕百非問今日
之事獨露真祥有一軸子請師展開師云照破面皮
進云請收師卓拄杖云見麼問弟子供養和尚云何
超拔阿母之恩師云相對不識進云碧玉臺前觀佛
母師云恁麼觀進云露柱掛燈籠師云黑瞞瞞問登
山須到頂入海須到底參要參到佛祖不到處若不
到佛祖不到處盡是倚草附木精靈如何是佛祖不
到處師云一口吞卻進云吞卻甚麼師云當面掛唇
皮士禮拜師打乃云六九巳未年巳未戊辰巳亥戊
辰右石丫下北溝跳蹬仔人可為天十八子為地本
命元辰舉似大眾慶賀無生無生慶賀有生有生且
置既是無生又作麼生慶賀大千沙界在其中一任
出入雖然如是還出得者箇麼且道是那個聻卓拄
杖打圓相復一點下座。

明祿明宣披剃請上堂僧問塵埃以出法眼沾身寶
座重登有何垂示師云二俱不識進云世外明機親
切句請師拈來與人看師云賓主分明進云謝師答
話師云謝後如何問此山一所默然識之呼不應擊
不響無佛無人和尚道此若何師云對面相看進云
看個甚麼師云從來面不識進喝師云落在何處進
云獨露師打乃云往來留雲十八子是鐵漢光剃頭
絕承當父母未生淨裸裸既生明歷歷赤裸裸明歷
歷世出世法所以雲門餅趙州茶馬祖喝臨濟棒金
牛飯和盤托出者些老漢世諦流布舉僧問浮山遠
禪師如何是佛遠云大者如兄小者如弟即今若有
人問如何是佛師云一對露柱如何是兄弟阿難與
迦葉黃面老子說道治世語言資生業等皆語實相
無相不相違背師云且道恁麼不背石虎原來是大
蟲振拄杖下座。

河南南陽府鄧州天乘馨若二禪德設齋請上堂僧
問如來說孝名為戒因甚麼和尚呵佛罵祖師云知
恩有分進云第一不得殺生因甚歸宗斬蛇南泉斬
貓師云青山綠水進云還有依此行得也無師云誰
人行得進云鐵牛不怕獅子吼師打問達磨西來一
字無全憑心地用工夫今日新戒辦齋請和尚說箇
甚麼師云托缽去進云好個心地用工夫師打問昔
日世尊陞座拈花迦葉破顏微笑請問和尚笑個甚
麼師云照破面皮進云在那裏師打乃舉高沙彌初
參藥山山問甚麼處來彌云南嶽來山曰何處去彌
云江陵受戒去山曰受戒圖甚麼彌曰圖免生死山
曰有一人不受戒亦無生死可免你還信否彌云恁
麼則佛戒何用山曰者沙彌猶掛唇齒在彌禮拜而
退一日辭山山曰甚麼處去彌云且往路邊結個茅
庵接待往來去山曰生死事大何不受戒去彌云知
得者般事便休更喚甚麼作戒師云三藏十二部一
切修多羅了義之說高沙彌因甚知得便休更喚甚
麼作戒爾等信否若知重說偈言若不知不免布個
縵天網老僧不然與你等指出卓拄杖一畫下座。

佛誕日河南鄧州尼福如請上堂問汝等受佛戒即
入諸佛位但解法師語真是諸佛子時如何師左右
顧視進云三十年前說個甚麼師云爾在恁麼處問
昔日世尊波羅提木乂至今和尚陞座是同是別師
云非同非別進云既無同別陞座作麼師打乃云世
尊初生一手指天一手指地目顧四方云天上天下
惟吾獨尊雲門云當時若見一棒打殺與狗子吃何
故貴圖天下太平瑯琊云雲門老漢將此身心奉塵
剎是則名為報佛恩若人如是高沙彌未登壇授具
足戒丹霞選官不如選佛剃頭時石頭云汝還受戒
否霞便掩耳而出頭云汝真得戒也師云丹霞如龍
得水拄杖頭上收取舍利所以雲門拄杖知恩報恩
收舍利者些老古錐在船上座拄杖頭上口喃喃爾
等若會腳跟點地若不會依舊黑漫漫振拄杖下座。

解制大眾請上堂僧問晉柏垂蔭千枝茂溪聲分派
萬流芳流芳且止如何是檀溪事師云白馬留跡進
云如何至理師云如何是理進云果然是理分明師
打云截斷葛藤問凡聖交參是眾生娛樂展眼翻身
衲子境界請問和尚如何是翻身一句師云鐵帽山
勢險進云如何是名像相牽師云眼花不少問獅子
林中無異獸師云弗遇奇人僧喝師打乃云去歲結
縵天網蓋大千世界今歲解縵天網開大千世界此
個事人人圓滿體露所謂相公不出門知道天下事
衲僧不出門透得無私智逼的白汗流滿口嚼生鐵
若是個漢解結分明土面灰頭亦能自在若不如是
天晴兩腳灰下雨泥裏刺撞著嶺頭雲覿面難迴避
惡風暴雨相聚著有眼如是黑漆漆下座。

晚參師云今日初一明朝初二眨眼便是來生諸兄
弟位中若是鐵腳漢放下雲頭剔起眉毛本自現成
無可擬議若然如是把手共行盡成般若若不如是
粒米難消莫道野鶴無糧快活只恐撞著鐵鷂也須
失命眾作禮下座。

修大佛迦葉阿難功德主賈鄒黃王淮泉居士等十
八位領襄樊眾信設齋請小參師舉拂子云若向者
裏請出相見堂主出一喝云湛然不動如何是紫磨
妙尊師豎拂子進云南贍部州人將佈施為求福且
道功德有幾許師伸手云用多少進云福不可計師
云道著問世上將錢買不得龍女獻一寶珠世尊納
受龍女成正等覺現前眾善是同是別師打問巍巍
正座滿乾坤照徹十方處處明師云不勞讚嘆問得
意忘法意向何處師云問從何出進無語師打乃云
四眾雲集看來原是舊時人所謂辦供豎拂子云到
來靈山一會若然如是天上有星皆拱北人間無水
不朝東昔日龍女獻一寶珠世尊納受有箇傍不肯
底漢道他有漏垢穢不淨忽然女獻南方無垢世界
坐寶蓮華今日眾信過渡須到彼岸且道是同是別
復舉拂子云巳竟船上座卓拄杖云若道者個福不
可量下座。

除夕晚參舉道吾見南泉泉曰名甚麼吾云宗智泉
曰智不到處宗個甚麼吾云切忌道著泉曰灼然道
著即頭角生師云今晚有人向者裏下得一語老僧
與他帽子著維那出云智不及處明個甚麼師云與
你帽子著雖然如是衲被縵頭蓋直到天明暗嗟呼
下座。

大眾請小參師舉羅山問巖頭起滅不停事如何頭
云是誰起滅羅山當下大悟師云巖頭答處體露全
彰羅山悟入死水不藏龍雖然如是船上座不然為
大眾打三又落二落三且道恁麼是不落底竹篦上
看取。

小參落堂考工云為生死做工夫且實說來一一問
了爾等做處不許落空不許安靜不許妄想不許見
聞意思不許無事不許雜談混日上不得下不得左
不得右不得覺來不得一念無有所為十方坐斷便
歸方丈。

結制大光知浴設齋請上堂僧問人人有個摩尼珠
因甚埋沒多年師云插竿頭上風車子進以手一張
師云失卻寶珠問如何是賓中主師云從恁麼處來
進云如何是主中賓師云從甚麼處去進云如何是
賓中賓師云雲留不停進云如何是主中主師云是
賓是主進喝師打問設齋供眾且道如何是結制底
事師云紅爐焰裏雪花飛進云四方雲集特為甚麼
師云經行打坐僧擬議師云羅公照鏡乃云舉個古
人絡索晉秦元始道安祖師在此有異僧寄宿從窗
隙出入安見驚起禮訊問其來意答曰相為而來安
曰自惟罪深詎可度脫答曰甚可度耳然須更浴聖
僧惟願必果具示浴法安後營浴眾同見有非常小
兒伴侶數十入寺就浴果是聖應今乃大光禪德三
載勤勞知浴有浴無池大眾浴法向甚麼處下手若
下得手靜沐微塵爐焰開若下手不得且道凡聖在
甚麼處溪聲碧玉露玄風打坐經行內外宗般若爐
中燃炬火牛頭馬面盡銷鎔下座。

北極張居士誕日請上堂問法華云無量珍寶不求
自得師云一邊漢僧擬議師打問如何是了然一句
師云第二句了問真武峰事千聖不能傳如何是千
聖不傳底事師云老僧耳聾進云某甲喚啞師打乃
云昨夜三更拂子跳上三十三天請益帝釋是那一
星斗入我善法堂中帝釋曰恭喜賀喜南閻浮提內
人人俱有星斗有敬信三寶者得生我天拂子云若
然如是恭喜賀喜閻羅王聞得出來道你二老雖然
讚嘆我曹賞善罰惡帝釋曰豈不聞世尊道南閻浮
提有敬信三寶持五戒修十善者得生三十三天耶
閻羅王曰果然如是希有希有船上座云三位老漢
雖然讚嘆賞善罰惡豈不聞一念間了然一句超調
御徹見未生方始終復偈曰張公七十有三旬供佛
及僧自皈依朔日重陽香滿地回光星斗照天梯襄
州龐老今猶在洞裏藏身訪故知隨任世緣無罣礙
延生壽量證菩提下座。

閔玉融月庵弟子設齋請上堂僧問昔日達磨到此
土直指人心不假方便指個甚麼師云古柏已飛香
氣在進云果是心源師打問阿難是破戒比丘因甚
與佛同居師云無邪不顯正進云摩登伽女最淫為
何證阿羅漢果師云汝不唧溜進云文殊師利法王
子因甚為七佛之師師云末位前行僧禮拜師打問
昔日道安祖師橫拈日月與眾生結盡業債即今和
尚倒挂須彌同四眾交參說戒底意旨如何師云井
底撈月進云曹溪水與檀溪水是同是別師云舉頭
天外看進云不是棒頭開正眼怎得虛空碎朦朧師
打僧作禮問法座高陞古鏡重懸照徹十方並無凡
聖如何是戒師云有水皆含月無山不帶雲進云六
門皎潔全體現萬法無為不須參如何是定師卓拄
杖正中進云鵲噪忘五蘊身在其中總不知如何是
慧師橫拄杖進云戒定慧且止句裏分明事如何打
云者個是幾句進云滴水成水窮閱盡更有桃花笑
轉春師云不須重舉露問父母未生前因甚命根不
斷師云滾湯潑雪進擬議師打問善才參處請師指
路師云後面看進云那一路師打乃云道則玄機古
今體露門外溪水遶冰清玉潔冷灰撥薪火個個烹
紅爐所謂閩地之人楚溪法蠟大家團圞頭同受比
丘法精進持淨戒猶如護明珠精進且置明珠在甚
麼處豎拂云者裏看取偈曰心地戒光珠人人本具
足未生前面目山門對露柱一喝下座。

佛成道日張太和居士設齋請上堂問世尊初生一
手指天一手指地周行七步目顧四方云天上天下
惟吾獨尊因甚雪山六載所為何事師云立雪齊腰
進云年年此日昔昔今朝師云了不可得進云一朝
雪消盡自有春到來師云雪消且止如何是春進擬
議師打乃云日前太和居士許設齋供眾求牛𤚝菩
薩果勝力充然雖如是夜來三更夢見一牯牛氣勝
如王船上座與他一棒牛兒奮迅向前船上座忽然
驚惺向日與居士道及世尊成道五百乘車過此林
畔二牛阻滯問曰甚奇怪虛空答曰有聖人成道應
當供養二商人林中果見樹下獨坐商人作禮世尊
微笑傍有頌曰世尊微笑舉袈裟禮拜商人也作家
四十九日不吃米苦哉錯認佛陀呀然須世尊成道
人天供養且道佛陀呀在甚麼處良久云大力菩薩
橫擔一粒下座。

玉帝降誕體源庵主壽設齋請上堂僧問龍女獻一
寶珠世尊納受今日庵主設齋請和尚陞座得個甚
麼師打問云何忽生山河大地師云腳跟下看取進
云一口吸盡西江水師云還我水來進喝師打乃云
去年九月十五晴今年正月初五雨一百一十日有
情來下種因地果還生無情既無種無性亦無生六
祖恁麼道船上座亦恁麼道然雖如是道太清平安
樂世一番提起一番新復偈曰紫微大帝燈燈照歷
歷孤明北斗藏長壽金剛如是賀有情無情正當陽
下座。

玄居士壽設齋請上堂問風雨下來天地暗杲日如
何把持師云公對文章展白眉復云一瓢飲士禮拜
問佛未出世祖未西來且道有禪也無師云汝道看
進云威音那畔方知師云還我腳跟來進無語乃云
十五日前不先十五過不後正十五日不中先後中
間定不得惟有者個轉光新豎拂云拂子絲絲銀世
界雷音震動澤荒坵祖翁一片閒田地忙裏偷閒念
彌陀葛藤窠中長生路酬天謝地保安康供佛及僧
掀寶藏江天皓月湧清波洞口白雲山市叟孤峰頂
上演摩訶萬象森羅齊拱手桃花依舊笑春風且道
玄居士夫婦母難之日三載設齋供眾圓滿佛事週
隆承當一念信心現青山盡是百草頭卓拄杖下座。

解制都監同眾請小參僧問昔日達磨與神光安心
且道即今心在甚麼處師云正當陽進云學人有一
心請師不荅師云還吃飯麼進喝師打問一切有為
法且道如何是無為法師云滿目青山連天色進無
語乃云九旬禁足克巳復禮結解圓明恭喜賀喜舉
拄杖云拄杖子不屬解結獨立孤峰赤條條頭頂天
腳踏地可謂和光混俗若是常住真心殺活自在性
靜明體縱橫自在吞吐乾坤如龍置水你有拄杖子
與你拄杖子你無拄杖子奪你拄杖子所以海底紅
塵與波作浪拄杖臨頭開正眼鐵船滿載夜明珠五
湖四海桃花浪不動清波意自殊若向者裏定當打
開門外湧山河。

禮千佛圓滿侍者明惺楊居士等送子出家請上堂。

僧問諷經禮懺人人超薦父母事如何師云白鷺下
田千點雪黃鶯上樹一枝花進云薦後如何師打問
弓弦走馬未是作家劍刀翻身亦非妙用如何是奇
特事師云寒冰穿雲過進云穿後作麼生師打問如
何是宗風顯露師云春風鼓舞乾坤闊三千古佛臨
壇豎拂子云諸大眾見麼若見得東君每照益若不
見春風垂地澤見與不見還識拂子頭上麼雖然如
是拂子𨁝跳上三十三天恁麼在船長老手裏若然
如是惺侍者三年為眾耽心並楊居士捨子出家以
報佛恩帶累宗親得生長安長安且置復舉文悅禪
師親近大愚芝芝曰有何所求悅曰求心地法芝曰
若道心地法不怕爛卻且為眾乞米去悅便領果然
便去乞米回又便教為眾乞炭乞炭歸芝曰堂中謂
乏人你且去與我領眾悅恨不樂坐于後架桶篐忽
報悅走見芝芝曰恭賀還我心地法來悅大笑而出
師曰雖然文悅大悟真乃供養諸佛報荅恩者若道
船上座則不然何故久受勤苦乃可得成復有偈云
化道長生不老春三年無改果圓成盆中那粒高登
祿萬戶千門種善根卓杖下座。

* 垂問機緣

四大部洲齊打鼓楚山巖覓覓星燈溪
聲便是廣長舌覿面相逢不見伊且道恁麼人相伴
僧進師問一口吸盡西江水汝見麼進云昨夜三更
普潤師云潤個甚麼僧無語師便打顧居士進師問
膈河渡水來作甚麼士云覓佛師云在那裡士云
毛上看取師云死了燒了覓個甚麼士擬議師便
僧進師問如何是無盡底事進云請師開示師云
無盡僧擬議師便打僧又擬議師云與抖灰了也僧
師問如何是老老大大底事進一喝師云喝恁麼
擬議師打僧入門便禮拜拂袖便出師云忙殺闍
僧進師問是第一是第二進云萬法歸一師云歸
了便打僧進師伸手僧亦伸手師云我伸手是恁
麼意僧擬議師便打出盛庵主問如何是大地山河
師云向汝一口吞卻主一喝師便豎起拳主頓足一
下師便打士呈帽進方丈云和尚作麼生會師一掌
士云和尚光明無量遍照十方亦無遮礙將者個戴
上是一是二師云被汝籠絡士擬議堂主云不成妙
供師云不是汝底。

師云如何是趙州蘿蔔頭寂朗荅云到處重開始見
香後堂云滿口嚼脆梨師不契堂復問如何是趙州
蘿蔔頭師云滿口嚼冰霜進禮拜。

* 聯芳

** 與大慈維那

「　兔角杖頭付大慈龜毛拂子玉麒麟蹋翻南北騰雲地四海興龍續正因」


** 與月菴維那

「　今朝大覺舌廣長一言保任候龍天藏頭露角分付汝原在青黃在月菴」


** 與淮泉王居士

「　淮泉可謂得瞿濃定把隹聲向爾通受手曹源機潤澤杖頭敲月蓋英雄」


* 詩偈讚

** 城西鐵佛

「　鐵漢空懸照慈容世地遊那藏萬物合綠水隱襄州古剎城西外高臺勝接樓街前歌不歇誰覺此中幽」


** 鷲嶺甘泉

「　滴滴無窮盡根源透九宮山山靈鷲脈十萬八千通亭高泉湧翠杖笠掛雲峰片石滋僧坐冰清醉老翁」


** 鳳山延慶

「　鳳山接翠雲慶寺映斜新樹帶閑枝葉惟涼古鏡碑林從幽嶂裡水向石邊清檀度尋樂處烹茶敬天星」


** 朝陽疊翠

「　層巒疊翠處石石積成堆溪望高低應登雲露天臺東君歸屋者樵過洞門開客尋崖阿上清風送往懷」


** 洞山峴石

「　洞外一拳石聞名自古磯片雲馳帶雨半閣坐迎暉碧壑流精澗林花送果衣幽哉閑共語拔萃月明歸」


** 萬山幽蘭

「　萬山峰頂望別是一湖天眼底千波湧幽蘭一色吞東南餘有戶月映一無門反本尋落處得知不盡根」


** 北堤鴨綠

「　堤徑和歌歸幽林萬葉開沉沉一片綠埂埂密神臺紫蓋憑頻入帆飛到岸來誰知塵世外長安共徘徊」


** 南堤楚山

「　層層風雨潤花飛滿石臺巒巒呈秀色萬戶對奇才樹老發新枝溪上送綠來登臨多少客個裡此幽哉」


** 谷隱寺

「　祖庭谷隱水閣鳳自回頭峰頂有時望鹿門對山丘池管堂外樂徑道得安休寺幽雲臥石高士昔曾遊」


** 鐘樓寺

「　鐘樓聲自遠蜜佛有靈空閣閣鳴如玉風涼活似龍登雲多勝喜對月話玲瓏不是尋常寺層層岫嶺中」


** 仁皇寺

「　仁皇千古月常映萬人舟殿閣輝巖秀門開疊岫峰諸公乘有興攜詩任往留衲多宛然在聲嘯露舌頭」


** 鳳凰亭

「　鳳閣展翅上白雲任往還嶂開水底滑嵒秀玉生斑碧浪橫山過龍飛臥水淵鮮鱗意變得路步振湖山」


** 羊侯廟

「　襄郡侯公廟龍隱片雲底黃山開碧眼雲霞掛錦衣筆峰無盡處千靈動活機往來進不穴萬代卻心歸」


** 眾居士發心刻佛請偈

「　萬善同緣成佛身分文聚積永長春生生恩會無窮盡個個承當共一尊八大菩薩信願力微塵功德與君頻如然出手不空過金像栴檀昔日因」


** 都監天德請像讚

「　坐斷葛藤定是梓舟本無讚毀待人須惡白棒臨頭口似烈灼鹵拙剛柔獨泛襄江任是銅頭鐵額好與三十棒」


** 贈水月林芝巖法弟

「　顯化荊南月映林喝行師道不曾離屺峰立雪慈恩力東西二溪溢有淄深憶遺留資寶座時添義氣掛玲瓏往來覓跡誰言道惟有堂分第一芝」


** 贈鳳山廬庵法弟壽

「　移杖雲留露孤峰鳳凰展翅蓋無窮山南星斗吾宗現喜及瀑布勝九宮只此天臺猶在目應知個裡瑞光中襄州罕遇生荊棘不望餘歸獨望公」


** 贈榮公護法壽

「　錦彩華誕登上方芝蘭臺艷澗花香爐煙拈祝蟠桃壽奇瑞展開相國光欽柱德風林秀鶴陵岡鳳尾蓋雲彰青天水底皆含月此日松高聲更長」


** 贈徐相公

「　若知檀溪與曹溪龐老襄州鴨綠棲無影樹頭春色
現儼然面目不曾移」


** 示恒見

「　見見知時非是見轉身猶未翻身迷恒天格外無情句直指而今更不疑」


** 贈靜庵姪

「　金地遙招暗點頭三登九上續宗猷舌頭露出玲瓏子吞盡西江一月收」


** 贈謝居士壽

「　奮得驪龍珠方依佛祖決古今超賢士塵世盡彌勒長壽金剛眼閻羅鏡不得杖挑布袋口吞盡西江月」


** 太和居士請偈

「　未生前面目太虛一毫端來去無生路靈機格外仙山河及大地不覺色塵煙歌唄原無量明心天外天」


** 贈知黔維那

「　知道知時戒可通前承不問後成功若能赤心行將去萬物如龍定慧宗」


** 示子梅居士

「　子梅徹骨發新枝露地頂天掛錦衣歲盡寒霜中有興果顏靈鷲得心希」


** 貴州七位居士請偈

「　貴省黔豐德近天梵音乃遇七真仙三千內外常安樂直指毘盧在目前」


** 春日觀山

「　山高月小楚乾磯正初登雲東北依足下石琳重疊翠萬綠從地湧襄溪」


** 送大慈西堂太行峰

「　盡情吐露滿乾坤秦水無魚鼻孔生垂手絲綸當面擲靈機掣電用雙行」


** 贈法姪全機住高山寺

「　群峰卓立勝高山面目全然眾可攀問道渠龍山是
叟分燈祖院穀城間」


** 贈寶林南極大師

「　寶林丈室同攜手兄弟呼笻登北山帆訊江中近寶所炎天稽首拜雲端」


** 贈大光禪師

「　本光清淨法開光一片閑田謂可當仍復來源忘舊路須知腳下是真常」


** 贈漢水楊公

「　西湖咫尺楚山溪二水分明文筆歸如此情懷塵世外楊公登綠岸題詩」


** 月菴上座

「　臨流尋古蹟溪聲缽帶腰中茅舍興幽僻雲房喜可度耳聾舌底續分明」


** 空如侍者

「　東西空如齊坐斷鼻頭尖底路相通出身須得真人體覿面相逢任爾洪」


** 監院仲如請像讚

「　創建檀溪大覺隱靜撞著個漢五十七歲白棒在手不容擬議放些毒氣且道是個什麼面孔祖佛到來描畫不見若是當家種草身披忍辱行端表正咄業鏡臺前一擊粉碎」


** 自讚

「　祖濟三十三拙漢梓舟船重開檀溪寺脈通鷲嶺山獨露孤峰頂杖子隨身邊便插一莖草雖將無米飯與天下衲僧一飽更不饑彼汝描畫轉見不堪喚作重建即錯不喚作重建猶非萬世傳罵留與兒孫路見不平」


** 書

*** 與鹿門彭法兄書

法席鞏固全賴法兄捐金布地從昔以來金湯續燄
古今實際地果然具足可見法兄庶古蹟重光萬代
不墜矣弟仰沾洪慈傾注拙錄刻入楞嚴藏庫豈非
兄之遐齡齒祿也弟遙拈香謝謝須任暫停無時晨
昏祝願福祿高登亨遷又忽勞盛价至荒山弟一一
問候合府官眷福祉安祥喜甚喜甚不然乘此機選
官不如選佛明珠在掌無時不照帶弟靈山把手呵
呵何如率此訊候啟上。

*** 芝崖和尚書

昨歲錫臨襄州晤對把臂猶如舊日荒山失款簡褻
諒不我罪猊座翩帆月林福履駢臻愚兄當走候丈
室歌曲徘徊茲因事羈未如其願擬議間有靜上首
至問候法體幸甚敘其來意道及尋茅結居方知未
獲面辭法座時置隆冬豈可以不辭任意遠離愚言
加謹勸斗膽屈留歸侍左右愚之願也萬望老弟恩
深慈容莫能測焉況有荊城眾居士書請回剎亦是
吾宗幸甚恭惟老弟容喜續焰流輝愚兄有玷慚惶
懇恕上首恩澤無量鄙言不盡上啟猊座鑑照。

** 佛事

二月楊公請為誥封祖夫人舉火

今乃孟夏廿八司馬夫人遷化無種靈根火裏栽鐵
華指向樹頭開驀然得個菩提果脫卻凡身即聖來
即聖且置祖夫人面目在甚麼處一喝便烈火。

為實念舉火

實念實念本無一念雖然五載勤勞供眾之念節蒙
聖諭乃地藏菩薩降誕之辰與汝判斷且道斷個甚
麼卓炬云火光三昧裡看取。

為達初禪人火

身從東南來還歸西北去送汝一把火速往極樂地
如何安身火裡蓮花西方淨土猛燄光中飛雪片。

為曹善人火

曹善人聽吾偈今日清明往西去苦身脫卻恁麼行
無悠無拘無生世咦烈火光中化紅蓮剎剎塵塵登
雲地一喝炬火。

香嚴寺宕法叔塔前上供拈香云出身東南化道西
北重建香嚴宏輝祖燄達磨不往東土神光不往西
天。

宕老法叔太白分燈白崖山中寂滅那伽流芳威音
今對塔前如何奉奠一片栴檀常寂光中趨敬便爇
香云五百餘里到來是吾法叔創業容易守業難今
巳十周即見我蜀兄守塔萬古一新便展拜。

為實勤舉火

鹿門出家檀溪落地隨侍師公十二載今巳寂滅真
乃九月花香且道如何得果送汝把火紅新新裏種
紅新便烈火。

黃龍山主習思常張星明張九經習思時鞏世華等
併本寺嗣法侄明亮等恭請師為本師起龕入塔師
云躲開躲開多寶現前若然如是請兄觀定又入塔
云正二梅花燦褁衣道駕空裏欲碎時一枝忽飄春
信立金毛隻履仗雄威恭惟我。

奇然法兄和尚通玄一脈共處襄州重興黃龍千眾
玲瓏圍繞建法幢廿有餘載轟雷掣電所為一雨普
潤萬指歸從遺留者個塔樣且道阿誰行染是我法
兄既然如是入塔一句又作麼生道四海浪平龍瑞
隱天搖地震滿長安喝一喝云奈我法兄惹得拖泥
帶水以拄杖指塔云既是無縫塔前如何趨敬四方
八面一任永遠供養。

為戶部管大護法舉火

師云今乃正端陽雲龍空裡接大人登到岸寶印天
邊月超離權衡外薰風送北極碧潭霄漢語相助無
為力雖然如是即今管老先生在甚麼處安身振威
一喝云臨飛得甘露脫塵遇金仙擸火炬云寂光三
昧紅蓮社滿目青天玉麒麟便入火。



















* 大覺庵梓舟船禪師語錄

山主李祥宇請師進庵禮佛偈。

師云從西過東大覺相近雖是安心此方慶幸且道
如何興慶底隱靜雖是者個一喝便作禮。

當日阮應富等設齋請上堂梅雪大師白槌畢維那
問嫩桂久昌法輪運轉現寶王剎於一毫端且置因
什麼檀溪水向大覺海中流出去也師云腳踏兩邊
分進云如何是徹底根源師云上座從那裡見得進
云當堂舉似師打進云者一棒落在什麼處師云果
然露出問打開布袋口放出劫外風推倒山岳粉碎
虛空諸人何處安身師云拶破面門鼻頭尖底下種
進云分明獨露描畫難成師云者個阿誰進一喝師
打云一擊粉碎乃云觸處逢渠大覺示戒全彰正體
不涉春秋亙古亙今所以麗珠騰輝然雖道人人腳
跟下要取分明斬斷塵勞頓脫生死者個劣虛漢刱
入李荒村八條崗裏好下田下座。

淨信庵南嵩師同破有師請師傳戒恒順設齋請上
堂主問淨信一聲獅子吼昭明樓上聽知音且道有
多少知音者師云請上前來進云毘婆尸佛早留心
直至而今不得妙師打進喝云土曠人稀師云遍地
生荊棘問古人以砂供佛福滿輪王今恒順設齋請
上座且道得個甚麼師云你道個甚麼進云向上一
著事如何師打云一雜粉碎問佛出世一手指天一
乎指地捏破虛空何處安身師打進喝師云落在甚
麼處進云此處安身師云向汝道亦無安身處乃云
淨信戒壇闡開爐鞴雨洒珠光報達有分恁麼見得
語默動靜誰知巳根盤大地淨無生振威一喝下座。

鄒德宇等設齋請上堂梵座主白槌畢座主問黃蘗
未出世不用棒喝將何法接引師云座主向前主云
達磨未來天下太平老賊過東攪亂天下將何處之
師云面壁有分主豎拳師云虧爾出手主便禮拜問
一真不昧萬法全彰如何是戒師振杖進云二諦圓
明坐斷兩頭如何是定師卓拄杖進云三心不了全
無慚愧如何是慧師云滿目生輝進云戒定慧且置
句裏分明事如何師打云親言出親口進云者一棒
落在甚麼處師云處處分明問佛出世時以佛為師
佛滅度後以戒為師如何是五宗師云一一問將來
進云如何是臨濟宗師云棒頭有眼進云如何是曹
洞宗師云眉毛眼上橫進云如何是雲門宗師云別
是一家風進云如何是法眼宗師云徹底融通進云
如何是溈仰宗師云照破面皮進云五家宗派蒙師
指見性成佛事如何師云你見麼士禮拜問有一大
將臨陣通身不掛寸絲鎗刀來時如何躲避師云陋
巷不騎金色馬回頭卻披破藍衫進云果然天下太
平師打云喪身失命乃云學佛貴於出家為僧重於
進戒淨信者缽盂裡安柄橫挑一粒盡乘般若故我
大覺世尊入泥入水屎尿臭處砙礫生輝未信者蜣
蜋諸虫而集其上所為六年苦行得體忘軀入舍城
中攪亂豎拂子云者個漢坐斷葛藤窩裡事果是將
軍定太平下座。

紅花園觀音庵慧融上座請傳大戒襄樊二城眾居
士淮泉等設齋請上堂僧問僧俗聚會選佛場開和
尚有何指示師云上座遠來進云舉眼足下看師云
恁麼去進禮拜師打問爐鞴洪開人天交接還有賓
主也無師云覿面相提進云如何是賓中賓師云東
西相對進云如何是賓中主師云杲日當空照進云
如何是主中賓師振拄杖進云如何是主中主師云
目下無人喜進云賓主蒙師指當陽一句請師宣師
云何須重舉似進云千峰勢倒崖邊止萬派聲歸海
上消師云珊瑚枝上兩莖眉僧無語師打問云何得
無漏廣為利人天師云漢水兩岸清問如何是接初
機句師云一雨普潤進云如何是辯衲僧句師云波
吒進云如何是正令行的句師云寒梅枝上露紅光
進云如何是定乾坤句師打問欣齋即不問放下手
卻是甚麼師云打開方知進云人人本有因甚麼不
識師展手進禮拜師云好個饅頭乃云昔日祗園精
舍說法今朝紅花園裡陞座長者金磚布地府主鼎
修金地所以弘戒毘尼個個得戒披衣若不信者步
步踏著若有信者虛空著楔雖然如是功不浪施者
些說話正是三家村裡麤漢豎拂子云若論者個拂
子頭上報春枝下座。










* 鷲嶺甘泉梓舟船禪師語錄

內辰仲冬月十五日本寺雲杲耆舊同襄樊二城眾
居士等請。

住鷲嶺甘泉師至山門云昔日鷲嶺今日嶺鷲釋迦
不前彌勒不後坐斷兩頭便開門路振威一喝拽杖
便八佛殿云東也撞著西也撞著行住坐臥處處撞
著且道撞著個甚麼殿裏底一喝便作禮韋馱殿云
真實普眼行化三洲應感金湯無我不成無爾不就
據室云三處茅室虛空為丈歷代祖師領受痛棒便
入。

當日設齋請陞座師至座前指座云這個獅座牙爪
露佈咦便登座師拈香云此一瓣香根透四海枝覆
蒼天熱向爐中端為祝延今上
皇帝聖躬萬歲萬歲萬萬歲伏願鎮統乾坤沾恩普潤
次一瓣香日月同明槁木生輝熱向爐中供養滿朝
文武本郡尊官各衙勳貴金湯湧沸輔鎮江河再一
瓣香威音未至格外提持熱向爐中供養檀溪法弟
芝崖和尚并襄樊二城文學檀越居士本寺耆舊等
悟入無生同登華藏又拈香云光吞宇宙奉絕諸塵
第二回拈出供養江南常州府荊溪保安堂上傳臨
濟正宗第三十二世上二下隱先老和尚用酬法乳
之恩歛衣就座檀溪和尚白椎畢師揮拂云吞吐獅
王請出相見僧問三千諸佛與和尚同入甘泉法身
自現即不問如何是過去蹤跡師打進云如何是現
在蹤跡師振杖進云如何是未來蹤跡師云你見麼
進云三千諸佛蒙師指月到十五正團圓師云你道
記得熟檀溪監院問道安古佛地和尚又重興老龍
送水將何物接待師打進喝師云落在甚麼處進云
一聲霹靂毛孔豎萬道金光灼面皮師打云躲跟漢
雪庵問掛劍平揮群妖息鷲嶺獨露玉欄杆萬象森
羅一口吞即不問吞後事如何師云同一鼻孔進云
若恁麼道高建法幢續祖燈去也師云虧你承當笑
庵問紫霧盤旋到甘泉長風玉樹月灣灣略施倒嶽
傾湫手摩過須彌山外山即不問一念未生事如何
師云滿山怪石獰似虎進云徹體本空了然無掛師
云如何是你不掛士無語師云獨露慧庵問甘泉獅
子吼震動太虛空四眾皆瞻仰好音個個同今日和
尚陞座未審將何法示人師云一點水墨兩處成龍
進云既然如是大家有分師云要你承當嵩庵問昔
亞仙捨曹溪與六祖羲之施廬山與歸宗今日雲杲
將甘泉請和尚且道是何意旨師云沒奈你何進云
若恁麼道大家俱證宗風去也師云如何是汝宗風
進云不識師云好個不識問觀音院裡觀音閣勢至
樓前勢至臺若識兩忘空色相觀音那裡出頭來即
不問舊殿新開事如何師云此事且置婆子燒庵好
個消息進云賊是小人智過君子師云好個俗漢餘
庵問超越萬法者是甚麼人師云覿面不識進云畢
竟是個甚麼人師打訊庵問前有臥佛把門後有鳳
凰展翅左有龍王送水右有峴山疊翠雲集重興甘
泉即不問如何是萬壽無疆師云晴明光照進云一
言忝華囑十方普皈依師打乃云一言不出諸聖側
耳若出一言塞滿虛空若然如是隨出一言合道真
如句中無私全彰大用眉毛尖上三千界日月同明
共一家為人不行無相寺別尋一路眾君知所謂襄
樊二城諸大檀越本寺耆舊兼檀溪法弟和尚專請
船上座特演真乘山頭鼓浪鷲嶺至平地陸行無
船頭頭盡是玲瓏志清水獨露現真容珍重持行
佛制永祝皇王與天齊下座(檀溪監院盛德徒請)。