#+TITLE: 般泥洹後灌臘經-西晉-竺法護
#+DATE: 2018-05-12 10:23:22
#+SOURCE: github.com/kanripo/KR6g0036 master 3f414627                

No. 391
《般泥洹後灌臘經》

西晉月氏國三藏竺法護譯

聞如是：

一時，佛在舍衛國祇樹給孤獨園，與
摩訶比丘僧，諸天人民共，會坐說經。

阿難前
長跪叉手白佛言：「天中之天！欲有所問，願佛
說之！若佛般泥洹後，四輩弟子，比丘、比丘尼、
優婆塞、優婆夷，四月八日、七月十五日灌臘，
當何所用？」

佛語阿難：「灌臘佛者，是福願人之
度者，各自減錢寶，割取珍愛，用求度世之福。
當給寺然燈、燒香、用作經像；若供養師，施與
貧窮，可設齋會。不可貰許，然後不出，此為
現世負佛，自是心口所作，當得妄語之罪。所
以者何？為佛投槃作禮，以五種香水，手自浴
佛，師噠嚫呪願。當此之時，天龍鬼神，皆明證
知：此人出五家財物，侵妻子分用求福利，而
反不出，當有五罪入三惡道。何等為五？一者
財物日減，二者憙忘遺，三者治生所向無利，
四者入太山地獄中被考治苦痛難言，五者
後世來生，或作奴婢、牛馬、騾驢、駱駝，或作猪
羊，是為五。更罪三惡：一者為入薜荔中作餓
鬼，二者入禽獸作畜生，三者泥犁中當更十
八地獄，罪不可數。

「七月十五日，自向七世父
母，五種親屬，有墮惡道勤苦劇者，因佛作禮
福，欲令解脫憂苦，名為灌臘。

「佛者，天上天下
三界之王，不食世間人民也。其物皆眾僧分
之，不應獨取，是為大罪；若無僧可分，施貧窮
孤獨羸老，是種善根。」

諸弟子聞經歡喜，為佛
作禮而去。
《般泥洹後灌臘經》