#+TITLE: 華嚴起宗真禪師語錄-清-真
#+DATE: 2016-06-11 12:30:34
#+SOURCE: github.com/kanripo/KR6q0577 master 94494e7f                

* 起宗真禪師語敘

<img:>














<img:>















<img:>















* 起宗真禪師行實
記室力如錄

大清康熙庚辰四月八日。弟子力廣同職事等袖香
入室。請師詳說行實以曉後學。師笑而不答廣目請。
師曰不見佛云凡有所相皆是虛妄。我有何行實乎。
廣曰那畔消息無處啟口。這邊生緣何妨吐露。不假
言說無以表白。生平履歷願樂欲聞。師曰余本貫人
也。先君姓胡諱應榮字春雨。母洪氏。俱樂善好施長
齋繡佛拾棺多年。齋僧無算。崇禎戊寅十月二日余
始生焉。當其孕余之初。先母夢一老衲。露頂跣足攜
一瓢一杖向余家乞食求宿。先君納之。因而有孕。既
孕在身。寒暑不覺。懷八月乃生。生時下地不聲。自寅
至午如夢忽覺。方始㘞地嗣後屢多災厄。遇經卷則
喜。見殺不食。至十一歲而先母見背。余即奮出塵之
志。先君乃痛罵力阻。勢不敢為。于是喫齋報母。早夜
跪誦血盆尊經。又為父齋僧數億萬。居塵五十年。日
夜以不能出家為憂。至庚午年乃捨家入菴。兒輩延
內外親友再四挽留。且惡阻云有為我母披削者即
與拼命。當時近方知識莫敢為余披削。余奮恨無巳。
遂取刀自斷其髮焉。是歲二月初三之夜。夢坐于大
山之麓。山上一白牛闊角大身向余而來。繞其左右。
余引手以摸。而牛垂頭不動。余即攀角以登其背。牛
便飛騰而出。余甚驚恐至醒時通身皆汗。及平明而
山光宗元和尚至。余述以告宗。宗連聲致賀曰。汝師
至矣。余詢所以。宗曰水牯牛溈山公案也。溈山和尚
昨至我菴。余即迎請過菴。一見便喜如舊識。即拜而
薙染焉。本月二十即上華山求戒。得戒回即立誓禁
足晨夕禮誦。兼書一切法寶。由是衣不解帶。身不沾
蓆。至十月四面火起。余搭衣持缽端坐佛前。而火至
菴左右盡息。一日先師老人見余苦狀。乃開導曰。汝
之精勤可謂至矣。然欲了生死務當究明自巳心地。
苟心地不明。終是徒然。余即問曰。未審心地如何究
明。曰汝自看書經底。禮拜底。經行坐臥底。穿衣喫飯
底。是什麼人。余曰更沒有別箇。老人厲聲曰。你道畢
竟是阿誰。余方擬對。老人以手掩口。著力一推。余跌
得冷汗通身。心便豁然。一日老人來。余正值坐香。老
人曰。好箇伶俐衲僧。無端向鬼窟裏著倒。余起身禮
拜曰。敢問如何即是。老人緩步曰。要行便行。余仍去
就座曰。你作麼生。余曰某甲坐也不為分外。曰拄杖
不在。苕帚柄聊與。三十又一日。老人來菴。余門迎老
人。把住曰。不容擬議道將一句來。余與劈面一掌。老
人曰你打老僧那。余曰某甲罪過。老人點首曰。宛有
丈夫之作。遂入索筆書偈曰。開法四十年。止付一法
子。戊遊南都。今春披削爾。見爾有大志。精進勇猛
耳。生長仕家。不愛朱與紫。行同大丈夫。骨格非凡
比。且具大智慧。根器尤可喜。一念巳回光。即合諸玄
旨。盡瘁以終身。慎勿生少弛。辦取佛祖心。我宗賴子
起。不虛此遠來。吾道而東矣。達磨來東都。付囑尼總
持。我今囑付汝。古今亦如是。余接得即命。就火曰。某
甲不是這般種草。且莫塗污他。老人曰汝但將取。當
常如是。精進深蓄厚養。異日大興佛事。不虛吾南遊
一次也。余方始拜受。後余又寫老人頂相。乞請題讚。
題云一片雲帆湘上來。江南淮北漫徘徊。白沙津畔
堪遺影。留與兒孫一展開。并寫遺書偈語。書畢即逝。
我天翼法兄奉靈龕回山。余三年願滿乃出關。上維
揚持缽詣華山謝戒。我得戒上定下菴和尚。又以衣
缽源瀛付余。及回乃上溈山為先老人造塔。并掃諸
祖塔。掃塔回乃建此寺。經營布置皆余身親理焉。鄙
意原欲自了以度餘生。丁丑十月二日余初度之辰。
我同慶電兄芙蓉姪暨本邑縉紳勸請出世開堂。
余堅辭不敢濫廁法門以辱先宗。卻之不巳。乃效顰
作鬼面神頭。說脫空妄語種種敗闕。不敢告人。今被
汝等追索不巳。不免盡情搬出亦任明眼衲僧笑破
鼻孔。






板存楞嚴




















起宗真禪師語錄卷上
侍者力廣記錄

* 住真州華嚴禪寺

康熙丁丑十月初二。師六旬。初度大溈同慶電兄和
尚芙蓉　姪大師。暨闔邑縉紳檀護等請。就本寺開
堂。

** 據室

華嚴界闊香水海深。南詢五十三處。要且未識歸程。
如今直饒識得。更須喫新長老手裏烏藤。何故聻。兵
隨印轉將逐符行。拈柱卓一卓便起。

** 披法衣

脫卻珍御不失大人境界。權掛垢衣豈減本地風光。
牽拽犁耙風雨裏。天上人間絕覆藏。

** 陞座

至法座前指座云。大寶華王座。高而無上廣而無邊。
當頭坐斷迥絕躋攀。喝一喝遂陞拈香云。此一瓣香。
根盤空界葉覆娑婆。重而價不可酬。尊而無物堪比。
熱向爐中專為祝延
今上皇帝聖壽萬歲萬歲萬萬歲。伏願堯風永被于四
表。湯德恒新于兩間。又指香云。此一瓣香出於東坡
來自北海。奉為滿朝文武闔邑縉紳。伏願常為佛國
屏翰。永作法城金湯。復拈香云。此一瓣香。枝出同條
葉無異種。奉為現前請主和尚及諸法屬。伏願揭慧
日於千秋。續心燈于萬古。復懷中取香云。此一瓣香。
名不得狀不得。覷之眼盲。嗅著腦裂。生長五濁世中。
安居荊棘林裏。遇著箇沒意智底老古錐。和根截斷。
枝葉不存。拋向搕𢶍堆頭。日炙風吹歷盡寒暑。雖則
重新花放。到底惡性不除。今對人天眾前。不免乘時
拈出。供養潭州大溈山傳臨濟正宗第三十四世。上
古下梅先師大和尚。用酬法乳之恩■■斂衣就座。
同慶和尚白椎云。法筵龍象眾。當觀第一義。師云若
論第一義諦。三世諸佛歷代祖師天下老和尚。千方
百計橫說豎說總未有半人道著。新長老忍俊不禁。
不免盡情與諸人說破。乃拈拂子拂一拂云。一時抖
下了也。莫有撥著便轉底衲僧麼。出來。新華嚴與汝
證據。一僧纔出。師云不得禮拜。僧拂袖便出。師云放
子三十棒。問玄要君臣即不問。如何是接物利生句。
師云揚子江心水北流。進云如何是全提正今句。師
云一棒一條痕。一掌一握血。進云師唱誰家曲宗。風
嗣阿誰。師打一棒云。自來用得者箇慣。進云不虛為
臨濟兒孫。師連棒云。識甚好惡。問天地同根萬物一
體。未審金山年多少。師云東西十萬南北八千。進云
和尚年多少。師云與金山不別。進云恁麼則千江有
水千江月。萬里無雲萬里天。師云且莫錯會好。進云
不得吾師親指示。天寧豈見塔高低。師打云。且道是
賞你是罰你。僧擬議。師喝退云妄語漢。乃云黃花散
彩紫菊飄香。娘生面目覿露堂堂。直是情與無情悉
皆平等。更說甚天地同根萬物一體。驀豎拂子云。還
會麼。直饒會得。東西十萬南北八千。設或不會。新長
老與你下箇注腳。千江有水千江月。萬里無雲萬里
天。者箇且止。秪如山僧今日為國開堂。且接物利生
一句又作麼生道。拂一拂云。陣雲橫海上。拔劍攪龍
門。同慶和尚結椎云。諦觀法王法。法王法如是。下座。

** 當晚小參

諸佛出世為一大事因緣。列祖并興為一大事因緣。
天下老古錐搖唇鼓舌。抖搜屎腸。談玄談妙說性說
心。為一大事因緣。現前諸人破恩愛綱。發向上心。參
方訪道拼命捨身。也只為一大事因緣。未審喚甚麼
作大事因緣。莫是諸佛出世列祖并興便當得麼。且
喜沒交涉。莫是談玄談妙說性說心便當得麼。且喜
沒交涉。更莫是參方訪道拼命捨身便當得麼。且喜
沒交涉。既總沒交涉。畢竟喚甚麼作大事因緣。不見
僧問投子禪師。如何是和尚大事因緣。子云尹司空
請老僧開堂。大眾。這則公案甚是直截。只是古往今
來不作世諦流布。便作佛法商量。所以孤負先聖埋
沒巳靈。鮮有會者。如今諸人若也直下會去。不惟大
事了畢。便可獨步丹霄。其或未然。三條椽下七尺單
前各自摸索去。莫道新長老不為人好。喝一喝下座。

** 謝同慶和尚芙蓉大師上堂

兩掌鬧摑摑。孤掌不浪鳴。出頭天外看。誰是個般人。

** 辭眾入楚掃祖塔小參

湘之南潭之北。中有黃金充一國。無影樹下合同船。
琉璃殿上無知識。無知識休別覓。拈拄杖云楖栗橫
肩不顧人。直入千峰萬峰去。時有僧出問。師以拄杖
擉退云。生平肝膽向人傾。相識何如不相識。

** 溈山上堂

吹無孔笛鼓沒弦琴。聽者貴乎知音。和者須是作家。
山僧昔年在揚子拾得一張焦尾。常操太古清
音。爭奈鍾期不遇。今來萬仞峰頂意欲囊藏高掛。又
被法兄和尚拶向曲彔床上。不免逢場作戲迭奏箎
。乃橫按拂子作操琴勢云。不是新豐調。雲門曲亦
非。高山流水太古清音汝等欲知其中端的。請試問
取堂頭和尚。僧問陽春白雪即不問。同聲相應一句
且作麼生道。師云打麵還他州土麥。唱歌須是帝鄉
人。進云一種沒弦琴唯師彈得妙。師云又被風吹別
調中。進云恁麼則好音在耳人皆聳。師云不是知音
客。徒勞話歲寒。進云不是作家頻指點清濁高下誰
解分。師云果然承虛接響。

** 先老和尚像前上供

水路三千今賺我。真州鏟草恨當年。莫言忤逆無回
互懸怨重重敢不宜。顧左右云。且道那裏是
是怨。上香云。𩖼𩖼栴檀爐內熱。不須試驗髑髏前。

** 到同慶請上堂

有句無句如藤倚樹。四七二三不知落處。要知落處
麼。擲下拄杖云。試請方丈和尚與汝指注。

** 到芙蓉請上堂

此是我先師老人建法幢立宗旨底處所。不肖今日
既到這裏。豈可袖手傍觀。乃云諸佛說不到處。閉口
道著。列祖行不到處。舉步踏著。此是老人不惜眉毛
與諸人解粘去縛底句子。汝等諸人無不了知。山僧
如今要問諸人。道著踏著底是個甚麼。若道語言三
昧。因甚古人又道盡力道不出。若道步步不離。古人
何故又道踏著即禍生。這裏辨得倜儻分明。許你登
得先師堂。入得先師室。脫或未然。休將閑學解埋沒
祖師心。二六時中當殷勤請益方丈。

** 溈山回小參

舉大慧禪師出鄉歸上堂舉五祖和尚出隊歸示眾
云。出隊半箇月。眼不見鼻孔。失卻祖師禪。拾得箇骨
董且道向甚麼處著。一分奉釋迦牟尼佛。一分奉多
寶佛塔。大慧云。徑山法孫出隊八十餘日。鼻孔常與
眼睛相見。亦無祖師禪可失。亦不曾拾得骨董。既無
骨董則無以奉釋迦牟尼佛。亦無以奉多寶佛塔。畢
竟得箇甚麼。夜深水漁不食。滿船空載月明歸。師
云五祖拾得骨董。徑山滿載明月。雖然兩彩一騫。要
且同得同失。華嚴遠孫入楚半歲。也無得也無失。但
喜祖父田園界畔分明。原本契書毫髮不朽。今日歸
來無可人事。秪學得些湖南風氣。不免舉似大眾。拽
捧旋風打莫嫌杜蠻。

** 佛成道日為力然剃度力修說優婆夷戒上堂

現出明星初八夜。眼光爍破四天下。看來猶是欠唧
溜。迄至于今成話把。雖然如是。還有識得釋迦老子
落處者麼。若也識得。無髮可削。無戒可受。妄相執著
猶如夢幻。智慧德相亦是強名。若僧若俗或緇或素。
總與如來無二無別。若也未識。不免鏟卻殿前草。轉
俗為僧。受持福田衣。除素披緇。三千威儀八萬細行。
且自熟習。何故聻。雪後始知松柏操。事難方見丈夫
心。

** 先老和尚忌上供

舉高峰妙祖為雪嵒和尚上供云。昔年瞎卻我眼。今
朝穿卻你鼻。冤冤相報無休。莫若克巳復禮。師云大
小祖師猶未了在。華嚴這裏不然。昔年瞎卻我眼。今
朝穿卻你鼻。一任叫苦含冤。永作千秋準的。何故如
此。不曲藏直。

** 除夕小參

年巳窮歲巳盡。好箇消息。新未至舊將除。正宜著眼。
看他舊底除向甚處。新底來自何方。這裏覷得破。能
為萬象主。不逐四時凋。還委悉麼。震威一喝云。爆竹
一聲吹臘去。玉梅幾點送春來。

** 元旦示眾

年新月新日新時新。珊瑚枝枝撐著月。舊天舊地舊
水舊山。優曇朵朵透塵埃。此二轉語有一轉有縱有
奪有殺有活。橫該八節四時。豎攝四象兩儀。亙古今
而常新。歷始終而不變。有人辨得。許你條令斬新。倘
其未能。待我上山斫棒來。

** 天中節示眾

今朝正是五月午。蒲劍光寒逼寰宇。諸障雜毒盡潛
蹤。鬼怪妖魔悉回互。含冤叫苦入無門。坐斷當陽絕
伴侶。驀然撞破黑山家。燕尾大虫元是虎。

** 晒藏經示眾

六月六日以前金鎖重重。六月六日巳後重重金鎖。
正當六月六日事如何。展兩手云。一時打開。一任諸
人。搬底搬晒底晒。

** 溈山天兄和尚訃至上堂

人從江西來。帶得湖南信。報道我法兄和尚般大涅
槃。為眾說法云。末後一句始到牢關要津把斷水泄
不通。拈起訃書云。大眾既水泄不通。且道這箇從甚
處得來。良久顧左右云。無人知此意。令我憶南泉。噓
一噓下座。

** 天童密祖上供

這箇老古錐慣擊塗毒鼓。大唐國裏人含冤無處吐。
今遇忤逆孫。翻面不認祖。打折你驢腰。亦任叫冤苦。
何故聻。冤有頭債有主。燒香便拜。

** 大梅與老和尚訃至上堂

佛真法身。猶若虛空。應物現形。如水中月。只一月無
二月。明眼衲僧鑒不出。大梅老慣饒舌。數十餘年渾
漏泄。偶爾驚聞示泥洹。乾坤大地俱失色。大眾雖則
法幢摧法梁折。法海枯法眼滅。須信真實為汝諸人
說。拍香儿下座。

** 久雨不晴示眾

舉天目禮禪師示眾云。久雨不晴滴爛虛空。會與不
會南北西東。師云有道天目漏逗太煞。殊不知這漢
撦東拽西。敗闕不少。華嚴不是貶剝古人。且貴流通
正眼。乃云久雨不晴虛空不濕。直下薦取眉橫鼻直。
華嚴恁般舉唱。或有箇出來道。如斯說話也是徐六
擔板。只向道逢人但恁麼舉。

** 立秋示眾

金風扇野玉露垂珠。萬水澄波。千峰削色。草木憔悴。
光華銀河。愈見皎潔。蛩吟砌畔。鶴唳長空。客窗午夢。
魂消萬里。家山頃刻。當恁麼時。正好驟步歸家。識取
祖翁田地。檢清界畔。人畜草木各安其位猶是轉句。
假饒到得水窮山盡水落草枯。歸家穩坐。日空四海。
始是半提。然後不守寒嵒異草。直待冰河燄發。途中
不離家舍。家舍不離途中。庶可會全提底時節。要識
全提時節麼。按拄杖云。橫按莫邪全正今。太平寰宇
斬癡頑。卓一卓下座。

** 先老和尚十週忌上堂

身從無相中受身。猶如幻出諸形相。幻人心識本來
無罪福。皆空無所住。所以諸佛從無所住處利生。列
祖從無所住處接物。天地從無所住處覆載。日月星
辰從無所住處照臨。時序從無所住處而寒暑往來。
江湖從無所住處而川流不息。以至人畜草木飛潛
動植莫不從無所住處而頭出頭沒。諸人若向這裏
著得隻眼。則知先師底落處。知得先師底落處。則知
諸佛列祖底落處。既知諸佛列祖底落處。則知一切
人畜草木飛潛動植底落處。淨裸裸赤洒洒沒可把。
亦任孤峰頂上壁立萬仞。十字街頭灰頭上而驅耕
奪食打鎖敲枷。莫有識得者麼。出來通箇消息。看良
久眾無出者。師云。蒼天蒼天。先師去世遠矣。擲拂子
下座。

** 示眾

放過一著未必不為好手。纔見便鏟大似逐塊韓盧。
雖然事無一向。妙在臨時直下。來也。作麼生回避。噓
一噓云。一箭過遼西。

** 天中節小參

五月五日天中節。千妖百怪盡潛滅。無論赤口說甚
白舌。艾虎威獰踞戶傍摩訶般若波羅蜜。

** 除夕小參

烹露地白牛徒費巳力。三十日到了著甚死急。拍香
几云。明朝是初一。

** 掃五峰學祖塔

葉落江南根歸潭北。祗陀林裏為家。毘盧峰前作宅。
惡聲流布滿寰中。千眼大悲窺莫及。既窺莫及。未審
如何與老祖相見。拈香云。擬議思量天地懸隔。

** 掃養拙明祖塔

打破水桶金粟寺裏大人相。贏得溈山天童室中長
孫子。得五峰老祖一牛。還慧山師翁一馬。踏殺天下
人。聲光傾四野。拈香打一圓相。于中作女人拜云。我
本自家兒孫。全無些子客話。

** 掃慧山老和尚塔

孤危壁立迥絕躋攀。佛祖到來退身有分。今日不肖
徵孫未審作何行逕。喝一喝云。直踏毘盧頂上行。








起宗真禪師語錄卷上終

起宗真禪師語錄卷下
記室力能錄

* 舉古

「舉鼓山赴閬王請。雪峰門送云。一隻聖箭射入九重
城裏去也。孚上座云。和尚是伊未在。峰云渠是徹底
人。孚云若不信待某甲去勘過。遂往中路把住云。師
兄甚麼處去。山云九重城裏去。孚云忽遇三軍圍繞
時如何。山云他家自有通霄路。孚云恁麼則離宮失
殿去也。山云何處不稱尊。孚便回謂峰云。好隻聖箭。
被我折卻了也。遂舉前話。峰云渠有語在。孚云這凍
膿猶有鄉情在。」
【
師云且道這聖箭畢竟是有折處無
折處。若道有。要且問答分明。若道無。爭奈孚老不肯。
具出格眼者定當看。】

「舉興教坦和尚開堂日省宗化主出問。諸佛未出世
人人鼻孔撩天。祖師既西來。因甚麼杳無消息。坦云
雞足峰前風悄然。宗云未在更道。坦云大雪滿長安。
宗云無人識此意。令我憶南泉。拂袖歸眾。更不禮拜。
坦云新興教今日失利。歸方丈。請宗至云。適來錯抵
對一轉語。人天眾前何不禮拜蓋覆卻。宗云大丈夫
膝下有黃金。爭肯拜無眼長老。坦云我別有語也。宗
理前問至未在更道處。坦云我有三十棒寄打雪竇。
宗乃禮拜。」
【
師云興教當斷不斷。反招其亂。若也正令
全提。免致遭人檢點。宗化主雖具作家眼腦。也是龍
頭蛇尾。】

「舉玄沙同天龍斫柴次。見一虎。龍云和尚虎。沙云是
汝虎。歸院後問。適來見虎云是汝。未審尊意如何。沙
云娑婆世界有四種極重障。若人透得許汝出陰界。」

【師云兩個弄泥(圖漢)殊不顧傍觀者團。】

「舉金陵奉先深禪師同明和尚到淮河。見人牽網有
魚從網透出。深云俊哉一似個衲僧相似。明云雖然
如是爭如不撞入網羅好。深云明兄你欠悟在。明至
中夜方省。」
【
師云金陵出得入不得。明老入了出不得。
莫有能出能入者麼。三生六十劫。】

「舉丹霞訪龐居士。見靈昭女洗菜乃問居士在否。女
放下菜籃乂手而立。霞又問居士在否。女提籃便行。
霞便回。須臾居士歸。女舉似前話。士云丹霞在否。女
云去也。士云赤土塗牛奶。」
【
師云盡道靈昭收放自由。
殊不知被丹霞勘徹骨髓。居士雖則明鏡當臺。也未
免雪上加霜。】

「舉靈雲見桃花悟道作偈云。三十年來尋劍客。幾回
葉落又抽枝。自從一見桃花後。直至于今更不疑。有
僧舉似玄沙。沙云諦當甚諦當。敢保老兄未徹在。眾
疑此語。沙乃問地藏云。我恁麼道你作麼生會。藏云
不是桂琛即走殺天下人。」
【
師云大小玄沙令行不全。
雖然秪如地藏恁麼道。畢竟憑何道理。有人道得出。
許你具越格眼。】

「舉須菩提問舍利弗夢中說六波羅密。與覺時同異。
弗云此義深遠吾不能說。上方有彌勒大士深明此
義。汝往問彼。當為汝說。提即往問。勒曰誰是彌勒誰
云彌勒。」
【
師震聲一喝云。當時若下得這一喝。管教耀
古騰今。復顧左右云。汝等諸人還覺腦門重麼。】

「舉僧問法眼如何是佛。眼云汝是慧超。」
【
師云。領取勾
頭意。莫認定盤星。】

「舉劉鐵磨到溈山。山云老牸牛汝來也。磨云來日臺
山大會齋和尚還去麼。山放身作臥勢。磨便出去。」
【
師
云這則公案。一往觀去賓主歷然。仔細看來有得有
失。且道誰得誰失。】

「舉定上座問臨濟。如何是佛法大意。濟下禪床擒住
打一掌便拓開。定佇立傍。僧云定上座何不禮拜。定
方禮拜。忽然大悟。」
【
師云直饒玄會得。也是眼中塵。】

「舉風穴在郢州衙內上堂云。祖師心印狀似鐵牛之
機。去即印住住即印破。只如不去不住。印即是不印
即是。時有盧陂長老出問。某有鐵牛之機。請師不搭
印。穴云慣釣鯨鯢沉巨浸。卻嗟蛙步𩥇泥沙。陂佇思。
穴喝云長老何不進語。陂擬議。穴打一拂子。云還記
得話頭麼。陂擬開口。穴又打一拂子。牧主云。佛法與
王法一般。穴云你見甚麼道理。主云當斷不斷反招
其亂。穴便下座。」
【
師云風穴令行不全。牧主與麼道也
好與一拂子。】

「舉鏡清問僧門外是什麼聲。僧云雨滴聲。清云眾生
顛倒迷巳逐物。僧云和尚作麼生。清云泊不迷巳。僧
云意旨如何。清云出身猶可易。脫體道應難。」
【
師云大
小鏡清廉纖不少。】

「舉馬祖與百丈行次。見野鴨飛過。祖云是甚麼。丈云
野鴨子。祖云甚處去也。丈云飛過去也。祖把丈鼻頭
一扭。丈作痛聲。祖云何曾飛去。丈於此有省。」
【
師云馬
師不奈船何打破戽斗。雖然為人須為徹。殺人須見
血。】

「舉雲門問僧。近離甚處。僧云西禪。門云西禪有何言
句。僧展兩手。門打一掌。僧云某甲話在。門展兩手。僧
無語。門又打一掌。」
【
師云雲門固是眼親手便。然要活
這僧猶未許在。】

「舉僧問趙州至道無難唯嫌揀擇。是時人窠窟否。州
云曾有人問我直得五年分訴不下。」
【
師云這有年無
德漢。大似箇無齒大虫。你等諸人還識他利害處麼。
若也識得。許你具衲僧眼。】

「舉雲門垂語云。乾坤之內宇宙之間。中有一寶秘在
形山。拈燈籠向佛殿裏將三門來。燈籠上。」
【
師云這寶
若只在形山。終屬乾坤籠罩。何足貴哉。須知汝等諸
人各有無價摩尼。若也荐得一生受用不盡。擊禪床
下座。】

「舉南泉一日因兩堂爭貓兒。泉提起貓云。道得即不
斬。眾無對。泉斬貓為兩段。至晚舉問趙州。州脫草鞋
頂戴而出。泉云子若在。即救得貓兒。」
【
師云南泉正令
全提。趙州轉身活潑。雖則賓主歷然。要未踏著關捩
子在。】

「舉外道問佛不問有言不問無言。世尊良久。外道讚
歎云。世尊大慈大悲開我迷雲令我得入。乃禮拜而
去。去後阿難問外道有何所證而言得入。佛云如世
良馬見鞭影而行。」
【
師云外道面塗世尊。世尊熱瞞阿
難。一夥販私鹽漢。好各與三十烏藤。何故。見事不平
誰認得。衲僧正令自當行。】

「舉南泉歸宗。麻谷國禮忠國師。泉于地上畫一圓相
云。道得即去。宗于圓相中坐。谷作女人拜。泉云與麼
則不去也。宗云是何心倖。」
【
師云一夥弄精魂漢。未出
門時腳跟下好與三十棒。】

「舉金牛每至齋時。自將飯桶于僧堂前作舞。復呵呵
大笑云。菩薩子吃飯來。」
【
師云金牛雖則殷勤太煞。看
來也是無端。設有個出來問。和尚又作麼生。但對他
道。自來一雙窮相手。不曾低揖等閒人。】

「舉僧問投子。一切聲是佛聲是否。子云是。僧云和尚
莫𡱰沸碗鳴聲。子便打。僧又問粗言及細語皆歸第
一義是否。子云是。僧云喚和尚作頭驢得麼。子便打。」

【師云有頭無尾漢。當時何不拗折拄杖熱面再唾。】

「舉僧問藥山平田淺草塵鹿成群。如何射得塵中主。
山云看箭。僧放身便倒。山云侍者拖出。僧便走。山云
弄泥團漢。有甚麼限。」
【
師云雖似見機而作卻也隈刀
避劍。若解當鋒取勝果然是員戰將。】

「舉梁武帝問達磨如何是聖諦第一義。磨云廓然無
聖。帝云對朕者誰磨云不識。帝不契。磨乃渡江至魏。」

【師云祖師純剛打就。武帝生鐵鎔成。驀劄相逢佳話
千古。雖然如是。門庭施設即不無。若約衲僧門下。須
別有振作始得。諸人脫或遲疑。山僧不免別行一路
去也。呵呵大笑下座。】

「舉文殊普賢起佛見法見。世尊以威神力貶向二鐵
圍山。」
【
師云有等瞎眼阿師。見恁般公案便道動念即
乖。大似狂狗逐塊。真上座見處與諸方各別。如今設
有起佛見法見底。無底缽盂盛飯供養伊。何故聻。從
前汗馬無人識。秪要重論蓋代功。】

「舉三聖透網念鱗因緣。」
【
師云我即不然。透網金鱗未
審以何為食。木札羹鐵釘飯。千五百人善知識話頭
也不識。莫怪空疏。伏惟尚嚮。】

* 頌古

「舉誰是彌勒誰云彌勒因緣。」

【誰是彌勒云彌勒。眼睛鼻子俱突出。衲僧撞見眼
頭高。盡力提持去不得。】

「舉興教坦和尚開堂因緣。」

【無人識意憶南泉。鼻孔撩天也被穿。等閑運出鐵
牛機。華岳三峰倒插天。】

「舉玄沙同天龍斫柴因緣。」

【五五二十五。打破鹽官鼓。覿面絕疏親。特地大家
補。大家補。四七二三面相睹。】

「舉德山到溈山因緣。」

【掣電轟雷運略韜。收來放出在秋毫。坐觀成敗溈
山老。陷虎機能用不勞。】

「舉雪峰示眾云。盡大地撮來如粟米粒大。拋向面前
漆桶不會打鼓普請看。」

【堪笑雪峰老婆禪。無端拈出教人看。可憐待兔守
株客。不解風前聽杜鵑。】

「舉僧問洞山如何是佛。山云麻三斤。」

【如何是佛麻三斤。當陽獨露絕疏親。雖然佛法無
多子。倒底還他手眼明。】

「舉俱胝凡有僧問只豎一指。」

【俱胝佛法不爭多。試問時人見也麼。擬向指頭尖
上會。鷂子早巳過新羅。】

「舉僧問寒暑到來如何迴避。」

【迴避寒暑枉勞神。無寒暑處語豈誠。鴛鴦繡出從
君看。不把金針度與人。】

「舉良禪客問欽山一鏃破三關　　時如何。山云放
出關中主看。良云與麼則知過必改。山云更待何時。
良云好箭放不著所在便出。山云闍黎且來。良回首。
山云一鏃破三關且止。試與欽山發箭看。良擬議。山
打七棒云。且聽這漢疑三十年。」

【關中主尊寰宇一鏃。三關知幾許。氣宇信如王。誰
敢嬰其武。堪笑負命者。有眼還同瞽。報君知。莫莽
鹵。未解行人休離母。】

「舉僧從定州會裏到烏臼。臼云甚處來。僧云定州。臼
云定州法道何似這裏。僧云不別臼云若不別更轉
彼中去。便打。僧云棒頭有眼不得草草打人。臼云今
日打著一個。又打三下。僧便出。臼云屈棒元來有人
喫在。僧轉身云爭奈杓柄在和尚手裏。臼云汝要山
僧與汝。僧奪棒打臼三下。臼云屈棒屈棒。僧云有人
喫在。臼云草草打著個漢。僧禮拜。臼云卻與麼去。僧
大笑而出。臼云消得恁麼消得恁麼。」

【作者相逢迥不同。針縫影裏騎大鵬。李廣當年入
虜庭。看來未足盡英雄。】

「舉玄沙示眾云。諸方老宿盡道接物利生忽遇三種
病人來作麼生接。患盲者拈椎豎拂他又不見。患聾
者語言三昧他又不聞。患啞者教他說又說不得。且
作麼生接若接此人不得佛法無有靈驗。有僧請益
雲門。門云禮拜著。僧拜起門以柱杖桎。僧退後。門云
汝不患盲。復喚近前來。僧近前。門云汝不患聾。乃云
還會麼。僧云不會。門云汝不患啞。其僧于此有省。」

【一藥能痊三般病。三般病藥一般性。金博金兮水
洗水。作者還將病醫病。】

「舉盤山垂語云。三界無法何處求心。四大本空佛依
何住。璿璣不動寂爾無痕。覿面相呈更無餘事。珍重。」

【世界身心徹底窮。與誰把手上高峰。飢食渴飲眠
高枕。曉起扶桑日巳紅。】