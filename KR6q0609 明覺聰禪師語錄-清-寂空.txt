#+TITLE: 明覺聰禪師語錄-清-寂空
#+DATE: 2016-06-11 12:30:36
#+SOURCE: github.com/kanripo/KR6q0609 master 0520ed12                
明覺聰禪師語錄卷第一　　　　貌一
嗣法門人寂空編

* 敕書

皇帝敕諭朕惟迦文啟教妙覺之理獨隆法
相歸空菩提之心最上慧舟匪隔澤雨無
偏顯究竟以開氓叅真常而濟俗漸積勝
業咸由淺以及深澡練精明要藉微而為
著制行務期於證道先除五欲之萌皈誠
必本於明心用釋六情之網脫遺塵境瞻
企法門克衍宗傳斯稱開士咨爾禪僧性
聰戒律清嚴規模淳樸跡超俗外恒持不
染之心理寄忘言了悟無生之旨遊方無
住演法有年朕萬機之餘間觀釋典念含
生昧覺多因自失其本明果定慧齊修亦
可各還其固有然必求諸漏俱盡始堪進
悟夫宗乘抑能知五蘊皆空方可皈依於
法寶聞爾久叅覺性堪表梵羣於是引至
禁林召開覺路爾則欽承朕命克廣善因
不兢不浮無榮無慮直宣正義𠃔弗滯於
迷途弘闡清䂓信無慚於福地全護珠之
念惟在精勤探捨筏之微漸空執着法性
昭其本具妙心示以歸源實冀空凡惟希
登岸誠可以悟真如之諦而邁次第之禪
者也是用封爾為明覺禪師錫之敕印於
戲務期解脫永乘不退之輪益懋修行不
關有緣之果荷茲新諭勉爾後圖欽哉。

　　敕　　命
順治拾陸年　月　　　日
　　之　　寶


* 表

** 謝恩表

奏為恭謝天恩事竊(臣)自幼叅方雲水隨
分松檟自甘原無過分之想尤幸
天朝之擢屢蒙
皇睿惠庇迎住萬善殿提唱宗猷每愧行疎
識淺拙樸慵材有負
聖明之至意振恢頹綱銘骨頂踵難報仁慈
之萬一不意澤雨無涯直擢僧倫表帥
褒封明覺禪師錫之
勅印感荷恩洪古佛來世紹隆法化除其望
闕謝恩之外惟以朝夕頂焚祝延
聖躬萬壽永繼義農日月恒扇湯禹仁風則
天下朝宗樂業焉不勝惶悚待命之至。

** 進五燈表

奏為請
欽定正宗釋典
俞旨入藏頒行以彰禪德以揚法化事(臣)竊
以
朝廷之治必用禮樂正教為經而佛祖之道
亦藉語言文字以顯故政者致治之本而
文者載道之器人臻於道國臻於治相須
而成相助為理自古及今未之或廢者也
(臣)草野微賤遭逄
聖明仁慈廣博三寶聿隆德化蕩平四隅歸
嚮真所稱佛心
天子有道
聖人(臣某)何幸荷承隆遇萬善殿得覲
龍光延壽寺瀳蒙
鴻澤勅印賜號有加無巳說法開戒至再至
三
聖德如天念㳙涘之莫報
皇恩若鑑敬蒭蕘以前陳(臣某)竊有進焉(臣)
師祖現住浙江嘉興府石門縣福嚴禪寺
(臣僧)通容者達磨四十一世之嫡裔臨濟
三十一代之正傳也生長八閩受臘六十
有七歷居十剎闡法二十餘年德業過人
道風秀世所慮法門凋敝釋典混淆於辛
卯年編輯五燈嚴統一書類遵宋普濟禪
師五燈會元舊本列宋元明
大清近代禪宗其中一二傳疑悉依大藏佛
祖通載兼傳世諸書旁搜確證言言根據
訂定無誤凡二十五卷蓋此書之名嚴統
者緣佛祖傳流既遠時代浸遙五代緒分
千燈續熖未免宗支混濫法譜誵訛立說
唱教者乃似是而或非後學叅求者遂傳
虛而失實(臣)師祖所以痛心扼腕不憚艱
劬勒成此書詳覈考正字字無謬十年心
血兩眼冰霜天地鬼神實式臨之釋典之
有嚴統亦猶儒教之有正史關繫世道人
心者匪淺以鮮正宜為世模範典型百代
會事機不偶湮沒名山原本巳恭呈
睿覽外仍將前集二十五卷并解惑篇一冊
敬進
御前伏祈
呈上欽定部集
敕諭入藏頒行庶俾正宗藉以久傳道統因
而廣播法門幸甚世道幸甚(臣某)無任戰
慄待命之至為此具本謹奏以聞。

** 辭表

奏為請
旨回閩祀親以掃師塔事竊(臣某)自雲遊學
道負笈叅方焚膏繼晝演教累年雖􃆝屬
法門而宗旨淵源尚未入室有負於師授
者良多幸
皇上豐隆古佛濟世慈航提佛法之頹綱救
宗門之衰弊誠於佛祖增光緇流有賴焉
(臣某)屢受浩蕩之
洪恩叨賜過譽之禪號優沐過深感媿靡極
茲所請者(臣某)第離鄉以來親墓久曠不
理師塔荒蕪未掃親師之恩旲天罔極時
切憂心寸念未報况今年巳半百衰老殘
軀時嘗抱恙倘一時永决終天之恨何日
得巳也仰懇
皇仁垂𠃔准錫南歸理親墓掃師塔潛山養
拙俾得以朝夕焚香祝萬壽於無疆祈
太后慈體而康泰則國祚綿綿於不替矣(臣)
曷勝悚息待命之至。



** 序

蓋聞槃水方圓原無定象景標直枉確有
因緣審夫鍼芥相投非關卿法我法筌蹄
頓釋寧辨前言後言隨物而施移時即逝
如夢中之朋儔畛域同榻異徵似行邊之
寒暑晦明殊情類感聚聾而鼓誰證聲聞
叩瘖所嘗自喻甘苦若謂頑銅質限曷貴
爐錘或當糠粃眼迷攸資披洗竊怪爭鳴
喙喙朝四暮三小知閒閒甲可乙否恃弄
猢猻伎倆異別搆獅經虎律選塲頼具龍
象神通直掀翻狐涎犴嘯妖窟惟明覺和
尚掉普濟航伸兜羅手覺弘五衍識洞三
玄名宿徧叅處處根尋着巳疑團旦豁逌
逌不傍他人悟樹藤之隨來斬除枝蔓味
砂米之盡去嘯破虛空因而長慶傳宗龍
拂與寶幢並豎錦山演教蒲團將猊座增
輝我闥八荒以南錫而北卓神栖三昧於
東度示西來笑口頭禪紛紜棒喝應人間
世㨗答鼓桴喚醒羣蒙半字皆含滿義結
成心印大音自是希聲闡大藏之遺籍小
子之述萬川月映撥者一輪百里雷驚振
焉億彚試問望洋海若疇能截斷眾流請
看聞樨堂中至此猛尋各鼻。

賜進士出身光祿大夫太子太保禮部尚書
前通議大夫禮部左侍郎兼內翰林國史
院大學士胡世安沐手拜撰

** 序

憨璞禪師來京奉
召入內苑萬善殿時蒙
清問諸禪眾亦咸得與之叅證久之侍者錄
問答之語成帙(簡)獲讀之𢥠然作而歎曰
盛哉禪宗之道適符我
皇上化導天下之至意也我
皇上學貫天人道合精一禮樂政刑燦然備
舉復於萬幾之暇旁究宗教時示一語圓
明普現無非欲覺悟羣倫偕登善道乃禪
宗之要倡明佛教於一念不生一法不立
萬象昭融即證菩提其接引眾生出離苦
海憫人拯世亦復如是則禪師之語錄不
信乎為化導之資乎而世之論者恒以迦
文之法幻化為宗天地萬物且不有何有
於語言文字之繁雖然夫人之性無物不
有無物不空誠不可岐而為二苟如所云
性外果有餘物耶矧性之在人無論知愚
原不盡昧非頼開引之神機欲其豁然自
悟是猶索過風於前林覔徃夢於既寤不
可得也故致魚者必資之筌求兔者必資
之蹄執筌以為魚據蹄以為兔固為不可
欲離筌而取魚舍蹄而搏兔亦烏能哉然
而演西來大意使人因言證悟悟因言入
言入悟空蓋亦難矣若夫不能於殺活之
機縱橫自如則拘滯一隅動輙有礙矣不
能圓滿充足覃及諸方則氣索神沮無以
及來學之鋒矣即騁詞樹義拈綴有痕求
其混融無迹雲流天空究亦不能也有若
師者博綜妙諦不即語言不離語言所謂
真正語不着有無語雷轟電拂語如大醫
王制藥隨證而愈疾俾讀斯錄者從所證
入小而遷善遠罪大而明心見性誠可謂
靈承我
皇上化導天下之至意弘昭普覺立教度人
之盛者矣猗歟休哉若(簡)畧無知識妄繪
虛空尚望師之有以破除瘴礙也。

順治十六年季春資政大夫禮部尚書宛
平王崇簡薰􂗩撰

** 序

楞嚴經云但有言說都無實義然則一千
七百則公案皆歷代祖師言說也皆無實
義也古來心心相印者又何以有語也金
剛經云是真語者實語者如語者不誑語
者不異語者然則三藏十二部皆諸佛菩
薩之真語實語也如語不誑語不異語也
今日振揚宗風者又何必無語也若作無
語會曹溪一滴不聞聲若作有語會少室
堂前偏饒舌嗚呼語而無語無語而語如
是理會得來可以讀憨璞禪師語錄矣師
紹濟宗之嫡傳為天童密老人之法裔雷
音久震於南土獅吼忽移於
鳳城良以憨師自恒沙億刼中夙植德本今
親遇轉輪
聖王如來召至上林萬善殿集眾唱酧因緣
水乳恭承
天語宣問抉盡佛病祖病魔病憨師一味承
當全具佛藥祖藥魔藥於是機境相酧
天子嘉焉賜號明覺禪師茲當結制期滿拈
提盈帙橫着竪着拂子遍地風光直提倒
提拄杖普天震動謂之語而無語可也謂
之無語而語可也有一門外老者窺而歎
歎而為之作頌曰。

「　百癡血嗣濟宗赤幟平平實實洞達明悉洒洒落落末後一着感通帝座究未說破春到花開事理兼該乾坤燦爛吾道一貫鶯鳴燕語祖風揚舉剗盡誵訛海不揚波噫門外老者為誰雲棲弟子大周也」


順治十六年嵗次巳亥暮春太傅兼太子
太師吏部尚書加一級內翰林秘書院中
極殿大學士古吳金之俊薰沐謹序

** 序

夫拔俗超刼達士乃能鏡其原味道闡宗
至人方克窮其旨破六塵而無漏窺一乘
而無上妙智常圓名言斯絕所謂順鼓天
倪動合冥悟者矣若乃非聞非說光映壁
而無光即物即心月因指而豈月實已靈
之莫負寧他聖之可求雪山老子別示家
風廣額屠兒頓超本分貧人得寶笑富室
之皆空遠客歸家何程途之有在是豈區
區凡劣汲汲聲聞所能窺其門興造其玄
同也哉恭荷
皇上以堯舜而普古佛之心即禹湯而示菩
薩之行徵師萬善殿召對稱
旨敕印賜號明覺誠國朝之盛典
聖世之洪恩也而明覺禪師者天童嫡脉臨
濟英枝直指人心獨步了然之岸深明宗
旨嘗疏無礙之源示法流則嚴以紅爐不
容片羽引白衣則示以方便獨露真常提
掇真空鋪揚等覺加以戒行精䖍慈悲廣
普茲將說法語錄慨付流傳誠五門六度
之航真十地八禪之炬開華嚴之秘同時
大眾如盲如聾雪滹水之冤伎死禪和如
麻似粟豈非嵩山之隻履未西而曹溪之
滴水常存者歟(漺)素無才識兼乏證入曩
蒙棒喝無異南車承委序文實深汗悚惟
願為天為人為地合元化以無垠無佛無
法無僧識寶輪之常轉聊將辭綆貫彼意
珠故贊歎作禮而為是言。

賜進士出身分守江寧鎮江道布政使司布
政司左叅政法弟子杜漺沐手謹序

** 序

人生而靜天之性也如大月輪光輝普照
非空非有無聖無凡教中目之為如來藏
相宗目之為大圓鏡宗門目之為正法眼
自情生智隔想變體殊而危微之界形焉
聖凡之念別焉善惡之機動焉非有大聖
者起而覺之從冥入冥日用不知亦安所
底止乎然而覺之非有他也揚聲止響不
知聲是響根厭動求靜誰識靜為動本有
聖人者出作之君師或示現於儒則先覺
覺後或示現於佛則自覺覺他或示現於
道則致虛守靜而要以明善復初發歸未
發不失其真醇而葆全其美種而巳但人
根有利鈍緣有生熟不得巳而導之以叅
究教之以操履如是有工夫有作用有證
悟有授受究之經世不捨一法實際不受
一塵豈真有如是事哉是故論設施而方
便多門論理性而歸源無二在孔子則目
擊道存指掌意喻在釋迦則拈花示眾教
外別傳在老子則無名天地始有名萬物
母斯三教同也在臨濟為三玄三要在曹
洞為五位君臣在雲門為一字關在溈仰
為圓相暗機在法眼為華嚴六相斯五宗
同也豈非千百聖賢各出機用其以發明
性善之理肇開心學之秘若有合乎我
皇上道通天地學貫古今固巳繼危微精一
之傳矣萬幾之暇博綜宗教每拈一語輙
洞極根源有非唐宗問答宋世玉音之所
能及而憨璞禪師得
賜紫談玄焉蓋禪師滹水之正傳天童之法
裔道眼圓明梵行修潔其說法於萬善殿
也金毛據地不落廉纖掣電之機不容擬
議有古廣慧璉東林總之風間持其語錄
以示(榮)字字透關言言破的有如年來又
得真消息報道楊岐正脉通者故為論其
旨趣與吾儒合者如此善平唐人之碑大
鑒也日始以性善終以性善不假耘鋤本
其靜矣嗚呼其有旨也夫其有旨也夫。

順治十六年季春朔日中憲大夫內翰林
國史院侍講學士楚黃曹本榮薰沐拜序








* 目錄

  
  * 卷第一
  
  * 敕書
  * 表(三)
  * 序(五)
  * 卷第二
  
  * 北京皇城內萬善殿語錄
  * 燕京順天府愍忠禪寺語錄
  * 卷第三
  
  * 燕京順大府愍忠禪寺語錄
  * 卷第四
  
  * 燕京順天府愍忠禪寺語錄
  * 浙江杭州府臨安縣觀音禪寺語錄
  * 卷第五
  
  * 再住觀音禪寺語錄
  * 杭州府餘杭縣法喜禪寺語錄
  * 卷第六
  
  * 杭州府錢塘縣廣福禪院語錄
  * 燕京順天府海會禪寺語錄
  * 卷第七
  
  * 燕京順天府海會禪寺語錄
  * 卷第八
  
  * 燕京順天府延壽禪寺語錄
  * 福建邵武府安國禪寺語錄
  * 卷第九
  
  * 福建邵武府安國禪寺語錄
  * 示眾
  * 卷第十
  
  * 示眾
  * 小叅
  * 卷第十一
  
  * 小叅
  * 拈古
  * 卷第十二
  
  * 拈古
  * 卷第十三
  
  * 頌古
  * 卷第十四
  
  * 問答機緣
  * 卷第十五
  
  * 法語
  * 偈
  * 卷第十六
  
  * 偈
  * 卷第十七
  
  * 偈
  * 啟
  * 書問
  * 卷第十八
  
  * 書問
  * 疏
  * 引
  * 贊
  * 卷第十九
  
  * 贊
  * 佛事
  * 行實
  * 序
  * 卷第二十
  
  * 文
  * 歌
  * 塔銘
  * 䟦

目錄終
明覺聰禪師語錄卷第一

* 音釋

氓
(眉庚切音萌民也)。
企
(去冀切音噐舉踵而望也)。
聿
(以律切雲入聲
遂也)。
畛
(止忍切音軫田間道也)。
逌
(于求切音由與攸同)。

明覺聰禪師語錄卷第二　　　　貌二
嗣法門人方醒編

* 北京皇城內萬善殿語錄

順治十五年師在延壽寺應禪期於九月
十八日蒙
聖駕臨寺延師住萬善殿十月初一日入內
奉
旨於十五日啟期結制是日
御駕親臨命欽差官李昌祚同僧錄司執香
迎請。

上堂師至法座前云者師子座從上佛祖
共登人天瞻仰今日山僧荷蒙
聖恩命陞此座敢借威光提持向上一路去
也喝一喝遂陞座拈香云此瓣香虛空包
不住大地載不起拈來爇向爐中端為祝
延
今上皇帝萬歲萬安伏願垂衣致治拱手來
朝此瓣香根盤亘古葉覆今時奉為
昭聖慈壽恭簡安懿章慶皇太后伏願頓悟
心花速證道果此瓣香坤儀拔萃淑德超
倫奉為
三宮皇后貴妃伏願紫微長照於深宮玉葉
恒敷於上苑此瓣香棒頭取證永劫不忘
爇向爐中端為現住雲間明𤼵禪院百癡
元老和尚以酬法乳之恩遂歛衣敷座云
無影林中潛玉兔眉鋒裂破三玄門突出
哪吒一隻手大家扶起破沙盆眾中還有
共相證據者麼僧問堯風永扇舜日重輝
萬善安禪請師祝讚師云邊邦寧靖歸王
化萬姓謳歌樂太平進云萬善堂中增瑞
氣一人有慶等乾坤師云也須知恩始得
問海寶千般必求如意鎮海明珠如何取
得師云不入驚人浪難逢稱意魚進云某
甲不與麼道師云料汝伎倆有盡進云一
念不生全體現六根纔動被雲遮師云若
與麼道早涉周遮了也進云龍得水時添
意氣虎逢山勢長威獰師云也是箇倚墻
靠壁漢問大開爐鞲烹佛煉祖如何是烹
佛煉祖之作略師云拶出眼睛穿卻鼻孔
進云恁麼則骨格天然就不假起䂓模師
云也須勘過始得乃云爐鞲洪開聖凡路
絕鉗錘密運鐵石心寒劈禪宗之骨髓裂
教網之葛藤一句全提千差截斷皇宮兜
率此界他方隨處建立法幢闡揚的旨如
月普印於滄江似雷洪鳴於空谷直得百
草頭上轉四諦法輪一毛孔中現百千樓
閣堯風蕩蕩舜日熙熙四海清寧兆民樂
業不是神通玅用亦非法爾如然畢竟承
誰恩力竪起拂子云天高羣象正海濶百
川朝。

上堂僧問聖德洪開選佛塲巍然古佛放
毫光單傳直指無回互洞徹玄宗振祖綱
超羣一句即不問臨濟賓主請師分師云
六耳不同謀進云獅子遊行無伴侶鳳凰
棲處絕籓籬如何是賓中主師云猛然踏
著來時路進云江城梅報千秋節岡石松
號萬載春如何是主中賓師云入山特訪
白雲人進云朝陽孕彩天光爽夕魄騰輝
海印開如何是賓中賓師云窮途路上愁
殺人進云手握吹毛全正令胸藏日月任
橫行如何是主中主師隨聲便打僧一喝
師又打問觀音菩薩從聞思修入三摩地
未審與禪宗是同是別師云水急魚行澁
山高鳥不棲進云離四句絕百非請師直
指西來意師云蟭螟踏斷眉稜骨進云某
甲不恁麼道師云汝試道看進云沒踪跡
處莫藏身師云如何是汝藏身處僧喝師
云醜拙巳露了也乃云凡行腳須具行腳
眼參方要識參方句如行舟者識水之淺
深御車者知地之高下遊山必須到頂叅
禪志圖了悟莫守寒巖困於途轍直下坐
斷報化佛頭說甚威音那畔也無今也無
古卓爾孤明也無聖也無凡凝然一體透
聲透色應化去來無跡無踪徧遊南北卷
也置於毫端放也充乎法界平等如如性
相不二斯是諸佛之慧命諸祖之法眼還
會麼千年破漆桶特地意分明復舉唐莊
宗皇帝問興化和尚朕在中原收得一寶
只是無人酬價興化云借陛下寶看帝以
兩手捧幞頭安膝上興化云君王之寶誰
敢酬價師云莊宗作家君王興化明眼宗
師酬價當時道風千古以正眼觀之可以
刮盲人之翳膜作佛祖之龜鑑復喝一喝
下座。

上堂僧問金剛經中有五眼如何是肉眼
師云隔窓不見外進云如何是天眼師云
絲毫無𦊱礙隨處任方圓進云如何是慧
眼師云截斷生死根進云如何是法眼師
云看破佛祖肝膽進云如何是佛眼師云
作四生之慧炬僧佇思師云瞎乃云破雪
梅花帶笑顏律回爕理鬬芳妍玄冥戢兆
端倪露漏洩威音那畔邊諸人若會得始
信世界未分早有佛性亘古靈明歷刦純
淨在聖不資在凡不減三世諸佛以此成
道度生諸大菩薩以此修證菩提聲聞緣
覺以此斷惑證真歷代祖師以此悟道作
人天梯航一切眾生以此𤼵心求無上道
所謂過去諸如來斯門以成就現在諸菩
薩今各入圓明未來修學者當依如是說
既依如是說今日萬善開方便門示真實
相且如何是真實相是法住法位世間相
常住。

上堂僧問達磨西來一字無全憑心地用
工夫又道過去心不可得畢竟如何用工
師云任你摸索不著進云如何是現在心
不可得師云築碎汝鼻孔進云如何是未
來心不可得師云豈容易與你道破進云
既三心不可得即今大眾參箇甚麼師云
疑殺天下人僧一喝師便棒問鼻端想現
吽字法一切惡者能破壞且道破壞箇甚
麼師云哪吒手裏黑漆鉢進云微玅金剛
三摩地即得如應法成就且道成就箇甚
麼師云金剛腳下三尺土進云謝和尚答
話師便打乃舉起拄杖云縵天布網欲羅
冲漢金鵬以拄杖作釣勢云四海垂鈎意
圖揚波錦鯉所以知識唱導意不在言竪
拂敲牀提持正令德山見僧便棒掀翻靈
𧉮舊宅臨濟見僧便喝震碎鬼窟魔山假
使言前薦得猶是認影迷頭句下翻身早
涉程途萬里更於叅究大似丙丁求火直
下承當秪恐不是玉是玉也大奇萬善恁
麼道莫謂壓良為賤只解把住不解放行
雖然如是三十年後此話大行。

臘八上堂僧問瞿曇未離兜率已降皇宮
未出母胎度人已畢因何今夜又覩明星
悟道師云但有路可上更高人也行進云
秪如未悟已前是如何師云眼橫鼻直進
云及乎悟後又如何師云無風起浪進云
大小瞿曇向者裏一塲敗闕師云過在甚
麼處進云憐兒不覺醜師云錯會不少乃
云今日臘月初八盡謂釋迦成道時節殊
不知成佛已來於今十劫故此未離兜率
已降皇宮未出母胎度人已畢既度人已
畢又何須今夜覩明星而悟道諸大德若
透得者重關棙子始知如來常在家舍不
離途中常在途中不離家舍去來無以象
動靜不以心不起本座徧坐道塲法法真
如塵塵寶所無一法不是遮那身無一物
不是遮那境無邊香水海攝入毛孔中百
億須彌盧總在腳跟下圓宗普應妙用該
通為總陀羅尼號大自在佛正當今日慶
讚一句作麼生道自有一雙窮相手撥轉
如來正法輪。

上堂僧問把斷要津即不問六通意旨請
師分師云我這裏一竅也無進云如何是
天眼通師云矮子入塲看傀儡倒騎驢子
上高樓進云如何是天耳通師云若將耳
聽終難會眼裏問聲方始知進云如何是
他心通師云隔垣聽音響遐邇俱可聞進
云如何是宿命通師云如人飲水冷煖自
知進云如何是神境通師云王索僊陀婆
一呼知三事進云如何是漏盡通師云龐
公笟籬龍牙木杓進云把住放行皆在我
收來拋去更繇誰師云也是美泥團漢乃
云天寒地凍衲子毛孔卓豎暖室商量便
落無計瞌睡所以雪竇道長松之下塊石
枕頭者般漢正好喚起來頂𩕳三千腦後
八百若是皮下有血者聊聞舉著通身汗
流故山僧今日撥轉船頭與諸人別處相
見去也驀豎拄杖云木上座適纔遊遍恒
河沙國土上至三十三天下至水輪空際
一念回頭坐在諸人眉𥈤上揚聲大呌曰
南贍部洲人𤼵火帶累東勝神洲人失城
甚生怖畏幸遇文殊菩薩云汝等俱是癡
眾生何必生大恐怖呌喚馳走但能息心
妄想三毒業火自然斷滅便乃合掌云我
等獲遇大士指入解脫之門甚生難遭之
想從今巳後永不退屈遂卓拄杖云木上
座與汝作證明。

元旦上堂拈香云此一瓣香德超堯舜道
邁義軒爇向爐中端為祝嚴
今上皇帝聖躬萬歲萬安伏願聖恩廣大恒
為萬乘之尊道眼圓明永作千秋之鑑此
瓣香奉為
昭聖慈壽恭簡安懿章慶皇太后伏願摩耶
再世瑤天永錫遐齡龍女重生金軀常樂
我淨拈香畢僧問佛祖家風舊人間歲月
新千年桃核裏原是舊時仁如何是新年
頭佛法師云穿婆衫子拜婆年進云新年
佛法蒙師指祝聖一句作麼生師云金闕
仙官呼萬歲寰中黔首慶昇平進云某甲
不恁麼道師云任汝卜度僧呈坐具云全
憑者箇無私力仰祝皇圖億萬春師云也
是重說偈言乃云歲庚新正初一百事隨
心大吉兩班龍象森森祝
聖壽同太極齊天一統山河四海兆民安逸
佛法流布乾坤萬姓咸霑利益人天景仰
樂修崇共證般若波羅密復舉僧問明教
嵩新年頭還有佛法也無嵩云無僧云為
甚麼新年頭無佛法嵩云張公喫酒李公
醉僧云老老大大龍頭𧉮尾嵩云明教今
日失利師云萬善或有人問新年頭還有
佛法也無但云有如何是新年頭佛法大
蟲舌上打鞦韆無尾猢猻倒上樹。

元宵上堂僧問驅耕奪食即不問如何是
奪人不奪境師云林中鳥語新野徑人踪
滅進云如何是奪境不奪人師云落花隨
水去漁父拾將來進云如何是人境兩俱
奪師云把斷要津不通凡聖進云如何是
人境俱不奪師云白雲何處去明月落誰
家進云料揀已蒙師指示上元佳節是如
何師云家家門前火把子進云慧燈剔起
乾坤朗天下人人樂太平師云得風流處
且風流乃云法身無形能現眾象聖智常
寂能應萬機即是當人妙明真心轉成四
智如迅雷震於長空似杲日照於幽谷所
謂大圓鏡智流出東方阿閦如來平等性
智流出南方寶生如來妙觀察智流出西
方無量壽如來成所作智流出北方成就
如來即自一心流出燃燈古佛今夜放白
毫相光照天照地有情無情均霑利益皆
賴
當今聖主無為之化所謂國政天心順官清
民自安村歌社酒共享昇平柳巷花街齊
歌有道此際萬善如何施設安禪樂道無
他事一盞清茶也醉人復舉代宗皇帝問
忠國師百年後所須何物忠云與老僧作
個無縫塔帝云請師塔樣忠默然良久云
會麼帝云不會忠云吾有付法弟子躭源
詔問之帝後詔問源云湘之南潭之北中
有黃金充一國無影樹下合同船琉璃殿
上無知識師云代宗帝明眼作家問著便
知落處故請塔樣盡謂國師默然處呈出
塔樣了也殊不知被代宗驀面一拶直得
粉碎無處摸索縱饒躭源到來亦是將南
作北鏤玉雕沙畢竟如何以拂子打圓相
云一念不生處團圞樣轉新
聖壽上堂拈香畢僧問僊鶴到金城籌添萬
壽亭某甲特上來請師慶遐齡師云天長
地久日月恒明進云桃熟三千曆芝香九
萬春師云華封三祝瑞靄九垓進云一輪
杲日無私照萬物咸霑大地春師云不勞
重讚歎乃云紹隆聖位心契真宗不言而
化天下歸崇菩薩降示神霄獨為萬邦真
主尊中之尊聖中之聖道超日月德冠乾
坤駕智海佈津梁豎法幢為龜鑑作蒼生
之慈父振佛法之頹綱體證金剛三昧頓
超塵劫大千所謂過量大人具足菩薩萬
行栴檀林裏修無上菩提選佛塲中辨衲
僧正眼畢竟得何三昧直登華藏玄門頓
遊毘盧性海。

解制上堂僧問菩提本無樹不離法身中
法身即不問解制請師通師云兔角杖挑
五湖月芒鞋踏破萬山雲進云本來無法
可說和尚今日因甚又惑亂人心師云卻
被闍黎帶累進云一滴曹溪流不盡法輪
常轉度迷津師云話頭也不顧僧一喝師
云錯乃云收起縵天網任他龍象奔騰劃
破地牢關放出牯牛蹴踏是則是切莫犯
人苗稼不見南泉道擬放溪東去未免飲
國王水草擬放溪西去亦未免飲國王水
草不如隨分納些些且道納些是個甚麼
金剛圈栗棘蓬鐵蒺藜乾屎橛一一嚼得
破一一透得明不妨掉臂而去雖然如是
正當九旬功滿解制一句作麼生道針鋒
影裏騎大鵬撞破虛空一輪月。

回海會寺謝恩上堂拈香畢師云佛祖機
關衲僧巴鼻有時放開有時捏聚捏聚也
佛祖髑髏粉碎放開也大悲手眼全彰眾
中還有麼僧問祖印高提出九重乾坤是
處演真宗帝道遐昌即不問回山祝聖請
師通師云恩逾邱山重須彌芥子輕進云
皇風浩蕩佛日增明如何是到家一句師
云龍驤兼鳳舞瑞氣滿園林進云恁麼則
萬里江山歸有道十方雲集賀師回師云
輕輕躡足龍門過惹得清風動地來進云
謝和尚答話師云切莫草草進云瞞他一
點不得師云且莫詐明頭乃云法不孤起
仗境方生水到渠成月來即印所謂聖人
無二道真諦俗諦以圓融聖人無二心世
出世間常安樂德配禹湯光騰泉石山僧
每慚鄙拙無補法門幸遇
聖君引入禁林肇開覺路深荷殊恩封號錫
印佛法尤賴於興隆濟宗從斯而丕振正
當謝恩一句作麼生道良久云恩深無可
語懷抱自分明。

上堂僧問優波離尊者持戒第一迦葉尊
者頭陀第一舍利弗尊者智慧第一恁麼
則成三如何歸一師云但是宿生承願力
當來定是超羣人進云某甲不與麼道師
云一任鑽龜打瓦進云腰纏十萬貫騎鶴
上楊州師云太富貴生進云五百人善知
識話頭也不識師云今日山僧失利問昨
日朝君即不問萬善同歸意若何師云是
聖是凡同在此進云五鳳樓前聽玉漏途
中一句又如何師云踏破澄潭月清光滿
四維進云到家一句又作麼生師云放下
兔角杖踼脫鐵草鞋進云人歸大國方知
貴水到瀟湘一樣清師云龍門無異客雲
外一閒僧乃云佛法無多子海口莫能宣
法性徧虛空摩醯鑑不出所以是法非思
量分別之所能解超諸塵累不落今時當
體全空廓無邊際直使陽和運轉梅花破
玉噴天香雪盡春回柳色搖金含露冷道
人行處萬境悄然一句全提亡鋒結舌且
如何道得轉身句剎竿頭上仰蓮心復舉
宋仁宗皇帝見僧看經問云卿看甚麼經
僧云護國仁王經帝云既是朕經為什麼
在卿手裏其僧無對師云仁宗皇帝探竿
在手到處驗人者僧只解看經未具看經
眼在所謂貪看天上月失卻手中橈當時
仁宗皇帝若問山僧但對云與陛下流通
有此祗對可謂手眼分明頭正尾正以免
後人檢點。

上堂僧問鼓音纔震猊座高登人天普集
即不問達磨面壁請師通師云瞌睡未了
進云九年冷坐無人識五葉花開遍地香
師云枝枝撑出珊瑚月進云自從四七分
枝後宇宙洪開選佛塲如何是選佛塲師
云龍象交叅聖凡共集進云煆煉五湖衲
子勘驗四海英靈如何是英靈子師云戴
角擎頭穿海嶽龍睛鶻眼辨諸方進云雙
手劈開生𣦸路翻身直上九重天師云一
句隨他去千山走衲僧乃云春日融和性
天廓朗山光明媚道體全彰剗草灌花皆
見性敲鐘伐鼓總明心掃地焚香渾身無
非樂土和南禮拜終日不離道塲一一與
諸人𤼵向上機頭頭揭示入門路若從觀
音門入者鴉鳴鵲噪竹韻松風若從普賢
門入者風柯月渚煙嶂雲林若從文殊門
入者荊棘林中下腳易月明簾外轉身難
若從彌勒門入者手把猪頭口誦淨戒趂
出婬房未還酒債總是菩薩入理之門也
雖然今日諸人畢竟從那一門而入豎起
拂子云識得者個一生叅學事畢。

上堂靈雲桃花保福樷竹龍潭紙燈百丈
笑哭者隊漢不是成家便破屋失卻熨斗
拾得榾柮平地栽蒺䔧心中含三毒佛祖
生冤家當頭誰敢觸驢腮馬頷得人憎戴
角披毛入地獄喝一喝。

* 燕京順天府愍忠禪寺語錄

順治十六年九月二十日師在海會寺受
詔入內苑萬善殿復奉
旨住愍忠啟建禪期於十月初四日進院至
山門云無量玅義百千法門諸人到者裏
又從那一門而入以拄杖一卓云八字打
開無障無礙正令既行佛祖不會喝一喝
便入至
佛殿以手指中佛云如何是佛一口針三
尺線又指左邊佛云如何是佛椶櫚葉長
夜义頭又指右邊佛云如何是佛糞掃堆
頭添𡏖𡒁者三佛既山僧與諸人道破且
道真佛即今在甚麼處所謂真佛不露影
取捨不見形大蟲眉上唱歌曲自是聾人
不解聽。

伽藍堂靈山囑付永作金湯相扶到底鐵
心石腸。

祖師堂達磨九年面壁無可不可不遇神
光一場懡㦬雖然如是且面壁意在於何
鷺鷥灘上立意在深潭裏。

據室當軒按劒唬鬼唬神不下禪牀用心
不臧愍忠即不然未跨門閫時好與三十
棒何謂據此室行此令卓拄杖三下便坐。

結制上堂師至法座前云以法空為座燈
籠笑咍咍法王登演處提持向上機大眾
如何是向上機亞豎摩醯三隻眼箭鋒相
拄莫能窺喝一喝遂陞座拈香云此瓣香
自從曠劫熏修到底靈根不昧拈來有據
有繇散去為祥為瑞爇向爐中端為祝延
今上皇帝萬歲萬安伏願龍圖現瑞鳳鳥來
儀此瓣香金枝永茂玉葉長春爇向爐中
奉為
昭聖慈壽恭簡安懿章慶皇太后伏願壽等
虛空心同日月此瓣香奉為
三宮皇后貴妃伏願法筵龍象呼三祝玉闕
金星照九重此瓣香奉為
皇室宗枝王公駙馬侯伯勳資伏願永作巖
廊柱石恒為佛法金湯此瓣香奉為
滿朝文武諸位尊官伏願忠簡
帝心恩霑黎庶此瓣香昔年飯裏咬破砂直
至如今飽不饑爇向爐中供養百癡元老
和尚以酧法乳遂攝衣敷座僧問趙州昔
日少謙光不下禪牀接趙王爭似吾師多
意氣披衣說法為陞堂且道是同是別師
云一般清意味料得少人知進云恁麼則
但見皇風成一片不知何處有封疆師云
不勞重說偈言問奉旨名藍揚祖道全提
三印振綱宗凡聖交叅即不問結制一句
請師通師云把斷咽喉進云且道其中還
有優劣也無師云人人鼻孔遼天進云恁
麼則苦𤓰連根苦甜瓜徹蒂甜師云上座
自生分別進云龍歸大海波濤靜鳳到蒼
梧氣象新師云不是汝安身處僧一喝師
云猶作主宰在乃云今辰荷蒙
大護法世界主請陞此座全提慧劍掃清犴
跡狐踪大啟紅爐煆煉精金美玉直令個
個頂門具眼人人腳底無私庶不愧龍天
方稱
聖意豈不綽綽然有餘裕哉且開堂祝聖一
句又作麼生道但願堯天風雨順天下英
才入彀中復舉僧問投子禪師如何是一
大事因緣子云尹司空與我開堂師云投
子恁麼荅話善對來機看孔著楔愍忠今
日或有人問如何是一大事因緣亦對他
道
皇上與我開堂若有個英靈漢道和尚恁麼
荅話大似矮子看戲隨人上下是則是要
見投子則易要見山僧則難。
明覺聰禪師語錄卷第二


* 音釋

爕
(俗燮字)。
劃
(霍國切音畫剖也)。
驤
(息良切音湘馬低昂騰躍也)。

彀
(居候切音姤矢持滿也)。

明覺聰禪師語錄卷第三　　　　貌三
嗣法門人海屋編

* 燕京順天府愍忠禪寺語錄

舉法如為首座上堂僧問唱演宗乘須敏
手維持大法頼鴻才唱演宗乘即不問維
持大法事如何師云玅舞不須誇徧拍三
臺猶藉大家催進云恁麼則大家團圞頭
共唱無生曲師云你試唱看進云木人把
板雲中拍石女含笙水底吹師云金風吹
玉管那箇是知音進云一種沒絃琴惟師
彈得妙師云子期今已去進云威音那畔
真消息今日堂中盡舉揚師云唱高和寡
乃云由基矢不發則已若發必要一箭定
江山良駒不行則巳若行必須一日走千
里聖人不言則巳若言必為天下法今則
建立法幢須用久叅作家通方達士施大
鉗鎚奮大機用可以開人天眼目可以作
四生梯航奪食驅耕為龜為鑑助揚法化
表帥叢林所謂意氣相投同聲相應如何
是同聲相應處金地遙招手江陵暗點頭。

上堂僧問陞堂說法龍天喜惡辣鉗鎚虎
皺眉棒喝交馳即不問愍忠佛法意如何
師云一箇秤錘重七觔進云戒定無二意
總共證無生師云到頭明月歸西去水出
高原總到渠進云恁麼則太平天子貴國
靖萬民安師云一任讚歎進云杲日當空
照乾坤更有誰師云莫向棺材裡瞠眼僧
喝師云得縮頭處且縮頭乃云正法眼藏
涅槃妙心靈丹一粒點鐵成金豎起拂子
云且道者個還受點化也無然則心本是
佛佛本是心所以人人佩靣菱花古鏡隨
類感應普現群機各據其位各謀其政若
乾得之生萬物若坤得之育萬物若雷得
之為震若水得之為坎若火得之為離若
土得之為艮若風得之為巽若金得之為
兊若聖人得之獨為天下之主德化兆民
若知識得之方為人天之師利澤四生正
謂有情無情皆共一體三身四智已圓門
五眼六通俱解脫常光湛寂體如如即是
如來大圓覺大眾如何是大圓覺喝一喝。

上堂僧問敕下洪開選佛塲人天瞻仰法
中王君臣道合融三際賔主歷然肅萬方
賔主歷然即不問君臣道合事如何師云
混元一氣象景福萬年春進云萬里霑恩
去也師云至化難逃問三玄三要事難分
得意忘言道易親一句明明該萬象重陽
九日菊花新明明萬象即不問如何是第
一玄師云須彌頂上仰青天進云如何是
第二玄師云蟭螟𥈤上打鞦韆進云如何
是第三玄師云薦取分明在目前進云如
何是第一要師云一條拄杖兩頭𠿕進云
如何是第二要師云句裡呈機不為玅進
云如何是第三要師云踏着秤錘開口笑
進云三玄三要蒙師指格外玄譚作麼生
師云汝合取口好進云雨過青山秀雲開
萬里天師云汝正好喫棒乃云露拄踏破
澄潭月六月紛紛降大雪驚醒崑崙擎鐵
叉錯打泥牛腦出血個中消息少人知神
仙秘訣不肯說世尊默默本無言可恨頭
陀俱漏洩且道漏洩個甚麼對一說倒一
說金剛腦後三觔鐵復舉甘贄居士到南
泉設齋請南泉念供養泉念云白牯狸奴
摩訶般若波羅蜜士拂袖便去齋後南泉
問典座甘贄居士在否座云彼時便去泉
便打破鍋師云雖是南泉據令而行也是
奈船不何打破戽斗今日居士來愍忠設
齋也不請山僧念供養也不用打破鍋不
見道他人坐處我不坐他人行處我不行
不是與人難共住大都緇素要分明。

上堂僧問鐵壁銀山寂寞塲到來龍象絕
商量其中若有英靈子踢倒紅爐見法王
眾中還有不受人瞞者麼師云手指空時
天地轉回頭石馬出籠紗進云果然點額
成龍去策馬金鞭萬里歸師云陣雲橫海
上拔劍攪龍門進云恁麼則春色滿園關
不住一枝紅杏出墻來師云閒言語乃云
北風凜冽滴水滴凍佛法大有只是牙痛
諸人若作佛法會張公喫酒李公醉若作
世諦會羅公照鏡呈醜拙要去天下覔醫
人蘓州有常州有月大三十日月小二十
九太陽門下打三更明月堂前正當午普
化曾搖鎮州鈴演祖慣打瓦子皷更問佛
法意如何無毛大蟲原是虎大眾還委悉
麼適纔山僧說此無義話諸人難信難入
復拈拂子云上來無限良因殊勝功德散
周沙界和南聖眾遂作女人拜下座。

華嚴會眾善信請上堂僧問奉旨開堂揚
舜德傳戒興禪報佛恩如何是禪門中事
師云一個棘蓬驀面擲進云降龍鉢解虎
鍚不是等閒虛受持如何是律部中事師
云不嫌鵝護雪惟喜蠟人冰進云參禪見
性守律明心本是一理如何又道禪律相
違師云布衣雖是暖爭比錦皮羔進云如
何得禪律不相違去師云眉毛廝結鼻孔
通同進云禪律二門即且止因齋慶讚意
如何師云信受奉行功無浪施進云恁麼
則端坐受供養施主常安樂師云知汝是
個貪嘴禪和問達磨西來不立文字因甚
又有楞伽經四卷師云口甜心裡苦進云
依經解義三世佛冤離經一字即同魔說
去此二途請師指示師云萬年峯頂一株
松進云諸法從本來常自寂滅相未審還
假修證也無師云個事圓成本無虧欠進
云祗如梁武帝問達磨云朕一生修寺齋
僧有何功德磨云實無功德意旨如何師
云大似喫李子只向赤邊咬進云今日緇
素設齋供眾未審當來得何果報師云須
彌頂上戴花冠進云恁麼則不須更問新
春意但看風和百草青師云來年更有新
條令乃云水寒龍退骨月出兔懷胎殿角
吞鴟吻鐵鋸舞三臺此四句中有主有賔
有照有用若會得此意者高超物表獨步
丹霄如或未諳且看量水打碓貴圖現成
畧說些葛藤以塞來命豎起拂子云重重
華藏世界重重華藏香水海百億毘盧樓
閣百億日月須彌一一香光莊嚴一一寶
葢珠網總在拂子頭上塵塵混入剎剎圓
融獨坐菩提樹下不起正覺塲中集菩薩
如雲會人天若雨普賢為長子文殊作次
男主伴交叅廣說眾義一乘圓教五性歸
宗淘法執而證偏空了真詮而證實相一
念普觀無量刼三身圓現於華臺所以法
門廣大尊特威嚴有眼難覩遮那身有耳
不聞華藏教令人難信難入故善財童子
南詢五十三人度烟水經福城登玅峯然
後歸見彌勒大士頃刻圓成今日華嚴會
上特請陞座山僧聊說一部華嚴大似一
會儼然諸上善人俱會一處若信者同登
華藏玄門若誦者共入毘盧性海復舉僧
問五祖演和尚一大藏教未審切個什麼
字演云鉢囉娘師云五祖老漢恁麼道將
八十一卷華嚴經盡情切出了也雖然婆
心太切要且無人領會。

冬至上堂僧問玄酒味方淡大音聲正希
一陽初動處萬物未生時如何是一陽初
動處師云君子道長小人道消進云雲淨
家家月霜凝𣗳𣗳花師云玄風初發動萬
物已生芽進云野老不知堯舜德鼕鼕打
皷祭江神師云也是辜恩負義漢問陰消
陽復即不問今朝冬至是如何師云文武
齊修清德政今朝天子拜南郊進云祗如
陰盡陽回枯木花開又作麼生師云春到
人間草木知進云恁麼則意氣不從天地
得英雄豈逐四時催師云靈苗秀巧剪春
風乃云為宗匠者要具打破虛空鉗鎚有
據甸英風韜畧方可格外生擒言前辨的
截斷生死機關塞定鬼門活路直令藏竄
無地計較難施進前無路退後無門猛力
當頭一錐管教喪身失命所謂絕後再甦
欺汝不得政當今日天地交泰一陽發生
土塊翻身石竹抽笋冰河發𦦨鐵𣗳開花
萬靈咸仰於韶光百物皆霑於雨露陰消
陽復且止還有一片無陰陽地不受點化
諸人還委悉麼曠刼巳來無變易洞然刼
火不相侵。

上堂僧問欽命傳來出九重皇期三剎闡
宗風異香匝地曇花現曹溪一派永流通
如何是萬善禪師云寰中天子垂衣化棒
喝交馳格外傳進云飯罷濃茶煎喫了池
邊石上數游魚如何是廣濟禪師云一條
白棒拄青天進云有人若問西來意破褲
無襠十數年如何是愍忠禪師云一片金
磚油裏煎進云鉢底龍吟霧杖頭虎嘯風
且道三禪是同是別師云一把柳􂅕收不
得和烟撘在玉欄杆進云恁麼則春色無
高下花枝有短長師云任汝緇素問如何
是先照後用師云寰中天子敕塞外將軍
令如何是先用後照師云馬陵道上死龐
㳙如何是照用同時師云棒喝齊施如何
是照用不同時師云今日天晴昨日雨進
云某甲即不然師云一任汝𨁝跳進云蛟
龍若出銀河窟管取長江水逆流師便棒
乃云皇天無私惟德是輔道備十方頓超
今古體之則神普應天中如麗日用之則
大風行塞外捲征雲所謂聖人之心則為
天下人之心則天下人之心咸歸聖人之
道由是君臣道合父子相親於今不化而
自善焉不治而自遵焉道乃賢聖之基德
為天下之本故感龍天擁護聖體康寧佛
日光臨皇圖固礪祗如今日龍象交叅咸
受
御供以何報答夜半石人穿鐵褲起來一跨
拜一步。

上堂僧問虛空為皷須彌為椎輕輕擊動
佛祖攢眉且道是甚麼人境界師云胡張
三黑李四進云一脚踢倒閻浮𣗳震動虛
空大地搖師云若無拔山力烏騅不易騎
進云炎炎六月火生冰夜半日輪當午照
師震威一喝進云也是虛空裏釘橛師便
打問昔日趙州訪一庵主云有麼有麼主
豎起拳州云水淺不是泊船處意旨如何
師云御街不許夜人行進云趙州又訪一
庵主云有麼有麼主亦豎起拳州却讚歎
禮拜又且如何師云官不容針私通車馬
進云一般豎拳為甚麼肯一個不肯一個
師云有縱有奪進云忽有人問和尚有麼
有麼又如何師云與他三十棒進云若不
同床睡焉知被底穿師云明三暗九進云
恁麼則透網金鱗破浪去回途石馬出籠
紗師云墮也墮也乃云混元未兆實相全
彰何勞立主立賓分玄分玅果然明眼作
家自有包天機畧掀翻腳下鐵崑崙逈脫
目前膠盆子抽卻雲門顧鑑不容臨濟料
揀勘破溈仰圓機不立曹洞五位穿卻法
眼六相打破黃龍三關若具超宗異目方
可照用同時拶開赤肉團邊放出無毛鐵
鷂若乃坐途守轍猶如病鳥棲蘆法戰停
機亦是困魚止濼如斯之人以何救濟遂
卓拄杖云打破牢關出陰界優游天地一
閒人。

上堂僧問明知生本不生之理因甚被生
死輪轉師云一念不生全體現六根纔動
被雲遮進云逢花須插戴遇酒飲三㮎文
殊被庵遮女一問為甚默然無對師云不
是知音不與談進云文殊默然和尚荅話
且道是同是別師云上中下七三七念一
進云一枝無孔笛顛倒兩頭吹師云者是
山僧慣得其便問龍蛇混󵙀凡聖交叅透
網金鱗翻身便去時如何師云寒蟬雖脫
殼終是抱枯枝進云一拳拳倒黃鶴樓一
踼踼翻鸚鵡洲又作麼生師云看君不是
金牙作爭解彎弓射尉遲進云袖裡金鎚
光燦爛吹毛寶劍逼人寒師云急須倒退
三千里僧一喝師便棒進云自從劈破威
音界萬紫千紅總是春師云且莫詐明頭
乃云佛祖本源衲僧命脉喚作如如烏玄
鵠白不落宮商離魍魎宅大用現前天然
超格眾中還有身負須彌胸藏日月者麼
可繼瞿曇千載金燈堪扶臨濟三玄的旨
手提寶鏡照破六趣之幽冥頂具神機劈
開三途之桎梏鬼界魔窟化作功德之林
酒肆魚行原是維摩丈室所謂頭頭是彌
勒處處觀世音諸人還要與觀音相見麼
以拂子一拂便下座。

上堂僧問大道無相湛寂如如常在目前
當人不委請師指示師云峯高不長無根
草林壑幽深卻隱雲進云若能皮膚脫落
盡孤高氣格逈凡塵師云金龜撞破壁蚯
蚓展泥沙進云月船不犯東西岸須信篙
人用意良師云弄潮須得弄潮人問如何
是眼葢乾坤句師云杲日當空明宇宙臨
機誰是出頭人進云如何是截斷眾流句
師云船子虛空舞鯉魚上剎竿進云如何
是隨波逐浪句師云看取棚頭美傀儡牽
抽全藉裡頭人進云龍得水時添意氣虎
逢山勢長威獰師云借人帽子赴人席乃
云波斯跳上珊瑚樹跛鱉空中把月吞蝸
角蜒蚰穿海嶽無端撞倒鐵崑崙此語喚
作如來禪也得喚作祖師禪也得若作祖
師禪會壁上安燈盞堂前置酒臺問來打
三盞何處得愁來若作如來禪會夜夢不
祥門書唵囕半夜醒來依舊平坦諸人諦
信得去不用𦘚蛇添足若是依稀鼻孔彷
彿眼睛你軰茄子瓠子好似朝菌不知晦
朔蟪蛄不知春秋不知月閏之大小米價
之高低近來京城太平皇風浩蕩百姓謳
歌將一文錢買得三個大燒餅喫得飽齁
齁地夜來不睡花氊蓆曉向街前唱哩囉
大眾且道唱個甚麼三個孩兒抱花皷莫
來攔我毬門路。

上堂僧問前百丈道不落因果為甚麼便
墮野狐身師云秤錘原是鐵進云後百丈
云不昧因果為甚麼便脫野狐身師云一
雙紅杏換消梨進云不落不昧又作麼生
師云總是野狐身進云恁麼則鴛鴦綉出
從君看不把金針度與人師云耕夫製玉
漏不是行家作進云泥牛飲盡澄潭月石
女加鞭不轉頭師云引不上乃云木毬在
手當陽拋出驗龍𧉮鐵笛隨身到處逢塲
歌一曲通方達士敲唱俱隨克壯徽猷揮
戈佛日磨礱智劍吞吐栗蓬至於煉石補
天敏手割城奪壁機謀敲猛虎口裡牙取
毒龍頭上角若能如是方稱濟下兒孫堪
據曲彔木床以為唱導之首畢竟唱個甚
麼擂鐵皷撞金鐘報道楊岐正脉通復舉
陸亘大夫謂南泉云弟子家中有一瓶瓶
中養一鵝今鵝長成欲要出瓶不得打破
瓶亦不得損卻鵝如何得出南泉呼大夫
亘應諾泉云出也師云南泉鈎錐在手慣
用得便大夫雖被他一釣便上管教瓶裡
鵝未知落處山僧恁麼提掇不是扶強欺
弱要且涇渭分明。

臘八上堂僧問世尊夜半覩明星而悟道
也是眼中著屑和尚今日鳴鐘皷以陞堂
那堪雪上加霜且道其中還有悟也無師
云不因今日事爭識賣𤓰客進云當門不
用裁荊棘後代兒孫惹着衣師云也是熟
處難忘進云毘婆尸佛早留心直至如今
不得妙師云山冷春和笋出土一池碧水
照人寒進云明眼宗師天然猶在師云塗
污山僧了也進云某甲罪過師云彼此作
家進云相隨來也師云低聲低聲問雪山
苦行六年多夜覩明星事轉訛說法度生
即不問未悟已前事若何師云若不入水
爭見長人進云既悟已後又作麼生師云
明眼人落井進云清淨本然無一事眼中
著屑禍門開師云不覩雲中鴈焉知沙塞
寒進云威音那畔無消息錦上鋪花幾萬
層師云惟有韓公文燦爛不妨再轉念篇
章進云祖禰不了生前事殃及兒孫終日
忙師云不因筵前酒席過那知今日面慚
紅進云超群須是英靈漢敵勝還他獅子
皃師云也須喫棒始得僧一喝師云鼓粥
飯氣乃云一佛出世千聖讚揚一花現瑞
五葉流芳法化流通於大千隨機普度於
震旦所以佛說一切法為度一切心我無
一切心何用一切法只因眾生心病轉多
佛乃設下諸品玅藥殊不知後學執藥成
病摘葉尋枝故世尊在靈山會上臨末梢
頭拈花示眾格外提持不立文字教外別
傳要令人人悟佛知見慧性開廓契證實
相玄宗通達真空玅理教人立地成佛謂
之㨗徑一乘之法既然如是瞿曇今夜覩
明星悟道又悟個什麼良久云夢裡惺惺
有彌勒覺後空空無釋迦。

立春上堂僧問臘盡寒猶在心空性不空
若明叅學事大地鼓春風如何是逢春一
句師云鳥啼無影樹花發不萌枝進云萬
里陽和動千家喜氣新師云須信壺中別
有天乃云無陰陽地律初回無影枝頭花
始發今值春王之首三陽開泰之辰風光
扇野暢人懷負酒携琴遊郭外若論衲僧
分上自有本地風光普天匝地不被寒暑
推遷不屬生死交謝直饒虛空粉碎大地
平沉不曾動着脚跟下一􂅕頭毘嵐風起
刼火洞然亦未曾壞著腳跟下一毫毛不
見道大火所燒時我此土安隱。

嵗旦上堂僧問元正啟祚景物重新祝聖
一句請師舉揚師云祝融峯頂萬年松進
云恁麼則三足臨霄漢重輪貫紫微師云
五鳳樓前彩鳳舞九龍亭上現龍圖進云
為報寰中百川水來朝此地莫東歸師云
但得雪消去自然春到來問江山千古秀
花木四時新如何是迎新句師云戶納禎
祥書戩穀街前童子舞桃神進云如何是
國泰民安句師云一人有慶兆民頼之進
云如何是風調雨順句師云鼓腹作村歌
擊壤遊花市進云恁麼則法輪常轉無今
古佛日增輝刼外春師云與汝沒交涉乃
云運轉鴻鈞之始新頒鳳曆之初皇風浩
蕩於乾坤旭日雍熙於御宇所以天和地
利物阜時康萬象含春花卉敷茂鶯鳴御
苑瑞靄皇圖風以調雨以順禾登九穗麥
秀二岐官以慶民以歡文致昇平武偃干
戈蒼生鼓腹於寰中佛法弘揚於世外又
蒙聖典啟建禪期有煩大眾同登寶殿仰
祝無疆畢竟如何祝讚遂起身拈香云
聖躬萬歲萬萬歲。

元宵上堂僧問年來不覺又元宵雨雪飄
飄度野橋正恁麼時如何是轉身句師云
八角磨盤空裏走進云水到渠成龍退骨
月穿潭底水無痕如何是出身句師云拽
轉天關並地軸任憑擺手出通津進云藏
身處兮沒蹤踪沒踪跡處不藏身如何是
入身句師云靈龜曳尾自取喪身之兆進
云地暖陽回花爛熳牧童鼓掌笑春風如
何是脫灑風流句師云人在忙中皆錯過
太平無事酒顛人進云恁麼則動容揚古
路不墮悄然機師云早已墮了也僧便喝
師云錯乃云宮闕鰲山照紫微太平氣象
樂怡怡生歌動地連天震火𣗳煌煌攪雪
飛今日陞座貴圖應個時節一機普應上
下無差如月當空徧照十方剎土似燈朗
耀能破天地昏衢法法圓現於心宗處處
光輝巳解脫動靜無踪收放有據妙運靈
虛性朗常光無定相圓成寂照體虛究察
本真空不假修證了本無生且道還有向
上事也無陜府灌鐵牛嘉州打大象。

解制上堂僧問慈雲布四海法雨潤九洲
海宇聲名震皇恩何以酧師云一言道不
盡進云堯風蕩蕩千邦定舜日輝輝萬國
寧師云萬古莫能移進云國朝謀烈無雙
士翰苑文章第一家師云君使臣以禮臣
事君以忠進云天共白雲曉水和明月流
今日解制又作麼生師云杖頭送出千山
去一鉢資身四海遊進云一言玅法傳天
下萬里江山永太平師云庶民有賴乃拈
拂子打○相云結也從此結以拂子劃破
○相云解也從此解所謂此根若解先得
人空一根既返源六根成解脫若證人空
者有佛處不得住無佛處急走過明眼衲
僧直須勘破三千里外絕誵訛獅子擺壞
黃金鎻喝一喝復云三月期完十方雲散
法喜禪恱肩挑步擔叨蒙
佛心天子建立無上法幢啟大罏鞲祖風奕
振且政當今日解制謝恩一句又作麼生
道聖制週隆今巳解紫微長照壽無疆。

上堂普天之下率土之民總不出吾
皇化育之中所謂聖人有道天下歸焉然則
澤加四海樂徹九重日應萬機之暇深究
宗門的旨欲俾正法流通故命愍忠結制
又令律門而信禪門脫敝衣而着珍服雖
則門庭有別正眼觀來歸源無二何謂叅
禪貴見性持律但束身是則是且道身性
相去多少心地含諸種靈苗遍處生。

上堂僧問如何是和尚家風師云黑漆鉢
盂口向天進云如何是宰官家風師云玉
笏朝天去進云如何是居士家風師云清
齋念佛來進云如何是衲僧家風師云渴
飲曹溪水饑吞栗棘蓬乃云十五日巳前
兔未生角鼠不生牙十五日已後土廣人
稀相逢者少正當十五日豎窮三際橫徧
十方若作佛法會觀音頭上頂彌陀不作
佛法會波斯手裡失巴鼻若能頂門具眼
不被人惑任他說胡張三黑李四大者大
法身小者小法身死猫頭金剛圈東頭買
貴西頭賣賤衲子幾多錯過伊可憐當靣
莫能薦薦不薦火箭飛來射汝靣擲下拄
杖云穿過髑髏。

上堂僧問向上宗乘即不問臨濟四喝請
師分師云倚天長劍逼人寒進云如何是
金剛王寶劍師云截斷天下人舌頭進云
如何是踞地獅子師震威一喝進云如何
是探竿影草師云你沒鼻孔漢進云如何
是一喝不作一喝用師云有時恁麼有時
不恁麼進云四喝已蒙師指示全提正令
是如何師云觸着腦門裂僧喝師便棒乃
云空刼露柱不異今日識得三拈却七若
是恁麼正好○○○○拈却三識得一若
不恁麼也須○○○○○諸人還識得落
處麼不見道家中無物野老愁祖意教意
都不立夜來白鼠閙啾啾楖栗勦除無處
避錯手打翻甕裡油潑得堂前黑漆漆石
女醒來伸手摸無位真人笑聒聒夜夢不
祥睡不安早起門前書大吉以拄杖卓云
急急如律令喝一喝。



明覺聰禪師語錄卷第三

* 音釋

𠿕
(苦弔切音竅不安妥也)。
吻
(武粉切音刎口脣邊曰吻)。
濼
(弼各切音
薄陂澤也)。
桎梏
(上職日切音質足械也下古祿切音谷手械也)。
蜒蚰

(上夷然切音延下于求切音尤蜒蚰蟲名)。
戩
(子淺切音剪福祥也)。

明覺聰禪師語錄卷第四　　　　貌四
嗣法門人海屋編

* 燕京順天府愍忠禪寺語錄

侍御何公請上堂僧問三教本來無異路
曹源一派滿乾坤曹源一派即不問五家
宗旨請師分師云屈指從頭數逐一問將
來進云晴空轟霹靂大地悉皆聞如何是
臨濟宗師云敲骨取髓痛下鍼錐進云紅
旗光閃爍一鏃破三關如何是雲門宗師
云大洋海底火燒脚倒騎鐵馬上須彌進
云線去針來處君臣道合時如何是曹洞
宗師云夜半正明天曉不露進云理事元
無礙法法總歸真如何是溈仰宗師云圓
機密意水乳相投進云青山常獨露覿面
絕無蹤如何是法眼宗師云不許夜行投
明早到進云五家宗派蒙師指不昧正因
事若何師云個事古今明似鏡進云恁麼
則佛法本無多雖慧不能了師云罕遇作
家進云和尚莫壓良為賤師云山僧罪過
乃云大道體寬若太虛本性圓明如古鏡
萬物本閒心泯自靜到者裏直饒德山棒
也須拱手臨濟喝合取唇皮有問有答便
涉言詮談玅談玄污人心地大藏小藏鬼
神茶飯更有般食人糟粕漢將古人公案
穿鑿卜度名為提唱更相付囑以訛傳訛
瞎却人天眼埋沒祖師心良可悲也若是
出格禪流必不墮他臭糟甕裡自有跨海
神機別立生涯愍忠恁麼道將三百六十
骨節八萬四千毛孔搓作一團拋向諸人
目前了也各自理會秖如今日台斾臨筵
合作麼生只將補袞調羹手撥轉如來正
法輪。

上堂三尺龍泉手裡提千魔百怪膽魂飛
真饒鐵額銅頭者失却頂𩕳第一機若論
第一機釋迦摸索不着彌勒手提不起迦
葉𥁞力覷不破天下知識說不出愍忠不
惜唇皮總為諸人揭露了也且道揭露出
甚麼門前古樹全彰古佛法身紺殿祥雲
悉是遮那境界牛欄馬廄清淨伽藍罏炭
鑊湯極樂國土搥門打戶共演真常伐皷
敲鐘並歸圓覺所以頭頭無礙道處處啟
圓通𨵙然無寄不落泥洹畢竟如何履踐
露柱穿靴水上立石人火裡踢紙毬。

上堂寂寥非內無影樹下鷓鴣啼寬廓非
外匣裡青𧉮獅子吼若作佛法會不是祖
師心若作世諦會亦非涉露布所謂參學
者要識賓主句如閙市賈容辨取異寶奇
珍採驪珠不忌九洄之淵求美璞無憚三
襲之險具此奔流度刃之機麗日光天之
目一任橫三豎四卷舒自繇棒雨喝䨓了
無干涉如何是獨脫底人不住中流與兩
岸隨緣在處獨稱尊。

上堂維那出眾作女人拜近前三步义手
而立師拈拄杖作揖勢進云賓主歷然師
云我者裡不容者死屍那一喝師便棒那
又喝師云棒上不成龍問釋迦應世即不
問如何是無相法身師云泥猪癩狗進云
如何是圓滿報身師云麒麟身上生紋彩
進云如何是千百億化身師云驢事未了
馬事又來進云三身已蒙師指示透網金
鱗作麼生師云與你燒尾始得乃云泥人
手中拂子跳上三十三天穿過帝釋鼻孔
撩他發性把虛空一摑直得粉碎帶累無
神通菩薩無處安身赤躶躶地諸人若信
山僧提持不枉到愍忠請揚宗旨如其未
會山僧不妨再揭示一番豎起拂子云瞿
曇出世為一大事因緣無非談者個達磨
東土來直指人心見性無非指者個天下
知識行棒行喝無非要人會者個龐公有
男不婚有女不嫁大家團圞頭共說無生
話亦是說者個祇如諸人還知落處麼迎
賓與送客千聖也同躔。

上堂檀信驟然至修齋佈津梁發起誠心
意臨時請上堂傍通一線道大藏鉢囉娘
豎起拂子云者一大藏教圓滿修多羅盡
從這個演出若與聲聞說四諦法知苦斷
集慕滅修道若與獨覺說頓漸法令他破
其法執當體全空若與菩薩說一乘法令
他圓滿菩提歸無所得若與修羅說無為
法令他息其嗔心修證善慧若與地獄說
十善法令他發菩提心超出苦海若與人
天說般若法令他頓悟真空獲無生忍大
眾拂子有此玅用得無碍辯才為甚麼諸
人用他不着口似磉盤且道過在甚麼處
只因妄習迷真性失却頂上玉髻珠。

上堂百千玅義不離心源無量法門咸歸
方寸若能一念廓開便信本心是佛深達
實相了最上乘玅性發光亘古圓明不昧
法身無相寂滅所以不動道塲遊化諸國
應剎塵於瞬息洞海嶽於毫端能使難思
教海指掌而念念湛然無盡真宗目覩而
心心契合弘張教網撈摝五性三乘頓赴
玄機撥開千聖五眼所以隨處作主遇緣
即宗全機收放又作麼生縱奪靈符佛祖
印撲碎哪吒第一機。

* 浙江杭州府臨安縣觀音禪寺語錄

入院上堂云當軒按劍善舞者稀格外提
持為尋知巳眾中還有知巳麼僧問觀音
院裡觀音閣勢至樓前勢至臺若是兩忘
聲色者觀音那裡出頭來出頭且止請問
和尚今日作麼生師云把斷要津不通凡
聖進云松風歸野壑法雨潤寰區師云點
着山僧痛處進云謳歌道路踴躍眉端去
也師云野老不知堯舜德鼕鼕打皷祭江
神乃云建法幢立宗旨門庭草故選佛塲
開閫外施機域中石裂殺活星馳劈破三
要三玄掀翻佛祖窠臼有時恁麼塞汝咽
喉有時不恁麼放汝出氣有時恁麼不恁
麼高高峰頂立深深海底行透過那邊隨
機展演南贍部洲打皷北俱盧洲上堂一
劍定乾坤一言安天下共享昇平之樂以
助無為之化豈不美哉政當今日開堂祝
聖一句作麼生道澧覇龍圖禎紫殿荊藍
鳳舞慶玄宸復舉三聖云逢人即不出出
則便為人興化云逢人即出出則不為人
師云三聖興化雖然一門出入爭奈驢馬
不同途一人放行驚羣搖嶽鬼哭神號一
人把住佛祖不容壁立萬仞扶豎臨濟正
法眼藏還他二尊宿若論正令全提不如
錦山一級地何謂一朝權在手便把令來
行喝一喝。

當晚小叅拈拄杖卓云鞭起水牯牛耕翻
祖翁地犁耙巳上肩業債難逃避要作臨
濟兒孫直須向異類中行擎頭戴角氣岸
如王一拳拳倒黃鶴樓一趯趯翻鸚鵡洲
方可扶宗荷教撐門立戶秉佛祖鉗錘啟
大罏鞲有時一棒不作一棒用縱中有奪
奪中有縱有時一喝不作一喝行冬行春
令臘月鳴雷敲骨取髓痛下鍼錐遂卓拄
杖云是汝諸人還覺得腦門熱麼喝一喝
立兩序上堂簷流不溢海獨掌不浪鳴樷
室欲輪奐全憑眾弟兄今既股肱法門如
眾星拱北恂恂穆穆東西兩序悉聽指揮
兵隨印轉將逐符行佐贊樷林光揚祖道
烹金琢玉拔楔抽釘呼牛作馬指鹿為羊
人法雙忘能所俱泯到恁麼田地乃可據
佛祖位為人天師奮金剛杵現自在身隨
處作主左右逢原還有同聲相應同氣相
求者麼龍飛攫霧千山動虎嘯生風萬里
寒。

佛誕上堂僧問拏雲攫霧即不問舊店新
開意若何師云新出紅爐金彈子簉破闍
𥠖鐵面門僧喝師云再喝看僧又喝師云
放汝三十棒乃云世尊初生一盲引眾盲
相牽入火坑一手指天迥出威音巳前一
手指地切莫迷頭認影天上天下個個眉
毛長八尺惟吾獨尊口是禍門殊不知大
似靈龜曳尾自取喪身之兆剛被雲門一
棒打殺與狗子喫貴圖天下太平至今橫
屍露骨腥風遍野無有一人與他雪屈錦
山今日路見不平將三千餘年公案翻招
與黃面老子雪屈去也便下座以拄杖打
散。

孤朗禪德薦師請上堂驀拈拄杖左邊卓
云直下是右邊卓云不是豎起拄杖云是
與不是麄言及細語皆歸第一義擲下拄
杖云諦聽諦聽若論第一義三世諸佛通
身是口說不著歷代祖師通身是眼覷不
破錦山不惜兩片唇皮放開一線與諸人
道不壞金剛體無念即純真靈機活鱍鱍
坐斷涅槃城所謂處生死流驪珠獨耀於
滄海踞涅槃岸桂輪孤朗於碧天故生也
全身現死也全身現若會個中意徹見娘
生面大眾若見娘生面便知朗公令師去
處若知生死去處以此酧恩無恩不酧以
此報德無德不報畢竟薦拔一句如何道
佛祖位中留不住浮幢王剎現全身。

上堂今朝四月十有五農家種田忙碌碌
公子折巾罷翫遊閨婦養蠶日辛苦惟有
風流和尚酒肆逡巡朝遊天台暮歸南嶽
倐念之間便回僧堂遇著憍陳如攔胸扭
住問云上座適纔到甚麼處遊戲來向伊
道未有常行而不住未有常住而不行道
了被憍陳如當心一拳依舊騎佛殿出山
門去也鼓掌呵呵大笑下座。

祈晴上堂久雨不晴浸爛瞿曇鼻孔長天
杲日攤眼衲僧眉毛以拂子一拂云撥開
雲霧始見青天直饒萬里不掛片雲青天
皎皎地也須喫棒始得大眾且道過在甚
麼處試道看如無山僧自道去也擊香几
云一擊虛空成粉碎扶桑湧出日輪紅。

薦亡請上堂死死生生沒了歇所造從前
皆業因一念回光俱頓釋便證無生契本
真者是李氏孺人一生受用事得大自在
處所以處生死不經生死羅籠罹疾病不
被苦痛相逼幻境非真離幻即覺真覺非
咎體性昭然慧鏡孤明照破心城夜夢靈
源湛寂頓開腦後神光不涉玄微體無去
住如月在天普印千江之水似聲傳谷和
鳴五樂之音騰騰任運密密卷舒迥出生
死關頓超識暗海一任三界遨遊速往九
蓮淨域以拂子一拂云彈指廓開雲外路
目前無礙即菩提。

大悲誕日上堂十方諸國土無剎不現身
月印千江波底明尋聲常救苦非是耳根
聽池邊蛙皷語𨵙𨵙深談實相溪山林藪
盡作琴聲瑤池現瑞放大光明所謂百草
頭上薦取老僧閙市叢中識得天子到者
裡把得住識得主不妨顯擒虎之機發掣
電之用直饒臨濟德山也立下風正當慶
讚一句作麼生道以拂子作獻勢云將此
身心奉塵剎是則名為報佛恩復舉雲門
云聞聲悟道見色明心遂擡手云觀音菩
薩將錢買餬餅放下手却是饅頭師云雲
門恁麼說話大似好肉剜瘡自討受屈一
生不得快活錦山即不然教伊不得動著
動著三十棒。

端午上堂僧問超宗異目即不問第一義
諦是如何師云萬里望崖州進云義諦巳
蒙師指示端陽一句作麼生師云不須門
上畫蜘蛛僧呈坐具云還有者個麼師云
認著依然猶不是僧喝師便打廼云今朝
五月端午日鍾馗手裡把鐵筆朱雀玄武
作祟殃家家門首書大吉赤口白舌盡消
除摩訶般若波羅密或有個出格者道長
老與麼說話俗氣不除是則固是錦山門
下一點也用他不著何謂人人有個護身
符子入水不漂入火不燒三頭六臂難近
身天魔鬼怪莫能測且應時及節一句又
作麼生道盤中角黍膩人齒不飲雄黃酒
更高。

上堂僧問向上宗乘即不問錦山勝境是
如何師云十錦亭前下馬臺進云從來是
教院今改作禪林且道是同是別師云同
則總同別則總別進云恁麼則者一片地
多少人得道也師云鐵蟻放卵進云獅吼
象嗷登寶座龍吟虎嘯出天台師云閒言
語廼云有佛處不得住十錦亭中莫駐憇
無佛處急走過踼翻玲瓏巖直透九仙洞
有時錢王山頂嘲風美月有時竹林橋畔
撈魚摝蝦是汝諸人向甚處摸索山僧脚
跟底回首撞見觀音菩薩在閙市裡懸羊
頭賣狗肉山僧問他作甚麼見伊眼目定
動口裡喃喃便攔腮一摑鑽入諸人眉毛
縫裡去也還委悉麼擲下拄杖云良哉觀
世音全身入荒草。

師誕日上堂僧問乾坤千古壽日月四時
新海屋添籌處蟠桃九熟春今辰師誕即
不問如何是蟠桃九熟春師云咬着粉碎
進云和尚既為知識因甚三熟三偷師云
莫謗山僧好進云者個是和尚事如何推
在學人分上師云如何是你分上事僧便
喝師云與你沒交涉廼云翠竹吟風青松
篩月若作境會寒山饒舌所以道人人有
個生緣處一叚風光耀古今圓同太虛􂅕
毫不減現堅密身亘塵沙劫父母未生前
脚跟破紙纏父母既生後鼻孔俱漏逗諸
兄弟且道漏逗個甚麼以拂子打􃉥相云
任從滄海變終不與君通。

上堂僧問龍驤虎驟拂雕鞍朝扣秦關暮
入韓行到水窮山盡處請師直指出長安
師云就地撮將黃葉去入山推出白雲來
進云正恁麼時還有落處也無師云動容
揚古路不墮悄然機進云如何是悄然機
師便打進云和尚不施痛棒教學人如何
進退師云汝且領出去廼云綠槐影茂蟬
鳴西陸怨斜陽白藕花香風透南窓醒客
夢浮𤓰沈李凉簟冰屏紅粉佳人渾身受
用風流公子脫體全彰大眾錦山恁麼說
話且道是佛意是祖意向者兩途覷得破
紅爐騰熖冷如冰凍得烏鴉白似雪脫或
未然六月初一最炎熱炙得白鵠黑如漆
不見道寒時寒殺闍黎熱時熱殺闍黎伏
惟順時保愛。

田頭園頭請上堂僧問歷祖相傳即不問
錦山說法是如何師云教伊徹骨徹髓去
進云今日龍象交叅阿誰證明師卓拄杖
進云某甲禮拜去也師云恰遇着個跛鱉
子乃云禾鐮未動諸賢十聖罔知金钁纔
拈六臂三頭莫測提起也珠回玉轉放下
也合水和泥高處平低低處補足打成一
片不借渠力轉身有路不犯鋒鋩放去收
來超方越格所謂得之於心應之於手保
福簽𤓰叢林龜鑑地藏種田衲僧家風打
開解脫門一任銅牙鐵嘴咬嚼且收功一
句如何道脫却簑衣閒臥月無為鼓腹唱
村歌。

立秋上堂火雲流野遍空燒竹簟清凉暑
漸消無位真人止白汗金風黃葉戰空飄
犀牛扇手懶搖客聽砧聲思寂寥大地咸
知秋信到誰將生死掛眉梢以拄杖一卓
喝一喝。

邑侯劉公到寺上堂昨夜夢飛熊曉庭喜
鵲噪早得好消息必定文星到既文星到
聆音大野泉石騰輝仁風開寶地之華惠
露洒祇園之草股肱王室城壍叢林撥轉
如來正法輪不負靈山親付囑今日台斾
臨筵一句作麼生道崇基叠秀春雷動雨
過錦山插漢青。

上堂昨日新秋今朝上堂井桐葉落雨過
初凉祖師頂門一着活卓卓地鐵匙挑不
起不涉寒暑推遷衲僧正法眼明歷歷底
刀斧劈不開不屬移新換舊萬象莫能藏
覆諸聖無以擬倫牛角不用有兔角不用
無鶴頸不用長鳬頸不用短迥今古絕羅
籠直饒德山將大地束為一棒打他不著
臨濟將海口把為一喝枉費心機祇如不
涉功勳底人如何話會上士遊山水中人
坐竹床。

七夕上堂僧問啟戶容吞空界月撐舟剌
破水中天嫦娥會問牛郎女乞巧𤓰期熟
未然生熟即不問如何是自家底𤓰種師
云踏着秤錘硬似鐵進云恁麼則離窠脫
臼去也師云黯黑石牛兒超然不出戶進
云綻破頂𩕳寒夜月歸來七夕趂穿針師
云切莫錯認定盤星乃云金風玉露滴梧
桐秋水溶溶湛碧空此日人間皆乞巧牛
郎織女喜相逢諸兄弟相逢且止且道合
談何事良久云少年一叚風流事祗許隹
人獨自知喝一喝。

中元上堂十五日巳前千眼覷不見千手
摸不着十五日巳後推不向前約不退後
正當十五日現成公案好與三十棒因甚
如斯三世諸佛亦如是歷代祖師亦如是
天下知識亦如是錦山亦如是還有不恁
麼者麼不見道剛刀雖利不斬無罪之人
復偈云秋光巳度中元節大地幽冥今日
决彈指圓成八萬門鑊湯罏炭盡消滅喝
一喝。

祈雨上堂日晒龍鱗巖谷靈泉絕㳙滴地
分龜背禾頭菜甲盡乾枯若要雨似盆傾
必須風雲際會拈起拄杖云拄杖子化為
龍王四方行雨去也雖然如是但欠雷鳴
遂卓云一聲霹靂喧天地甘雨霶𩃱萬物
生。

中秋上堂中秋月上元燈光明一片無失
無增既無失無增因甚月頭月尾大地黑
漫漫正當十五夜皓魄當空掛清光滿太
虛大眾還委悉麼如未錦山與你註破缺
時圓相有脚頭原在肚皮下圓時缺相無
舌頭吞縮在口裡且應時及節一句作麼
生道人人盡望今宵月誰信房中失却燈
師至龍濤山上堂橫空布鐵網打鳳羅龍
坐石垂綸竿求鰲釣鯉還有衝浪錦鱗麼。

僧問蒼松掛月蒼松外翠竹吟風翠竹邊
簉破上頭關棙子龍濤山頂浪滔天浪滔
天即不問如何是勺水興波師云陣雲橫
海上拔劍攪龍門進云恁麼則澍甘露法
雨滅除煩惱熖也師云也要風雷相送進
云某甲大出小遇師云莫認苕菷柄喚作
赤斑蛇乃云山頂洪濤浪拍天龍王常在
護金僊山僧到此宏宗旨拄杖挑來個個
圓不見古德云若餘一法不成法身若欠
一法不成法身若有一法不成法身若無
一法不成法身豎起拂子云向者裡倜儻
得分明便會雲門乾屎橛洞山麻三斤楊
岐三脚驢本師破米篩開眼也着閉眼也
着舒卷縱橫出沒自在且全機獨脫意作
麼生不落聖凡無位次無修無證自然尊。

上堂僧問千峰叠翠雲如畫萬壑鳴琴水
似雷我既不隨聲色去何妨聲色逐人來
如何是不即不離句師云我者裡一屙便
了進云祗恐不是玉師云你具甚麼眼便
恁麼道僧擬議師便喝僧亦喝師便打乃
云無手之人打鐵皷禪床驚起虛空舞揚
聲大呌聽者稀報道金剛爛如土噫者尿
床鬼子是甚麼語話以兩手拍膝云誰人
知此意令我憶南泉。

上堂大座當軒紅爐烈熖擬議進前火星
迸面還有不懼者麼僧問錦山獅窟龍象
交叅今日開爐鋾鑄凡聖如何是鋾鑄凡
聖一句師云拶出眼中黑瞳子進云人人
自有本地風光何須借此鉗錘師云一番
煆煉一番新進云如此則痛棒難酬去也
師云知恩者少乃云錦山院裡今朝大啟
爐鞲錢糧不豐不敢侵用常住柴炭聰上
座自有個方便權將大地為罏日月為炭
煆煉凡聖天魔外道羅剎夜义三頭六臂
總在裡許同寒同熱同明同暗同生同死
同得同證更須知有不在裡許者諸人還
委悉麼如未且待明年正月半與你道破
舉慈朗首座上堂千里同風喜見招天倫
意氣道相交助揚法化超今古臨濟宗綱
不寂寥所謂烹金琢玉貴乎作家拔楔抽
釘應須好手秉金剛寶劍斷衲僧命根𩗺
下栗棘蓬塞破虛空口苟非格外人馬行
格外事大眾如何是格外底事豎起拂子
云不因同床睡焉知被底穿。

上堂古德道結制七日了也水牯牛作麼
生又古德道結制七日了也拄杖子作麼
生錦山道結制七日了也露柱懷胎作麼
生出來抵對看莫非一喝是麼莫非打個
圓相是麼莫非展兩手是麼莫非吐舌示
之是麼莫非作女人拜是麼諸昆仲若到
諸方呈此見解即得若是錦山門下一總
沒交涉何謂要從本分中道得一言相契
山僧拄杖子兩手分付脫或躊躕且歸堂
吃茶去。

謝邑侯劉公上堂僧問宗風大播龍象臨
筵學人進前乞師垂示師云吸乾滄海水
珊瑚吐蘂新進云恁麼則祇園增瑞氣台
星耀紫宸師云調羹好手忠簡帝心進云
大顛叩齒韓公知歸和尚今日與劉公如
何相見師云相見又無事不來還憶君乃
云月掛錦山萬民瞻仰春來花縣眾卉芬
芳所謂堂堂正體坐斷報化佛頭朗朗秦
鏡照破誣人肝膽片言折獄隻手調羹坐
微塵裡現堅密身於一毫端行不言令元
是過量人方行過量事大眾過量人巳見
過量事已聞政當酧謝一句作麼生道了
無一物堪相敬展意全憑一瓣香。

中期上堂結制限三月如今將半過門庭
清泠淡罕得見檀那饅頭䭔子多時別水
飯蒿湯當純陀諸兄弟且守清貧所以君
子食無求飽居無求安就有道而正焉可
謂好學也雖然門風清淡且喜佛法未曾
寂寞昨夜三更金剛走入殿裡與帝釋論
佛法爭之不已驚醒山僧拽拄杖到殿裡
問你是甚麼人夜半在此相閙金剛云我
與帝釋論日面佛月面佛帝釋云月宮日
宮有人成佛者故號此名也金剛云佛之
一字悉是虛名殊相劣形皆為幻色山僧
聽畢與他判斷一人把住牢關一人魚眼
當珍珠各人三十棒大眾錦山今日舉似
還有佛法也無或有英靈漢出來道和尚
恁麼為人也是普州人送賊是則是山僧
亦賞汝三十棒。

冬節上堂豎起拂子云釋迦得者個謂之
教外別傳達磨得者個謂之直指人心衲
僧得者個謂之大機大用所以德山入門
便棒臨濟入門便喝歸宗斬蛇石鞏架箭
者一隊無意智漢向無陰陽地絕後再甦
星飛電捲冰河發熖枯木生花雖然如是
政當今日陰陽交泰意作麼生陰向鼻端
滅陽從眼裡生。

戒子請上堂僧問戒性定圓明無礙清淨
慧如何是戒師云弒佛弒祖進云如何是
定師云自東自西進云如何是慧師云定
水滔天進云如何是得戒底事師云脚跟
下薦取進云謝師指示師云轉見不堪乃
云昨日沙彌子今朝大比丘彈指登聖位
毘盧頂上遊所謂戒者如金剛王寶劍亦
如百千日月寶劍者能殺生死魔五陰魔
煩惱魔故處生死而不染在佛祖位莫能
留處處圓明處處解脫日月者照破無明
惑愚癡惑恩愛惑入魚行酒肆沒交涉百
花林裡不沾身念念純真念念無退大眾
錦山雖與麼道若喚作戒入地獄如箭射
不喚作戒高沙彌親見藥山。

臘八上堂臘月朔風砭骨冷枯梅吐玉占
瓊林霜天午夜明星現爍瞎瞿曇雙眼睛
盡謂釋迦老子今夜覩明星悟道成等正
覺坐微塵裡轉大法輪若恁麼會穿鐵草
鞋行脚未有了日在不恁麼會又錯過釋
迦老子豎起拂子云大眾明星現也還見
麼擲下拂子云鐵牛不喫欄邊草好女不
著嫁時衣。

元旦上堂僧問歲更今日曆人是舊年人
如何是舊年人師云眉毛依舊額上橫乃
云新年頭舊年畢村家田舍門書大吉僧
家排行渾如鵷立仰祝
聖君壽同太極輦道清塵邊疆絕敵龍圖現
瑞彩鳳呈祥人人擊壤謳歌個個鼓腹樂
業祗如林下衲僧畢竟將何報答寶罏沉
水焚金殿一句無私利有情。

春日上堂我手何似佛手挽回寒谷芳春
我脚何似驢脚踏斷東風脊骨陽回大地
氣轉鴻鈞溪邊楊柳暗露文殊眼睛巖畔
梅花廓開普賢鼻孔苟能會得頭頭是道
法法全身脫或未然觸目是境不見道莫
守寒巖異草青坐定白雲宗不妙。

竹菴西堂嗣法上堂三百餘年寂祖道錦
城方我破天荒掀飜海岳求知巳喜遇銅
頭忤逆郎山僧擔子全分付巖竇雲窩深
隱藏美則美矣飲水也要貴地脉不見道
打麵還他州土麥唱歌須是帝鄉人卓拄
杖一下。

元宵上堂空界無塵玉一團夜深光浸逼
人寒燃燈古佛入闤闠敲鑼普請大家看
且道看個甚麼驀豎拂子云畫樓舞袖醉
春風火樹銀花滿市紅誰信自家屋裡事
庭前露柱掛燈籠。

解制上堂春暖發天機黃鸝出翠微雪消
堤柳綻香薄嶺梅稀遠道攜孤策輕寒捲
衲衣九旬同聚首期滿各分飛從上古規
有結必有解有解必有結拶破無底籃放
出魚龍鱉成龍者雲騰致雨四海興波為
蛇者竄草深藏怕人見面雖然如是各具
一種神通三昧三十年後也解為祥為瑞
為妖為孽去也莫怪渠儂多意氣他家曾
踏上頭關。

進退兩序上堂竹木蓊欝鳳鳥爭棲河海
淵深魚龍聚止所以流通正法眼藏貴乎
瞎驢承當扶起門前剎竿必仗弟兄努力
所謂先進於禮樂野人也後進於禮樂君
子也如鐘在𥲤高低普應前後無差叢林
藉此森嚴法道自然攸久且大功不宰畢
竟如何但願東風齊著力一時吹入我門
來。

上堂春風蕩蕩春草萋萋黃鸝下翠柳白
鷺過青溪臨濟不會佛法大意枉喫三頓
棒雲門不會當頭句錯折一隻脚帶累後
代兒孫兔頭上覔角卓拄杖云錯錯將謂
耆婆有妙方原是善財手中藥。

佛涅槃日上堂名園花笑繡谷鶯啼迅雷
震地虛空皺眉瞿曇老人一生化導已畢
速往常光樂土既然如斯因甚又道若謂
如來滅度非佛弟子若謂如來不滅度亦
非佛弟子大眾向這兩途覷得破識得他
安身立命處自然不被生死流轉脫或未
能總在生死海內出沒。

佛誕日上堂悉達未降皇宮巳前四海肅
清山是山水是水無是無非男女各安其
業巳降皇宮之後便誑謔閭閶是非𨦟起
誘引男女奔南走北覔佛覔祖所以一猱
吠實千猱吠盧卞和刖却足黃帝覔驪珠
大似靈龜曳尾自取喪身之兆錦山要且
不落他圈繢何故知他心行虧多少同門
出入不同鄽。

送法衣至上堂剪紅霞裁白㲲條條水路
片片金光羅紋結角不露鋒鋩線去針來
渾然合相展開沒遮攔披來無背向提起
衣召大眾云大庾嶺頭提不起因甚拈來
裏大千密潛鷄足山為甚已傳錦山手且
道者叚風光阿誰致得自從踏斷曹溪路
受用通身爛熳紅。

退院上堂颺下青原鈯斧拋却秘魔木叉
不聽錦城畫角惟聞啼鳥落花佛法禪道
拈向一邊火種刀耕衲僧本分無位真人
灑灑落落自由自在且臨行一句作麼生
道以拄杖架肩云楖栗橫擔不顧人直入
千峰萬峰去。


明覺聰禪師語錄卷第四

* 音釋

𨶑
(傾入聲寂靜貌)。
攫
(匡入聲爪持也撲取也)。
簉
(初救切篘去聲衝也)。

馗
(渠為切音逵人名也)。
𥲤
(渠上聲鐘架也)。
􃉦
(徒協切音牒細毛布也)。

明覺聰禪師語錄卷第五　　　　貌五
嗣法門人海淳編

* 再住錦山觀音禪寺語錄

進院上堂拋磚引玉價重連城點鐵成金
克家之子眾中莫有克家之子麼僧問昨
夜苕溪春水發梅香探步迎雲活一段風
光笑轉新乞師指示無篙筏既是無篙又
作麼生撑師云拄杖在我手進云曲曲水
灣灣溪連環九鎻如何去師云但看把艄
人進云流入滄溟正杳然漁郎來問如何
道師云白雲深處老僧家進云釣盡獰龍
風正順滿船空載月明歸師云好個消息
乃云豹隱大山將有年口生白醭懶談禪
無端又被風吹出舌動雲雷震大千所謂
法無定相居必有方道不虛行遇緣即應
再禮耶舒相好整頓佛祖徽猷提起無文
寶印印破百匝千重放出陜府鐵牛觸殺
南山白額臨濟老禿奴未是白拈賊大丈
夫兒超釋迦越彌勒切莫穪鄭穪楊點胷
點肋須知更有向上一路始得正當為眾
竭力畢竟作麼生道雲門一曲重新唱扶
起門前舊剎竿復舉法燈和尚云本欲居
山藏拙養病過時祇緣先師有個未了公
案出來與他了却時有僧問如何是未了
底公案燈便打云祖禰不了殃及兒孫僧
云過在甚麼處燈云過在殃及你處師云
山僧鄙志如斯只思崖壑潛身亦為本師
有個現成公案未了今日對人天眾前舉
似且如何是現成公案錦包特石化為壁
焦尾青桐太古音。

臘八上堂驀拈拄杖云一二三四五五四
三二一識得一叅學畢踏翻無底船穿靴
水上立脫却臭肉汗布衫莫向餬餅裏呷
汁可笑瞿曇夜覩明星悟道大似判官手
裏拾得鐵筆連忙走入閙藍中便道金剛
般若波羅密以拄杖一劃云錦山忍俊不
禁為他劃斷爛葛藤亦免後代兒孫將鄭
州棃喚作漳州橘且聰上座有甚麼長處
便恁麼道摘破香囊薰大唐昭陽殿宇生
春色。

上堂迦葉慳阿難富靈雲見桃花香嚴擊
竹悟者般澹話知他是有祖師意是無祖
師意錦山一向風頭稍硬不入他華屋不
履他門途獨宿孤峰目覩雲漢松石為枕
蒲草作榻有時臨滸看瀑有時耕月鋤雲
大眾且道山僧與麼為人還會祖師西來
意也無儂家不管興亡事盡日和雲占洞
庭。

立兩序上堂建大法幢擊大法皷𣒰檀林
裏獅子遊行瑪瑙階前象王蹴蹋同扶臨
濟綱宗共展衲僧巴鼻且衲僧巴鼻作麼
生展一棒掀翻滄海去直超佛祖上頭關。

春日上堂僧問新春百物盡萌芽不意梅
花蚤到家未審衲僧分上還有循環也無
師云花簇簇錦簇簇進云恁麼則堂堂獨
坐千峰頂卓卓分明萬古春師云虎嘯風
生進云有意氣時添意氣不風流處也風
流師云好個慶快衲僧廼云天地容顏麗
江山氣象新髮從今日白人是舊時人冰
解銀壺活波斯便轉身陽和無硬地驊騮
踏軟塵五陵公子閨閣佳人携琴載酒睇
盻而歌曰勝日尋芳泗水濱無邊光景一
時新等閒識得東風面萬紫千紅總是春
有個英俊衲僧道長老者話是古詩為甚
今日作佛法用但向他道自從踏斷來時
路拍拍拈來總是歌。

安維那知客侍者上堂雲門一曲臘月念
五錦山移向念四吹唱貴乎拍拍相隨著
著是令手提輪槌萬人叢裏敵勝三頭六
臂潛形八面哪吒乞命任他魔佛到來具
大眼目分辯涇渭雪竇打破茶鍾驚起木
馬疾如閃電走得通身白汗流犀牛扇子
扇一扇𩗺下大千塵剎中覔則知君不可
見見不見清寥寥無瑕玷攤向人前任展
轉。

歲旦上堂僧問金輪影動徧界流輝玉闕
令行大千草偃政當恁麼時未審承誰恩
力師云木馬嘶風萬里驚進云可謂一人
有慶兆民賴之師云堯風永扇萬年春進
云應時納佑理自常然祝聖一句又且如
何師云祥雲繚繞擁金闕進云某甲即不
然師云汝又作麼生僧舉坐具云只將者
個為標格仰祝吾皇億萬春師云重說偈
言乃云三百六旬之首二十四氣之初斬
新條令拄杖開封佛祖到來也立下風龍
象蹴踏必敬必恭伏惟大眾萬福襄扶正
法流通政當今辰祝聖一句作麼生道閶
闔九重仙樂奏瑤池三祝等乾坤。

元宵上堂今夜燈明古佛放白毫相光徧
照大千世界釋迦彌勒在光影裏橫屍倒
臥等覺玅覺在光影裏頭出頭沒文殊普
賢在光影裏轉身不得天下衲僧在光影
裏覔佛覔祖乃至四生六道蠢動含靈在
光影裏張牙努目錦山恁麼告報諸人還
信得及麼若也信得功不浪施若也不信
三十年後趙婆沽醋。

佛誕日上堂未離兜率十影神駒追不及
已降皇宮黃梅時節動薰風未出母胎無
端特地自活埋度人已竟人從陳州來不
得許州信大眾既是不得信因甚麼年年
初度驢糞燒香馬尿茶金盆惡水驀頭澆
酬恩打殺非常事也是奴兒見婢驕是則
是錦山不圖酬恩報德自有別行一路窺
籓不入據鼎不嘗直向悉達未降皇宮巳
前當頭坐斷不重諸聖不重已靈何謂佛
之一字吾不喜聞或有個英靈漢道和尚
恁麼提唱大似掩耳偷鈴山僧許伊具衲
僧眼。

還山上堂無邊剎海自他不隔於毫端十
世古今始終不離於當處驀拈拄杖云木
上座駕隻鐵船遊四天下文殊把舵普賢
搖櫓直至西瞿耶尼打坐北鬱單越赴齋
在中途忽遇一陣狂風暴雨東海龍王轟
個霹靂雲散天霽連忙回到山門遇著金
剛云我快活我快活任汝到處去來不如
我者裏木上座云者裏是甚麼所在金剛
無語懡㦬而退以拄杖卓一卓喝一喝。

上堂語不到處諸佛難下口機不離位剌
腦入膠盆明眼漢沒窠臼彌綸三界撈摝
四生高超物表明格外機裂破無為之鄉
鋤盡性田之草透過威音那邊理事無礙
圓同太虛無欠無餘拈起也大地黑漫漫
放下也目前平坦坦全提一句意又作麼
生當頭坐斷鐵牛頸驚走波斯落楚鄉喝
一喝。

中秋上堂僧問驚風括地透衣寒月到中
秋分外圓銀宇光輝人盡望馬師拈示更
無端如何是今宵團圓底意師云斬却月
中桂清光滿太虛僧擬議師便喝乃云萬
機不到處寒光蕩蕩地口說不到處金風
颯颯地手提不起處玉露滴滴地穩密田
地處秋水湛湛地所以神光不昧萬古徽
猷含剎海於龜毛之中移乾坤於兔角之
上山頭鼓浪井底揚塵新羅國裏打三更
太陽門下正當午中秋請上堂寺裏擂鐘
皷普請今夜看同去遊月府還有來翫賞
者麼一年一度中秋夜蹉過佳期不再來
復舉馬師父子翫月師云三人證龜成鱉
祖云正恁麼時是如何師云無孔鐵鎚當
面擲西堂云正好供養師云兩手捧不起
百丈云正好修行師云好事不如無南泉
拂袖便行師云未免鐵蛇繞脚祖云惟有
普願獨超格外師云雖有格外機且無祖
師意馬師父子雖排一盤棋勢完全却被
山僧花劈了也諸人委悉麼機前明的旨
句後削千差。

重陽上堂乃云秋風開竹戶分明獨露本
來人落葉响空階驚起法身藏北斗夜半
醒來沒處尋擎頭戴角空中走天魔弗識
來繇聲聞莫知去就八臂哪吒把捉不住
千眼大悲覷他不破若是明眼道流自合
知機識變隨機普應萬物齊彰有此韜略
不妨登高坐石看斷雲與野鶴俱飛遊倦
倚松聽竹韵和雨聲共亂東籬舒菊慶賞
清杯敘已交遊談玄談玅設若萬機休罷
千聖不携意作麼生無事閒來門首望馬
拖車過响咿啞。

* 杭州府餘杭縣灋喜禪寺語錄

順治庚寅年師受眾紳衿居士等謂於八
月初一日進院至。

山門云閙市門頭通方閫域不可思議象
龍直八畢竟與阿誰相見喝一喝。

佛殿雲門打殺德山折殿簡點將來各見
一面新長老到者裏合作麼生到即不點
伽藍堂弘宗在我護教由你赤膽円心相
扶到底遂以手插香。

祖師堂無角鐵牛眠少室驀地看來只是
你昔年若解把住封疆佛法不到今日正
當佛法委付不肖且道放行是把住是。

方丈者一片地乃是驅耕奪食之塲𤊳佛
煉祖之所你有一丈還你一丈你有一尺
還你一尺其中若有作家便請單刀直入
有麼有麼便據坐。

當日孝廉何樸菴居士等請上堂師至法
座前拈眾紳衿請啟云雷音震忉利文光
動天府句句截千差言言洞肺腑大眾聽
宣切莫莾鹵拈僧會司請啟云同中有異
異中有同磨銅削玉體露金風如何是體
露金風底句以手度帖云丹桂香飄秋正
濃宣畢以拄杖指法座云大寶華王露頭
露面早為諸人說法了也更要山僧第二
杓惡水潑還委悉麼其或未能不免畫蛇
添足去也遂陞座拈香云此瓣香道超日
月德逾乾坤爇向爐中端為祝延
今上皇帝聖壽萬安伏願社稷休徵邊圉寧
靖此瓣香錦繡叢中流出箭鋒影裏拈來
奉為本縣文資武烈諸位尊官并護法紳
衿居士等伏願常為覺海金湯永作彤庭
玉柱此瓣香名不得狀不得突出難辨欲
避無從爇向爐中耑申供養現住金粟本
師百癡元大和尚用酬灋乳之恩遂攝衣
就坐師云齧鏃之機陷虎威將軍立處十
分危不容眨眼揚眉看敵勝還他獅子兒
眾中還有獅子兒麼出來哮吼看僧問苕
水磨銅千頃綠隹山抹黛一痕青自古法
王無法說為誰說法為誰聽師云自古輪
王全意氣不彰寶印自然尊進云雖然如
是爭奈落在第二頭師云渠儂得自繇進
云恁麼則龍驤虎驟風雲際會去也師云
十方同聚會個個學無為進云天共白雲
曉水和明月流師云切忌隨波逐浪乃云
全機提唱曲為今時獨踞高峰宗風掃地
驀拈拄杖云新法喜和泥合水去也我為
法王於法自在殺活臨時高超物表誰知
業債難逃無端被人推上曲彔木牀口裏
水漉漉地說性說心說玄說玅雖然如是
若說著一字當墮拔舌犂耕所以承言者
喪滯句者迷直令鵾鵬變化點鐵成金海
嶽夷平移星轉斗有恁麼驅耕手段方可
撐門拄戶為法為人揄揚祖道正當今日
開堂新行條令一句作麼生道拈起鏌鎁
光燦爛銅頭鐵額也攢眉復舉寶壽開堂
三聖推出一僧壽便打聖云恁麼為人非
但瞎却者僧眼瞎却鎮州一城人眼去在
壽便歸方丈師云寶壽劈太華之手三聖
擒猛虎之機二老雖竿木隨身逢塲作戲
一時足可觀光若謂扶臨濟正宗太遠在
何謂只見波濤湧未見海龍宮。

當晚小叅若論此事如無毛鷂子遼空不
留其跡直得星攢碧落月浸丹邱山青水
寒風恬浪靜者個說話猶坐在潔白地上
未到縣崖撒手在新法喜不作者般去就
要且大家委悉山僧昔在天台通玄寺一
日飯裏咬著一粒沙向威音未開口巳前
和聲嚼碎七零八落清滴滴白寥寥去來
不以象動靜不以心有時十字縱橫有時
壁立萬仞有時揚眉瞬目有時簸土𩗺塵
山僧分上盡情吐露了也汝等諸人分上
又作麼生良久云莫恠相逢太多事光陰
似箭急相催。

立頭首執事上堂僧問如何是和尚家風
師云拄杖箬笠進云如何是古佛重光師
云堯眉八彩舜目重瞳乃云虎豹威雄全
歸牙爪之力鳳龍飛舞必藉羽翼之功巧
匠墨繩裁長補短良工好手繡錦鋪花雖
是俊俏英靈岐嶷神穎方能擔荷宗乘扶
持法社自然水乳相投意氣相接上下肅
如內外安貼正當竭力之際如何指陳玅
手不須誇徧拍三臺猶藉大家催。

重陽孝廉何樸菴嚴子參請上堂大凡叅
禪向上一著如今日眾紳衿登高相似必
須到頂若不到頂焉知宇宙寥廓秋毫為
大東魯為小既然到此合作麼生轉身進
前則千尋瀑布退後則萬仞縣崖左邊荊
棘叅天右邊毒蛇攔路到者裏轉得身生
死不能羅籠愛欲不被牽纏挺出風塵之
表直超玄玅之機有句無句龜毛穿却者
邊那邊超然不涉若是倚墻靠壁漢大似
瞎驢繫鐵橛朝打三千暮打八百有甚麼
過雖然如是莫道灋喜壓良為賤擲拄杖
下座。

結制上堂洪爐大座自今開龍象憧憧奮
迅來瓶鉢此時俱放下莫將山水掛心懷
諸人既到此有三件事與諸人議定一者
生時不肯坐死了不肯臥二者不得覔佛
覔祖指東畫西三者不得動著法地若動
著一切不安但二六時中平坦去無是無
非無人無我因緣到來春雷震動直得百
草頭上現出金毛獅子一毫端上突出無
位真人照用同時人境俱奪歷古磨今輝
天鑑地若是隨羣逐隊漢東邊浪蕩西邊
遊戲他日閻王老子打算飯錢將何抵對
莫道山僧無警策事到頭來悔巳遲。

上堂僧問向上宗乘即不問如何是鐵饅
頭師云塞斷汝咽喉進云恁麼則無米飯
阿誰能喫師云無面目漢進云未審還有
不從口食者麼師云有進云如何是不從
口食者師云從鼻孔裏食進云莫道邇來
多澹泊雲門胡餅趙州茶師云謝汝供養
乃云雪峰毬雲門普發機須是千鈞弩李
廣將軍射石頭錯認南山白額虎寒山撫
掌笑呵呵金牛飯桶堂前舞何謂今日因
齋慶讚供養十方諸佛生歡喜心乃合掌
讚歎云善哉無上士供養極如意大寶玅
莊嚴功德不思議羙則羙矣有個深沙神
道我自從喫飯不曾咬著一粒米自從穿
衣不曾掛著一寸􂅕雖然恁麼且道他還
具眼也無不見道有念盡為煩惱魔無心
未合祖師意。

大佛開光上堂法身無相體徧虛空報身
有形光騰丈六容儀挺特貌目慈嚴見者
皈依聞者讚歎乃至童子戲聚沙為佛墖
皆以成佛道何況蔡居士發大勝心重粧
聖像今日又請山僧陞座舉揚般若為佛
開正知見洞明十虛毫髮無間所以粧報
身而證法身信宗乘而悟般若亘古今而
不昧顯幽暗而常明無行不圓無果不滿
正當今日為佛開光一句作麼生道以拂
子向佛點云點開碧眼無遮障洞見十方
塵剎中復舉趙州云金佛不度爐木佛不
度火泥佛不度水真佛內裏坐師云趙州
老漢擬他別有長處元來坐在窠臼裏大
似頑蛇戀窟無有透脫之路法喜設使若
有恁麼見解斬為三叚。

上堂佛祖樞機宗門關要無言童子暗嗟
吁無脚仙人劈面跳我若據令行你便高
山看紙鷂我若平坦去你便入海撈蝦蠏
我若十字縱橫你便花街柳巷觀聽大眾
且道此人還是神通妙用法爾如然有人
緇素得分明許汝親見法喜。

冬至上堂冬節以前混元剖判萬有參分
冬節以後晷運密移陰消陽復正當冬節
日萬卉回春意日添一線長寒梅香破玉
石筍暗抽條若論衲僧分上脚跟底硬剝
剝地金刀剪不碎玉斧劈不開一任寒暑
遷流生死交謝何曾動著一􂅕毫復舉慈
明圓祖冬日掛榜僧堂前作此字<img:>
<img:>其下注云若人識得不離四威
儀中首座顧謂眾云和尚今日放叅明聞
而笑之師云法喜有人識得此意大開東
閣安排明窗設或未然山僧不惜唇皮與
諸人註破慈明向潔淨地上打疊了也寫
出篆文鳥字不落時機鬼神莫能測天魔
覻不破大眾還委悉麼一般清意味料得
少人知。

請化士上堂扶持祖道必頼高人化導檀
那還須上士入鄽垂手應運無方打氊拍
板唱無腔曲自然到處合調達者知音為
眾竭力遠涉程途一句作麼生道搶榆尋
食非鳳毛膽氣包天入虎穴。

因雪上堂馮夷剪破澄潭練飛作天花掩
畫圖夜深庭際堆三尺未審有人立也無
山僧記得古人有言下雪有三種僧一者
蒙頭打坐二者吮筆吟詩三者圍爐說食
我法喜門下幸無此輩三飱粟米飯一桶
沒鹽羹苦樂同受發明向上宗猷亦有古
人之風不見楊岐和尚云楊岐乍住屋壁
疎滿牀盡撒雪珍珠縮却項暗嗟吁翻憶
古人樹下居又我本師云屋不在廣無礙
即居眾不在多相安即住所以一言以為
天下法剪除衲子膏肓令人安心向道正
當恁麼時還有立雪咨叅者麼雪後始知
松栢操事難方見丈夫心。

上堂僧問如何是海底泥牛銜月走師云
看取脚下進云如何是巖前石虎抱兒眠
師云通身無影象進云如何是鐵蛇鑽入
金剛眼師云髑髏粉碎進云如何是崑崙
騎象鷺鷥牽進云佳人引月上樓臺僧喝
師便棒進云恁麼則袖裏金鎚光燦爛吹
毛寶劍逼人寒師云惜取眉毛好僧又喝
師云退過一邊乃云君子一言必須至理
相打趯拳必須倒你叅禪之人必須叅到
無叅處疑到無疑處山窮水盡處緊把牢
關毫無走作向一念未生已前直下坐斷
根泯情忘死生路絕到與麼田地釋迦老
子是個撐糞船漢達磨祖師是一枚白拈
賊天下善知識是個塗毒皷三藏十二部
是判官簿一千七百則公案亦是腐草堆
山僧如斯告報諸人還信得及麼不枉山
僧到寺已承檀信請揚正法頂門若具摩
醯眼識破根源沒甚奇。

臘八剃度上堂僧問世尊夜覩明星悟道
如何是悟道一句師云坤維步步起腥風
進云霜風徹骨寒處處梅花發師云入眼
即成勞進云金屑雖貴入眼成翳何物入
眼而不成翳師云琉璃殿上莫㞘沸廼云
慧刀割斷愛羅網圓頂緇袍德不孤要識
如來成道日彼既丈夫我丈夫汝未出家
時心心慕道念念離塵既出家巳秉佛律
儀登佛階梯若是伶俐漢聞者般話便能
領略則不用埋頭雪嶺六載勤勞夜覩明
星方成正覺果能恁麼不負出家之志且
今日瞿曇成道得度一句作麼生道金刀
削盡娘生髮便是牟尼佛子孫。

元旦上堂僧問昨日殘年即不問今朝新
歲意如何師云十八隹人愛巧粧進云如
何是新年人師云剔起眉毛看兩眼烏崒
嵂進云如何是舊年人師云自携瓶去沽
村酒却著衫來作主人乃云昨日臘已去
今朝春又來佛法無定期豈容人安排既
無安排畢竟如何驀拈拄杖云山僧以此
祝
聖聖壽無疆以此讚官僚必享千鍾祿以此
願檀護共證佛菩提以此說佛法我法妙
難思以此慶新年萬物咸皆泰所謂在天
而天在人而人居方而方居圓而圓智周
萬物以無勞形充八極而無患者是衲僧
分上事如何是新年頭佛法可笑憧憧賀
歲客借婆衫子拜婆年。

元宵上堂始賀年初一今朝又上元華堂
歌擊皷燈月耀乾坤正當燈月交輝之際
光境未忘之時見是何物直饒光境俱忘
復是何物大眾向者兩途覻得破燈明古
佛不須別處尋討今夜花衢柳巷動地放
光俾一切見者聞者手舞足蹈是事且止
祇如衲僧分上又作麼生自從劈破華山
後萬年流水不知春。

解制上堂心不是佛智不是道破紙包屎
橛囫圇嚼不破所以道人貧智短馬瘦毛
長牛角不用有馬角不用無大者大法身
小者小法身日應千差事同一體打開布
袋口分袂各天涯石女夜來吹觱篥無影
草裏驚出蛇雖然如是若要變化去山僧
更助汝一陣風雷相送遂卓拄杖云幾多
頭角成龍去蚯蚓依舊鑽泥沙喝一喝。

佛涅槃日上堂愁雨灑斑竹春山啼鷓鴣
瞿曇末後事金槨示雙趺騎驢下地走穿
鞋赤脚歸平生盡用腕頭力脚跟線斷追
不及無處覔千古令人思不息作哀聲下
座。

佛誕日新城縣圓明菴完萬佛懺請上堂
僧問未離兜率已降皇宮未出母胎度人
巳畢請問和尚為甚麼今日又降生師云
為人須為切殺人必見血進云恁麼則大
地瞻仰去也師云速禮三拜進云徧身現
塵剎何處不風流師云與闍黎分上毫無
干涉廼云清淨法身金沙灘頭馬郎婦圓
滿報身紋生錦繡玉麒麟千百億化身牛
頭沒兮馬頭回今辰悉達降誕九龍吐水
沐浴金軀大眾且道者三身浴那一身以
拂子劃卅云若向者裏倜儻分明已知三
世諸佛共個鼻孔出氣即一為三即三為
一總在生死關頭接物應機是則是更須
知有一人不受教化造無間業不重諸聖
不重已靈朝打三千暮打八百終日聲色
裏臥且道此人還受懺悔也無大膽駕頭
衝突過小胆哀告訴所繇。

辭眾上堂法無定相烏鷄徹夜潑天飛道
不虛行象駕不遊於兔徑去去來來合自
繇旋天轉地機如箭明明歷歷絕囊藏覔
則知君不可見蚊蟲眉上打鞦韆夜叉頭
上全體現杖挑日月出苕溪路逢衲子隨
勘驗大眾路逢達道人且與他說個甚麼
峰前疊翠如螺髻江上楊花似蝶飛。
明覺聰禪師語錄卷第五

* 音釋

咿
(於宜切音伊聲也)。
肓
(呼光切音荒心上鬲也)。
圉
(偶許切音語垂
也)。
㞘
(都木切臀也)。

明覺聰禪師語錄卷第六　　　　貌六
嗣法門人明德編

* 杭州府錢塘縣廣福禪院語錄

順治甲午年師受護法來坤宇居士等請
於九月二十日入院。

上堂拈護法請啟云威音王已前一句子
諸佛嚼不破歷祖拈不出包羅天地囊括
古今茲日被大護法毫端點出光射叢林
脫或未諳且聽下靣註腳維那宣畢以拄
杖指法座云師子座無畏說拶破泥牛迸
出血鯉魚𨁝跳上青天直踏崚嶒向上關
偉勛劃策看謀略喝一喝遂陞座拈香云
此一瓣香恩垂八表德被萬方爇向爐中
端為祝延
今上皇帝聖壽萬安伏願舜日長明航海而
貢珠珍堯天不夜擊壤以歡三祝此一瓣
香奉為本省諸位尊官并本山護法居士
等伏願同明大道共證無生此一瓣香得
之於心應之於手爇向爐中供養先住金
粟現住雲間明發禪院百癡元老和尚以
酧法乳之恩遂歛衣敷坐白椎竟師云若
論第一義絲毫不犯猶涉塵在直下徹去
還有跡在縱饒塵跡兩忘正好喫棒眾中
還有不涉塵跡者麼問答不錄乃云凉風
扇野白露垂林井梧落葉籬菊舒金若會
世諦語言資生業等皆順正法其或未會
新廣福不惜眉毛露些靣目去也若論向
上事灼然䪺在目前孤逈逈地硬剝剝地
仰之彌高鑽之彌堅迎之不見其首視之
不見其形我若把住你便揚眉瞬目頭如
五嶽口似縣河我若放行你便海月橋下
摝蝦玉池山上遊戲入佛入魔得大自在
山僧恁麼提唱諸人還識得落處麼你若
神通妙用會去便落神通妙用彀中你若
向上一路會去便落向上一路彀中你若
體用雙彰會去便落體用雙彰彀中你若
總不恁麼會去便落總不恁麼彀中畢竟
合作麼生山花不借栽培力自有春風管
帶伊。

立兩序上堂剎竿扶起龍象交參股肱叢
室買石得雲饒提唱宗乘移花兼蝶至和
氣蔚然禮儀周備如斯則法門丕振矣政
當今日符到奉行一句作麼生道印破三
玄光宇宙風䂓八表悉瞻依。

舉化南首座上堂秉臨濟三玄戈甲破雲
門一字機關慣取驪龍頷下珠能奪猛虎
口中食山僧數年已來親入虎穴已得虎
子况今毛羽全彰爪牙齊具合作麼生驅
遣當陽放出便驚人擬議便遭他毒口。

因雪上堂彤雲密布白玉高堆山陰乘興
空勞千里奔馳少室咨參枉受一塲寒苦
廣福門下無立雪咨參人亦無乘興撥棹
者喜見禎祥時清道泰東隣樵子擊壤謳
歌西舍田翁鼓腹樂業林下衲僧不用波
挈既然如斯山僧吟詩預慶豐年帝釋散
瓊花乾坤盡一色本是文殊普賢喚作寒
山拾得太陽􂊂拾歸來依舊露出白澤眾
中還有和得者麼良久云折腳禪牀安且
坐衲被蒙頭耐歲寒。

執事持鉢回上堂風車腹兮簸箕口吞却
山河與北斗手持漆鉢乘空行觸着毫端
如雷吼且道吼個甚麼金剛腳下崖崩壓
倒五蘊山頭四十里許你軰茄子瓠子誰
識東臯米貴西埠柴荒月𨳝大小冬菜生
蟲潑天門戶極難撐持幸得諸人曲垂方
便廣播真風虎穴龍宮沿門親叩傾箱倒
廩滿載驪珠既然得意回山廣福打氊拍
板唱個杜拗山歌畧表勛勞以兩手拍云
泥人舞石女吟頭戴華陽巾一頂逍遙坐
撫沒絃琴尿牀鬼子呵呵笑火爐立地側
耳聽雖然如是大似貧兒思舊債。

上堂寒山掃地拾得燒香布袋打皷豐干
宣揚廣福坐在冷地裏看他現出三頭六
臂擎山持杵腳踏火輪乘空而走者隊漢
直饒神通廣大法力難量不消山僧彈指
一下瓦解冰消何謂敕下傳聞六國清野
老謳歌樂太平。

臘八上堂僧問昔日世尊覩明星悟道未
審和尚見個甚麼悟道師云自小出家從
已老不曾着得眼中花進云鴛鴦繡出從
君看不把金針度與人師云知音者少乃
云從天降下則貧寒夜半逾城徃雪山六
載煉成金剛鑽欲賣與人入闠闤美則美
矣大似拋却甜桃𣗳尋山摘醋梨眼睛餓
出火脫空成道時所以盡大地人信瞿曇
覩明星悟道惟山僧敢謂玄沙道底或有
個出格漢道既是盡大地人信因甚麼和
尚不信不見道長舌婦人言莫聽丈夫各
自立主張復舉古德云臘月喫雞羹纔疑
禍便生溪邊楊柳影不礙釣舟行又我本
師道臘八喫香糜禪和樂有餘渾身都煖
熱不怕雪風吹師云二老宗乘舉唱體用
無差施設門庭其理不二雖是應時及節
話却是餿飯殘羹養者般漢有甚麼用處
廣福儻理不儻親那容貪嘴禪和在這裏
啜糟哺醨便拽拄杖下座一時趂散。

上堂周居士問學人未見和尚時有些疑
着而今相見合作麼生師云與汝三頓條
令進云併却咽喉唇吻道將一句來師云
山僧今日牙痛與你道不得進云承和尚
有言禪非意想道不屬知去此二途請師
速道師云一句頓超千聖外松蘿不與月
輪齊乃云臘月十有五打起鹽官鼓側耳
聽莫莾鹵當陽拈起利吹毛發機須用千
鈞弩可謂禪非意想道不屬知明之者點
頭弄影昧之者摸壁扶籬若能覷破脫體
無依如戴角虎搖嶽驚羣壯士伸臂不借
他力所以有句非宗旨無言絕聖凡到者
裏山僧祗得口掛壁上幸今摩詰遠來只
得旁通一線向枯木上糝花虛空裏釘橛
若是伶俐漢聞廣福恁麼道終不在老鼠
窠裏錮鏴死坐冷灰更須透脫生佛巳前
卷舒自在畢竟如何行持串錦老魚懷就
市飄飄一葉浪頭行。

上堂上元節屆掛燈毬村社笙歌慶賞優
大抵僧家清淡好不搽脂粉也風流有般
漢道野僧家有甚麼風流處裙無腰褲無
口頭上青灰三五斗是則是誰識渠儂意
可誇尋常披領破袈裟睡餘不管興亡事
緩步擕筇看落花。

師寓泰郵彌陀菴佛成道日文學黃居士
等請上堂師云一念無為十方坐斷放開
一線敲唱俱隨眾中還有酧唱者麼僧問
法王宣令眾盈門龍象交叅禮世尊夜悟
明星即不問臨濟料揀請師分師云裂破
古今分明直指進云玉女丹泉起西湖雪
浪春如何是奪人不奪境師云人靣不知
何處去桃花依舊笑春風進云梅占羣芳
首神山瑞氣靈如何是奪境不奪人師云
有時擕杖孤峰頂劃斷山雲不放高進云
耿廟神燈照西湖水上行如何是人境兩
俱奪師云遠道絕行人大地無寸土進云
甓社湖珠耀寒光射斗牛如何是人境俱
不奪師云春賞文游臺上望錦帆幾片下
揚州進云料揀巳蒙師指示如今佛法囑
何人師云橫身當宇宙一句定綱宗進云
學人分上又作麼生師打云正好喫棒乃
云不登寶位頓棄金城獨坐雪山蘆芽穿
膝朔風凜凜嚴霜冽冽夜靜一天星皎潔
爍破瞿曇鐵靣門却是眼中已着屑驀豎
拂子召大眾云還委悉麼今朝釋迦老子
覩明星悟道在拂子頭上放大光明驚天
動地轉大法輪歎言善哉一切眾生皆具
如來智慧德相只因妄想執着不能證得
爾等諸人諦信得及頭頂天腳履地圓陀
陀光爍爍豎窮三際橫徧十方猿猴古鏡
露柱懷胎千年無影𣗳今時沒底靴總是
諸人智慧德相若喚作智慧德相即迷頭
認影畢竟如何覷破星前光影子威音那
畔絕商量。

佛誕日上堂僧問世尊初生九龍吐水灌
沐金軀即不問初生意旨是如何師云新
出猫兒強似虎攪動乾坤驚殺人進云初
生意旨蒙師指即今說法是如何師云杲
日正當空乃云如來乘願下天來應世金
輪出禍胎指地指天開大口無端平地起
風雷雖有跨龍鼓浪之雄擒虎拔山之勇
誰知只解慎初不解護末一條性命又落
在雲門手裏一棒打殺與狗子喫可謂重
賞之下必有勇夫今承眾信敦請山僧揄
揚正法慶讚聖誕且道山僧慶讚底是雲
門打殺底是若道雲門是孤負山僧舌頭
拖地若道山僧是又孤負雲門畢竟合作
麼生石女喚回三界夢木人坐斷六門機
中秋上堂對一說倒一說黑如漆白如雪
崚嶒孤卓透玲瓏一條脊梁硬似鐵有時
踏着軟如綿攢簇得來眉毛結會作玄宗
佛印心羞殺瞿曇靣門熱通身手眼殺活
機掉棒虛空打落月銀漢無聲轉玉盤亘
古靈明無間缺大眾既是無間缺兩儀未
判之先一點靈光落在甚麼處還委悉麼
不見道真金元混泥沙內荊璞由來韞石
中。

上堂無雲峰頂徹湧空刦金烏枯木堂前
暗消剛骨紅影達者深入閫奧作家格外
權𢖍無孔笛橫吹倒吹破甑子七零八落
寒山拾得不知名豐干尚且難摸索擲下
拂子云諸人切莫亂卜度。

上堂祖師言教如塗毒皷擊着喪身失命
衲僧機筈似箭鋒相拄撩着穿過髑髏有
此機用方為作家宗匠與人剪除愛網拔
斷疑根俾他貧者得大寶珠富者赤骨𩪸
地銳脫見聞光吞萬象氣絕諸塵機超空
刦之前心包宇宙之外收卷也大地無寸
土縱橫也逼塞太虛空萬法全彰毫髮無
間剷斷千差了然無礙到者田地釋迦也
無插嘴處德山棒喝誑嬰兒。

上堂黃龍三關跛驢腳踏斷趙州家畧彴
佛手展開向上機曠刦已來者一着人人
出處有生緣洞明彈指超無學殊不知諸
人生緣處上與諸佛同條下與含生共體
居聖而聖處凡而凡對萬物而異其形立
三綱以美其德包羅天地法界全彰所以
個事惟佛與佛乃能究盡諸法實相者話
猶是如來禪若論祖師禪別有一路不見
道行到水窮山盡處須知別有一壺天。

上堂僧問九重先唱導三覺獨為尊太白
家風舊曹源氣象新如何是臨濟宗師云
青天白日起雷霆進云如何是雲門宗師
云奪皷攙旗天地震進云如何是溈仰宗
師云虛空裏畫簸箕進云如何是曹洞宗
師云黑狗爛銀蹄進云如何是法眼宗師
云賊身巳露了也進云恁麼則春色無高
下花枝有短長師云莫將閒學解埋沒祖
師心乃云言前的旨頂上真機大則包含
無邊法界細則蟭螟眼裏藏身出沒卷舒
直下頓超情見孤明壁立翻身坐破漆桶
如龍得水似虎靠山拈龜毛拂穿却衲僧
鼻孔用兔角杖擉瞎達磨眼睛有此機用
可以弘範三界賑濟四生且當處湛然又
作麼生鐵蛇鑽不破佛眼覷無門。

歲旦上堂佛法無新舊人有老少顏儉生
節孝義道出大豐年育生萬物運轉三陽
玄機戢於朕兆法性充乎太虛昭昭耳目
之間晃晃色塵之外若能轉物即同如來
至此不聖而聖不尊而尊更說甚麼真如
菩提湼槃妙心正法眼藏狗子佛性總是
熱碗鳴聲然雖如是政當祝聖一句作麼
生道齊天一統歸王化萬國咸臨賀聖朝
師寓泰郵彌陀庵大悲誕日上堂乃拈拄
杖召大眾云觀音降生了也還見麼離色
求觀非正見以拄杖擊香几云說法了也
還聞麼離聲求聽非真聞以兩手托起拄
杖云觀音菩薩將錢買餬餅放下却是饅
頭諸人會得此意麼設或未能山僧為汝
下個註腳三丈大光錢買個油餬餅喫得
飽膨脝夜來捉虱蚤睡時不顧失却鼻天
早起來拾得口兩耳卓朔笑咍咍踏着秤
錘翻筋斗摟搜頭夜半走十字街頭大哮
吼且道吼個甚麼大悲菩薩高沙城裏縣
羊賣狗擲下拄杖云覿靣不逢下坡快走。

上堂僧問當軒毒皷即不問如何是句到
意不到師云有頭無尾進云如何是意到
句不到師云舌頭不得力進云如何是意
句俱到師云坐斷乾坤進云如何是意句
俱不到師云也是個藞苴漢進云有意看
山山轉好無心合道道相應師云如何是
你無心處僧一喝師云却有心在乃云體
會大道至理玄深佛口莫能宣達磨覷不
破於中寂而常照覺妄歸真照而常寂覺
真斷妄直令正眼廓開突露無見頂相珠
回玉轉體用現前擲大千於方外捲沙界
於毫端毒藥醍醐攪成一片黃金瓦礫搓
作一團散作山河大地春總成華藏香水
海重重攝入無非菩提道塲剎剎圓融盡
是遮那佛事且如何是向上一路螻蟻負
鐵上須彌蚯蚓抹過新羅國。

端午上堂佳節欣逢五月午黑臉鍾馗騎
艾虎手提蒲劍利如風小鬼聞之皆舌吐
角黍高堆奠屈原江村是處龍舟舞勝似
衲僧峻㨗機翻身上下力須努欲出沉淪
用此心切須到岸入寶所或有來者請上
船觀音把舵山僧搖櫓驀拈拄杖作搖櫓
勢云囉哩嗹囉哩嗹便下座。

上堂僧問向上宗乘即不問臨濟照用請
師宣師云一棒一條痕進云如何是先照
後用師云假鷄聲韻難瞞我不肯糊塗放
過關進云如何是先用後照師云寰中天
子敕塞外將軍令進云如何是照用同時
師云頂門三千腦後八百進云如何是照
用不同時師云有時把住有時放行進云
照用蒙師指透關意若何師云汝喫得山
僧棒也未僧喝師云放過一着乃云三春
倐過九夏已來桃花凋卸李花正開黃鸝
上翠柳白鷺立青苔分明西祖意入眼即
成埃此話人中有境境中有人頭頭非外
物一一本來心所以無邊剎海自他不隔
於纖毫十世古今始終不離於當念若乃
廓開耳目於心懷掃蕩無明於性窟人境
雙泯是非杳忘可以駕慈航觀斷岸超三
界度眾生舒卷自繇得大無畏畢竟有何
主宰便恁麼提拔於人錦標若在手豈怕
浪􃉧巇卓拄杖下座。

上堂佛法言詮盡屬時人功幹祖師玄妙
悉涉聖解凡情故見不能超諸色相語不
能達本歸真稍有絲毫碍胷障蔽自已悟
門直令我執蕩盡人法雙忘摩醯手眼頓
開直透玄關錮鏴方可以顯大機用運大
鉗鎚煆煉凡聖眾中還有不受人鉗鎚者
麼除却黃龍頭角外其餘盡是赤斑蛇。

上堂即心即佛夜叉頭上火車輪非心非
佛腦後突出遼天鶻擬聽寂無聲好手難
摸索觸着震動虛空放下填溝塞壑個事
只在目前莫將言語卜度既非言語卜度
畢竟意作麼生啼得血流無用處不如緘
口過殘春。

大悲誕日上堂普門機花市螟蛉夜放光
塵剎身金谷黃鸝鳴翠柳慈心廣應劈開
螃蛤見形容說法無私入佛入魔常自在
可謂頭頭妙用處處真機汝等諸人要與
大悲菩薩相見麼畫閣繡庭鳥啼花笑如
斯領略頓入圓通山僧與麼告報還信得
及麼祇在目前常顯現奚須天竺洛伽山。

上堂二十年前說法慣說脫空話拈出無
義語塞斷人咽喉二十年後說法真語者
實語者不誑語者使他即能領會何謂二
十年前無老婆心二十年後有老婆心山
僧與麼為人諸人還信得及麼不見道真
金自有真金價終不和沙賣與人。

都察院容庵馮居士請上堂當軒按劍唬
得西河獅子擲騰毒皷震天驚起南山鱉
鼻鼓舞上至三十三天下至水輪空際遇
着巡海夜叉正打瞌睡穿過他鼻孔忽然
打個噴嚏將謂無明火發攛潛蟭螟眼裡
諸人還委悉麼山僧盡力提掇個事只是
罕遇知音今日幸有明眼居士在座下舉
着必知落處何謂也皆因久叅尊宿深明
向上常扣玄關曾遊法海繇是夙植善根
所以今時敏㨗為皇家之柱石作法門之
標幟格外提持為尋知已且如何是知巳
事露柱懷胎知娩意燈籠着褲破􃉨𣯶。

* 燕京順天府海會寺語錄

順治丙申年師在高郵州彌陀庵受京都
宰官居士等請於五月進院至。

山門云盡大地是個解脫門因甚把手拽
不入以拄杖一劃云象龍歸海會雲水盡
朝宗。

大殿佛身無為不墮諸數坐斷十方全身
獨露以目顧左右云普。

伽藍堂鋪金買地秉燭有天摧邪輔正神
力無偏山僧今到此酧汝一爐烟。

祖師堂西天東土皆巳懸羊賣狗知他是
聖是凡到底無人識你咄。

方丈獅子窟栴檀林當陽踞坐威德驚人
若是野干徒張口鳴個中還有獅子兒麼
出來哮吼看喝一喝便據坐。

結制上堂師至法座前拈請啟云覿靣分
付不待文詞一句投機目前了徹若能委
悉即知摩詰與佛鼻孔通同或有所疑煩
與維那道破令四眾咸知宣畢以拄杖指
法座云曲彔木床十分險峻今日山僧不
顧危亡直向其間全提正令遂陞座拈香
云此瓣香曠刦培根價倍三千之重當今
現瑞位超九五之尊爇向爐中端為祝延
今上皇帝萬歲萬安伏願龍綸遠播含日月
之光華鳳詔遐宣布唐虞之風化此瓣香
光騰牛斗威鎮山河爇向罏中奉為滿朝
經文緯武宰輔尊官及本寺護法居士伏
願共證厥中之道同登不二之門此瓣香
不從鷲嶺拾得亦非少室拈來自因航海
梯山叅幾員知識末梢遇着一個惡辣阿
師遭他毒手汗衫從此卸下今日不敢囊
藏爇向爐中供養雲間明發堂上百癡元
老和尚以酧法乳之恩遂斂衣敷座師云
兔角拶開空界月龜毛釣取碧潭龍從來
作畧超今古獨坐當軒振祖風眾中還有
成褫者麼僧問海會新開爐鞲未審如何
煆煉凡聖師云靈丹一粒點鐵成金進云
恁麼則紅爐上一點雪也師云也須照顧
眉毛僧喝師便打云火箭射汝頂門也不
知問丹鳳呈祥瑞金毛降帝都法王登寶
座祝聖事如何師云巖松長擁翠進云麗
日光明殿逍遙兜率宮如何是主中主師
云坐斷牢關絕無朕跡進云文光彰祖道
翰墨灑林香如何是主中賔師云且看閙
市徃來人進云妙道安天下功勳報國家
如何是賔中主師云白雲飛出岫明月一
輪高進云叅罷全無事歸來休問程如何
是賔中賔師云相識滿天下知心能幾人
進云賔主言無異問答理周全師云知音
知後更誰知進云人天眾前焉敢造次師
云止止不須說我法妙難思乃云法幢初
建條令始行龍歸海會鳳舞円庭𡨋契本
有不昧正因了無虧欠洞達圓明歷萬古
而不朽運四序以常新展則彌綸宇宙􂊂
則包納乾坤既然如是因甚麼又畫地為
罏重經煆煉喝一喝云換骨洗腸重整頓
通身是口也須叅復舉蘇東坡叅玉泉禪
師問官人高姓坡云姓秤玉云是甚麼秤
坡云稱天下長老底秤玉便喝云且道者
一喝重多少坡無語師召大眾云者裡合
下得甚麼語良久云玉泉舌頭拖地東坡
眉毛廝結如是批判莫謂山僧饒舌。

上堂僧問秘密如來藏敷揚義理玄提持
向上事本不在言詮如何是向上句師云
玉筋撑虎口進云某甲會也師云作麼作
麼進云三腳錦魚禮金剛師云錯會不少
問臨濟三頓棒挑翻海底燈大千虀粉碎
烈焰轉騰騰海底金燈即不問四大部洲
人何處安身立命師云芻狗吠時明月上
木鷄啼處夜光寒僧喝師便棒進云真是
個老賊師云却被闍𥠖看破乃云海會無
邊際須乘般若舟一篙撑到岸歸家即便
休既是到家便可入佛國土成就眾生闇
中為炬燭險處作津梁花街柳巷現聖示
凡爐炭護湯應機接物譬如即今有三種
病人來合作麼生接他瘖瘂者來教伊說
又說不得瞽者來擎拳豎拂他又不見聾
者來將言句接他又不聞玄沙恁麼道通
身手眼莫能醫海會則不然自有權巧接
他直使個個瞥地知歸瘖瘂者指他觀鼻
端白瞽目者教念聰明王咒聾聵者驀頭
便棒管教直下領會祗如今日檀信設齋
供養此三種人有何利益不見道端坐受
供養施主常安樂。

工部節慎庫郝良弼居士請上堂僧問海
宇名揚振祖綱法筵大啟象龍驤靈山會
上拈花事四眾憑師為舉揚師云木馬嘶
時天地轉進云今日居士設齋如何慶讚
師云斬新日月特地乾坤進云超羣須是
英靈漢勝敵還他獅子兒師云也須喫棒
始得傅明哲居士問向上一路千聖不傳
未審和尚作麼生師云不是容易道將來
進云恁麼則古佛再來傳心印師云山僧
從來無一法與人進云豈無現在老龐公
師便喝乃云建大法幢擊大法皷演大法
義必仗有力英才全身擔荷撑門拄戶輔
揚祖道如龍得水似虎靠山光彩林泉壯
偉家風今日郝公因為監院表帥叢林請
演宗乘令汝等知有向上事心佛眾生三
無差別若能一念回光冷地裡忽然退步
踏着鎮州一個大蘿蔔頭臨濟四賔主雲
門乾屎橛洞山麻三觔楊岐鐵酸𨢝總在
裡許一會百會一了百了佛祖欺汝不得
方可每日擕笻江上望數株松栢倚斜陽
諸山請上堂僧問天性彌寰宇當陽寶鏡
懸一毛吞巨海洞徹見根源西天三大士
說法度何人師云打破虛空全無靶柄進
云承師點出摩醯眼覷破三千及大千師
云如何是摩醯眼僧豎拳師云弄精䰟漢
乃云唱起德山歌打動禾山皷觀音為船
主勢至便搖擼何謂今日諸山禪德設齋
迎請菩薩子到海會應供雖堂前不曾作
舞猶勝金牛三步但有一問有一人終日
喫飯不道飽有一人終日不喫飯不道饑
如此二人那個合受供養若是明眼作家
舉着便知落處雖然如是且道衲子尋常
在什麼處行履復云從教千聖莫能知。

明覺聰禪師語錄卷第六

* 音釋

埠
(同步舶船埠頭水瀕也)。
醨
(鄰溪切音離薄酒也)。
簸
(波上聲揚米去
糠也)。
筯
(治據切音住匙筯也)。

明覺聰禪師語錄卷第七　　　　貌七
嗣法門人德正編

* 燕京順天府海會寺語錄

上堂僧問天地玄黃一盞燈日月盈昃照
分明男效才良匡佛祖孝當竭力作麼生
師云踏着上頭關棙子一毫端上便翻身
僧呈坐具云全憑者個為標格不落凡情
亘古今師云戴冠碧兔立庭栢鼓翅烏龜
飛上天進云將此身心奉塵剎是則名為
報佛恩師云如何是汝知恩處進云父慈
子孝師云心身奉道有幾人乃云爐鞲之
所多鈍鐵良醫之門足病夫賣紙三年欠
鬼錢做酒一生少酒債海會開個生藥舖
不賣甘草甜人嘴單賣個金剛眼睛但有
人來辨他邪正剪除膏肓使伊做個脫洒
道人平生慶快有般漢不受人鍼錐痛劄
可歎胡人飲乳返怪良醫復舉臨濟四喝
一喝金剛王寶劍師云光鋩射斗寒一喝
踞地獅子師云觸着毫端如雷哮吼一喝
探竿影草師云問汝福州橄欖還我漢地
生薑一喝不作一喝用師云有時縱奪有
時不縱奪大眾海會舉此四喝若會此意
任汝諸人開眼閉眼總喝得脫或未諳不
可胡喝亂喝不見興化道直饒喝得山僧
上三十三天撲下地待我甦醒起來向汝
道未在何謂龍蛇易辨衲子難瞞。

臘八日司吏院丞院王公請上堂乃云踰
城夜半出皇宮玉馬驄驄上雪峯六年冷
坐蘆穿膝一衲遮寒麻麥充頓捨金輪剃
鬚髮修真達道證圓通霜天夜靜明星現
爍破瞿曇碧眼瞳今日釋迦得道良辰諸
人還會得悟底道理麼如或不薦海會畧
露個消息豎起拂子云者個是瞿曇親悟
底成等正覺菩薩悟者個入佛國土教化
眾生聖人悟者個道冠古今德配天地宰
官悟者個頓入不二門獲證金剛體衲僧
悟者個權𢖍佛祖龜鑑古今且道此時丞
院臨寺請陞此座還悟者個也無以拂子
一拂云男兒自有衝霄志不向如來行處
行。

中期上堂今朝冬月初一羅㬋計孛星正
在衲僧頂𩕳上作祟欲眠不得眠欲坐不
得坐晝夜不得安然畢竟以何治之山僧
昔年行脚學得個符咒訣法今日為汝諸
人袪遣去若能拶出一身白汗方乃慶快
平生以拄杖卓云是大明咒是大神咒是
無上咒是無等等咒又以拄杖向空五點
云金木水火土甲乙丙丁午靈符貼堂前
床下安些土復卓拄杖云袪遣已竟雖然
如是汝等諸人切忌動着若動着即禍生
莫怪海會無手段各自珍重。

上堂頂𩕳具眼辨䧟虎之機肘後靈符撥
千鈞之弩把住也眉鋒藏雪刃放開也舌
上起殷雷震碎野狐窟劈開荊棘林放出
九尾毒蟲咬殺南山白額嚇得須彌起舞
海水奔騰深沙神發怒把東海龍王一摑
萬𣲖聲消雲散天清風和月朗見山是山
見水是水且道還有過也無不見道直饒
不見一法猶是半提若要全提更須吃棒
始得復有一偈舉似大眾施者不易拈將
來龍象端居受飽齋若到心空及第處四
恩總報福無涯。

送法衣至請上堂僧問大庾嶺頭提不起
曹溪至此不相傳今日海會又作麼生師
云通身受用添光彩進云彤霞燦燦撥動
金鍼如何是無相福田衣師云團圞無縫
𦉑四靣絕玲瓏進云世尊道今付無法時
法法何曾法和尚如何折合師云明破即
不堪僧便喝師云莫亂吠問昔時金襴今
日袈裟且道是同是別師云闌干雖共倚
山色不同觀進云如何是袈裟的體師云
要搭便搭進云如何是袈裟的用師便打
僧禮拜師乃云吳綾蜀錦出自天然玉線
金鍼良工製就依佛條例遵佛式儀彤霞
片片映水紅金光晃晃燦日赤團圞無向
背方正透玲瓏展開也縵天蓋地披起也
豎教扶宗表裏洞徹內外端嚴所以發心
造者感得紫金光聚福慧圓明披此衣者
天龍見之密護鬼神聞之欽崇從上諸聖
授手相傳續佛慧命如是功德不以世求
且山僧披衣陞座合作麼生海神知貴不
知價留與人間光照夜。

嵗旦上堂僧問天清地寧萬物咸新世安
道泰人樂昇平請師登寶座祝聖意如何
師云金枝挺秀玉葉芬芳進云金爐不斷
千年火玉殿長明萬嵗燈師云照燭無高
下流光徧界輝進云法輪常轉無今古佛
日增輝宇宙春師云阿誰不仰此玄風乃
云龍章肇化育之初鳳曆推建寅之朔三
陽漸暖萬象含春士庶咸安時亨道泰國
無饑饉之憂市有鼓腹之歡以此佛日光
新法幢永固曹溪正脉衍𣲖流芳少室單
傳古今不墜撥轉最上真機廓開無相靣
目且人天景仰萬國朝元畢竟如何祝聖
祇將薰陸為三祝國祚綿綿日月長。

馮內翰請上堂僧問陞座鳴鐘鼓日輪正
當午官現維摩身獅子堂前舞內翰臨筵
即不問請師說法度迷津師云鐵牛踏破
千江月石虎吼生萬里風進云忽遇頂天
立地人來和尚作麼生接師云三頓烏藤
全正令進云恁麼則打麵還他州土麥唱
歌須是帝鄉人師云汝試唱看僧便喝師
云不堪諦聽問官清民安真難得法輪常
轉是如何師以拂子遶香爐云蘇嚕蘇嚕
娑婆訶進云大洋海底打鼓須彌頂上敲
鐘且道甚麼人得聞師云鐵甲烏龜火裡
坐崑崙著履水中行乃豎起拂子云者個
是第一義放下拂子云落在第二義了也
若向第一義會去何待山僧說黃道白腋
下剜襟不見首山道第一句薦得與佛祖
為師第二句薦得與人天為師第三句薦
得自救不了海會若是咬住牙關捩轉鼻
孔法堂前草深一丈事不獲已今日內翰
設供莫負誠衷况茲晨是人日古者道天
和人也和仁風動海宇法雨潤山河般若
靈苗秀心空及第歸頭頭皆合道克證六
波羅春風開竹戶坐看白雲窩阿呵呵了
然無別事靜處娑婆訶。

上堂僧問提起虛空粉碎放下海晏河清
向上一路即不問瑞雪騰空事若何師云
六花撩亂剪春風進云恁麼則銀花鋪遍
長安道處處笙歌樂太平師云錦上添花
又一重進云也少他不得師云狼藉不少
乃云雨雪紛紛正月天時當檀信種良田
心源慧水滋苗稼覺苑花開結果圓今承
眾信破雪到寺特為監院設齋恭請山僧
敷揚正法精進熏修念念發向上心時時
求無上道所以大力量人能行此事諸人
可知禮也祗如本監院為眾竭力一句作
麼生道赤骨稜稜扶法社恒常為眾道心
堅復舉雲門拈餬餅示眾云祗者個供養
兩浙人不供養北人師云大小雲門將常
住餬餅私做人情祗供兩浙人鄉情猶在
海會即不然者餬餅祗供養北人不供兩
浙人何謂捨近而趨遠不如當地得貨當
地便脫豈不美哉大眾還甘山僧恁麼道
否心不負人靣無慚色。

上元解制上堂僧問物有本末事有終始
曹洞君臣即不問雲門三句請師指示師
云酒逄知已飲詩向會人吟進云心融妙
理虛空小道契真如法界寬如何是函蓋
乾坤句師云你大我小不見邊表進云天
上有星皆拱北人間無水不朝東如何是
截斷眾流句師云一念無為十方坐斷進
云落花有意隨流水流水無情戀落花如
何是隨波逐浪句師云昨日長安市上過
倒騎驢子上高樓進云三句已蒙師指示
今朝解制事如何師云一條楖栗遊山海
緊帩芒鞋上五臺進云恁麼則眼底迢迢
皆客路草鞋今夜脫誰家師云入門須具
眼也要辨端倪乃云劃地為牢理伏君子
蒲鞭示恥法治小人汝等諸人未到海會
巳前人人鼻孔遼天及到海會巳後個個
眉毛廝結欲去不得去欲住不得住弗能
自繇自在今則禪那定出九旬巳終放開
一線路頭任汝諸人大舒逸興玩賞花燈
繡巷錦街春雲擁鈿蘭臺畫閣香透珠簾
人天普集共樂豐年政當今日解制未審
諸人向甚處去緊帩芒鞋隨路去不知今
夜脫誰家。

素齋匡居士請上堂僧問法道匡扶頼素
齋靈山囑付未忘懷了明無位真人旨管
教凡胎入聖胎今日匡公壽誕請師何以
祝讚師云道果非遙菩提樹茂進云某甲
不恁麼道師云汝又作麼生進云一句無
私功德乳壽山福海聳須彌師云何須雪
上加霜乃云白䓻花開豁達文殊鼻孔黃
金菊綻獨露達磨眼睛明明西祖意頭頭
古佛機通方作家始解證明即知匡公深
信宗乘宿植般若方能窮究的旨廓開頂
門正眼蕩盡聖解凡情福慧圓滿壽同太
極如日麗天似月印海隨處作主遇緣即
宗且福壽全超意作麼生善人多吉慶天
然德不孤。

內翰馮胎僊為乃翁太師華誕請上堂僧
問綿延𤓰瓞壽筭無疆文星臨座請師讚
揚師云鶴住千年松龜現三山水進云玉
笏斑衣同慶祝金魚紫綬享遐齡師云若
明道一貫心空及第歸乃云浩蕩玄機水
底金烏天上鯉崢嶸法性包羅太極沒遮
攔所以天地同根萬物共體會萬物為巳
者其惟聖人乎故此維摩現宰官身不昧
正因正見今為太翁華誕之辰敦請陞座
闡揚祖道山僧無甚奇言妙句即將渠家
受用底事借來畧申祝意天開良日瑞色
彌空庭前彩衣戲舞堂上奎璧聯輝喬木
芬芳蘭桂毓秀固為聖域儒匠永作皇家
柱石且道以何修證到此地位莫怪從前
多意氣他家曾謁聖明君。

結夏上堂僧問恢宏祖道喜逄人七尺烏
藤正令行是聖是凡同此際一回煆煉一
回新師云逼得烏龜鑽破壁進云辣手慣
曾烹佛祖紅爐常運大鉗錘師便打進云
棒頭指出衣中寶貧富都教得意歸師云
賣金不遇買金人乃云寂滅塲纖毫無繫
實相道沒可把捉若能一念頓開便見諸
佛出世針鋒頭上現法王身芥子孔中含
佛國土千峯頂上罵祖呵佛十字街頭指
鹿為馬諸人未到恁麼田地正好解下腰
包高掛鉢囊九旬安居圓覺伽藍大家相
聚喫莖虀亦免傍人話笑墮復云西天結
制以蠟人為驗圓悟遠祖云我此結制以
眉毛為驗海會結制以拄杖為驗且道與
古人是同是別喝一喝擲下拄杖。

舉耕月首座上堂南山竹為矢其性固剛
邠州鐵為刀其本固礪方可成其器用於
是建門庭振綱宗秉鉗鎚佩祖印須得英
靈俊子法門白眉竭力荷負志展洪機剪
霜花於翠竹驅雲霧於青山摘却肘後靈
符劈破虛空脊骨具此奔流作畧乃能扶
起沙盆大眾且如何是破沙盆脫或未諳
詣首座寮請問。

清明上堂三脚床下黑老鼠啣却鐵牛尖
尾巴崑崙倒騎佛殿脊無手仙人擎木叉
露柱彈箏歌雪曲石女堂前夜撒沙張公
喫酒李公醉我也怕喫趙州茶諸人若會
得此意即啞却山僧口如弗薦取且聽山
僧雜據品弄三月清明柳翠堤杜鵑血淚
染花枝斷烟寒食取榆火忠烈還他介子
推𥿄錢掛塚隨雲繞杯酒淋塋追遠思香
骨化作螻蟻穴雲鬟亂結蜘蛛絲過去百
骸俱潰散眼前生死事如何急會取莫蹉
跎門前叠叠添新塚半是去年來哭人。

內苑萬善殿別山禪師請上堂高隱禁林
裡修齋出九重玄機相契合密運啟真風
法印方提起魔妖遠遁踪了知出世事心
豁證圓通諸人若會圓通處撮山河大地
為自巳法身將自巳法身作山河大地於
此事上也合理上也合若事上合去翠竹
黃花古佛心塵塵剎剎本來人能緣大小
諸色相觸目週遮徧界真若理上合去十
方國土一毛吞正體堂堂逈絕倫純淨光
生無染污縱橫到處獨為尊海會一向風
䂓嚴肅不露一機今因別山公敬出內苑
請敷正法誘出許多葛藤說事說理談玄
談妙大似靈龜行陸地手脚俱露祗如不
露鋒鋩處又作麼生𦏰羊掛角無踪跡獵
犬從教沒處尋。

佛誕上堂僧問金剛般若義無盡四相皆
空請師通師云本來無一物進云如何是
無我相師云無明袋子進云如何是無人
相師云古墓壇前石仲人進云如何是無
眾生相師云泥猪癩狗進云如何是無壽
者相師云空中陽燄水上浮漚進云親蒙
師指示海眾悉皆聞師云與汝沒交涉乃
云向上機末後句生鐵秤錘活活鋸一手
擡起一手搦敲打虛空鳴嚗嚗祗林劍普
化鐸雖然拈出顯家風究竟返成不的確
若不識玄旨徒勞下註腳更叅三十年鑽
破烏龜殼復召眾云今日檀那設齋為佛
慶誕且我衲僧分上以何報答不見道呵
佛罵祖。

解夏上堂破天關掀地軸裂知見網透靈
蛇窟正是衲僧轉身處淨躶躶赤灑灑虛
空包不住鐵匙挑不起孤巍巍靜悄悄不
被生死羅籠豈落凡情聖解恁麼叅禪稍
有衲子氣分然今解制臨行山僧分付諸
人須要頂門具正眼莫向人家虀甕淹殺
師五旬請上堂正眼頓開便見本來靣目
一念歸真了取無生實相動靜無寄出沒
周旋有時捏聚也細如粒米擲破太虛有
時放行也巨如須彌該通凡聖於此體用
雙行趯翻魔壘陰界無彼無此非古非今
不妨拈粟柄作禾莖移短壽作長年然孔
子云五十而知天命山僧今亦五十却自
不知本命元辰何謂如此自從劈破威音
界隨他顛倒趂風流。

師誕上堂明日正生辰一生是窮漢身躶
無衣穿肚饑無麥飯富貴陡然來海會寺
慶誕未審有何德諸公歡喜讚口甜心內
苦嘗把佛祖謗祗好貶向無生國打鼓普
請大家看諸人若識得山僧安身處不離
當處即是菩提道塲出入安居無非寂靜
圓覺生本不生滅本非滅覔之不見其形
用之雷轟電掣祗如不落凡聖機一句作
麼生道妙體本來無住相個中那許有蹤
繇。

御商人馮居士慶師誕請上堂竹韻松濤
衲僧巴鼻鶯鳴燕語摩詰家風明明向上
機玲瓏心印頭頭祖師意破落砂盆所以
閙市叢中識得天子百草頭上薦取老僧
一處洞明千差透脫獨露真常坐斷殊轍
諸人直下承當得去如賈客得寶如渡得
船累生受用居士今日與山僧慶誕畢竟
以何酧答人人獲證金剛體個個壽筭等
虛空機前一句超調御肘後靈符振祖風
吼林剃度上堂親近山僧已數載童真入
道會玄機今朝圓頂為僧相體掛如來無
垢衣出家者貴圖了生死學道者必要明
心性世出世間闢開覺路他方此界作大
醫王若能如是不負出家以此報答佛祖
以此報答國王以此報答父母以此報答
檀那常居正道入聖超凡自利利他均沾
利益如何是頓超底人玄機獨露超三際
白棒全提振五宗。

㫰藏經上堂乃云聲前一句鐵牛嚼不破
末後一着力士挽不回所以一念無為十
方坐斷直下打開寶藏一切修多羅了義
從此流出故云人人本具個個融通若凡
若聖體智同觀若俗若僧性相平等諸人
向此領荷得去不枉檀信請揚個事誦此
經者圓成佛果㫰此經者契證菩提祗如
􂊂因結果合作麼生佛種從緣修了義覺
苑常開菡蓞花。

師至上方山兜率寺請上堂覔佛覔祖撥
火尋漚見性明心開眼說夢有知機識變
作家麼良久乃云莫言三界好風光兜率
名藍即上方開闢無人弘至道合山𦒿眾
請宣揚山僧既到此山推托不得况山僧
原是山中人只好說些山中話以塞來命
雲山潑黛儼然清淨法身虬栢流陰畢露
西來祖意松風宣般若山鳥弄真如崎嶇
崖竇宛然洞府仙居錦繡山川猶似蘭臺
古畫毘盧頂上正好撒手便行接引梯頭
急須努力向上若到上方兜率別是一樣
乾坤常有高人遯跡於此所以稱為勝地
也山僧雖借此山勝境舉似諸人似諸人
莫作境話會若能根境一致理事圓融就
裡別有格外生機摘星臺上石女夜半織
出錦繡鴛鴦雲水洞前木人三更耕翻空
劫田地旋天韜畧掀嶽洪機棒頭敲出玉
麒麟喝下須彌翻觔斗到者裡文殊普賢
只得合掌攢眉臨濟德山管教退身有分
且如何道得轉身句金翅鳥王飛宇宙籬
邊燕雀閙啾啾復舉仰山和尚夢至兜率
內院說法見第一位尊者說法竟白云今
當第二座說法仰山起身白椎云摩訶衍
法離四句絕百非諦聽諦聽便下座次日
舉似溈山山云子入聖位了也大眾仰山
昔日夢至兜率院說法山僧今日親到兜
率院說法且道是同是別闌干雖共倚山
色不同觀。

御莊頭劉隆庵保安請上堂僧問白雲陞
滿座爽氣擁禪堂少室真消息請師為舉
揚師云夜半枕上罵彌陀進云謝師指示
師云借人文契賣人田乃云湛水連天碧
玉露滴芙蓉𧉨吟催夜織桂發噴秋風法
法普賢榻頭頭寶藏珍根境須會合佛法
無兩般諸人若信得及有情無情皆等如
來之妙體是相非相悉是遮那之真身劉
居士既從今日懺悔之後了脫幻相空花
剷斷病根妄蒂慧果發茂頓契無生畢竟
以何修證發願誠心皈佛道菩提增長病
魔消。

結制上堂秋風蕭瑟動園林玉桂清香綻
熳金物物全彰西祖意何用安心更覔心
眾中還有作家者麼出來證據看僧問昔
趙州向南方行腳今和尚至北地開堂且
道是同是別師云天高寒地厚暖進云祗
如火爐頭有個賓主句至今無人舉着又
作麼生師云人天眾前頼汝舉唱進云恁
麼則掬水月在手弄花香滿衣師云攀花
原是攀花手弄潮還得弄潮人進云果然
瞞和尚不得師云敗闕不少乃云風剪瓊
林觀音處處出現月印澄潭寒山法法明
心若謂即心即佛認驢鞍橋作阿爺下頷
若謂非心非佛大似掘地覔䒶苟能正眼
頓開透生死關脫知見縛豈肯如矮子看
戲隨人頡頏也哉茲今海會大開赤冶煆
煉銅頭鐵額直使個個腳跟底純鋼打就
生鐵鑄成若有聞山僧恁麼道撩衣便行
猶較些子或乃鈍置阿師未免火星迸面
大眾照顧眉毛火星來也遂拽拄杖下座
一齊趂下法堂。

上堂僧問儒釋道三教為甚麼缺一不可
師云鵝王擇乳素非鴨類進云人生天地
體性相同為甚貴賤不等師云春色無高
下花枝有短長進云八萬四千法門為甚
麼叅禪第一師云千聖也從恁麼來進云
頭頭指出無生路一機透過萬重關師云
須是其人始得乃云優婆到海會臨時請
上堂逼拶額汗出無法可商量只得聊借
拂子說些陳爛葛藤豎起拂子云者個上
與十方諸佛同一道故下與一切眾生共
一悲仰人人本具個個靈通祗因妄想迷
真以致見不越色聞不越聲若能一念迴
光即同本覺透脫祖師關頓超輪迴海復
舉龐婆到鹿門寺辦供維那請宣疏回向
婆將梳子插髻後云回向已竟便去師云
龐婆甚生標格足可觀光臨機雖有出身
之路未免落在維那圈繢裡今日眾信女
至海會設齋維那請宣疏回向合作麼生
抵對但云上來無限良因讚誦已畢且與
龐婆將梳子插髻後相去多少。

應請期完回寺海子提督孟公請上堂去
時火傘正張天今日歸來霜降前法社已
虛三個月堦前苔砌草芊芊東皐纔脫肩
犁耙西陌犁繩又上肩耕破虛空水底月
踏飜滄海共桑田崢嶸頭角過雲漢鼻孔
遼天不受穿業債不知何日脫常時着力
痛加鞭今朝回寺法筵龍象蹴踏祗園依
舊光新又承護法設齋致請陞座唯冀永
為玉柱恒作金湯更有受詔一偈舉似大
眾昨受九重親垂詔曾言今日到皇宮旌
幢簇擁來相速應制上林闡濟宗大眾如
何是臨濟宗喝一喝。

海子總理陳公請上堂無陰陽地靈苗秀
發空劫田園野老勤耕踏飜生死海打破
鐵圍關直得無神通菩薩朝遊南嶽暮歸
五臺不起本座徧坐道塲畢竟如何履踐
黑漆屏風書卍字分付田公竇八娘
賜紫回寺謝恩上堂僧問昨日吾師下九天
袈裟猶惹御爐烟滿堂龍象皆歡恱文斾
如雲擁法筵政當斯時如何祝聖師云道
超堯舜德邁羲軒進云恁麼則北闕聖人
垂德澤西天佛祖現慈光師云且喜兩彩
一賽乃云九重傳旨若星飛遂向簾前闡
祖機至理自能通
帝座不期賜紫沐恩歸所謂因緣時至其理
自彰風雲際會水到渠成幸逢
堯舜之君共沐成湯之化且道山僧荷茲莫
大殊恩畢竟將何酬酢驀豎拂子云全憑
這個扶皇化大地咸聞擊壤聲遂擊拂子
下座。

上元秦郵萬緣舘請上堂僧問五葉流芳
即不問一華現瑞是如何師云靈苗獨秀
千峯上春到花開遍地香進云歌舘樓臺
春正永家家慶賞翫花燈師云路從平處
險人向靜中忙進云鐵樹鰲山同月皎長
空星斗煥文章師云與汝沒交涉乃云今
日元宵節鰲山燈皎潔通夜不關門歌聲
海宇徹茲承萬緣舘眾信請山僧在微塵
裡轉大法輪闡揚個事於十字街頭炊廬
陵米飯供十方凡聖一任肚濶腸寬總使
水充草足解作如斯之因皆由宿植般若
頓令功超十地道越三賢然雖如是設有
個沒鼻孔漢來索無米飯不濕𦎟啜汝等
諸人又作麼生排遣於此倜儻得去不妨
入鄽垂手迎賓送客頭頭妙運處處樞機
隨緣不變頓越塵寰且政當今夜燈月文
輝一句又作麼生道香霧縹空玉鏡皎人
間火樹慶豐年。

打幽冥鐘上堂僧問為指迷津下碧山祗
因親透趙州關千里持來呈舊靣何日毛
錐脫穎還毛錐脫穎即不問向上宗乘請
指南師云開了口合不得進云如何是合
了口開不得師云開口即錯進云恁麼則
符到奉行去也師云祗許得一半進云覔
火和烟得擔泉帶月歸師云也是拖泥帶
水漢乃云建大法幢處天鼓自然鳴洪鐘
震大地是處一齊聞所謂諸佛聞知放大
光明拔濟群品菩薩聞知不起於座轉大
法輪聲聞聞知知苦斷集慕滅修道人天
聞知豁明心地福慧圓明地獄聞知發菩
提心出幽冥苦所以打幽冥鐘者有此殊
勝功德悉皆利益何况又請山僧舉揚正
法獲聞宗乘當來必定成等正覺且如何
是頓超底人出門踏斷娘生路左右逢原
總是渠。

解制上堂僧問九旬把住絕行踪佛祖前
來總不容今日牢關俱打徹轉身一句請
師通師云當陽􂊂起縵天網無毛鐵鷂任
他飛進云空手來時空手去橫行直撞赤
條條師云撞出頭來也是遲進云恁麼則
萬仞崖前親撒手千峯頂上現全身師云
也須照顧脚下乃豎起拄杖云者個是歷
祖䂓範知識鉗鎚拈起也殺活縱橫放下
也乾坤卓破金剛觸之腦碎天魔見之䰟
飛所以芭蕉和尚云你有拄杖子與你拄
杖子你無拄杖子奪却你拄杖子大眾既
有拄杖子因甚與你拄杖子你無拄杖子
因甚奪却你拄杖子諸人試道看若道得
恰當山僧兩手分付任汝橫行海上獨步
丹霄眾下語不契遂拈拄杖云尋常依舊
靠床角拄地撑天振祖風喝一喝。

辭院上堂自到京都首創宗闢開榛路起
家風六年打掃荒凉寺零落翻成釋梵宮
今日功成辭院也當堂交與眾檀翁何謂
如此我若進一步坐斷天下人舌頭我今
退一步任他魚鱉睜眼睛若乃坐守百尺
竿頭何似守株待兔不見道莫守寒巖異
草青坐定白雲宗不妙既然如斯如何是
轉身句拄杖橫擔兩日月芒鞋踏破萬山
雲。
明覺聰禪師語錄卷第七

* 音釋

橄欖
(上古坎切音感下魯敢切音覽果名)。
罅
(虛訝切去聲裂也孔嘑
也)。
㫰
(即宕切音浪曬㫰也)。
黛
(徒耐切音代青黛似空青而色深也)。
虬

(渠尤切音求龍無角者也)。

明覺聰禪師語錄卷第八　　　　貌八
嗣法門人法璽編

* 燕京順天府延壽禪寺語錄

順治十五年師在海會寺受固山額真金
公暨本寺監院海平等請六月十八日進
院至。

山門云八萬四千解脫門門門有路歸圓
覺既到圓覺諸人合作麼生入以拄杖就
地一劃云撥轉天關向上路大家携手入
門來。

大殿金佛不度爐一番煆煉一番新木佛
不度火紅爐熖裡冷如冰泥佛不度水水
裡紅塵山上鯉者三尊佛却被山僧勘破
了也更有真佛在甚麼處以拄杖指云聻
遂展具三拜。

伽藍堂山門內外事全頼汝匡扶流通正
法眼今古作良模神目無私如電掣綱宗
鼎鼐建皇都。

祖師堂達磨道不識狹路相逢難躲避六
祖道不會無錢難作好兒郎者隊沒鼻孔
漢東頭買貴西頭賣賤檢點將來祖禰不
了殃及兒孫喝一喝。

據室釋迦掩室於陀國維摩杜口於毘城
若是祖師門下未穪全提在延壽即不然
驗龍蛇煆佛祖平地掘井險路折橋移嶽
塞壑截鶴續鳬入三毒海踐荊棘林何謂
如此不入虎穴爭得虎子遂據坐。

即日上堂師至法座前拈護法請啟云佛
祖言句大藏小藏盡在裡許諸人還委悉
麼如其未也今煩維那道破令眾咸知宣
畢以拄杖指法座云以法空為座柔和忍
辱衣我今登演處闡提向上機且如何是
向上機徐行踏斷流水聲縱觀寫出飛禽
跡遂陞座拈香云此瓣香根盤大地葉覆
須彌爇向爐中端為祝延
皇帝陛下萬壽萬安伏願道眼為中天日月
慈仁作大地春風者瓣香奉為滿朝文武
閤國公勳并本寺護法居士伏願不忘靈
山記莂恒為法苑干城者瓣香亘塵劫而
不朽歷今古以常新爇向爐中供養本師
百癡元老和尚以酧法乳師云觀其風捕
其影超其形拔其萃早落第二義了也眾
中有會得第一義者麼僧問水到渠成就
騰蛟起鳳臺風雲咸際會延壽法門開如
何是入門句師云坐斷十方不通凡聖進
云如何是門裡句師云客從遠方來遺我
方寸璧進云如何是當門句師云橫身當
宇宙誰是出頭人進云如何是出門句師
云草鞋獰似虎拄杖活如龍進云如何是
門外句師云舉頭望四野坐看白雲飛進
云門門大道通消息今朝祝聖意如何師
云垂衣至化拱手來朝進云恁麼則皇風
清八極佛日麗三千師云一言安天下萬
國樂堯年乃云赤帝權衡白牯黧牛炙出
汁南薰微動燈籠露柱頓生凉綠樹蟬鳴
巧奏無生新雪曲青松月掛獨露圓明古
佛心海會今日到來又是一番風景嵯峨
殿閣蒼翠喬林一一與諸人發向上機直
得兵隨印轉將逐符行崖崩石裂電掣星
流眨上眉毛早已錯過擬尋個事掘地覔
天若是上根者聞延壽恁麼道掩耳便行
許他是個英靈衲子然雖如是政當今日
開堂提唱個甚麼泥牛吼處三冬雪木馬
嘶時九夏秋。

結制海防廳白公請上堂僧問毘盧境界
即不問如何是奪人不奪境師云幽谷山
高鳥絕迹白雲蘿月到窓前進云如何是
奪境不奪人師云松雲鎻徑青苔滑禪客
從何到寺來進云如何是人境兩俱奪師
云占人田產謀人性命進云如何是人境
俱不奪師云龍起一潭冰鶴飛千里雪進
云料揀巳蒙師指示今朝結制是如何師
云無事披枷鎻進云更有一人不受鉗鎚
又作麼生師云垂釣四海罕遇金鱗僧便
喝師云一釣便上乃云具大機顯大用智
勇雙兼突出人頭此是至人而巳若論衲
僧分上拈向一邊智勇是非端倪文彩悟
門障蔽心王六賊之首意識羣妖之氛若
能勦盡寂然無寄六國安然八方肅靖奚
用三月結制九旬安居未能到此境界者
今日炎氣沾襟薰風襲袂日長夜短正好
安居放下覔佛覔祖心叅禪悟道心但聞
板響喫飯止靜歸堂若果恁麼去管教枯
木花開更有一事延壽分付諸人二六時
中出入佛殿前有片三角磚不得踏着若
踏着即禍生何謂三煞在此方雖吉亦是
㐫切忌切忌。

中元請上堂一塵起大地收一葉落天下
秋所以男子入定女子身中起女子入定
男子身中起皆是普賢色身三昧塵塵無
𦊱礙法法總圓通接物應機入鄽垂手茲
逢中元令節地官赦罪之辰檀信𧆛請陞
座敷揚法化救倒懸之厄解地獄之冤到
此聞法者悉發菩提心速令離苦趣得生
極樂天大眾延壽今日與幽冥說法且道
還來受化也無不見道有緣千里來寶所
無緣不到法王家
聖駕同諸王貝勒大臣幸延壽寺迎師住萬
善殿上堂雲從龍風從虎野老謳歌樂神
空奏諸人會麼所謂龍行一步百草皆春
虎嘯一聲千山失色今日叨蒙
佛心天子同王公大人親蒞法座深信宗乘
剔起鷲嶺千載金燈開闡臨濟三玄的旨
皇風浩蕩於佛剎恩澤溢流於乾坤所以
天不言四序行焉地不言萬物生焉聖人
不言天下歸仁世尊不言鷲嶺拈花達磨
不言嵩山靣壁臨濟不言見人便喝德山
不言逢人便棒者隊漢雖有斬釘截鐵之
手且無通上徹下之機山僧到者裡無處
潛身只得丹霄獨步且如何是丹霄獨步
底意承恩顧召光泉石首唱宗乘入九重。

上堂秀如問昨日夜叉心今朝菩薩靣菩
薩與夜叉不隔一條線如何是夜叉心師
云即是秀如進云如何是菩薩靣師云亦
是秀如進云恁麼則四海浪平龍睡穩九
天雲靜鶴飛高師云放你三十棒進云機
前一句又作麼生師云截斷汝舌頭進云
與麼道話作兩橛師云仁者自生分別問
擡頭不見天低頭不見地是何靣目師云
裙帶石榴香乃云秋水澄空金風扇野直
使百草頭作獅子吼一毫端上立綱宗明
明諸佛出身處頭頭衲子向上機展開微
塵國土便見十方如來何須向外覔佛覔
祖猶若未也不妨再聽揭示金剛寶劍倚
長天一道寒光炫大千生死兩途俱截斷
超凡直與佛齊肩。

上堂檀信揮金請陞座本來無法可宣揚
若無法可說尤辜負檀信躬臨若有法可
說好似大嚼對屠門挑水河頭賣事不獲
巳且借木上座稍行方便以塞來命驀拈
拄杖云三世諸佛不知有水清魚現不吞
鈎拋釣漁翁徒下手白牯黧奴却知有西
瞿耶人種田北欝單人驅犢天明起來失
却牛十字街頭問臏卜更擬若尋他老鼠
鑽牛角畢竟作麼生轉身以拄杖擊香几
云擊破虛空成粉碎蛇頭攧落鬼神驚。

上堂僧問靈山演教即不問如何是佛師
云華山土地最靈驗進云如何是禪師云
十碩芝蔴油裡煎進云如何是經師云黃
絹幼婦外孫虀臼進云恁麼則貝葉真詮
收不得一枝瑞草目前分師云話作兩橛
乃云佛殿階前狗尿天分明空劫月堂前
金剛踢倒須彌座打破空王鼻半邊諸人
若作如來禪會瞬目揚眉指示伊談玄談
妙落思惟那堪陞座法如是却笑𧏙螂抱
糞泥若作祖師禪會狗子尾巴書卍字野
狐窟裡梵王宮醜婦扮作千金女窮兒偏
作富家翁畢竟如何是超格底人掀翻海
嶽求知已相逢把手上高臺。

上堂僧問羊頭車子推明月無底船兒載
曉風一句頓超情識外道無南北與西東
向上一路千聖不傳且道不傳個甚麼師
云山僧無者舊公文進云鯨吞海水盡露
出珊瑚枝師云如何是露出底意僧一喝
師云邯鄲學唐步進云金鳳不棲無影樹
峯巒纔動海雲遮師云急須高着眼乃云
父母未生前脫殼烏龜飛上天父母巳生
後無角鐵牛鼻漏逗明明目前彰歷歷無
滲漏推不向前約不退後用其樞機也驅
耕夫之牛奪饑人之食捲其􂅕綸也乾坤
震動海水奔騰嚇得三腳金蟾跳過東海
觸碎龍王鼻孔血染黃河攪得星昏日暗
電掣雷轟驅逐黃頭大將六甲神丁無處
藏身雖然如是任他通天伎倆不消山僧
一唾管教瓦解冰消全身放下且道放下
處意作麼生入水不動波入林不動草。

銀山古佛崖耕月首座請上堂無量妙義
百千法門恒沙三昧總歸心源古德恁麼
道不能令人離窠脫臼大用現前延壽即
不然拈起拄杖云穿却瞿曇鼻孔築碎達
磨眼睛卓拄杖云打破銀山鐵壁驚起古
佛翻身有此格外鉗鎚方為人天師範可
以為人抽釘拔楔可以為人起死回生政
當恁麼時不露鋒鋩一句作麼生道三寸
舌頭安國劍一機頓赴削凡情。

上堂九月二十五唱起德山歌打動鹽官
鼓雪峯輥木毬石鞏駕弓弩天龍豎指頭
看取玄沙虎勸諸人莫莾鹵臨機聖箭疾
如風劈靣來時誰敢阻拶起眉毛若擬議
鐵牛驀地過陜府直薦取莫回互傾湫倒
嶽一齊來管教諸人頭角露喝一喝。

上堂僧問如何是金剛不壞體師云硬似
綿團軟似鐵進云恁麼則還屬寒暑推遷
也無師云寒則通身寒熱則通身熱進云
與麼隨他去也師云何妨隨處逞風流乃
云殺人刀活人劍佛祖聞之驚膽戰憶昔
卞和三獻玉刖却雙足心不變衲僧行腳
如初心終須徹見娘生靣諸人會得娘生
靣麼不見道椶櫚葉長夜叉頭芍藥花開
菩薩靣。

上堂鶯鳴擲柳善財入觀音之門雲佈錦
堂寒山臥普賢之榻所謂人中有境境中
有人設若人境俱奪又作麼生弓指陣前
爭日月血流垓下絕龍蛇。

上堂僧問本叅一句即不問向上一事是
如何師云八十公公輥繡毬真誠不是小
兒戲進云如何是向下事師云井底撈月
掘地覔天進云如何是本分事師云清晨
一鉢粥晚喫一莖虀問西來祖意即不問
如何是延壽禪師云打破虛空沒半邊進
云如何是村裡禪師云空手把鋤開旱田
進云如何是市裡禪師云閙市叢中拋碌
磚進云恁麼則虛空打破也師云你喚甚
麼作虛空進云千江有水千江月萬里無
雲萬里天師云却是迷頭認影乃豎起拂
子云者是第一義放下拂子云者是第二
義若向第一義會三世諸佛口掛壁上歷
代祖師亡鋒結舌天下善知識無插嘴處
山僧合了口開不得若向第二義會三世
諸佛談玄談妙歷代祖師說心說性古今
善知識虛空剜窟寵聰上座好似新婦長
裙拖泥走事不獲巳死馬且作活馬醫布
慈雲灑甘露接羣迷渡苦海大眾祇如苦
海作麼生渡良久云一腳踏翻情識海不
須修道證菩提。

解制上堂金菊籬邊醉玉梅花漸開因緣
時會合衲子笑咍咍打開關棙子任憑自
去來既然聚首三月豈無一言分付今朝。

解制臨行諸人切須照顧莫墮在人家糟
甕裡淹殺所謂有佛處不得住無佛處急
走過明眼作家直下看破不看破無牢漆
桶甘自墮更有贈別一偈舉似諸人九旬
功滿思歸隱聖駕親迎入禁城誰謂五雲
天路遠今朝直向上頭行。

* 福建邵武府安國禪寺語錄

順治庚子年師請
旨回閩至辛丑夏歸書林天王寺掃塔祀親
畢受邵武邑侯甸方胡公暨紳衿等請於
九月十九日進院。

當日上堂拈香畢師云若論第一義一椎
之下早落言詮更若躊躕何啻刻舟求劍
眾中還有未開口已前會得者麼僧問七
事隨身即不問一言安國請師宣師云帷
幄運籌行正令將軍塞外絕烟塵進云還
許放開一線龍象雲臻麼師云十方同聚
會個個學無為進云恁麼則共樂昇平去
也師云一人打鼓一人唱和乃云幾年拽
耙與拖犁辭闕惟思隱建溪自笑老來無
定力因風吹又到樵西所謂法王大寶不
思而至建立門庭紹隆佛種古樵古風復
振安國安民太平法雨灑祗園法鼓震大
地憶昔黃簡肅公之子請大慧杲禪師建
法幢於斯自後無人繼續宗風寥寂法席
久虛茲承合郡檀那敦請山僧主持大開
赤冶煆凡入聖不妨眠雲臥月帶水拖泥
橫吹少林鐵笛倒撑華亭鐵船鞭起溈山
牯牛放出子湖毒狗順行也摘楊花於鋪
錦逆行也拔龜毛於虛空千聖不同躔萬
法不為侶祗如今日安國開堂一句作麼
生道四海浪平龍睡穩九天雲靜鶴飛高
復舉宋叅政郭功甫叅白雲端和尚端問
云牛馴乎郭云牛馴久矣端便叱郭拱手
而立端云牛在山中水足草足牛出山去
東觸西觸師云白雲問有本據郭公荅有
來由簡點將來也是無頭角牛若是有頭
角者待他一喝便作牛觸勢非惟頭正尾
正抑使白雲無處藏身山僧恁麼批判還
契古人意也無不因同床睡焉知被底穿
靖藩居士請上堂道本無言理無異說別
展玄機為人拔楔諸人不會山僧直說軟
似綿團硬如生鐵一念坐斷鐵牛頸上迸
出點血別別別鯉魚𨁝跳上天庭撞破虛
空一輪月諸人若會其中意山僧到此也
饒舌猶其未然安國不妨再說茲今三韓
上士久向佛乘嚴持香花恭迎山僧陞座
敷揚佛祖心宗開鑿人天眼目親聆妙法
同歸覺海祗如位轉功勛一句作麼生道
了然慧性超法界不萌枝上結果圓。

上堂僧問普天匝地一靈光徧界分明不
覆藏收放施為如是妙其中端的絕商量
既絕商量和尚如何舉似大眾師云奇怪
石頭形似虎火燒松樹勢如龍進云恁麼
則大人作畧超方便萬福駢臻慶有餘師
云了然超億劫莫向句中求乃云法身無
相因翠竹以發機般若無知對黃花而顯
理雖知性相本然如月普天似風響谷臨
機應變縱奪超羣開臨濟三玄戈甲撒興
化帳裡珍珠踢起楊岐三腳驢滅却汾陽
異目宗有此據鼎跨竈手眼方乃獨步円
霄隨處布縵天網打鳳羅龍四海垂鈎求
鰲釣鯉雖然如是喫水也要貴地脉茲承
黃居士在此為法竭力護持安國所以累
生感德相千古護祗林且道修證功勳意
作麼生佛種從緣根性敏菩提即是道樞
機。

進新方丈上堂乃云頭頂天腳踏地據此
室行此令施大鉗鎚因邪打正佛祖到來
也須乞命若是獅子兒方入獅子窟哮吼
驚天聲播大野於此風雲際會龍象交叅
以十笏禪房安八萬獅座橫按七尺之藤
深談不二之法且如何是不二法佛子住
此地是則佛受用經行及坐臥常在於其
中。

師歸天王寺掃塔書林眾紳衿請上堂僧
問萬善堂中掦祖道九重殿裡錫金章今
朝奉
旨歸山也格外宗風請舉掦師便棒進云也
是慣得其便師云驪珠掌上握到處自流
輝乃云山僧髫年入此寺銳志脫白作沙
彌拋却甜桃樹尋山摘醋梨打失半邊鼻
拾得兩莖眉幸遇
聖明主三詔入禁幃
駕臨萬善殿相對談玄機覺花重現瑞四眾
悉瞻依辭闕還桑梓昔人今已非承恩弘
濟道泉石有餘輝然雖如是今日者叚因
緣皆因檀信􂉄暑登山請掦臨濟宗旨諸
人要會臨濟宗旨眨上眉毛早已錯過了
也所以棒頭點出金剛眼喝下須彌倒卓
空有時一喝轉凡成聖有時一喝三日耳
聾有時一喝賓主歷然更有一喝不落凡
聖之機諸人還委悉麼摘葉尋枝我不能
直截根源佛祖印。

上堂僧問臨濟滅却正法眼意旨如何師
云古今龜鑑進云三聖便喝又作麼生師
云大難承當進云既是滅却又承當甚麼
師云循言者喪逐句者迷僧喝師云旱地
吹沙乃云洪才大辨一字玄關頓超情量
不歷僧祗頂露神光彌綸法界去住寂靜
運用全真須知翠竹依稀能緣般若色相
白雲淡泞悉彰法印靈機諸人若信山僧
指示頭頭契合本天然何須向外摸籬壁
師至書林仙庵眾文學請上堂居士問還
鄉曲子不落五音韻出青霄請師舉唱師
云石人把板雲中拍木女含笙水底吹進
云如何是毘嵐偃嶽而常靜師云八風吹
不動進云如何是江河競注而不流師云
把斷要津進云如何是野馬飄鼓而不動
師云眉毛𥈤上起崚𡾓進云如何是日月
歷天而不周師云燈籠腳下任騰踏進云
不遷既蒙師指示本分宗風事若何師云
露柱橫抽骨燈籠皺斷眉進云恁麼則高
提祖印光寰宇大闡洪音唱楚歌師云𣗳
杪斷雲歸野壑秋深寒露滴金盤士禮拜
云采汲不虛施師云罕遇知音乃云秋空
鴈語共唱圓音靜夜猿啼全彰大義普賢
榻金波覺海毘盧境水月道塲諸人若悟
無生冥契聖境心隨萬境轉轉處實能幽
隨流認得性無喜亦無憂至此一道平懷
泯然自靜事理無礙性相圓融將山河大
地為自已將自已作山河大地所謂若能
轉物即同如來人人本具德相個個不無
菩提但有聞法者無一不成佛良久云佛
殿階前狗尿天屋後牛欄正覺塲。

師到順昌地藏院請上堂僧問昔日世尊
陞座天雨四花今朝和尚陞座有何祥瑞
師云杲日正當空進云即今四眾臨筵如
何是和尚普利一句師云一雨普潤百草
萌芽進云且喜大眾證明師云自肯始得
乃云竿木隨身逢塲作戲神鋒在握到處
生光捩轉虛空鐵靣皮擊碎那吒脊梁骨
有此超方作畧始能妙應羣機直使恒沙
國土共轉根本法輪無量法門咸歸三昧
正覺所以諸上善人俱會一處皆因疇昔
靈山授記人人本心是佛個個妙性圓明
諸人直下承當去奚須更乞地藏菩薩救
度死生縱饒十殿閻君低頭拱手牛頭馬
靣呼來掃地燒香小鬼判官亦遣捧茶洗
腳豈有罪過者哉如其未然有寒暑以促
君壽有鬼神以妬爾福諸人既到者裡未
發心者當已發心未信道者當已信道頓
超生死涅槃速證菩提彼岸大眾更有一
人不落凡聖窠臼還委悉麼泰山廟裡守
爐神。

順昌普慶寺道舊請上堂僧問聖箭高拈
出九重十方禪海盡朝宗師今賜紫還桑
梓端的如何振祖風師便喝進云恁麼則
祖印重光宗風永振師云玉笛橫吹三界
外倒騎鐵馬五雲中進云打麵還他州土
麥唱歌須是帝鄉人師云頼上座證明乃
云普慶雲臻法喜開一溪流水遶華臺昔
吾行腳從斯去今日依然到寺來既然到
寺又承振公特請陞座高提無文寶印若
論祖師心印狀似鐵牛之機去即印住住
即印破拈起也雷轟地震放下也鬼神莫
測直得心光𦦨朗浩蕩圓明照破生死根
株裂破見聞疑網有時恁麼盡大地人亡
鋒結舌有時不恁麼放汝諸人出氣總不
恁麼青天白日也須喫棒何謂若不施大
鉗鎚總是秦時𨍏轢鑽設有超佛越祖底
到來合作麼生接待烹雪煑茶同話舊水
邊林下好閒行。

師到漳州開元寺臘八傳戒請上堂僧問
瞿曇夜半覩明星餓眼生花惑亂人今日
請師登此座一番提起一番新祗如未覩
明星時如何師云秤錘雖舊鐵煆煉愈光
新進云覩後如何師云落七落八進云堅
持戒律如霜雪固守威儀若凖繩清淨行
者因甚麼不入涅槃師云他家自有通霄
路進云朝携錫杖穿花巷暮搭伽𥠖過酒
家破戒比丘因甚麼不墮地獄師云何處
不稱尊進云戒法巳蒙師指示向上宗乘
事若何師云且領三十棒進云自從一見
吾師後始信宗門別有傳師云龍蛇易辨
衲子難瞞乃云道不虛行遇緣即應風雲
際會選佛塲開此選佛塲乃唐時羅漢琛
禪師肇建山僧因業風所吹寄錫於此蒙
誨謙公請傳毘尼淨戒值釋迦成道良辰
眾戒德𧆛請陞座敷揚法化况此山遡來
宗風凜凜法幢巍巍碧玉流輝紫芝現瑞
可謂栴檀林裡栴檀樹師子窟中師子兒
眾中莫有師子兒麼若能騰踏哮吼動地
驚天便乃超出佛祖一頭地不須受戒而
戒體自精嚴不須持戒而戒念自堅礪不
須證戒而戒性自圓明所謂清淨行者不
入涅槃破戒比丘不墮地獄丹霞掩耳而
去高沙彌不徃江寧詎不是越格師子者
哉正當今日瞿曇夜覩明星悟道未審悟
個甚麼諸人還委悉麼靣皺只因陪笑得
腰駝原為打躬多。

明發先師忌日上堂化導緣巳畢隻履竟
翛然白雲影未散倐忽又週年嗚呼法樹
摧殘法燈暗滅法鼓絕響法橋傾折佛祖
聞之眉皺天魔見之心恱曾遭屈抑恨難
忘一瓣栴檀聊可雪大眾且道還來鑑格
也無不見道寶月當空圓聖智三千剎海
悉光輝。

信官李振華同室人周氏男士龍為大殿
上梁請上堂台山此日駕金梁檀信遙臨
請上堂翊贊宗猷培般若了明心地證真
常寶旛懸掛光明殿福慧莊嚴不可量解
作如是之因必夙植德本故於斯時超羣
拔萃智海淵深心悟三玄之旨胸藏五車
之書撥轉向上玄機全憑擎天好乎所以
信手拈將來物物是藥信口說將去頭頭
是道折栴檀而片片皆香碎瓊枝而寸寸
是玉如斯過量人方行過量事大眾畢竟
意作麼生踞虎頭兮攀龍角萬里青霄飛
一鶚。

聖果剃度請上堂天性靈根向道深身心
已久護叢林今朝圓頂披緇服畢竟還須
究此心萬緣解脫無遮障頓悟菩提聖果
因如此出家真道者光宗耀祖出頭人既
若出頭且道如何施設撲破虛空無朕跡
佛祖聞風心膽驚。

開爐上堂僧問展開坐具包乾象抖櫢袈
裟裹太虛今日啟爐即不問安國安民作
麼生師云四海歌堯德萬方樂舜年進云
如何是安國境師云萬松洲上月一斗峯
頭雲進云如何是安國人師云眉間藏日
月袖裡納乾坤進云恁麼則昔日南陽今
朝安國師云任汝支分乃云吹砂赴火冷
熱趨奔崑崙砍額殿角相論遂拈起拂子
吹云者火種頭自靈山傳至於今燈燈相
續祖祖聯芳遡來瓜瓞不斷安國今日開
爐不假靈峯火種不費檀信柴炭山僧自
有安排將大千世界為紅爐百億星辰作
獸炭南贍部洲東勝神洲西瞿耶尼北欝
單越中央毘盧佛作大匠師陶鑄聖凡直
使個個焦頭爛額成佛作祖去所以寒則
普天匝地寒熱則普天匝地熱未審諸人
向甚麼處廻避若也知廻避以免火星迸
靣設或佇思摶量火星來也且照顧眉毛
以拄杖打下法堂。

靖藩信童程服生為建佛殿請上堂僧問
鼎新寶殿輪奐家風大闡宗乘則固是即
今一句請師通師云好手應須誇徧拍三
臺總是大家催進云檀那齊出手共建選
佛塲畢竟獲何功德師云風行草偃水到
渠成進云四海聖凡歸安國十方雲水擁
獅王且作麼生接待師云一盤栗𣗥蓬進
云恁麼則代代傳燈錄𣲖衍亘古長師云
宗風扇大地玉葉蔭乾坤乃云賢于插莖
草須達布黃金大家齊出手相共建叢林
服生程善士夙植般若因剎竿解扶起功
德越常尋萱親垂白髮勳業註円庭期悟
無生旨嘉聲亘古今政當上梁之際且道
如何指陳跨海大材必大用葢天葢地遍
風光。

郭超凡紀信吾居士等請上堂僧問建法
幢立宗旨是甚麼人師云沒鼻孔漢進云
台山新變豹狐兔盡潛踪師云方稱好手
進云祗如今日設齋慶讚一句又作麼生
師云端坐受供養施主常安樂僧禮拜乃
云打開不二門巳入如來地今現居士身
曾受靈山記一任塵勞堆裡葢色騎聲名
利塲中和泥合水出入自由絲毫不犯蕩
蕩乎彌滿八極巍巍乎體遍十方湛含寶
月之真空頓超情識之見網靡踪靡跡無
去無來千聖不知名萬靈咸瞻仰優曇花
茂菩提果香畢竟如何修證晨朝禮拜乾
屎橛夜來枕上罵彌陀。



明覺聰禪師語錄卷第八

* 音釋

氛
(符分切音汾氣也)。
蒞
(與莅同臨也)。
炫
(熒絹切音眩耀光也)。
翊

(逸職切音弋輔也)。
瓞
(杜結切音絰㼎蔓也)。

明覺聰禪師語錄卷第九　　　　貌九
嗣法門人法璽編

* 福建邵武府安國禪寺語錄

總鎮馬蘭谷為女保安請上堂僧問雕弓
彎似月寶劍凜如霜如何是鎮臺財施一
句師云今日放衙來寶所進云旌旗遮日
月鎧甲耀山川如何是和尚法施一句師
云一棒揭開千聖眼不容擬議落凡情進
云祇如兵隨印轉將逐符行如何是機前
一句師云把斷要津不通凢聖乃云春風
入戶喜天開夢覺雲中燕入懷月裡嬋娟
臨下界空花結彩自飛來所謂為憐三歲
子不惜兩莖眉然而鎮臺今日敦請山僧
陞座宏揚正法祈佛力法力僧力錫福延
齡信佛者祿位高遷信法者貴子聯芳信
僧者合衙吉慶所以信乃道源功德母長
養一切諸善根一念逈超空刦外心花頓
悟果圓成且如何是果圓成底人金魚玉
珮調羹手撥轉如來正法輪。

師寓福省羅山法海寺上堂大道體寬銀
魚眼裡藏夜市法性磊落蒼蠅脚上繫崑
崙所謂道在目前不須碎啄凢聖同源德
相具足歷劫湛圓動念即錯錯錯錯麒麟
只有一隻角復舉僧問巖頭奯禪師如何
是塵中主山云銅沙鑼裏滿盛油師云者
僧問端捨父逃逝巖頭荅話澤壑藏舟不
曾指出塵中主使伊直下瞥地去即今有
人問山僧如何是塵中主但向他道十字
街頭石敢當。

德庵金居士請上堂僧問山花爛熳香流
遠天氣晴陰亂鳥鳴只道春歸無覓處誰
知轉向此中來如何是來的消息師云春
風匝地繞進云春夏秋冬隨改變若能轉
物即如來畢竟作麼生轉師云打破空王
殿獨露本來人進云自是不歸歸便得五
湖煙景有誰爭師云閑殺闍黎乃云東君
司令布穀催耕鞭起泥牛掀翻大地然後
可以培植靈苗且道靈苗作麼生培植祗
如金居士昔在榕城皈依山僧便能持齋
研道今又遠來安國請法豈不是培植靈
苗者哉靈苗既植自然覺花現瑞奕葉流
芳所以初祖道吾本來茲土傳法度迷情
一花開五葉結果自然成驀豎拂子云花
開也以拂子打○相云果結也且道法作
麼生傳復以拂子擊香几云塞却耳門親
聽取嘉聲千古播坤維。

明發先師忌日拈香云昔年遭毒手今日
恨難休幾番曾入室敗闕當風流者漢平
生口吞佛祖眼葢乾坤做盡伎倆令人凑
泊不得虛空剜窟寵平地栽蒺藜千聖莫
能近百怪盡驚懼大眾非是不肖不解隱
藏揚他過咎祗因痛恨難消故此今日當
陽顯露雖然如是也是其父攘羊而子證
之。

雪紅西堂嗣法上堂僧問挑來重擔足千
鈞得遇英靈始放肩自此台山宗派遠一
燈分出萬千燈今日續熖聯芳意作麼生
師云大眾瞻仰有分進云可謂千軍猶易
得須知一將甚難求師云萬人叢裡奪高
標進云將來出世為師表佛祖從教立下
風師云大用現前不存軌則乃云機前一
句子千聖不知名歷祖咬不破頂𩕳一着
子虛空包不住大地載不起祖翁一片地
大悲千眼覷不見天下衲子搆不着圓陀
陀光灼灼若喚作佛手又是驢脚喚作正
法眼却是破木杓台山今日將大千世界
盡情花劈了也又拈來搓作一團拋在九
郎田畔諸人還知落處麼如若不薦幸有
克家子付與荷擔著。

解制上堂聖制功方滿九旬期已終栗蓬
屎橛撒向虛空踢翻佛祖爐鞲推倒大地
禪床放行四海衲僧任他橫擔日月緊帩
草鞋西遊華山北徃五臺吟風咏月任性
優遊然雖如是或在前途遇着明眼阿師
問如何是安國禪汝等諸人作麼生道良
久云個事目前不透脫眉毛碍着自眼睛。

因事回山過香嚴寺請上堂道布乾坤賑
濟三有法垂樵水徧潤大千一塵含法界
事理無殊途所以眉毛𥈤上建立空王寶
所露柱脚底生鐵鑄就金剛一任八面風
來魔魅侵他不得何謂明來明打暗來暗
打虛空來連架打四方八靣來旋風打縱
使三頭六臂到此俱立下風茲今奉
旨還山偶過香剎檀信傾誠請揚法化入此
門來莫存知解若能透脫向上一路管教
生死頓絕是非永忘祗如今日與諸人相
逢合談何事獅子吼時芳草綠象王行處
絕狐踪。

因事奉
旨還山上堂蜀犬見日則吠夏蟲難以語冰
皆由見聞不廣便有許多參差所謂是非
毀譽之塲疑則羣咻而久則論定然後撫
松栢而稱知巳也以正眼觀來大似浮雲
遮白日螢火燒須彌縱使伎倆用盡毫無
干涉况荷
堯天重垂雨露林泉增色魔外潛蹤且回寺
酧恩一句又作麼生道遂拈香云惟將者
瓣栴檀木仰祝
皇圖億萬春
師誕日請上堂僧問祥雲彌安國瑞氣擁
台山翹誠臻慶祝請乞示無生師云坐觀
青松猿探月閒行白日鬼挑燈僧以手打
圓相云未審者個壽量有多少師拈拄杖
云與木上座同年進云祗如今日還受慶
祝也無師云好事不厭繁進云如是則鶴
鳴松頂月鷄唱刦前春師云無生雪曲誰
能和進云好音在耳人皆聳水到渠成共
一家師云難得到恁麼時節乃云老漢庚
星有幾何但看空王那一步無手巡官掌
上輪屈指筭來六九數躶體無衣壽莫量
逈脫根塵涉露布今承眾信請上堂凢聖
同臨慶初度大似擔水賣河頭爭奈諸人
都不顧顧不顧急回互由基神箭慣穿楊
擬欲翻身墮險路坐斷無角鐵牛機了取
無生當體悟大眾既了取無生又悟個甚
麼若不會待台山點頭即向汝諸人道。

師寓秦郵放生庵為薦
先皇帝上堂拈香云此瓣香在於教體目之
如來藏在於禪體目之佛祖心印在於聖
體目之尊而無上貴莫能侔爇向爐中耑
為酧薦
大行先皇帝伏願逈脫根塵速證樂邦無量
壽了明心地該通華藏釋迦文僧問英明
聖君最尊法道因甚麼歸西太速師云長
安雖好不是久居進云天上天下惟我獨
尊即今在甚麼處安身師云曾騎玉馬離
宮闕巳握金鞭入紫微進云恁麼則處處
穪尊人不識和尚何以薦君王師云頓超
直入如來地進云不是苦心人不知師云
幸汝證明問開闢山河首創
清朝基業撒手歸西請師何以薦拔師云金
蓮地湧安身處寶葢天垂極樂宮進云仗
承妙法開迷徑了性無為向上宗師云不
是英靈士到此也茫然進云恁麼則從今
趯倒閻浮樹十方世界任縱橫師云目前
無𦊱礙隨處任逍遙進云正好通身受用
師云前途更有最高峯乃云舜日正當天
浮雲忽遮蔽大地盡悲號草木皆含涕所
謂聖君辭世天地慘然庶民無以恃怙緇
侶將何依倚嗚呼鳳鳥不至河不出圖吾
不復夢見周公矣雖然去聖時遙而德政
布于天下合國為臣者盡忠盡孝玉柱擎
天四海為民者思之仰之安居樂業有情
無情均霑恩澤憶昔山僧進京時
皇上始信宗門三顧而三召特眷優隆朝夕
駕幸參禪問道謂山僧首創宗門肇開覺路
及至山僧請假回閩
聖君忽離宮闕位傳受於金枝化道中華已
畢速返無量佛剎然則今辰頂禮千佛寶
懺用答罔極之恩美則美矣再勞僧眾同
到
金靈座前拈香祭奠伏惟尚饗。

* 示眾

入內萬善殿應制臨行示眾拙訥慵質祗
堪山谷潛形德鮮樗材何動
天子降詔既然到此覿面承當叨逢
聖明之世幸值照臨之庇所以天下有道菩
薩降示大地無私寶位綿延皇風與宗風
共扇佛日同舜日齊輝乾坤永泰法海彌
隆綱宗建立全頼護法匡扶學道禪流安
享國王水土政當應制臨行一句作麼生
道天上有星皆拱北人間無水不朝東。

示眾面目未露名相未分離相離名無踪
無跡直下覷得破釋迦老子達磨大師任
汝呼喚驅遣若向鬼窟裡尋聲捕影依稀
鼻孔彷彿眼睛喫棒未有了日在。

示眾跛鱉騎牛入露柱磉磐跳上松蘿樹
翻身撲落折驢腰爬起惺惺腳立地沒巴
鼻步步坤維超祖意且如何是超祖意大
眾試道看良久云若道不得錦山不肯辜
負諸人去也以拄杖一時趂散。

示眾有一物光禿禿也無頭亦無足不動
道塲徧遊諸國敵生死軍破煩惱賊千聖
不同躔萬法不為侶終日如愚不憤不發
且道此人還會佛法也無蚯蚓喫鹽泥尾
巴長屈曲。

示眾錦山有個獨脚虎關諸兄弟還有過
得者麼把將公驗來與你證據看一僧出
眾便打師一掌師云公驗已見如何是堂
奧中事僧便喝師云未見主在僧擬喝師
連棒趂退。

示眾舉法華經云大通智勝佛十刦坐道
塲佛法不現前不得成佛道瞿曇老漢恁
麼說話大似波斯失却冊若論佛法甚處
不現前燒香掃地合掌低頭運水搬柴拈
匙展鉢出門便見佛殿入門便見僧堂處
處大用神通事事圓明解脫無非是當人
受用處錦山與麼指示還有過人處也無
琅􁻶玉琯纏秋樹颯颯金風動野蘋。

示眾達磨面壁不死偷心神光立雪埋沒
已靈盧能壁上倩人書偈巳露賊贜南嶽
磨磚作鏡赤土塗牛妳馬祖一喝用心不
臧黃檗三頓棒太平奸賊臨濟滅却正法
眼欲隱彌露雲門顧鑑鷂子過新羅德山
末後句暗騙明瞞雪峯輥毬特地狼藉者
一隊老古錐牙如鐵橛口似血盆能縱能
奪能殺能活猶如戴角虎搖嶽驚羣今日
被法喜一時捉敗了也還有與他雪屈者
麼出來相見如無且看聰上座與他雪屈
一上以拄杖打散。

示眾驀拈拄杖云者個上拄天下拄地汝
等諸人因甚麼摸索不着殊不知常在手
裡拈起也文殊普賢無容身地放行也釋
迦彌勒腦碎膽裂祗如不拈不放意又作
麼生有時卓向千峯上劃斷山雲不放高
喝一喝。

示眾夫叅禪者須要叅活句不要叅死句
如何是參活句句剗意意剗句意句交馳
切莫隱諱如何是參死句不發生機如人
抱橋柱洗脚死活不知諸兄弟叅禪人直
要具大眼目若是金鍮莫分奴郎不辨顢
顢頇頇今朝入一叢林明日出一保社恁
麼行腳那有了日。

示眾舉傅大士云空手把鋤頭風前捉蜉
蝣步行騎水牛樓上看打樓人從橋上過
撞着破竈墮橋流水不流灘頭踢紙毬傅
大士恁麼為人不能良賈深藏若虛君子
可笑賊身己露被人覷破非是好手諸人
還知他落處麼其或未然莫道此間山勢
險前頭猶有最高峯。

因事示眾楚人失弓漢人拾得讓之有餘
爭之不得若杜耳目於胎彀掩玄象於霄
外而責宮商之異以辨玄素之殊驀拈拄
杖一劃云向者裡透得過萬機頓赴而不
撓其神千難對殊而不干其慮動若行雲
止猶谷神其或未能鷸蚌相持俱落漁人
之手。

示眾一法通萬法通鐵壁銀山無𦊱礙眉
毛鼻孔己通同普賢騎六牙白象入你眼
裡遊戲三昧是汝諸人還不知醒以手拍
膝云看看依舊出大殿去也便起身。

示眾如來禪祖師禪大樹大皮裹小樹小
皮纏祖師心地印搭在九郎田諸兄弟九
郎田即不問且如何是心地印良久云狗
子尾巴書卍字野狐窟宅梵王宮。

寓秦郵彌陀庵除夕示眾自到高沙住小
庵柴門破落冷雲堂掃除舊壁神符彩更
立新條振祖綱淑氣逼人老歲月時光催
鳥報春芳到頭生死無繇敵白首空歡一
世忙。

示眾一劃長二劃短虛空包不住大地載
不起騎馬上須彌一日行千里震威一喝
云看看走入諸人眉𥈤縫裡去也還在者
裡打瞌睡喝一喝。

示眾一見便見一會便會石馬出籠紗露
柱騎鱉背擲下拄杖云盞子撲落地碟子
成七塊華山土地笑咍咍嘉州石佛膽驚
碎。

示眾十五日已前達磨面壁覷不破十五
日已後劉海釣蟾罕得其遇正當十五日
突出夜叉身便現菩薩面千里聞其名不
如親見面見不見眨上眉毛錯過伊山門
走入伽藍殿擲下拄杖云薦。

示眾寒梅苞裂噴清香誘引狂蜂上下忙
爭奈禪流不識意空教獵犬覓𦏰羊以拄
杖卓云𦏰羊在者裡獵犬即今在什麼處
一僧出眾作獵犬勢將師腳抱住師劈脊
一棒云莫咬老僧僧便喝師良久云還有
獵犬麼出來看既無山僧放出一隻咬殺
羣羊去也以拄杖一齊趂散。

因雪獅子示眾六花搏聚全無雕琢之痕
一色精明宛有奔騰之勢大雄踞地威猛
驚人𤓰牙輥弄明月皮毛披掛綠雲雖不
哮吼中天早布聲名大野舉頭霄漢百獸
聞風逃潛骨格超倫一氣能吞佛祖直饒
哪吒到來那敢當頭覷着何謂橫身當宇
宙一句定綱宗喝一喝。

示眾今時學道者不會淵源旨趣何也只
因有幾種病自已不知海會今日一一說
破有等工夫做到語言道斷寂滅塲地不
肯更進前一步撒手翻身只是墮在死水
裡有等得些光影門頭便認着惺惺靈靈
以為了當殊不知正是認賊為子是非之
端生死之根有等有時冷冰冰有時熱閙
閙所以心有間斷念不相關有得有失尚
且話頭不能打成一片豈了得大事耶有
等不肯真參實悟好覽堯典舜謨尋章摘
句築得滿肚皮到處與人逞弄兩片驢唇
忽然撞着明眼阿師一拶不知落處如死
羊相似眼睛烏𠷈𠷈地真可憐憫有等在
叢林中其道不能成先成膏肓病我慢山
高駁貶尊宿揚已之德發人之過事事要
順自意頭頭要趂已心稍有一言不投便
要起單而去視叢林如驛舍訕法門似燈
滅如斯學道天堂未就地獄先成大眾海
會舉此叅禪者數種病處若是有道高流
决不落在其中自然逈出常流是非永忘
習氣消殞寒暑不能遷饑餓不能動富貴
不能移在稠人之中埋頭五年十年必成
大噐如獅子兒哮吼一聲驚羣動眾不比
泛泛之流自起自倒却被明眼人傍觀一
塲笑具。

因事示眾有一人頭尖五嶽口濶四溟氣
宇如王吞佛噉祖終日是非裡坐是非裡
臥若透脫得逈出人一頭地若透脫不得
布袋裡老鴉雖活如死明眼漢二六時中
壁立萬仞不倚一物離文字相離言語相
離心意識凢聖路絕若到者個田地無是
無非無夢無想遠離顛倒究竟涅槃得大
安樂畢竟如何是獨脫底人數聲清磬是
非外一個閒人天地間。

示眾道從心生學由志向持律防非參禪
向上凢學道之人有此四件事挾抱於懷
時時正念日日精嚴學無剪爪之工安有
遊翫之日那管東家杓柄長西家杓柄短
自生卜度能所對待故有種種差別之殊
每每起顛倒之見不能靜而絕慮也以拄
杖一卓云向者裡擺脫得開全身放得下
截斷生死根株掀翻是非窠臼平坦坦地
孤巍巍地隨緣不變不變隨緣到此始知
空界事浮生穿鑿沒相干。

示眾潦水澄清全彰大圓鏡象草鞋趯脫
露出衲僧腳跟所謂腳跟底硬紏紏地乾
剝剝地金刀剪不破彩筆畫難成諸聖不
知名三賢莫能辨在天為乾在地為坤在
水為坎在火為離在凢名凢在聖名聖雖
然各居其位不落位次明眼衲僧不必叮
囑是則是說時容易會時難多買硃砂畫
月看欲識個中消息子一枝梅倚玉欄干。

示眾佛祖鼻孔中安置百千世界衲僧眉
縫裡能藏百億須彌通上徹下截斷眾流
捏聚放開隨機應用未審賓頭盧尊者有
何神通妙用一日應供四天下駕慈航度
眾生與人解粘去縛不涉見聞覺知是則
雖是陜府鐵牛吞却嘉州大像意作麼生
良久云無端無端。

示眾日面佛月面佛眼裡突出遼天鶻有
相身中無相身豁達古今無二路諸兄弟
既無二路因甚麼被明眼人問着不知去
就目前如鐵壁相似且道過在於何皆因
平昔不肯死心用工真參實究東邊浪蕩
西邊打閧弗以本分為正務生死為正因
却被世利所轉妄心所牽一塲熱病臨身
如何擺脫到頭悔之晚矣莫恠海會不道
各自努力。

示眾若論此事譬如𡏖𡒁堆頭一顆明珠
眼親手快者得之眼鈍手緩者祗好傍觀
所以道䀗眼時百千日萬象不能逃影質
明明祗在眼睛前眨上眉毛覷不及覷不
及餬餅裡覓甚麼汁。

示眾今日鬼谷子賣卦有買者出來與汝
判斷吉㐫看一僧云和尚未啟口時作麼
生判斷師云汝家父母雙亡心不痛泪僧
云父母俱在師云請大眾為汝舉哀僧禮
拜師云苦苦一僧云今日是學人生日師
云你破家蕩產還知麼僧云知師云還我
主人公來僧云向者裡禮拜和尚師打云
放過即不可一僧云前三三與後三三請
和尚斷看師云五鬼臨身鐵蛇遶脚僧云
一串穿却師云禍患臨身難躲避僧云路
從平處險人向靜中忙師云果然被他纏
住脚跟了也乃云今日向十字街頭賣卦
竝無一文錢入手不免搥破卦盤去也以
拄杖一卓歸方丈。

示眾大道寂寥本無言說理事分明不循
途轍雖在目前猶未親切要見本人就窠
打劫透色透聲絕踪絕跡到此休歇塲地
萬法如如將畫大地為自已將自已作盡
大地四大海水􂊂貯八萬四千毛孔裏華
藏世界總不出衲僧一緉破草鞋所以一
為無量無量為一頭頭妙用法法全真且
道如何是全真處良久云乾屎橛。

示眾以拄杖地上打○相云三世諸佛出
不得者個歷代祖師出不得者個天下善
知識出不得者個未審諸人出得者個也
未試道看一僧將袖向圓相裡一拂師云
即今在內在外僧無語師便打云若出得
口吞佛祖眼葢乾坤若出不得布袋盛老
鴉雖活如死。

示眾無角泥牛穿海嶽蚯蚓抹過新羅國
分付禪流具眼看急須薦取莫失却一機
截斷路千差了然彈指超無學。

示眾擲下拄杖云鐵蛇橫古路一馬生三
寅意旨如何有人道得恰好安國拄杖子
分付眾無對良久云諸人道不得山僧􂊂
起自用去也問侍者云你道得麼者無對
師打云城門失火殃及池魚。

示眾萬法歸一拗曲作直石人驅耕日落
不息催趲野婦連忙夜織織得一領青州
布衫當作尋常破蓆攤向街頭賣與人無
人酧價真可惜眾中還有作家者請出酧
價看一僧云看破不值半文錢師云可惜
許一僧云前三三後三三師打云賞你一
棒。

示眾拈起拄杖云者一叚事人人開口道
着步步踏着本自圓成不欠􂅕怱若道着
似虎威獰頭上戴角若踏着機疾如風遼
天俊鶻赤洒洒乾嚗嚗非是千年沒底靴
亦非今時破盞橐白牡丹紅芍藥一度春
風一度開花開花落成蕭索諸行無常一
切空即是如來大圓覺。

示眾山僧昨夜三文大光錢在黑暗天娶
個功德女聞時富貴見後貧窮褲無襠裙
無口頭上青灰三五斗屎橛拈來破𥿄包
橫拖布袋花街走痛飲清源酒一杯醉倒
長街大哮吼一叚風流樂自然漢地不管
秦不􂊂既是漢地不管秦又不􂊂即今在
甚麼處安身諸人試道看維那出眾將坐
具搭肩上云分明在目前師云認着依前
猶不是師便歸方丈。

示眾有一人頭戴箬笠身負衣包有一人
寸􂅕不掛跣足裸形且道此二人那個天
然氣槩異目超宗若揀點得出倒臥荊棘
林遊戲天魔界若檢點不出錦衣公子貴
破衲道人閑。

示眾熱熱熱紅爐熖裡冷如鐵寒寒寒大
洋海底火燒山若透兩重關棙子總饒毒
藥也閒閒。

示眾高揖釋迦不拜彌勒衲子尋常超宗
越格不落凢聖機豈涉語言默若能打破
兩重關􂊂下臨濟白拈賊眾中有單刀直
入者麼請出相見一僧問如何是白拈賊
師云切須藏鋒露刃僧便喝師打云賊贓
巳露了也還有道得者麼如無關羽來劫
寨也以拄杖一齊打散。

示眾舉僧問雲門如何是諸佛出身處門
云東山水上行圓悟和尚云或問天寧如
何是諸佛出身處但云薰風自南來殿閣
生微凉愍忠即不然或有人問如何是諸
佛出身處但道古澗寒泉徹地湧急須着
眼看來源大眾還委悉麼若會得自巳出
身處便會得諸佛出身處若也不會等待
當來問彌勒。

示眾山僧行腳二十年並未得個入頭甚
生慚愧上天無路入地無門請眾中有下
得辣手者將山僧打殺良久云有麼有麼
如無山僧打殺闍𥠖去也以拄杖一齊打
散出堂對達一維那云適纔山僧做一上
甚嶮巇幾乎入地獄如箭射達震威一喝
師便打維那隨後進方丈云和尚為什麼
不小心師云也是捨命陪君子。

示眾昨夜三更狂風起吹折門前一株松
一生受用燒不盡富與時人自不同拈起
拄杖一吹云自從靈山傳至此燈燈續熖
到吾宗且道如何是吾宗喝一喝。

示眾山僧未行腳時是個可憐生及乎行
腳後依舊是個可憐生及至得個休歇處
亦是個可憐生者三個可憐生且道那個
合受人天供養大眾試道看若道得恰好
者山僧拄杖子兩手分付一僧云原來只
是舊時人不改舊時行履處一僧云爍然
不異昔年事顯露當陽稱獨尊一僧云百
年三萬六千朝返覆原來是者漢一僧云
國無二王家無二主一僧云羞慚徧大地
不改舊時顏師云大眾下幾語頗恰爭奈
今朝日辰不吉且待來日遂卓拄杖歸方
丈。

示眾寒風砭骨眉毛廝如結霜凍銀河腳
跟冷似鐵若是伶利作家覷破紅爐一點
雪若也躊躇甕裡明明失却鱉以拄杖卓
云切切火蛇𨁝跳上金闕築碎帝釋鼻孔
發下南司判官八稜鐵棒痛打不徹遂卓
柱杖云心頭悶悶如火熱。

示眾參禪人須猛烈當下相承猶是鈍鐵
更問如何腦門着楔瞥不瞥含元殿裡問
長安誰信壺中別有月踏着本地自風光
全身放下便休歇且如何是休歇處達磨
鬍子唇齒缺喝一喝。

示眾大凢叅禪學道貴乎皮下有血猛烈
性燥如斯氣槩葢與尋常汎汎者不同孤
逈逈地峭巍巍地詎肯和光濫俗混世同
塵識情頓捨於世間身心棄置於方外不
求富貴之樂豈愁淡薄之苦寒衣兼夏着
紙被禦隆冬一瓢一衲雲水家風一笠一
履行腳受用去來如野鶴起止似浮雲昔
日山僧離閩叅學時帶一雙布襪穿有十
餘年千衲百補以後出世開堂猶戀戀弗
忍棄之只愁已躬大事不明那有閑工化
檀信做件皮毛葢體諸兄弟若要明巳躬
大事求出世因直須萬緣放下了不干懷
每日抱住一個話頭不可作有無句語穿
鑿不可作解會穿鑿不可作佛法穿鑿不
可向情識上卜度單明向上一路抖擻精
神勇猛提撕疑到無疑處追到無追處直
須追到桃源路絕別見一天不見絲毫過
患不見動靜二相到此田地更須緊把上
頭關不容絲毫走作如生死冤家相敵向
一念未生前直下坐斷徹底無依通身灑
落慶快無疑方稱一員了事道人一任登
山翫水自性逍遙歌舘樓臺隨緣放曠到
處作主遇緣即宗可以作大地醫王可以
作人天軌範可以作險路津梁可以作幽
冥慧炬如斯學道不負諸聖巳靈不枉緬
離桑梓從上乃佛乃祖大善知識無非是
個性燥漢皮下有血氣者故尋師擇友求
决生死炊㸑負舂搬柴運水親覲十年二
十年總是單明此事若不苦中苦焉為人
上人近來有般􃁎􃁎𣯧𣯧漢不思行腳學
道叅問知識只在家中學做兩句臭詩撞
着瞎眼阿師聞他聲名自上他門戶不辨
清白便將冬𤓰印子印證呌他出頭為人
貪人供養受人禮拜十指尖尖不沾滴水
文質彬彬虛裝體勢問着佛法信口亂統
人我貢高是非妬忌不存已德揭揚人過
無常卒至業識忙忙有何了期故古德云
未聽經文先坐講未曾行腳便開堂分付
諸方參學者莫教地獄苦時長看此話與
後人做生死牌豈不兢兢業業者乎如此
出家埋沒巳靈虛消信施馬能得出輪廻
珍重。

示眾山僧昔日行腳到天台拾得一道驅
邪輔正靈課今日對眾舉揚諸人家裡或
有魔魅作祟夜夢不祥者出來剖露與你
决斷吉㐫免生灾惑以拄杖卓云一二三
四五甲乙丙丁午空刦已前事不離花甲
子復卓拄杖云有㐫報㐫無㐫報吉請出
道看一僧云和尚属艮某甲属乾上三下
三名為大畜爻象既成吉㐫已判即不問
未判一句請師道師云至尊元九五德相
自天然良久云還有問卜者麼既然無􂊂
起卦盤來日再卜所以有利無利不離行
市卓拄杖起身。

示眾奮獅子全威拈倚天長劍不容纖毫
擬議誰敢觸犯當頭若是上根者聞此話
如虎插翅自有吞佛噉祖氣槩若劣根者
聞此話若犬夾尾奔南走北逃去大眾此
二種人若到愍忠門下如何相待到來總
與三十棒不見道寧教天下人辜負我我
不辜負天下人。
明覺聰禪師語錄卷第九

* 音釋

鎧
(丁亥切音愷甲也)。
爬
(蒲巴切音琶搔也)。
鷸
(允律切音聿知天將
雨鳥也)。
橐
(他各切音拓囊也)。

明覺聰禪師語錄卷第十　　　　貌十
嗣法門人成秀編

* 示眾

示眾今朝正月十有八衲僧脚下熱火發
燒得眉毛已焦枯石女堂前把墨潑同門
出入不相知喚作張三却李八喝一喝。

示眾諸大德若論參禪者件事如老鼠咬
生鐵相似沒你下口處沒你鑽研處沒你
承當處沒你棲泊處擬欲搆之轉見轉遠
若欲放之灼然目前如銀山鐵壁仰之彌
高鑽之彌堅約不進前推不向後諸人到
者裡作麼生轉身吐氣若欲轉身吐氣直
教無手足人拳踢相應猛力一推縱饒銀
山鐵壁也須粉碎大眾愍忠恁麼道還知
落處麼若知落處正好吃山僧痛棒如其
未薦三十棒等待別時來。

示眾舉杜順和尚云懷州牛吃禾益州馬
腹脹天下覔醫人炙猪左膊上此頌羙則
羙矣祇是不經人檢點若被明眼人覷破
不值一緉破草鞋諸人委悉麼猶其未能
萬善為汝註破殊不知這老漢口甜心苦
句裡藏鋒眼觀東南意在西北明眼作家
自合超格且如何是超格底意一僧便喝
師云好一喝只是無主僧又喝師云汝連
兩喝主落在甚麼處僧擬對師連棒趂下
堂。

示眾道曠虛玄體無向背觸之不得視之
眼聵以拄杖卓云盞子撲落地碟子成七
塊大眾既是盞子撲落地因甚碟子成七
塊一僧云鵓鳩樹上啼意在蔴畬裡師云
意旨如何僧云祗許老胡知不許老胡會
師便喝僧禮拜師劈脊一棒。

示眾若謂諸佛出身處蟭螟眼裡輥繡毬
若謂衲僧出身處從天降下則貧寒從地
湧出則富貴若謂衲僧行履處無中有路
透荊林還他好手若也透不過亦還他好
手何謂虎瘦雄心在人貧志氣高。

示眾馬祖陞堂蘇嚕蘇嚕百丈捲席悉唎
悉唎若作佛法會全無巴鼻不作佛法會
大似失利諸人向者裡的當得去任汝拈
龜毛拂穿却衲僧鼻孔將兔角杖煆煉聖
凢剔摩訶衍之骨髓鋤斷性田之妄根發
向上真機逈脫樊籠一道逍遙門門解脫
且如何是解脫門泥牛吼破三更夢木人
坐斷六門機。

示眾凡知識樞機三賢罔措十聖難明怱
平白地上拈起一絲頭直使法地震動窠
臼掀翻於無事中生事無句中顯句真心
無相頓超萬行妙性本空不著一塵貧者
濟他驪珠受用富者令伊徹骨貧窮赤洒
洒淨躶躶智月皎於太虛慧鏡澄於碧海
包羅萬法􂊂攝毫端誠能如是則與千聖
同躔共個鼻孔出氣若乃隨羣逐隊菜囊
飯袋漢妄心牽引何時了辜負靈臺一點
光。

示眾參禪學道先須發起信心信心若固
志氣超羣縱有一切魔魅所撓必不退墮
矣所以信門深遠法城堅牢成就一切菩
提殊不知信心原是當人靈源種智成佛
作祖慧命衲僧悟道根由皆從信心所成
豈不見神光參達磨斷臂求法立雪乞示
為法云軀今古標榜此是第一個信心也
六祖參黃梅五祖每日作務墜石春碓勞
其身心苦其筋骨此是第二個信心也臨
濟問黃檗佛法大意連喫三頓痛棒不生
退屈此是第三個信心也仰山參溈山不
明此事發心牧牛三年常受風霜寒苦此
是第四個信心也雪峰九上洞山三到投
子嘗職飯頭為眾竭力此是第五個信心
也踈山聞大溈一語便賣被單而作程費
千里䟦涉咨請指示此是第六個信心也
慈明結伴參汾陽更衣入兵隊不顧危亡
此是第七個信心也天童密老人參幻有
和尚親上燕京三次不憚路險艱辛力創
禪門崛起臨濟正宗此是第八個信心也
山僧舉此數員尊宿以曉諸人從上乃佛
乃祖皆從信心而成無上之道所謂信乃
道源功德母長養一切諸善根今日參禪
者頗多尠有悟者何也祗因用心不切依
稀鼻孔彷彿眼睛雖在堂中趺坐其話頭
暫時弗覺被掉舉忽然掉過西便向西邊
境界上作活計忽然掉過東便向東邊境
界上作活計於此錯過光陰埋沒巳靈辜
負諸聖若求其悟者鮮矣諸人若為生死
事大放下諸緣離心意識單提一個話頭
疑來疑去參到無參處追到無追處緊緊
把定牢關毫無走作就將娘生鼻孔直下
扭破如冷灰裡豆爆徹底翻身故云絕後
再甦佛祖欺汝不得諸人若信山僧此言
如此參究去若不悟道佛法不靈驗山僧
成大妄語自甘拔舌與諸人無分。

示眾佛法無人說雖慧不能了或時閙閧
閧或時靜悄悄諸兄弟若向靜悄悄處安
身如駑馬伏櫪羈蹄望絕崖而跪足正是
墮在毒海此謂膏肓禪病也若是具眼道
流正在閙閧閧處別立一機瞬目視伊行
即打坐即錐長劍倚天外直騎千里駒畢
竟如何保任不萌草解藏香象無底籃能
盛活蛇。

* 小參

萬善殿結制小參僧問祥雲生滿座瑞氣
擁禪堂少室真消息請師直舉揚師云今
晚小參進云昔日藥山小參不點燈今日
和尚因甚又點燈師云驢馬不同途進云
德山小參不答話和尚答話又作麼生師
云一個栗篷當面擲進云恁麼則男兒自
有冲天志不向古人行處行師云料汝跳
不出僧一喝師便棒問雲從龍風從虎聖
人作而萬物覩本來無一物且道覩個甚
麼師云踏着秤錘硬似鐵進云恁麼則又
有也師云也少他不得進云逈古輪王全
意氣不彰寶印自然尊師云祗好瞻仰近
他不得僧一喝師云向你道近他不得又
惡發作麼進云和尚也須照顧師便打僧
又喝師亦打乃云大道無外絕塵緣而獨
立妙性無形寄森羅而顯相含融法界普
應無差湛爾堅凝寂然常照剖開纏內之
心珠截斷塵中之見網塞破毒險蘊坑趯
翻生死魔窟若能恁麼方可入禪入道創
發菩提心栽培靈苗蒂時時發現亘萬古
而常新歷歷無私應十方而通暢萬機頓
歇即入圓宗廓爾無垠了達實相大眾明
日荷蒙
聖恩洪開爐鞲陶鑄聖凢人人各為死生大
事個個悟無上菩提果然如是
皇恩佛恩一時報答且報答一句作麼生道
葵蕚丹心向日傾虔誠披露焚香祝。

晚參一老一不老死蛇頭上驚出草拶破
江西馬簸箕傾出驪珠一栲栳真得通身
白汗流貼肉汗衫卸却好諸人做工夫到
此田地卻是個好消息如人家窮子相似
蕩盡田園家產上無片瓦葢頭下無卓錐
之地全無活計逈出膠盆智􂁿遠水孤峯
性寂寒潭皎月一機普攝萬𩔗齊彰體湛
靈明本無來去一句全提逈超物格且如
何是獨超底意鳥啼花裏千般語月上峯
頭一色明。

晚參驀豎拂子云三世諸佛也參者個歷
代祖師也參者個天下知識也參者個萬
善堂內也參者個諸人朝夕參底若喚作
心心本無相了即無生性本真空體無涯
際絕兩邊泯前後一道清虛冥然通貫若
不喚作心騎聲蓋色越古騰今一段光明
葢天葢地彌滿十虛籠罩萬𩔗有情無情
真如平等諸人於此信得及功超遠劫果
證菩提若明此事更無餘事更有般漢好
似瞎驢趂大隊隨人高低遊山翫水正是
業識𢗅𢗅出入叢林虛消信施弗忖已過
弗修自德問著佛法口似磉盆人我貢高
勢雄海嶽如斯出家濫廁僧倫有何補於
法門者哉莫怪山僧太多事見人落井豈
傍觀。

晚參僧問三世諸佛向火熖裏轉大法輪
還端的有也無師云有進云畢竟如何師
云同生同死進云恁麼則野花香滿徑幽
鳥不知春師云不是這時節乃云燈籠沿
壁上高臺玉兔走入盤籃去新羅國人喫
鐵鞭北鬱單人喪家具諸人會得此意即
啞卻山僧口換卻汝眼睛若是超方作家
舉著便知落處自合窮則變變則通橫三
豎四坐一走七白似雪黑如漆觸著威震
雷霆進步無門可入誰知古路坦然平懊
恨諸人信不及山僧為汝聊通線不須簸
揚塵土覔眼上眉毛本現成白綽花冠黃
頭吉非是超羣衲僧個事大難委悉喝一
喝。

晚參云大抵操道者貴乎徹明根本莫向
枝葉上攀求體會不假於言詮研趣豈在
乎形跡寬廓非外綿密非內蕩蕩乎仰之
杳然八極巍巍乎視之充塞四維其象也
莫能推其玄其微也莫能測其奧然探江
海異於行潦者深廣也登泰山別於丘陵
者高大也豈小知小見而能測度妙道者
哉葢道也者人能弘道非道弘人若捨近
而趨遠貪小而棄大如剖蚌蛤之腹而求
明月之珠入荊棘之林而求鳳雛之𡖉此
必難獲也若是愚蒙劣根之人斷佛種性
不能續其佛祖慧命葢自拘於小節而奚
成乎大法噐者耶殊不知至道無難惟嫌
揀擇但莫憎愛洞然明白三祖恁麼道肝
膽肺腑盡情披露了也諸人委悉麼此事
今生若不會等待當來問彌勒。

晚參云神鋒原不費磨礱朝暮提持在手
中鐵壁銀山俱劈破頂門迸出一輪紅凢
參禪者必要猛烈性燥提起話頭一咬便
斷方與本分稍有相應不見唐時李駙馬
云學道須是鐵漢把手心頭便判直取無
上菩提一切是非莫官尚且他為官長終
日紅塵擾攘王事鞅掌具此力量逈脫樊
籠何况為釋子乎今時修道不了者祗因
一翳初起華影駢空瞥念纔興森羅滿目
則有世界崢嶸乾坤凹凸貪愛之所纏名
利之所縛縱有功德法財變成鴆毒所以
楞嚴經云玅性圓明離諸色相本來無有
世界眾生由心生故種種法生其心若滅
種種法滅乃至生滅滅已寂滅為樂至此
千差萬別掃歸大圓覺海四大五蘊輥作
寶月琉璃無明窟裏突出金毛獅子愛欲
河中化作上味醍醐法無難易轉變由人
至寶內懷終不他求靈珠在握應須自慶
處繁而不亂履險而常安若闡斯宗須明
玅旨其或未也機關不是韓光作莫把胸
襟作等閒。

晚參一僧出眾云某甲死了開口不得師
云大眾打鼓送亡僧去其僧便喝師云且
喜不曾斷命還救得活其僧無語歸眾乃
云者僧死了開口不得果然絕後再甦機
用超宗越格好手還他將相才擒下臨濟
白拈賊。

對靈小參八十餘年幻夢中千般活計一
塲空今朝撒手歸西去生若修因死有功
葢謂魏氏平生持齋念佛積德累功治家
有道教子有方可謂女中丈夫若論大道
本來不分男女相亦無生死遷流明明絕
滲漏歷歷不囊藏超聲越色離見離聞超
生死證菩提出輪廻趨樂土此謂出世之
道也今日孝子時大紀請山僧對靈指示
超拔慈親欲報劬勞以酧罔極如斯孝道
酧恩報德盡矣政當薦拔一句作麼生道
一念頓超煩惱海即心即佛不須疑。

除夕小參僧問嚴冬萬卉皆凋落為甚梅
花獨占春師云因緣時至其理自彰進云
爭奈一年將盡夜萬里未歸人師云過在
阿誰進云臈隨一夜去春逐五更來師云
徃徃來來有甚了期僧便喝師云三十棒
自領去乃云溪河冰結玉玲瓏埜衲圍爐
燒葉紅拾得龜毛補舊衲蒙頭打坐禦寒
冬這話却似山僧昔年住山家風只有二
七衲子同為伴侶黃虀淡飯麄布麻衣钁
頭隨身草鞋絆脚日出而作日入而息夏
栽紫芋春種葫蘆山中活計受用為常一
種平懷泯然自靜也無客送亦無客迎也
不送嵗亦不迎春所謂山中無曆日寒盡
不知年山僧雖不能過於古人亦自守其
本分也今日叨蒙
陛下洪恩開選佛塲使其一切衲子安心向
道頓悟無生况住此琉璃殿宇坐受如意
供膳汝等諸人須要知恩報恩知德報德
雖然如是道眼若明金易化三心不了水
難消大眾今日三十夜到來人人有一件
大事還委悉麼有一頭水牯牛過牕欞頭
角四蹄都過了惟有尾巴過不得且道過
在甚麼處良久云參。

立春小參舉新豐和尚云井底熢塵生高
山起白浪石女生得兒龜毛長數丈若欲
學菩提應須看榜樣師云萬善不似新豐
虛空裏藏影白日下點燈直令他學菩提
者如推門落臼井底熢塵生高山起白浪
石女豈生兒龜毛不能長若欲學菩提何
須看此樣何謂也祗要一念證真功超累
劫三心若了道越僧祗如寒谷逢春陽回
萬象直使日煖花開普現色身三昧鳥啼
松韻共轉根本法輪銀河開凍錦鱗𨁝跳
上天土塊翻身蚯蚓驀過東海所以頭頭
惟心玅用法法當體全真囊括百億日月
藏於眉縫之中提掇四海乾坤置於掌握
之內斯乃法爾如是道性超然理合真空
而遍周體應萬機而無間靈源湛寂根境
圓通歌舘樓臺盡是真如寶所花街酒肆
悉皆菩提道塲不捨一法即如來是則名
為觀自在正當春元之始令行之初畢竟
如何卓拄杖云擊碎泥牛天地轉芒人耕
種劫空田。

結制小參僧問還丹一粒點鐵成金至理
一言轉凢成聖轉凢成聖即不問如何是
我手何似佛手師云一任汝顛倒進云百
年三萬六千朝返覆元來是者漢如何是
我腳何似驢脚師云踏斷趙州畧彴進云
參商雖兩地明月共一家如何是人人有
個生緣處師云山僧是福建白水杜拗蠻
進云恁麼則古皇未兆前威音那畔事師
云如何是威音那畔事僧一喝師打云未
夢見在廼云滹沱正脉已秋殘太白枝能
耐歲寒幸遇吾
皇功德主芳䂓復振於名藍今日十方聚會
四海同參個個擎頭戴角口吞佛祖人人
倒嶽傾湫眼葢乾坤目機銖兩舉一明三
猛烈英靈踢脫窠臼不涉見聞露出佛手
且如何是佛手以拄杖一卓云五九四十
九。

晚參云頂𩕳具眼辯生死之去來腰佩靈
鋒任殺活之縱橫直令天魔膽喪頓使外
道歸降咸入總持法門共證圓通覺海所
謂凢夫具聖人法即是聖人心若悟者事
同一家若迷者萬別千差雖然如是諸人
要會向上事但從萬別千差裡薦取葛藤
窩裡薦取是非堆裡薦取無明窟裡薦取
煩惱熖裡薦取屎窖坑裡薦取於此薦得
永刼不忘。

晚參云句剗意羊頭車子不停住意剗句
生鐵秤錘活活鋸意句交馳須着力全機
頓赴絕廉纖所謂向上一事千聖不傳要
人親到家鄉識得閨閣中物於此不疑千
聖舌頭亦不瞞頇自巳不見高亭參德山
隔江招手亭便領悟即返高亭住持更不
別參又大梅參馬祖問如何是佛祖云即
心即佛梅當下領旨便隱大梅山二十年
後出世諸兄弟若要承當大事皆因夙生
有大根基故為法門英傑回天奪化之機
跨竈衝樓之勇有比超卓方可作宗門中
種草若是懦夫寒灰之志焉敢入大爐鞲
如鉛汞落爐相似見火便流有何用哉今
愍忠門下稍有幾個英靈漢子若能保任
三十年後也會呵佛罵祖去也何謂不見
道吾不敢欺於汝等汝等皆當作佛。

晚參云大悟無道大富無糧大地無草大
海無魚有人透得四轉語無禪可參無道
可學一任聲色裡坐聲色裡臥有時孤逈
逈也得有時俊悄悄也得有時逢塲作戲
也得有時歌舘春臺也得如其未也不可
狐尾續貂裘楚鷄􂉄彩鳳正謂參學人具
眼目看破生死本是空何須更問孫臏卜。

晚參僧問愍忠陞堂即不問古鏡未磨是
如何師云光吞萬象進云磨後是如何師
云逈脫諸塵進云磨巳未磨是如何師云
黑漆漆地進云一念不生全體現六根纔
動被雲遮師云你又被他轉却廼云佛祖
心印拶破百匝千重仰山鐵鍬剷斷殊途
異轍不踐娘生舊時路豈落凢聖去來機
孤光烜赫縱橫卷舒上無攀仰下絕已躬
直饒秘魔杈下死枉用心機子湖狗取人
心肝虛張大口德山棒如雨點大似掉棒
打月臨濟喝似雷轟亦如峯頭過浪到者
裡天魔拱手外道罔知若是頂門別具哪
吒眼必有吞佛噉祖氣槩旋天轉地機關
猛虎頷下解鈴蒼鷹爪下奪食如是超作
稍有衲僧氣分若蒞法戰之塲驚怕危亡
者只好倒卸鎗甲縮頸傍觀有分如此之
流真可憐憫何謂不信自心元是佛縱然
千聖莫能醫。

因雪小參六花現瑞騰空閗戰五花魁一
色虛明點徑玲瓏諸色淨獵人捕獸無路
牧童歸道失村銀樹幾株山中樵子富貴
玉蓑一領溪邊漁叟風流烏盆變作白盆
紺殿化為碧殿瑪瑙堦前鋪白氊珊瑚枝
上堆玉屑物物全彰淨法身頭頭盡是普
賢境正當恁麼時且黑白未分一點落在
甚麼處玅性縱橫沙界外大悲千眼莫能
窺。

小參屈指光陰早已過靈臺一點未揩磨
到頭不識歸家路換却人身爭奈何急薦
取莫蹉跎東廊打倒西廊壁􂊂拾眉毛刦
轉多凢學道者學出世之道須惜光陰如
寸金明此大事猶喪考妣所以大修行人
無有剪爪之功豈肯棄本逐末耶或登山
則思藥山觀夜月笑聲百里共相聞或渡
水則思洞山覩影悟道會得渠我是一家
或觀月則思馬祖示諸人唯有南泉超物
外或看雲則思忠國師示唐肅宗釘釘着
懸挂着或修行則思香嚴擊竹聲無端打
失一隻眼或倚松則思古人樹下居單瓢
破衲度寒暑或坐石則思仰山閒打坐溈
山勘驗有轉身葢行脚者一動一靜一機
一境鳥啼花落風動水流皆是入道之門
發露之機若乃見道者則忘其緣境未見
道者則被緣境所障若能根境俱忘光吞
萬象逈絕諸塵根境如如是名了道。

晚參云臈月二十二空王殿露柱拈來仔
細看衲僧閒家具所謂千年田八百主且
道此人修何行業居何國土上無片瓦葢
頭下無卓錐之地天堂留不住地獄詎能
拘不織而衣不耕而食喫官酒臥官街當
處死當處埋還用修證也無不見善財童
子參無厭足王正參見時其王將此罪人
百般加害苦楚或劓其鼻者或挑其眼者
或割其耳者或截其手者或斷其足者乃
至炮烙燒身洋銅灌口將此罪人治畢方
見善財相執手云我巳得無礙三昧陀羅
尼門是則雖是不到心空及第處舉心𡚶
念業隨身。

除夕小參僧問心如皎月連天淨性似寒
潭徹底清一句逈超千聖外何須見性與
明心如何是明心師云鏡雖打破光體猶
存進云如何是見性師云明明歷歷黑黑
漆漆進云心性相去幾何師云昨日夜叉
心今朝菩薩靣進云心性巳蒙師指示年
窮歲畢是如何師云處處神前燒夜𥿄聲
聲爆竹送殘年進云恁麼則城上巳吹新
歲角牕前猶點舊年燈師云不須更說偈
言乃云一年三百六十日普天之下巳除
夕我為禪寂老光陰人為名利驚寵辱逗
到今宵總是空不想無常生死逼若向生
死劃骷髏一生叅學事巳畢諸兄弟今日
除夕節届無可與諸人分歲昔日賢和尚
烹一頭露地白牛與禪和共享後來經官
動府皮角納官結案現在愍忠即不然幸
有
俞旨誡殺耕牛山僧固不敢私烹勉強支吾
常住自有窮計較管教諸公今夜樂欣欣
何謂渴飲曹溪水饑吞栗棘蓬夜來燒默
炭炙得煖烘烘大家團圞頭唱個杜拗山
歌和氣藹然便乃超出古人一頭地伏惟
大眾歸堂喫茶。

立夏小叅至道無難惟嫌揀擇但莫憎愛
洞然明白三祖恁麼道早是揀擇了也者
拄杖子只接上上機不接中下之機雪峰
恁麼道亦是揀擇了也十方世界中惟有
一乘法無二亦無三釋迦老子恁麼道也
是揀擇了也爭如海會門下饑則進食寒
則添衣無禪可參無佛法可學便是一員
無事道人此際薰風南來戶牗打開時觀
庭前文菓花散步郊外望麥秀火雲驟集
奇峰野鳥時喧古樹芙蕖將放出水玉梅
巳熟垂金可以適意暢心懷倦時晝寢南
牕下海會恁麼行履還是有揀擇耶無揀
擇耶不見道但有一絲頭便是一絲頭。

告香小叅云火熖那容蚊蚋泊劍鋒寧許
赤挨身眾中若有擎天手奪皷攙旗正令
新智不到處三世諸佛難下口名質未興
千眼大悲莫能辨祗因一念忽生花開世
界便有生死之流凢聖之立因果差殊明
暗相奪昧郤本來真常故受種種顛倒名
利之所牽愛網之所縛皆因曠刦巳來習
蘊八識田中必須操智慧劍披忍辱鎧斷
生死根破無明殼誠能有此力量稍有參
學氣分諸兄弟明日結制安禪早晨大眾
告香躬對佛前洗心發願務要超生死關
悟佛知見如斯决志自有出頭時節若是
借衣求食者枉勞辛苦許多般有何利益
者哉伏惟大眾裁聽。

重陽小叅師云善迹迹者莫能迹善言言
者莫能言去此二途別有生機者麼僧問
如何是跳出金毛獅子師云嚇殺天下人
僧一喝師便打乃云今朝九月九不喫趙
州茶痛飲茱萸酒八十公公穿綉鞋老來
不覺自家醜不風流處且風流今日登高
各出手或有會吟詩者出來吟一首應個
時節猶其未能且聽延壽舉似新婦騎驢
阿家牽婆婆空手執鐵鞭三人遊到婆伽
國回來依舊在堂前聖僧問云汝適纔到
甚麼處來荅云朝遊婆伽國暮遊七金山
聖僧云且道他方境界與此方是同是別
荅云處處黃花開遍地也有白衣送酒來
寓秦郵放生庵王春元請對靈小參師云
善戰者便請單刀直入若是擬議頂門著
箭眾中有善戰者麼一僧便喝師云頂門
早巳著箭了也進云天上天下亡者獨尊
師云也好與他三十棒僧禮拜云謝和尚
賞罰分明師云痛棒也有人喫乃云六十
餘年幻夢中惟持仁義素門風生前若肯
修功業福本良田在巳躬臨行撒手歸何
處自在逍遙極樂宮所謂如是因如是緣
如是報如是果故此去來無𦊱礙動靜以
常安逈今古絕羅籠一任生死去來明知
生不被生之所遷死不被死之所流脫或
未能山僧權設個四教門示真實相直令
王開翁頓入如來常光玅喜世界一喝云
此是漸教令他巳信十善回因向果又一
喝云此是通教令他頓超生死速證湼槃
又一喝云此是頓教令他了悟本性逈越
三祇又一喝云此是圓教令他圓滿菩提
歸無所得既無所得無修無證無生無滅
有語是謗無語是默踏着本地好風光直
下頓超生死宅然而今日孝子王懋德恭
請山僧對靈開導尊翁且道還有指示也
無越格倒拈苕帚柄傾腸倒腹為阿誰。

師過洪州華藏院請小叅遡來祖席在江
西常憶寶峯馬簸箕偶爾到來請陞座正
值閩公慶誕時驀拈拄杖云棒頭指出金
剛眼掇轉須彌作壽山遂卓云諸人看看
木老人騎山門出佛殿和泥合水去也穿
郤龐公鼻孔一口吸盡西江故解道男也
不婚女也不嫁大家團圞頭共說無生話
諸人要見龐公靣目麼山僧為汝指出日
靣佛月靣佛也無頭亦無足頭頭合道契
無生從來壽量又多福且道福壽有多少
喝一喝。

小叅以拂子打○相云三世諸佛出不得
者綣繢歷代祖師出不得者綣繢天下知
識出不得者綣繢四海衲僧出不得者綣
繢以拂子劃破圓相云三世佛不在裡許
歷代祖不在裡許天下知識不在裡許四
海衲僧不在裡許畢竟在甚麼處安身諸
人若薦得全身在裡許全身不在裡許須
知豎窮三際橫徧十方出沒卷舒無朕無
跡逈脫根境徧界難藏既是難藏諸人還
知山僧踐履處麼莫道諸人不知縱使千
眼大悲亦覷山僧跟脚不破便歸方丈。

小叅叅禪辦道具有宿根僧相難得佛法
難聞故釋迦云止止不須說我法玅難思
諸增上慢者聞必不敬信雖然婆心甚切
苦口呵責瞿曇老人你也恠伊不信不得
何謂也若要會個中事大似蟭螟吞白額
蚊蚋叮鐵牛無處下口若要捨之推之不
去崚嶒萬仞若欲覔之視之無形渺無邊
際若要用之胸藏日月身佩須彌爍迦羅
眼看不破八臂哪吒提不起殊不知覷不
破處光吞萬象充塞太虛提不起處機用
超羣殺活自在山僧盡力提掇盡情吐露
若是英靈禪流一聞便領眼裡無筋漢正
好拽來推水磨。



明覺聰禪師語錄卷第十

* 音釋

聵
(歸謂切音貴目無精也)。
躔
(呈延切音廛踐也)。
蠻
(謨還切音獌南
夷也)。
蘊
(委粉切音縕積也)。

明覺聰禪師語錄卷第十一　　　辨一
嗣法門人音𩒺編

* 小叅

晚叅拈拄杖卓云打破威音空界突出無
位真人舒卷有縱有奪湛圓無去無來包
羅萬法寢削千差不落樞機染污不得此
是諸佛之慧命衲僧之正眼既是正眼因
甚問拄杖不識拄杖問露柱不識露柱問
水牯牛不識水牯牛且道過在甚麼處不
見道不透目前機眉毛遮著眼。

掃塔拈香云慈風布大野慧日耀天明百
骸俱潰散一物鎮長靈恭惟我法天師翁
名震建邑德被書林受戒鵝湖精嚴無犯
辭世三十餘載不肖行脚二十餘年於今
奉
旨回寺祭掃雖然無可供養畧表慇懃只將
本分家風雲門餅金牛飯趙州茶曹山酒
欲酬脫白之恩伏冀師翁常寂光中鑒格
大眾且道他還來受供養也無良久云空
山不見人但聞人語響。

冬至小參僧問大海無魚是如何師云水
急難棲泊進云大地無草是如何師云實
際理地不受一塵進云大富無糧是如何
師云親到寶山空手回進云大悟無道是
如何師云悟後依舊可憐生進云恁麼則
水到渠成去也師云汝見甚麼道理進云
和尚證明師云從來不肯塗污人乃云冬
至月尾賣牛買被冬至月頭賣被買牛所
謂有利無利不離行市放過一著落在第
二更進百尺竿頭蚯蚓擬吞鱉鼻擲下拂
子云切須仔細。

語石西堂嗣法小叅拈起拄杖云者個上
拄天下拄地鐵骨稜稜衲僧巴鼻要作臨
濟兒孫直須得大機大用具大手眼方堪
續佛慧命且如何是大手眼縱奪臨機風
疾快破沙盆子頼汝扶卓拄杖歸方丈。

圓戒小參戒定慧圓明猶如纓絡珠靈光
常透脫任運徧寰區逈絕諸塵象破生死
昏衢所謂衲僧家個個頭戴天脚踏地因
甚麼茶堂裏捧茶神十個有五雙茫然不
知往往蹉過若識得安身立命處殺佛殺
祖也是戒喜怒哀樂也是戒惡口罵詈也
是戒無戒不圓無行不􂐼雖然如是更有
一人終日喫官酒臥官街當處死當處埋
且道他還受戒也無良久云參。

小參舉巖頭和尚云三文大光錢娶個黑
老婆頭鬔鬆耳卓朔整日不梳頭長年赤
雙脚只解撈蝦摝蜆要且不會生男育女
大小巖頭到老方知醜自把家裡事向外
播揚却被人覷破始知一生㷀獨老無恃
怙錦山亦三文錢娶個黑老婆日也不拘
夜也不管有時閙闠寰中舞唱有時花街
柳巷拍手並無一人識得渠且道是凡是
聖良久云徑山有天目無喝一喝。

小參舉龍牙云學道如鑽火逢烟未可休
直待金星現歸家始到頭神鼎諲云學道
如鑽火逢烟即便休莫待金星現燒脚又
燒頭師云龍牙一生參學未了直下咬斷
猶是鈍漢神鼎一生埋沒自已未到家鄉
正在半途錦山忍俊不禁也要露些靣目
與後昆檢點學道如鑽火金星莫認好徹
見本來人頭頭俱靠倒喝一喝。

小參德山小參不答話早已淨地上撒糞
了也自屎不覺臭藥山小參不點燈長安
風月貫今昔那個男兒摸壁行趙州小叅
要人答話意欲垂竿釣鯨誰知蝦蠏也無
者三個老古錐雖是門庭各別縱奪不同
檢點將來爭如錦山今夜小叅乃作家常
茶飯供養諸人只要自肯咬嚼倘或咬著
一粒永不忘饑不見道不因紫陌花開早
那得黃鸝下翠岑。

晚叅一七打二七生鐵秤錘呷出汁踏著
轆轤便轉身失却眉毛拈得鼻得之者碔
砆化為連城失之者俊鷂翻成跛鱉豎起
拂子云得也得者個失也失者個明眼衲
僧直須勘破不勘破上牢漆桶甘自墮喝
一喝。

晚叅袖頭打領腋下剜襟諸方各稱好手
錦山不作者般去就自有臨機通變死馬
且作活馬醫奪卻猛虎口中食捋斷驪龍
頷下鬚南頭買貴北頭賣賤明眼衲僧聞
名不如親見若也見火裡紙人開笑靣。

除夕小叅佛法世法有利無利結角羅紋
總在今日北禪和尚烹宰露地白牛雖與
諸方闘富未免動府經官東村王老夜化
紙錢雖是打發窮神野鬼未免特地狼籍
錦山固守清貧隨家豐儉有也不慳無也
不借祗將廬陵米飯無根菜雲門餅清原
酒大家喫了醉醺醺地打氊拍板唱無腔
曲誰管你胡張三黑李四是即是更有一
件大事諸人還委悉麼老鼠尾巴繫鐵錘
未審今夜過得門閫也未叅。

小參雨洗桃花淨風吹柳絮飛分明西祖
意頭頭向上機驀豎拂子云諸人不會玄
宗旨趣喚作拂子也不得即心即佛也不
得非心非佛也不得破沙盆也不得南山
鱉鼻也不得踈山曹家女也不得楊岐金
剛圈也不得放下拂子云諸人向者裏涇
渭分明喚作拂子也得即心即佛也得非
心非佛也得破沙盆也得南山鱉鼻也得
踈山曹家女也得楊岐金剛圈也得錦山
雖與麼道諸人各須具眼始得如其未能
晴天路上須防雨船到波心切忌風。

晚叅夫為知識者自有旋天轉地敏手頂
門別具摩醯眼奪却德山棒啞却臨濟喝
放下俱胝指拋却秘魔权拗折石鞏箭不
畜子湖狗既然都用他不着或有出格底
衲僧來合作麼生接他但向伊道蕩溺器
復舉同安丕和尚因僧問如何是和尚家
風安云金鷄抱子離霄漢玉兔懷胎入紫
微僧云忽遇客來將何接待安云金菓早
朝猿摘去玉華晚後鳳啣來師云臣朝金
闕不觸龍顏隱諱藏鋒轉身有路惟明洞
宗偏正還他同安老人始得若論向上全
提猶未悟在。

晚參要扣玄關有節操極慷慨者斬得釘
截得鐵硬剝剝地始得若是畏刀避箭之
徒看即有分古德恁麼道大有為人處啟
發後昆悟繇雖然婆心甚切大似以強凌
弱法喜不肯埋沒人何謂良將之門無弱
兵爐鞲之所無鈍鐵個個具通天手眼人
人控佛祖大機滅却三玄戈甲掀翻無位
真人諸方好手羅籠不住鐵牛之機挽不
回頭意氣超羣逈絕諸相雖然如是三十
年後清平渡水。

臘八晚叅六載活埋在雪山頂巢蘆膝默
心叅擡頭忽悟星前旨便賣猫頭入閙藍
黃靣老人纔薦得些兒光影便解誇口欺
人一切眾生皆具如來智慧德相但以妄
想執着不能證得雖然據欵結案說話殊
不知自已䧟在泥塗直至如今無出身之
路或有傍不甘者心憤憤口悱悱聞山僧
恁麼道便問和尚還出得他圈繢也無良
久云誤入他家絃管席不貪杯酒靣慚紅。

除夕小叅山僧福薄住法喜赤手艱難盡
力撑三百六旬今已過明朝四序自嘉亨
記得舊年貧未是貧今年貧始是貧舊年
貧有卓錐之地今年貧錐也無誰想逗來
逗去逗到年窮嵗畢廚空庫乏磨盤雲封
法喜寧可儉守不去倚他門戶貪奢貴借
虛粧體靣且喜留得達磨一隻眼睛尖斗
量不盡一副舌頭三丈長窮廝炒餓廝煎
大家受用過殘年既然如斯不可寂寥山
僧唱個萬年歡聊助諸人逸興樂清貧樂
清貧嵗寒忍耐過明年賀太平爆竹驚山
鬼梅花報曉春窮旅歸家不到者今宵愁
殺路中人。

師過武林㞾巄菴請小叅當軒毒鼓從君
擊欲展家風似不能眾中有能者出來露
個消息看如無山僧未免搖唇鼓舌去也
泥龍飲盡江千水露出珊瑚新吐蕋徧界
純清絕點塵好手鐵匙挑不起所謂挑不
起處刀劈不破水浸不濕歷然分明約不
向前推不向後有時恁麼千聖不出頭有
時不恁麼萬靈咸瞻仰坐斷佛祖玄關萬
象莫能藏覆全機活卓逈脫見聞體用雙
彰星馳電掣到者田地臨濟喝誑謼小兒
德山棒太平奸賊祇如不涉言詮一句作
麼生道水流黃藥歸何處牛背寒鴉過遠
村。

晚叅我有一句子含藏天地囊括古今縱
橫八靣孤峻三玄千眼大悲覷不破八臂
哪吒提不起猛利漢直下咬破無遮無障
七零八落好個清平世界野老清談恬然
自得田家濁酒樂以忘憂牧牛任放桃花
谷躍馬從教芳草邱。

除夕小叅今夜臘月念九放出哪吒辣手
勦斷佛祖葛藤劈破精靈窠臼陳年曆日
最靈袪遣衲僧病疚翻轉崚嶒鐵靣皮勝
如學念聰明呪妙法差別識根源山門露
柱笑點首果然恁麼高蹈祖域四海橫行
其或未然汝等諸人今夜大有事在復舉
僧問古德如何是年窮嵗畢事德云城上
已吹新嵗角窓前猶點舊年燈錦山即不
然或有人問如何是年窮嵗畢事但道處
處笙歌酣嵗酒家家銀燭對春風。

求解釋小參丁丁卓卓佛手驢脚頭長項
短沒髭鬚妙性圓明光閃爍鋒鋩觸着吼
如雷似虎威獰頭戴角以拂子劃􂴡云若
向裏許透脫精明通身是個金剛體宿𠎝
冤業一時消殄所以法身清淨本離垢染
靈光湛寂逈脫根塵任他寒暑遷流不涉
苦痛隨他生死去就不落涅槃今日山僧
與汝懺悔已竟大眾寧湛禪人求解釋如
何是解釋一句劒為不平離寶匣藥因救
病出金瓶。

請兩序持鉢小叅雍雍肅肅整儀行佛手
展開驢脚伸水國烟村風景好莫論難易
富豪貧所以出窟獅兒便能哮吼無毛鐵
鷂志解凌空俯仰折旋入不二門格外提
持為尋知已直令鼻孔拽轉要伊自巳承
當打開慳囊傾出珠璣若有超方作畧庶
使山門光表六和安逸政當奉重勳勞一
句作麼生道輔翊叢林恒鼎鼐食輪先轉
法輪行。

晚叅無尾猢猻爐邊坐三脚鯉魚上剎竿
石虎空中吞皓月無手仙人打破關既是
無手仙人作麼生打破關諸人會得此意
山僧入地獄如箭射若檢點不出闍𥠖獨
坐古瑤臺夜來手執火天明失却牛有般
漢聞廣福恁麼道便眼目定動尋牛殊不
知武林城裡太平近來無賊魯連談笑之
功郭泰人倫之度果然諦信得去不被山
僧舌頭熱瞞若是躊躇問取虛空始出塵。

除夕小叅爆竹一聲聲禪和側耳聽翦除
閒枝葉露出碧眼睛且如何是碧眼睛豎
起拳云科頭箕踞長松下白眼看他世上
人。

春日小叅陰陽未兆爕理調元不萌枝頭
暗浮春色天和人暢流動村歌致令閨閣
佳人脚跟活動鴻門俊士携酒尋芳叅學
高流光陰莫廢苟能揭開正眼見青山非
是青山見綠水非是綠水勾芒太嵗管田
疇之豐年杖擊彩牛應乾坤之氣候者話
還屬建化門頭若論奔流度刃之機猶欠
一籌在畢竟如何是全提且看廣福春行
冬令去也拽拄杖下座一齊打散。

為都監對靈小叅計較一拳成活業而今
撒手便歸家昔年入室棒頭下解道臨機
不借他遂以拂子對靈點云若向者裡見
得透脫便可泛隻無底鐵船打起鹽官皷
唱起雲門曲觀音把柁勢至搖櫓漂出生
死海而陟覺岸趨樂土之玄猷直證無生
法忍茲承玉坡上座請山僧住持錦山勛
勞數載輔翼宗風為法忘軀無諸難色生
也傳家創業持法謹以尊嚴死也垂世光
明流輝照於泉石高躡前蹤望隆彩煥少
慰衷懷無可祭奠今日山僧將此一毫勝
利白雪一甌赤心半寸畧表其輔贊法社
之勞大眾政當之際且渠是生耶死耶豎
起拂子云半幅錦山真靣目鱗松虬柏共
青青復舉道吾與漸源至檀越家弔喪源
拊棺云生耶死耶吾云生也不道死也不
道源云為甚麼不道吾云不道不道回至
中途源云和尚不與某甲道即打去吾云
打即任打道即不道源便打師云漸源自
恨枝無葉莫怨太陽偏道吾祗解閉門造
車不會開門合轍當時若是錦山必不被
打待他問生耶死耶但召闍黎一聲他應
諾即今生也死也若是個伶俐漢向此瞥
地管教知恩有在。

晚叅目前無法常在目前擬則波斯走大
唐取則兔角眼裡生若是出格衲僧自合
知機識變直下擊碎精靈窟踢翻情識海
縱饒德山棒臨濟喝到者裡也無用處海
會長老說黃道白也是貴買賤賣是則雖
是也要兩彩一賽。

晚叅向上玄機了無向背大悲千手摸索
不會諸兄弟若會得海會亡鋒結舌有分
在若是不會為汝當頭指示豎拂子云明
明在耳目之間晃晃超聲塵之外拈起也
禪床震動唬得須彌落水放下也逼塞虛
空團圞無縫𦉑不拈不放坐斷釋迦脊梁
骨築瞎臨濟正法眼果然恁麼直饒天下
知識舌如劒刃口似懸河橫說豎說瞞汝
不得若是摸壁扶籬漢喫棒未有了日在
莫怪海會不道。

結制小叅大凡學道之人先須立大志發
大願根固猛烈孤卓標奇直下掀翻祖師
關截斷生死根蒂續佛慧命開鑿人天眼
目斯乃大丈夫能行此事也若是劣根種
草信之不及望崖而退今諸兄弟既到海
會來個個英靈俊俏磊落超羣切莫唐喪
光陰埋沒巳靈各須努勵莫生退屈之心
剔起眉毛咬住牙關七尺單前刻明已躬
大事叅要真叅悟須實悟莫認光影門頭
彷彷彿彿見神見鬼便為大事了當撞着
明眼阿師頂門上一拶自不知去處何矧
生死到來敵對未免打入鬼山窟裏遇着
牛頭阿旁羅剎夜叉作麼生躲避那時悔
之不及真可憐憫也大眾此事莫看作等
閑容易不見趙州云老僧三十年不雜用
心除却二時粥飯尚且古人行脚有此榜
樣豈似如今禪流行脚聞那邊知識有因
緣有齋䞋欲去親覲者邊知識無因緣門
庭冷似冰便捨而去大似星中揀月沙裡
披金如此行脚總是個菜腹飯袋挑脚漢
今朝過東明日過西若要會佛法驢年未
夢見在若是真正學道高流一人所在也
要到十分淡薄亦不嫌祗貴他道眼明白
佛法精通到他門庭恒上方丈見長老更
與他脚跟下一錐若是明眼宗師便知有
此事解下腰包放下頂笠與他同住同苦
同樂搬柴運水負舂執役寒暑莫能遷饑
餓不求飽如此立志參禪若不悟道山僧
成誑語罪實招過𠎝孟冬嚴寒各宜努力
珍重。

周祥小參大夢誰知覺靈機不昧源懸崖
撒手去倐爾是周年所以諸行無常是生
滅法生滅滅已寂滅為樂既到寂滅田地
山僧無法可說無人可度聊借拂子神通
展演一上豎起拂子向南方一點云寶生
佛在者裡向東方一點云阿閦佛在者裡
向西方一點云彌陀佛在者裡向北方一
點云成就佛在者裡中央一點云毘盧佛
在者裡向下方一點云體恒上座在者裡
既體公在者裡十方諸佛為證明山僧今
日權做個應赴長老念一道真言為伊超
薦去也南無三滿多沒哆喃黑的嘿密栗
桚娑婆訶喝一喝云若不喝住只管念去
做個流俗阿師不顧傍觀者哂大眾山僧
恁麼提唱還有薦拔也無一句了然超百
億管教直下契無生。

因禪人有省小參至道無難惟嫌揀擇因
緣到來昧汝不得山僧布個縵天網子貴
乎羅龍打鳳殊不知網個蠆尾毒蟲頭尖
五嶽口似血盆吞佛噉祖他日也會為妖
為怪魔魅人家去也大眾海會今夜舉似
諸人切莫笑怪喝一喝。

掃笑巖祖師塔師提起坐具左邊一拂右
邊一拂遂叉手進前三步趺跪合掌拈香
作獻勢起身作女人拜云空劫已前一片
地三蛇九鼠臥巖扉冤讎忤逆拋家散兒
在家中父外歸不是遠孫為註破幾人卜
啄亂鑽龜。

立春日小參僧問和風𩖼𩖼凍河開錦鯉
翻身躍九垓大地迎春催臘去三陽開泰
喜鴻來如何是春師云莫待曉風發林花
報早春進云恁麼則水向石邊流出冷風
從花裡過來香師云汝心猶涉境在進云
明眼人難瞞師云要參三十年乃云撥塵
覓佛用心大錯尋言逐句障塞悟門離色
離聲別求正見捨父逃逝所以無明山上
薦取本來靣目屎窖堆裡透脫向上法身
若能恁麼去隨緣放蕩自性逍遙步琴臺
攀花折柳遊林苑弄月吟風時節到來送
臘迎春意作麼生門庭日暖雪鎔去枯木
萌芽始見春。

解制小參僧問春回冰解銀壺活梅綻枝
頭月正圓奕葉相承應有據趙州茶話請
師傳師云蠱毒之家水莫嘗進云恁麼則
滔滔不斷曹溪水密密燈傳鼻祖光師云
烹金琢玉須好手捉虎擒龍將相才進云
海會龍吟雲霧起金臺鳳舞慶元辰師云
人天瞻仰樂怡怡進云分明觸處天機現
悟此心空及第歸師云今朝十五夜暢殺
子平生乃云諸兄弟舊冬到海會來人人
懷出生死心個個舉成佛念不畏風霜寒
苦早起夜眠逗來逗去逗到羅紋結角受
用不盡如龍得水似虎靠山有意氣時添
意氣不風流處也風流不妨登山涉水或
到前途有人問汝海會有何言句接人若
能對得不枉海會經冬過夏倘有人問着
口似磉盤舌如匾擔輙不得離海會寺裡
廢寢忘餐東卜西卜有時卜着未可定也
六月六晾藏經小參佛法流通大善哉馬
駝十萬里程來今朝晒㫰生真信頓悟無
生出苦埃遂豎拂子向空點𠁼召大眾云
今日眾善信請海會舉揚個事若向個裡
薦得打開自已大光明藏百千三昧無量
法門一切圓滿修多羅盡從個裡流出不
須向外馳求尋枝摘葉如狂蜂逐香獵狗
覓𦏰羊跡有甚了期殊不知人人自有一
段光明葢天葢地亘沙劫而不磨歷眾緣
而不朽在聖不資一毫在凡不减一縷祗
因迷真逐妄背覺合塵故此性中相知用
中相背業識𢗅𢗅無本可據若能一念相
應便同本覺妙契真常一證便證一得便
得永無退失且道得個甚麼以兩手展開
云試玉須經火求珠不離泥。

小叅諸兄弟山僧昔年叅禪叅到無叅處
無佛法會處無妄想處正合動靜二相了
然不生只好喚作寂靜塲地無生法忍若
論衲僧放身命處猶在半途未到家鄉在
直須掀翻赤肉團拶破鐵靣孔突出焦尾
大蟲機如倒岳傾湫用似雷轟石裂直似
金翅鳥王鼓四海水驅攫龍吞纔具超方
手眼一任天下橫行若是苴藞漢菽麥不
辨玉石不分見人道是隨他道是見人道
非隨他道非何異緣木求魚去之彌遠刻
舟求劒何其太愚如此行脚叅禪叅到彌
勒下生只是個長行粥飯漢何有了日。

結制小參南方十月十五結制北方八月
中秋開爐南方結制衲子聞之趨風而來
猶如聚抱蜂王北方開爐衲子聞之則聆
塗毒皷攢眉而去真可歎也茲者海會明
日開爐何也葢謂天氣襟分不同凜冽寒
侵尚早山僧記得唐詩云送君九月交河
北雪裡題詩泪滿衣故汾陽昭祖結制冬
夜放參祗因嚴寒衲子難忍所以畧施方
便若論生死分上那管寒暑相凌饑𩛞相
逼不見神光見達磨立雪咨參浮山遠參
葉縣和尚臨晚不安單冷水澆身不容地
坐毫無怪憚之心看他古人為法忘軀逆
境甘受爭似如今禪客只愛蜜糖搽嘴順
他縱意而行只好參順境禪不能參逆境
禪稍有微風吹動荏苒人間炎威皷腹嚗
嚗而去不能自作主張如何敵得生死得
大安隱內無動搖外不奔逸身心一如身
外無餘對境千殊而不撓其神包羅萬有
而不干其慮恬然瀟灑平坦孤危一任七
縱八橫坐一走七機用現前高超物表說
甚岑大蟲玄沙虎秘魔󵚩祗林劒到來也
要退身三步何謂鏌鎁常在握誰敢當頭
窺。

晚參今朝七打畢拶碎銀鐵壁盲龜開口
笑跛鱉額出汁若有恁麼者出來通消息
僧問世尊拈花意旨如何師云明人不做
暗事進云迦葉微笑意又作麼生師云車
不橫推理無曲斷進云和尚也須具眼始
得師云早已看破了也乃云話頭追到無
追處水盡山窮志莫移誰識個中無肯路
還須更上一層梯若到恁麼田地祗好向
前不可退後如上陣將帥相似聽其鑼皷
號令之聲馬蹄痒簇簇地全身挨入不顧
危亡殺入重圍攙旗奪皷然後自有出身
之路不涉傷鋒犯手如斯參禪稍有相應
處若是怕刀畏箭之徒落前退後非是謀
士勇夫若擬封爵掛印未有分在何謂智
勇三軍可奪帥還他大膽出頭人。

對靈小參傳居士問晏公即今在甚麼處
安身立命師云急水灘頭踢毬子士云恁
麼則清風密密談般若明月悠悠却落西
師云者是晏公去處如何是汝安身處士
便喝師云漏逗了也乃云闤闠叢中離色
求真非正見紅塵堆裡全彰古佛妙心宗
繡巷錦街朱紫鈿環非色相魚行酒肆頭
頭觸目是菩提今海會舉此四法乃是晏
公平昔所參底事法法契合本懷步步踏
着實地於此臨機妙用到頭不昧主公不
被愛欲所纏踢翻生死窠臼獨握靈蛇寶
珠常遊不昧空界以此罪花凋滅覺花常
開以拂子指棺云晏居士山僧與麼開導
還知落處麼平昔受用底還作得主麼於
此不忘寂滅光中常自在即是如來大圓
覺。

解制小叅釋迦出世破家蕩產達磨東來
拗直作曲知識指示太煞無端衲子參禪
自投羅網山僧一向把住去獨坐孤峯目
視雲漢宗風掃地而盡事不獲巳今日放
開一線路頭與諸人通個消息至道無難
惟嫌揀擇鳬頸本長鴉色本黑離相離名
通身潔白個事圓成體用超格且如何是
超格底意諸人若委悉不枉到海會三月
結制九旬安居功不浪施其或未能明日
打開門戶去莫道山僧辜負人。

* 拈古

「世尊因自恣日文殊三處度夏一月在龍
宮一月在長者家一月在妓女家期畢歸
來迦葉欲白椎𢷤出纔拈椎乃見百千萬
億文殊迦葉盡其神力椎不能舉世尊遂
問迦葉汝擬𢷤那個文殊迦葉無對。」

【拈云文殊三處度夏不安本分好與三
十棒迦葉欲𢷤伊當靣錯過亦好與三
十棒世尊當斷不斷返招其亂也好與
三十棒錦山恁麼批判且道具甚麼手
眼不見道劒為不平離寶匣藥因救病
出金瓶。】

「城東老母與佛同生而不欲見佛見佛來
即便廻避雖然如是回顧東西總皆是佛
遂以手掩靣于十指端總皆是佛。」

【拈云婆子眼空四海傍若無人宛有丈
夫氣槩是則固是將手掩靣不欲見佛
殊不知此處無銀三十兩不見道夾路
桃花風雨後馬蹄無處避殘紅。】

「阿難問迦葉師兄世尊傳金襴袈裟外別
傳個甚麼迦葉召阿難難應諾迦葉云倒
却門前剎竿着。」

【拈云阿難扶起迦葉推倒兩個無孔鐵
鎚就中有個恰好且道那個恰好以手
搖云明破則不堪。】

「惠忠國師因西天大耳三藏到京云得他
心通肅宗帝命國師試騐三藏纔見忠乃
禮拜立於右忠問汝得他心通耶藏云不
敢忠云汝道老僧即今在甚麼處藏云和
尚是一國之師何得去西川看競渡忠良
久再問汝道老僧即今在甚麼處藏云和
尚是一國之師何得向天津橋上看弄猢
猻忠第三次問藏良久罔知去處忠叱云
這野狐精他心通在甚麼處三藏無對。」

【拈云精金不煉爭見光輝至寶不酧孰
辯真偽所以忠國師頂𩕳七縱八橫毫
髮能辯三藏具爍迦羅眼覿靣難瞞當
時只解慎初不解護末待他第三問便
一喝云情知你向鬼窟裡作活計設使
忠國師有通天機畧也須忍氣吞聲。】

「雲門問洞山近離甚處山云查渡門云夏
在甚麼處山云湖南報慈門云幾時離彼
中山云今年八月念五門云放你三十棒
次日洞山往問昨蒙和尚放某甲三十棒
未審過在甚麼處門云飯袋子江西湖南
便恁麼去洞山大悟。」

【拈云雲門車不橫推理無曲斷洞山被
人輕輕一拶便乃從空放下敢問諸人
且道放下處意作麼生入林不動草入
水不動波阿呵呵野狐俱屏跡獅子奮
金毛。】


明覺聰禪師語錄卷第十一

* 音釋

碔砆
(上罔甫切音武下甫無切音膚碔砆石次玉也)。
唬
(虛訝切音赫嗁
聲也)。
蠆
(丑邁切音慸螫蟲)。

明覺聰禪師語錄卷第十二　　　辨一
嗣法門人海鯨編

* 拈古

「雲門因僧問如何是超佛越祖之談門云
餬餅後妙喜云雲門直是好一枚餬餅要
且無超佛越祖之談底道理。」

【拈云妙喜只知其一不知其二殊不知
雲門一枚餬餅具臨濟玄要賓主洞山
君臣偏正乃至百千法門無量妙義總
不出者枚餬餅諸人還委悉麼苟或未
然且向餬餅裏咬嚼。】

「文殊普賢夜半起佛見法見被世尊貶向
鐵圍山。」

【拈云世尊為三界之師爭奈無大人器
量若是錦山一任他起六十二見終不
動着他一毫何謂無明實性即佛性幻
化空身即法身。】

「趙州與文遠侍者論義闘劣不闘勝勝者
輸餬餅遠云請和尚立義州云我是一頭
驢遠云某甲是驢胃州云我是驢糞遠云
我是糞中蟲州云汝在彼中作甚麼遠云
我在彼中過夏州云把將餬餅來。」

【拈云趙州與文遠大似村童闘百草有
甚奇特趙州雖然贏得個餬餅也是乞
兒貪小利。】

「巖頭初叅德山入門便問是凡是聖山便
喝頭禮拜後洞山聞云若不是奯公大難
承當頭聞云洞山老漢不識好惡錯下名
言我當時一手擡一手搦。」

【拈云德山殺人不眨眼氣宇大于王巖
頭是煆過精金應無變色洞山惡語傷
人痛如刀割三老任是作家未免遭人
貶駁若到法喜門下總朿作一坑埋却
何故殺人可恕無理難容。】

「覆盆庵主因僧從山下哭上主閉却庵門
僧於門上畫一圓相了只於門外立主從
庵後出却於山下哭上僧喝云猶作者個
去就主便搥胸云可惜先師一場埋沒僧
云苦苦主云庵主今日被人瞞也。」

【拈云者僧却有孟德之才且無孔明之
見覆盆頗有韓信之計惜無蒯通之明
我當時見者僧從山下哭上但問云上
座喪父母耶見伊眼目定動連棒趂下
山亦免臨濟一宗寂寥在。】

「楊岐因慈明和尚忌日至真前以兩手捏
拳向頭上作角勢次以坐具畫一畫復打
一圓相方乃燒香次作女人拜首座云休
捏怪岐云首座作麼生座云和尚捏怪岐
云兔子喫牛奶。」

【拈云楊岐親覲慈明三十載竊些殘羹
餿飯忌日伎倆俱露將此供養報德酬
恩美則美矣爭奈首座忍俊不禁雖然
直不藏曲也是其父攘羊而子證之。】

「五祖演一日陞座顧眾云八十翁翁輥繡
毬便下座宗泰欣然出眾云和尚試輥看
演打杖皷勢操蜀音唱綿州歌云豆子山
打瓦皷揚平山撒白雨白雨下取龍女織
得絹二丈五一半屬羅江一半屬玄武泰
聞大悟便掩祖口云只消唱到者裏演大
笑。」

【拈云可笑演祖不改舊鄉談操蜀音打
蜀皷知他是佛意是祖意宗泰無端好
聽曲調不覺渾身墮在聲色裏了當平
生直至而今轉身不得諸人還肯錦山
恁麼道麼喝一喝。】

「金州操因請米和尚齋不排坐位米纔到
乃展坐具作禮操下禪床米遂就操位而
坐操却席地而坐齋罷米便去侍者云和
尚受一切人欽仰今日坐位却被人奪却
操云三日後若來即受救在米果三日後
來云前日遭賊。」

【拈云金州用蕭曹之計張陷虎之機米
和尚貪他羊羔不覺渾身墮穽法喜若
作米和尚見不排坐位但云和尚用心
不臧見伊擬議便把操位掇退非惟自
有出身路抑且塞斷金州口。】

「皷山晏示眾云皷山門下不得咳𠻳時有
僧咳𠻳一聲皷云作什麼僧云傷風晏云
傷風即得。」

【拈云大小皷山把斷要津不通凡聖則
不無爭奈輕輕被人拶着却又龍頭蛇
尾而今莫有為皷山作主底麼。】

「芙蓉楷因僧問胡家曲調不墮五音韻出
青霄請師吹唱楷云木雞啼子夜鐵鳳呌
天明僧云恁麼則一句曲含千古韻滿堂
雲水盡知音楷云無舌兒童能繼和僧云
作家宗師人天眼目楷云禁取兩片皮。」

【拈云大凡提唱宗乘要明旨趣還他芙
蓉作家可謂答這僧話當頭不犯善避
來鋒足稱賞矣若論具衲僧牙爪猛虎
口裏奪食毒龍頷下解鈴手叚猶欠一
籌在。】

「棗樹因僧辭乃問云若到諸方有人問老
僧此間法道作麼生對僧云待他問即道
𣗳云何處有無口底佛僧云祇這也還難
𣗳豎起拂子云還見麼僧云何處有無眼
底佛𣗳云祇這也還難僧遶禪床一帀而
出𣗳云善能祇對僧便喝𣗳云老僧不識
子僧云要識作麼𣗳敲床三下。」

【拈云棗𣗳平白地上拈起一􂅕頭直使
須彌搖動海水沸騰者僧慣經洶浪善
識風帆撥轉船頭別行一路錦山不肯
坐觀成敗拔劍相助攪動滄溟與彼魚
龍知有性命大眾且道是助主家助賓
家具擇法眼者試辯看。】

「南泉坐次一僧問訊叉手而立泉云太俗
生僧合掌泉云太僧生僧無語。」

【拈云叉手合掌左邊半斤右邊八兩縱
饒直下翻身也是野狐伎倆。】

「麻谷問臨濟大悲千眼阿那個是正眼濟
云大悲千手眼阿那個是正眼速道速道
谷拽濟下禪床谷却坐濟云不審谷便喝
濟拽谷下禪床濟便坐谷出去濟歸方丈。」

【拈云擊節扣關衝樓跨竈一挨一拶機
奪超羣還他二老好手若論大悲正眼
驢年未夢見在。】

「祇林和尚每叱文殊普賢皆為精魅常持
木劍自謂降魔纔見僧來叅便云魔來也
以劍揮歸方丈如是十二年後置劍無言
僧問十二年前為甚降魔林云賊不打貧
兒家僧云十二年後因甚不降魔林云賊
不打貧兒家。」

【拈云銅頭鐵額望風遠避鶻眼龍睛無
處摸索叱佛祖如奴婢降魔魅遠遁潛
還他祇林敏手格調甚高雖十二年用
劍刃上事要求知已並無半個徒勞用
盡腕頭力賣金不遇買金人。】

「德山因僧來相看便近前作撲勢山云你
恁麼無禮合喫山僧手中棒僧拂袖便行
山云饒汝與麼也祇得一半僧轉身便喝
山打云須是我打你始得僧云諸方有明
眼人在山云汝天然有眼僧以手劈開胸
云猫山云黃河三千年一度清。」

【拈云獅子擊象金翅摶龍行脚若無超
方眼入門不識賓主句安敢到他爐鞲
之所殊不知者僧是煆過底精金羙璞
不受人鉗鎚雖然德山親入虎穴爭奈
不得虎子。】

「幽溪因僧問大用現前不存軌則時如何
溪遶禪床一帀而坐僧欲進語溪遂與一
踏僧歸位立溪云汝與麼我不與麼汝不
與麼我却與麼僧擬再進語溪又與一踏
云三十年後吾道大行。」

【拈云者僧叅禪鹵莽學識顢頇雖然設
個問端不妨孤峻只解恁麼來不會恁
麼去若是個漢不消一踏瓦解冰消管
教幽溪口啞去在。】

「南泉因趙州問明頭合暗頭合泉便歸方
丈州云老漢被我一問直得無言可對首
座云莫道和尚無言好州便一掌云合是
堂頭老漢喫。」

【拈云趙州一問平地上𣯫𣯫南泉歸方
丈死水不藏龍首座雖路見不平爭奈
失錢遭罪或有人問安國明頭合暗頭
合但云當堂不正坐那赴兩頭機且道
與南泉歸方丈是同是別。】

「夾山因僧問如何是相似句山云荷葉團
團團似鏡菱角尖尖尖似錐僧云學人不
會山云風吹柳絮毛毬走雨打梨花夾蝶
飛。」

【拈云夾山答者僧話不妨攢花簇錦巧
妙尖新要且不曾答出相似句聰上座
忍俊不禁也要露些面目與諸方檢責
如何是相似句奇恠石頭形似虎火燒
松𣗳勢如龍學人不會海壇馬子如驢
大円山彩鳳似楚雞。】

「百丈問黃檗甚處來檗云大雄山下採菌
來丈云還見大蟲麼檗便作虎聲丈拈斧
作砍勢檗遂與一掌丈吟吟而笑便歸陞
堂謂眾云大雄山下有一大蟲汝等諸人
也須要看百丈今日親遭一口。」

【拈云作家相見機如掣電眼似流星騐
人有險崖之句全提有拔山之威黃檗
若無百丈爭見汗馬功高百丈若無黃
檗那知歷代功臣雖然父子相知水乳
相合檢點將來未免傷鋒犯手。】

「夾山示眾云我二十年住山未嘗舉着宗
門中事有僧問承和尚有言二十年住山
未嘗舉着宗門中事否山云是僧便掀倒
禪床山休去明日普請掘一坑令侍者請
昨日問話僧來山云老僧二十年只說無
義語今請上座打殺老僧埋向坑中便請
上座若不打殺老僧上座自打殺埋此坑
中始得僧束裝行李潛去。」

【拈云善迹者謂迹之所莫能迹善言者
謂言之所莫能言若據山僧檢點將來
夾山大似靈龜曳尾自取喪身之兆者
僧親入虎穴敲牙弄爪賞他大膽有般
不識好惡漢謂渠不會轉身句怕夾山
打殺便束裝潛去誰不知頭正尾正可
謂高山放紙鷂遠望落前村。】

「烏臼因玄紹二上座叅臼問二禪伯發足
甚麼處玄云江西臼拈棒便打玄云久知
和尚有此機要臼云你既不會後面個僧
祇對看紹近前臼便打情知你同坑無異
土。」

【拈云者僧擎頭戴角破浪衝關倒嶽傾
湫危亡不顧却有些衲僧氣槩烏臼雖
行閫外威權檢點將來性命却落在者
僧手裏具擇法眼者試辨看。】

「趙州因訪茱萸到法堂上從東過西從西
過東萸云作甚麼州云探水萸云我者裏
一滴也無探個甚麼州以拄杖靠壁便出
法堂。」

【拈云者二老漢同門出入宿世冤家一
人把住封疆不通消息一人直上峯頂
暗透重關四面懸崖轉身有路雖然如
是祇如趙州拄杖靠壁便去意作麼生
賊是小人智過君子。】

「臨濟侍德山次山云今日困濟云者老漢
寐語作麼山便打濟掀倒禪床。」

【拈云德山有吞吐天地之氣打破虛空
底鉗鎚臨濟有包藏宇宙之機揭飜海
嶽底威力二俱作家有縱有奪不是沙
場經戰久揭天犪皷喪紅塵。】

「古寺和尚因丹霞叅經宿明早粥熟行者
祇盛一鉢與和尚又盛一鉢自已喫殊不
顧丹霞霞亦自盛粥喫者云五更侵早起
更有夜行人霞謂古寺何不訓誨行者得
與麼無理寺云淨地上不要點污人家男
女霞云幾不合問過老漢。」

【拈云古寺門深似海峻若丘山非是作
家難入閫奧所以欲觀其人先觀所使
更有超師之作丹霞智劍過人機鋒敏
㨗到者裏却被行者鈍置一上當時若
是聰上座也不消呌古寺教誨行者但
云某甲今日失却一隻眼直教古寺行
者疑着三十年。】

「石頭問長髭甚處來長云嶺南來頭云大
庾嶺頭一舖功德成就也未長云成就久
矣猶欠點眼在頭云莫要點眼麼長云便
請頭垂下一足長禮拜頭云子見甚麼道
理便禮拜長云如紅爐一點雪。」

【拈云長髭好不丈夫人人鼻孔遼天個
個舌頭拖地可惜一舖功德被人點污
了也當時若是出格道流待他垂下一
足便掀倒禪床不為分外若是如何若
何未免落他圈繢。】

「南關道吾或執木劍橫在肩頭作舞僧問
手中劍甚處得來吾遂擲於地僧却置吾
手中吾云甚處得來僧無對吾云容汝三
日下一轉語僧亦無對吾拈劍肩上作舞
云恁麼始得後雲峯恱拈云邪法難扶。」

【拈云大眾將今視古宗師橫拈倒弄或
擎叉或弄蛇或輥毬或放狗各具一種
神通三昧收放自繇因甚道吾手提木
劍作舞雲峯喚作邪法難扶還是肯他
語不肯他語。】

「巴陵鑑因雲門舉雪峯云閉却門達磨來
也意作麼生鑑云築着和尚鼻孔門云阿
修羅王惡發把須彌山一摑𨁝跳上天報
帝釋為甚麼却向日本國裏藏身鑑云莫
恁麼心行好門云汝道築着又作麼生。」

【拈云雲門慣用白拈手叚或時藏身處
沒踪跡或時沒踪跡處巳藏身自合知
機識變殊不知却被巴陵覷破賊身已
露大眾且道巴陵具甚麼眼是賊識賊。】

「明招有疾國泰深來問候侍者通報云深
師叔來招令請深纔入方丈招便呵㖿呵
㖿深師叔救取老僧深云和尚有甚麼病
招舉頭一覷云咦眼子烏𠷈𠷈地依前是
舊時深上座乃轉身面壁。」

【拈云諸方盡謂明招是獨眼龍權衡佛
祖龜鑑宗乘尚且一疾不能自作主張
却被國泰一拶慚惶面壁迄今轉身不
得且道面壁意作麼生酒逢知已千盃
少話不投機半句多。】

「雪峯在洞山作飯頭淘米次山問淘沙去
米淘米去沙峯云沙米一齊去山云大眾
喫個什麼峯遂將盆覆却山云據子因緣
合在德山。」

【拈云洞山垂􂅕千尺意在深潭雪峯不
貪香餌味可謂碧潭龍當時若會石女
停機夜色向午木人轉路月影移央於
此君臣道合父子投機必為他家種草
誰知龍駒不困鹽車下鵬鳥扶搖鼓域
中。】

「金牛和尚因臨濟來乃橫按拄杖方丈前
坐濟遂拊掌三下歸堂牛却下人事了便
問賓主相見各有軌儀上座何得無理濟
云道甚麼牛擬開口濟便打一坐具牛作
倒勢濟又打一坐具牛云今日不着便遂
歸方丈。」

【拈云大眾看者兩員戰將射鵰絕技脫
兔奇謀羽檄交馳縱奪可羨一人有生
殺之權一人善布陣之法雖然陣勢已
圓未免得失機括。】

「未山尼因灌溪叅問如何是末山尼云不
露頂溪云如何是末山主尼云非男女相
溪喝云何不變去尼云不是神不是鬼變
個甚麼。」

【拈云直下便喝震動須彌菸菟戴角何
不變去是法住法位世間相常住簡約
而精明神通而莫測落霞孤鶩齊飛秋
水長天一色。】

「性空和尚因僧來叅空乃展手示之僧近
前復退後空云父母俱亡畧不慚顏僧呵
呵大笑空云少間與闍黎舉哀其僧乃打
筋斗而出空云蒼天蒼天。」

【拈云者漢平地上布偃月龍蛇陣要擒
豪傑英才誰不知者僧解劍刃上轉身
弓弦上走馬不能收入彀中其知善戰
者矣大眾這則公案少有人拈提安國
今日特為諸人揭露去也擲下拂子云
超羣須是英靈漢敵勝還須獅子兒。】

「夾山問月輪子甚處人月云閩中人山云
還識老僧麼月云和尚還識某甲麼山云
不然子且還老僧草鞋錢老僧然後還江
陵米價月云與麼不識和尚未審江陵米
作麼生價山云善能哮吼。」

【拈云夾山善能琢玉鏤金攢花鋪錦月
輪步步登高着着有路機峻敏㨗互奪
互存謂是作家若到海會門下棒打折
也未放過伊何故為人須為徹殺人要
見血。】

「南泉示眾云今時人須向異類中行始得
趙州便問異即不問如何是類泉以手托
地州遂與一踏踏倒却向涅槃堂云悔悔
泉令侍者問悔個甚麼州云悔不更與兩
踏。」

【拈云南泉慣唱無腔曲趙州善打氊拍
板雖然曲調甚高未免一場巇嶮廣福
即不然或有人問如何是類但以兩手
捏拳作角勢放在額上且與南泉以手
托地是同是別。】

「靈雲問僧甚處去僧云雪峯去靈云我有
一書寄雪峯僧云便請靈脫履拋向前僧
便去雪峯問甚處來僧云靈雲峯云和尚
安否僧云有信相寄道了脫履拋向面前
峯休去。」

【拈云靈雲寄書相識滿天下知心能幾
人誰不知雪峯祇有受璧之心且無割
城之意當時若是安國見僧脫出履拋
向面前劈脊便棒何謂重賞之下必有
勇夫。】

「仰山一日因溈山和尚以手相交過各撥
三下却豎一指仰亦以兩手相交過各撥
三下却向胸前豎一指覆一手以目視瞻
溈山休去。」

【拈云圓機體用密旨無差暗去明投明
來暗合雖則父子經文緯武射策全施
檢點將來大似靴裏動指。】

「黃檗一日普請鋤茶園檗後至臨濟問訊
按钁而立檗曰莫是困耶濟云纔钁地何
言困檗舉拄杖便打濟按杖推倒黃檗檗
呼維那拽起我來那扶起曰和尚爭容得
這風顛漢無禮檗却打維那濟自钁此云
諸方火葬我這裏活埋。」

【拈云黃檗大似阿修羅王身披鎧甲氣
湧波騰背負須彌手擎日月橫行四天
下誰敢當頭視伊善則善矣祗如黃檗
被臨濟推倒因甚却打維那不見道做
客莫在後事官莫向前。】

「南泉山下有一庵主人謂南泉和尚近日
出世你何不去叅見主曰非但南泉出世
直饒千佛出世我亦不去泉聞乃令趙州
去勘州去便設拜主不顧州從西過東從
東過西主亦不顧州云草賊大敗遂拽下
簾子便歸舉似南泉泉云我從來疑着者
漢次日泉與沙彌擕茶一瓶盞三隻到庵
擲向地上曰昨日底昨日底主云昨日底
是甚麼泉於沙彌背上拍一下曰賺我來
賺我來拂袖便行。」

【拈云者捏死蛇頭漢只可無佛處稱尊
不能向異類中行當時若具衲僧手眼
奔流度刃之機見趙州設拜便震威一
喝待他眼目定動直推出庵門豈不俊
哉所謂當斷不斷返招其亂。】

「趙州到黃檗檗見來便閉方丈門州乃把
火於法堂內呌曰救火救火檗開門捉住
曰道道州曰賊過後張弓。」

【拈云兩個漆桶擦痒一擦便骨出。】

「慈明和尚或時方丈內安一盆水劄一口
劍下面着一緉草鞋膝上橫按拄杖入門
便指擬議便打。」

【拈云作家宗匠慣用格外之機不落時
人窠臼可謂超宗異目海會當時若見
一脚趯飜待伊打便接杖云盲枷瞎棒
打某甲不得管教懡㦬歸方丈。】

「趙州到臨濟後架洗脚濟便問如何是祖
師西來意州云恰遇山僧洗脚濟近前作
聽勢州云會即便會㗖啄作麼濟便歸方
丈州云三十年行脚今日錯為人下註脚。」

【拈云臨濟具通天手眼有驗龍蛇之機
趙州獨蹈大方有跨海之勇二俱作家
一縱一奪不犯鋒鋩各有出身之路如
何是出身之路坐斷十方猶點額密移
一步看飛龍。】

「馬祖因龐居士問不昧本來人請師高着
眼祖直下覷士云一種沒絃琴唯師彈得
妙祖直上覷士禮拜祖歸方丈士隨後云
弄巧成拙。」

【拈云龐公機鋒峻㨗海口舌鎗馬師眼
似流星曲垂提獎酬唱宗乘還他二老
若會不昧本來人總是一隊黑漆桶。】

「王延彬太尉因到昭慶煎茶次朗上座與
明昭禪師把銚忽翻却茶銚尉見問朗茶
爐下是什麼朗云捧爐神尉云既是捧爐
神因甚麼飜却茶銚朗云事官千日失在
一時尉拂袖便行昭云朗上座吃却昭慶
飯了却向外邊打野榸朗云上座作麼生
昭云非人得其便。」

【拈云太尉拈出倚天長劍逼人毛骨悚
然朗上座有舌戰羣儒之才善退圍兵
之法明昭更用攙旗奪皷英雄奔流度
刃機畧雖然各有出身之計未免總被
太尉看破。】

「羅山閑在大庾嶺住庵時有僧辭去疎山
閑云我有一信附與疎山得麼僧近前云
便請閑以手挃頭上却展手云還奈何麼
僧無對後到疎山堂內舉一僧云諸人還
會麼眾無對僧云天下人不奈大庾嶺何。」

【拈云烽火連三月家書抵萬金羅山欲
附鴻音疎山大似寄人不的當被渠到
處揭露與明眼人識破以致家醜外揚。】

「丹霞因過一院值凝寒於殿中見木佛乃
取燒火向院主遇見呵責云何得燒我木
佛霞以拄杖撥灰云吾燒取舍利主云木
佛何有舍利霞云既無舍利更請兩尊燒
院主自後眉毛墮落。」

【拈云丹霞燒木佛也是小兒伎倆院主
眉毛墮落因禍得福雖然如是祇如丹
霞拄杖撥灰覓舍利還有也無不見道
有智人前不得說夢。】

「灌溪初叅臨濟濟扭住溪云領也濟托開
云且放你一頓溪後示眾云我見臨濟和
尚無言語直至如今飽不饑。」

【拈云臨濟大似金翅鳥王直取龍吞檢
點將來也是虎頭蛇尾當時見灌溪云
領也再徵之汝領個什麼待他擬議連
棒趂出直使知恩有地。】

「趙州在南泉時井樓上車水見南泉過乃
抱定柱懸一足云相救相救泉遂以梯上
打云一二三四五州便具威儀上方丈適
來謝和尚相救。」

【拈云趙州家富飯飽弄箸南泉救人就
窠打刼雖父子敲唱俱隨未免傍觀者
醜。】

明覺聰禪師語錄卷第十二

* 音釋

蒯
(苦夬切音快姓漢有蒯通)。
鹵
(郎古切音魯鹵莽輕脫苟且也)。
顢
(謨官
切音瞞顢頇大面也)。
􃉩
(渠追切音逵牛名)。
髭
(津私切咨口上毛曰髭)。

菸
(音烏楚人謂虎為菸菟)。
巇
(虛宜切音希山相對而危險也)。

明覺聰禪師語錄卷第十三　　　辨三
嗣法門人戒弘編

* 頌古

「世尊初生下廼以一手指天一手指地周
行七步目顧四方云天上天下惟吾獨尊。」

【#+BEGIN_VERSE
「　混沌乾坤總一靈全身裏許未彰形生時子母同啐啄突出禍胎便唬人」
】

「世尊一日陞座大眾集定文殊白椎云諦
觀法王法法王法如是世尊便下座。」

【#+BEGIN_VERSE
「　囓鏃之機猶是鈍那堪陞座法如斯座中若有江南客休向樽前唱鷓鴣」
】

「世尊靈山會上有一女子於佛前入定佛
勅文殊出之文殊遶女子三匝鳴指一下
乃托至梵天盡其神力而不能出世尊曰
假使百千文殊亦出此女子定不得下界
有罔明菩薩能出此定須臾從地湧出佛
勅令出罔明却至女子前鳴指一下女子
從定而出。」

【#+BEGIN_VERSE
「　大定廓無門了無相動靜平等如虛空因邪却打正瞿曇女子壁立萬仞處漏泄陽春文殊罔明大洋海底頭出頭沒咄咄揭開正眼觀將來總是一場乾打哄」
】

「罽賔國王秉劍至獅子尊者前問曰師得
蘊空否祖曰巳得蘊空王曰離生死否祖
曰巳離生死王曰既離生死可施我頭祖
曰身非我有何悋於頭王即揮劍斷尊者
頭白乳湧高數丈王之右臂旋亦墮地七
日而終。」

【#+BEGIN_VERSE
「　不即不離何蘊空罽賔猶問起驚風乞
頭施我便揮刃血染秋霜樹葉紅頭已落臂旋墮牽牛下水先濕脚一身還了一身休萬里雲天飛一鶚」
】

「達磨初見梁武帝帝問曰如何是聖諦第
一義磨云廓然無聖帝曰對朕者誰磨云
不識帝不契。」

【#+BEGIN_VERSE
「　廓然無聖空谷聲應動容不墮悄然機狂人尋頭因照鏡忠言截舌逆耳不聽從此驀渡江面壁提祖印分皮分髓大誵訛展轉事從叮囑起咄」
】

「洞山和尚因僧問如何是衲僧孔竅山云
十八女兒不繫裙。」

【#+BEGIN_VERSE
「　衲僧孔竅難摸索任汝喚他破木杓十八女兒不繫裙頭戴花冠赤雙脚」
】

「雲門因僧問如何是一代時教門云對一
說。」

【#+BEGIN_VERSE
「　對一說子規樹上多饒舌懊恨空山啼不休却把春風輕漏泄花溶溶雲曳曳添得普賢眼中屑」
】

「雲門因僧問如何是目前機門云倒一說。」

【#+BEGIN_VERSE
「　倒一說貴買硃砂畫明月非是目前機亦非玄妙訣黑似漆白如雪爍迦羅眼莫能別」
】

「高沙彌住庵後一日歸來省藥山值雨山
曰你來也高曰是山云可煞濕高云不打
者個鼓笛雲巖云皮也無打什麼鼓道吾
云鼓也無打什麼皮藥山云今日大好一
場曲調。」

【#+BEGIN_VERSE
「　三個孩兒打花鼓一邊唱了一邊舞胡笳曲調雖分明識者聽來不合譜」
】

「巖頭因沙汰鄂州作渡子兩岸各掛一板
有人過渡打板一下頭乃舞棹迎之一日
因婆子抱一孩兒來問呈橈舞棹即不問
且道婆子手中兒甚處得來頭便打婆云
婆生七子六個不遇知音祇者個也不消
得便拋向水中。」

【#+BEGIN_VERSE
「　野艇泛滄浪雲寒樹色蒼澄淵施桂棹問者絕商量靈機發樞也獰龍活捉啐啄同時也真風度籥婆子脫體賣風流龍蛇陣上看謀略」
】

「楞嚴經云見見之時見非是見見猶離見
見不能及。」

【#+BEGIN_VERSE
「　王公春戲躍青驄手握金鞭望海東村酒野花偏媚客歸來無限意無窮」
】

「臺山路上有一婆子僧問臺山路向甚處
去婆云驀直去僧纔行婆云好個阿師便
恁麼去後有僧舉似趙州州云待我為你
勘破遂往問臺山路向甚處去婆云驀直
去州纔行婆云好個阿師便恁麼去州歸
舉似大眾我為你勘破婆子了也。」

【#+BEGIN_VERSE
「　古佛當時只趙州惱亂叢林卒未休眼光爍破四天下機關逈別孰同儔樹高枝大招風雨虎踞當途惹戈矛勘破老婆無伎倆如今四海水平流」
】

「南泉因東西兩堂爭猫兒泉乃提起云大
眾道得即救取道不得即斬却也眾無對
泉遂斬之晚趙州外歸泉舉似州州乃脫
草鞋安頭上而去泉云子若在即救得猫
兒。」

【#+BEGIN_VERSE
「　善施社稷之權能用定亂之劍萬人叢
裏驗龍蛇大用之機如掣電斬却猫兒血流沙草鞋頭帶隔天涯當時有具同時眼一箭紅心定不差」
】

「報慈嶼讚龍牙真云日出連山月圓當戶
不是無身不欲全露牙一日在帳裏坐僧
問不是無身不欲全露請師全露牙撥開
帳云還見麼僧云不見牙云不帶將眼來
嶼後聞乃云龍牙只道得一半。」

【#+BEGIN_VERSE
「　偏中有正正中偏黑狗銀蹄烏半邊帳幔揭開全體現更無回互絕廉纖」
】

「趙州問僧發足甚處僧云雪峰州云雪峰
有何言句示人僧云尋常道盡十方世界
是沙門一隻眼爾等諸人向甚處屙州云
闍黎若回寄個鍬子去。」

【#+BEGIN_VERSE
「　一舉四十九窮漢露家醜趙州寄鐵鍬
不知誰下手」
】

「昔有古德齋時不赴堂侍者請赴堂德云
我今日庄上喫油餈飽云和尚未曾出入
德云汝去問庄主者方出門忽見庄主歸
謝和尚庄上喫油糍。」

【#+BEGIN_VERSE
「　未動脚跟天下遍被人拶着露頭面分明舉似更狐疑且喜庄頭通一線」
】

「臨濟將示寂謂眾曰吾去後不得滅却正
法眼藏三聖出云爭敢滅却和尚正法眼
藏濟云巳後有人問汝向他道甚麼聖便
喝濟云誰知吾正法眼藏向者瞎驢邊滅
却。」

【#+BEGIN_VERSE
「　長安風月古如今可笑安心病更深臨濟正眼瞎驢滅玉斧慣將祖道平金雞啄破琉璃殼猛虎插翅出山林克家之
子自超卓別有生涯立祖庭」
】

「麻谷持錫到章敬遶禪牀三匝振錫一下
叉手而立敬云是是谷便去次到南泉遶
禪牀三匝振錫一下叉手而立泉云不是
不是谷云章敬道是和尚為甚麼道不是
泉云章敬是汝不是此是風力所轉終成
敗壞。」

【#+BEGIN_VERSE
「　麻谷叅訪驗作家是與不是辯正邪放行也推車合轍把住也別有生涯金錫振兮全體用卓然立兮機獨逈到處春社唱神歌好手手巾呈好手」
】

「一喝金剛王寶劍。」

【#+BEGIN_VERSE
「　三尺龍泉光燦膽佛來魔來一齊斬遼空一鏃破三關萬里江山悉平坦」
】

「一喝踞地獅子。」

【#+BEGIN_VERSE
「　金毛踞地無窠臼奮迅驚羣誰敢禦哮吼頓破野狐心遠遠逃潛無覔處」
】

「一喝探竿影草。」

【#+BEGIN_VERSE
「　探竿衡鑑巳隨身拈出人前辯偽真非是超宗異目者莫將魚目當珠珍」
】

「一喝不作一喝用。」

【#+BEGIN_VERSE
「　一喝不作喝商量大用全提振祖綱是聖是凡俱點額奚須較論短和長」
】

「曹洞五位君臣。」

【#+BEGIN_VERSE
「　正中偏月浸銀河冷淡天三更玉女垂簾睡曉來照鏡自羞顏」


「　偏中正空王殿上曾宣令誰敢當頭觸聖顏三下鳴鞭肅寂靜」


「　正中來掛印雷霆上築臺揮㦸能招回落日金梁跨海非凡材」


「　兼中至菸菟巳有食牛志天生骨氣力威雄獨踞當途距爪利」


「　兼中到閶闔九重旗擁道經文緯武早排班豈容暗裏來投到」
】

「奪人不奪境。」

【#+BEGIN_VERSE
「　風擊天高鳥絕踪深山幽谷鮮人逢夜來明月千峰白荒草閑花滿徑紅」
】

「奪境不奪人。」

【#+BEGIN_VERSE
「　牢關據住擊難開略許閑人任徃來塞外將軍行正令狼煙掃盡掣旗回」
】

「人境兩俱奪。」

【#+BEGIN_VERSE
「　弓指陣前爭日月血流垓下定乾坤興亡不管渾閑事土曠人稀莫可論」
】

「人境俱不奪。」

【#+BEGIN_VERSE
「　夜靜松邀月到家一棚花影漾袈裟僧
繇好手難描畫誰識山中景况佳」
】

「巖頭昔在鄂州撑渡時遇僧去雪峰託僧
傳語云我近日將三文錢買得一個黑老
婆逐日撈蝦摝蜆且與麼過時僧至雪峰
舉巖頭前話峰乃下禪牀云窮鬼子窮鬼
子道我快活不徹。」

【#+BEGIN_VERSE
「　風流和尚是巖頭娶個老婆黑似漆灰頭土面聰明王摝蝦撈蜆度殘日綠柳溪頭唱哩囉夜宿蘆花當草蓆自揚家醜傳雪峰惟有同條諳此意」
】

「趙州因僧問狗子還有佛性也無州云無
僧云上至諸佛下及螻蟻皆有佛性狗子
因甚却無州云為伊有業識在。」

【#+BEGIN_VERSE
「　趙州狗子無佛性七殺金星在命宮攪得一家不和睦錯拳打殺阿家翁」
】

「雲葢安因僧問如何是獅子子安云善能
哮吼僧撫掌云好手好手安云青天白日
却被鬼迷僧作掀禪牀勢安便打僧云驢
事未了馬事到來安云灼然作家僧拂袖
出去安云將甌盛水擬比大洋。」

【#+BEGIN_VERSE
「　金毛獅子善哮吼驚起須彌空裏走北斗七星顛倒顛普化法堂翻筋斗掣電機直下掃烈烈轟轟雲葢老」
】

「臨濟問黃檗如何是佛法的的大意檗便
打如是三問皆被打遂辭檗至大愚於大
愚言下大悟。」

【#+BEGIN_VERSE
「　太歲當頭坐命宮靈符雖遣亦逢凶崚嶒鐵面輕翻轉便自操戈滅祖宗」
】

「普化常入市振鐸云明頭來明頭打暗頭
來暗頭打四方八面來旋風打虛空來連
架打一日臨濟令僧捉住云或遇不明不
暗來時如何化拓開云明日大悲院裏有
齋僧回舉似臨濟濟云我從來疑着這漢。」

【#+BEGIN_VERSE
「　全機超卓殺活縱橫大用現前不存軌則臨濟老察秋毫坐斷山雲不放高慣能相敵巨靈手退身一步是良謨」
】

「泉大道訪慈明明問片雲橫谷口遊人何
處來泉云夜來何處火燒出古人墳明云
未在更道泉遂作虎聲明以坐具打一下
泉推明就位明亦作虎聲泉云我叅七十
餘員善知識今日始遇作家。」

【#+BEGIN_VERSE
「　水將杖探金將火試賔主互換顯全機大用天旋無忌諱區區投璞鑑知音價增十倍必須貴一拶一捺露風䂓劍閣翻身超前軌」
】

「長沙因僧問本來身還成佛否沙云你道
大唐天子還刈茅割稻否僧云成佛又是
何人沙云是你成佛知不知。」

【#+BEGIN_VERSE
「　本身是佛須勘破雪上加霜曾嶮墮大唐天子第一人豈去刈茅與割稻金毛踏倒玉欄干堪笑瞎驢推水磨」
】

「五祖演禪師謝監收上堂人之性命第一
須是○欲得成此○先須防於○若是真
○人○○。」

【#+BEGIN_VERSE
「　一二三四五六圈拈起龜毛一串穿血濺梵天舌墮地依然搭在九郎田」
】

「涅槃經云清淨行者不入涅槃破戒比丘
不入地獄。」

【#+BEGIN_VERSE
「　涅槃地獄兩無著一個瞎驢三隻脚常遊花舘樂欣欣葡萄美酒戀貪着不忘
却手中把個破木杓」
】

「龍牙遁初叅翠微問如何是祖師西來意
微云與我過禪板來遁纔過微接得便打
遁云打即任打要且無祖意又叅臨濟亦
如是濟令過蒲團遁纔過濟接得便打遁
云打即任打要且無祖意遁住後有僧問
和尚當年問二尊宿祖意明也未遁云明
即明已要且無祖意。」

【#+BEGIN_VERSE
「　龍牙祖意問師家禪板蒲團對不差鶻眼龍睛須辨的縱橫殺活較些些一勘過二勘過佛祖機關曾明破忠臣至死不改言提獎欽賢道遠播」
】

「雪峰示眾云南山有一條鱉鼻蛇汝等諸
人切須仔細看長慶云今日堂中大有人
喪身失命僧舉似玄沙沙云須是稜兄始
得僧云和尚作麼生沙云用南山作麼雲
門以拄杖攛向峰前作怕勢。」

【#+BEGIN_VERSE
「　雪峰拋出險崖句誘引羣兒弄鱉鼻自有靈機展變通各出手眼提祖印死蛇弄活好驚人沒齒咬人無藥治五湖衲子知不知珍重叅方須仔細」
】

「維摩居士問文殊何等是菩薩入不二法
門殊云如我識者於一切法無言說無識
無示離諸問荅是為入不二法門於是文
殊問維摩言我等各自說巳仁者當說何
等是菩薩入不二法門維摩默然。」

【#+BEGIN_VERSE
「　打鼓弄琵琶相逢兩會家不二法門旨黑豆未生芽秋水澄空兮練色霜月皎漢兮無瑕絕踪跡沒週遮八面團圞無縫𦉑摩醯三眼難鑒他」
】

「歸宗剗草次有座主來叅偶見一蛇過宗
遂鋤斷主云久响歸宗元來是個麄行沙
門宗云你粗我粗主云如何是祖宗豎起
鋤頭主云如何是細宗作斬蛇勢主云與
麼則依而行之宗云依而行之且置你甚
處見我斬蛇主無對。」

【#+BEGIN_VERSE
「　歸宗老刪荒草金鋤揮去斬癡頑大用玄機如電掃淨妙法身全體彰岸頭生死即慈航姹女巳歸霄漢去獃郎猶自守空房」
】

「徑山䇿謁雲巖游禪師取道雲居值雪遂
留月餘一日聞板聲豁然大悟及造雲巖
游遙見指云者漢甚處見神見鬼來䇿云
雲居聞板聲來游云聞後如何䇿云打破
虛空全無把柄游云向上事未在䇿云東
家暗坐西家廝罵游云嶄然超出佛祖他
日起家一麟足矣。」

【#+BEGIN_VERSE
「　月漾漾雲悠悠默然冷地唱凉州旱地忽聞雷電掃驚醒紅爐臥鐵牛歸云來兮賊贓露遠投璞兮辨真偽鵝王擇乳素非鴨類」
】

「俞道婆凡見僧來便云我兒僧擬議便掩
却門佛燈和尚往勘之婆見如前喚燈云
爺在甚麼處婆轉身拜露柱燈便蹋倒云
將謂有多少奇特便出婆起身云兒兒且
來識你則個燈不顧。」

【#+BEGIN_VERSE
「　經綸學富眼葢乾坤誘得羣子遠涉閨門雷驚掣電也蟄起出戶鵬摶擊海也攪亂星昏一曲離騷歸去後清風江上少人論」
】

「趙州因僧問萬法歸一一歸何處州云我
在青州做領布衫重七觔。」

【#+BEGIN_VERSE
「　萬法歸一歸何處生鐵秤錘活活鋸虛空背上刮龜毛裂破腦門血濺地赤骨𩪸絕忌諱𣰦𣯶布衫重七觔覔他來處提不起咄」
】

「黃龍南垂語云鐘樓上念讚牀脚下種菜
時如何黃檗勝云猛虎當路踞。」

【#+BEGIN_VERSE
「　鐘樓上唱無腔讚牀脚下種無根菜叢林跳出沒牙蟲毒尾九條攤世界」
】

「古德垂語云一畝之地三蛇九鼠。」

【#+BEGIN_VERSE
「　李靖三兄生九子用中相背性相知更聽輪王宣密令一頓赴動各行持」
】

「洛浦叅夾山不禮拜乃當面叉手而立山
云鷄栖鳳巢非其同類出去洛云自遠趨
風乞師一接山云目前無闍黎此間無老
僧洛便喝山云住住且莫草草匆匆雲月
是同溪山各異截斷天下人舌頭則不無
闍黎爭教無舌人下語洛佇思山便打。」

【#+BEGIN_VERSE
「　濟稱華美奪魁標赤稍金鱗尾未燒妙握乾坤司造化冰肌碎玉鑑衡雕夾山老武鈐韜截斷舌頭安國法機離正位體全超」
】

「同安問僧近離甚處僧云東州安云雙澗
孤松烟青月白那個是上座主人公僧云
始届同安便遭此問安云記劍刻舟破珠
求影豈不是闍黎境界喫茶去僧云那個
是同安正主安云途中駒子不勝驊騮僧
禮拜安云誣人打令舞拍全無。」

【#+BEGIN_VERSE
「　松烟幕幕澗水灔灔虎笑巖吹觱聲龍
吟洞昬雲掩遇貴則貴遇賤則賤互奪互存各逞一見一段風流笑轉新突出日面與月面」
】

「雪峰在德山作飯頭一日飯遲方曬飯巾
次見德山托鉢至法堂前峰問鐘未鳴鼓
未响托鉢向甚處去山便歸方丈峰舉似
巖頭巖云大小德山未會末後句山聞令
侍者喚頭來問汝不肯老僧那巖密啟其
意山休去至明日陞堂果與尋常不同巖
至僧堂前撫掌大笑云且喜老漢會末後
句天下人不奈伊何雖然如是只得三年
活。」

【#+BEGIN_VERSE
「　冰寒在水青出於藍德山父子半癡半憨末後句子覿面相瞞臨機變通也指鹿為馬密啟其意也不落言詮巖頭老
漢智過李𣆀咦可憐鈍躓棲蘆鳥金毛踼倒玉欄杆」
】

「風穴上堂云若立一塵國家興盛野老顰
蹙不立一塵家國喪亡野老安貼於此明
得闍黎無分全是老僧於此不明老僧即
是闍黎闍黎與老僧亦能悟却天下人亦
能迷却天下人要識闍黎麼左邊一拍云
者裏是要識老僧麼右邊一拍云者裏是。」

【#+BEGIN_VERSE
「　夷齊廉潔遯高岡徒說辭金還趙王清白門庭風化度名超道業兩難忘」
】

「明招一日去保寧於路逢見保寧長老明
便問兄是道伴中人自點鼻云者個閡塞
我不可徹與我拈却少時得麼寧云和尚
有來多少時招云噫洎賺我踏却一緉草
鞋便轉國泰代云非但某甲諸佛亦不奈
何招云因什麼以巳防人。」

【#+BEGIN_VERSE
「　狹路相逢遇作家探竿影草驗龍蛇根塵拈却靈通竅肯諾全機逈絕遮山瘦松而有秀蚌吐珠而無瑕莫輕忽弄爪牙虎口鵲兒難奪他」
】

「圓悟勤夜叅遠瞎堂出問淨躶躶空無一
物赤骨律貧無一文戶破家亡乞師賑濟
悟云七珍八寶一時拏遠云禍不入慎家
之門悟云機不離位墮在毒海遠便喝悟
以拄杖擊禪牀云喫得棒也未遠又喝悟
連兩喝遠便禮拜。」

【#+BEGIN_VERSE
「　破戶蕭條一物無蕩然靡寄絕親疎窮途指出衣中寶病者奪他肘後符入深穴捋虎鬚肆橫一喝太心麄傍敲正打全殺活迷雲破處太陽孤」
】

「日容和尚因奯上座叅撫掌三下云猛虎
當軒誰是敵者奯云俊鷂冲天阿誰捉得
日云彼此難當奯云且休未斷者公案日
將拄杖舞歸方丈奯無語日云死却者漢
也。」

【#+BEGIN_VERSE
「　二鼠侵藤是誰得力奪角衝關彼此得失展拓也超山川之奇峻縱奪也奪河漢之清潔鼻孔正眼端的九苞彩鳳舞丹霄鈍鳥籬邊尋啄食」
】

「雲門因僧問如何是法身向上事門云向
上事與你道即不難作麼生會法身僧云
請和尚鑑門云鑒即且置作麼生會法身
僧云與麼與麼門云者個是長連牀學來
底我且問汝法身還解喫飯麼僧無語。」

【#+BEGIN_VERSE
「　水淨於螺碧風光滿目青雲收天際外
桂魄一輪明鶴住雪巢兮一色虎嘯山崖兮兩聲明眼衲子覷破坦平閫外權衡行正令了無面背露全身」
】

「洞山初因僧問如何是佛山云麻三觔。」

【#+BEGIN_VERSE
「　麻三觔一秤稱恰好鈎頭意分明莫向言中討本是鄭州梨喚作青州棗不識大哥妻東村王大嫂」
】

「雲門上堂云乾坤之內宇宙之間中有一
寶秘在形山拈燈籠向佛殿裏將三門來
燈籠上作麼生自代云逐物意移又云雲
起雷興。」

【#+BEGIN_VERSE
「　死蛇頭上出荒草露出珊瑚日杲杲黑漆崑崙下滄溟簸土揚塵沒處討西舍白蕭公東鄰黃大嫂分明只在九郎家眨眼已過長安道」
】

「僧問九峰虔如何是頭峰云開眼不覺曉
僧云如何是尾峰云不坐萬年牀僧云有
頭無尾時如何峰云終是不尊貴僧云有
尾無頭時如何峰云雖飽無力僧云直得
頭尾相稱時如何峰云兒孫得力室內不
知。」

【#+BEGIN_VERSE
「　有頭無尾在半途無頭有尾生慚愧出入行藏自家知超機限量絕倫配高着眼切須會圓陀陀無向背金針玉線孔相投綉出鴛鴦成一對」
】

「溈山示眾云老僧百年後向山下作一頭
水牯牛左脇書五字云溈山僧某甲此時
喚作溈山僧又是水牯牛喚作水牯牛又
是溈山僧喚作什麼即得。」

【#+BEGIN_VERSE
「　溪山易改稟性難移猫兒唾洗臉鷄澡
弄沙池漳州橘紅原非火勘破溈山老作家」
】

「同光帝謂興化云寡人收得中原一寶只
是無人酧價化云借陛下寶看帝以兩手
引幞頭膝上化云君王之寶誰敢酧價。」

【#+BEGIN_VERSE
「　明眼君王久蘊珍等閑拈出示知音最尊最貴誰酧價挂向街頭賣至今」
】

「鄧隱峰一日推車次馬祖展脚在路上坐
峰云請師收足祖云巳展不縮峰云巳進
不退乃推車碾損祖脚祖歸法堂執斧子
曰適來碾損老僧脚底出來峰便出於祖
前引頸祖乃置斧。」

【#+BEGIN_VERSE
「　路逢劍客須呈劍大用之機全體現據令當仁不讓師臨危險處豈驚戰」
】

「南泉住庵時有一僧到庵泉向伊道我上
山去作務待齋時做飯自喫了送一分來
少時其僧自做飯喫了一時打破家事就
牀臥泉待不見來便歸庵見僧臥泉就伊
邊臥僧便起去泉住後曰我住庵時有個
靈利道者直至如今不見。」

【#+BEGIN_VERSE
「　自家勾賊養家裏目識錙銖難辨伊大膽還他須鑑賞攙旗奪鼓丈夫兒家罄空物件破歸來看見同牀臥撩衣去後更思君也是貧兒思舊貨」
】

「黃檗在南泉首座一日捧鉢向南泉位上
坐泉入堂見乃曰長老甚麼年行道檗云
威音王巳前泉云猶是王老師兒孫在下
去檗便過第二位坐。」

【#+BEGIN_VERSE
「　天睿神機卓爾超萬人叢裏奪高標直饒逈出威音外未免平途跌一交」
】

「仰山叅古提和尚古云去汝無佛性山又
手近前三步應諾古笑云子甚處得此三
昧來山云我從躭源處得名溈山處得地
古云莫是溈山的子麼山云世諦即不無
佛法即不敢仰山却問古和尚從甚處得
此三昧來古云我從章敬處得此三昧仰
山云不可思議來者難為凑泊。」

【#+BEGIN_VERSE
「　賔驗主主驗賔如珠盤輥越光新拶着通身是手眼唱愈高和愈精據住也吞聲削跡放開也照用同行日旋三昧靈通處胸藏六合發天真」
】

「睦州問座主講甚麼經主云涅槃經州云
問一段義得麼主云得州以脚踼空吹一
吹云是什麼義主云經中無此義州云脫
空謾語漢五百力士揭石義却道無。」

【#+BEGIN_VERSE
「　靈鋒寶劍驗龍蛇擊碎驪珠光透波誰識睦州孤峻處葛藤特地越增多」
】

「普融藏主入五祖演室次祖舉問倩女離
魂話且道那個是真的藏主有契遂呈偈
曰二女合為一媳婦機輪截斷無回互從
來往返絕踪繇行人莫問來時路祖印可。」

【#+BEGIN_VERSE
「　一念未生全體現異身妄見各分離去時自有通人愛回合生緣是舊妻」
】

「臺山秘魔巖和尚嘗持木叉每見僧來禮
拜即叉却頸曰那個魔魅教汝出家那個
魔魅教汝行脚道得也义下死道不得也
义下死速道速道學徒鮮有對者。」

【#+BEGIN_VERSE
「　傾湫倒嶽赴來機殺活全提不眨眉雖是躬能入虎穴徒勞不得虎兒兒」
】

「興化獎因僧問四方八面來時如何獎云
打中間底僧禮拜獎云昨日赴個村齋中
途遇一陣卒風暴雨却向古廟裏躲得過。」

【#+BEGIN_VERSE
「　四方八面逈藏身簸土揚塵沒處尋投入鬼家宜躲避三更驚起夜叉神」
】

「達磨面壁。」

【#+BEGIN_VERSE
「　玉女深居把繡針織成蜀錦重千金拈來攤向街頭賣不遇知音枉費心」
】

「昔有婆子供養一庵主經二十年餘常令
二八女送飯給侍一日令女子抱定云正
恁麼時如何主云枯木倚寒巖三冬無暖
氣女子歸舉似婆婆云我二十年秪供養
得個俗漢遂遣去燒却庵。」

【#+BEGIN_VERSE
「　魚呴相濡湛碧涵虛珠沉淵媚劍埋坵墟夜半有力負之而趨柳惠黜國奪璧相如異目全提能縱奪一時燒却播江
湖」
】

「臨濟示眾云有一無位真人常在汝等面
門出入初心未證據者看看時有僧問如
何是無位真人濟下禪牀擒住僧擬議濟
托開云無位真人是甚麼乾屎橛。」

【#+BEGIN_VERSE
「　雲無心而出岫水無情而自流尊而無上貴莫能侔妙其間也隨處作主用如是也殺活自繇賊贓剛被人覷破漠漠窮途有許愁」
】

「雪峰示眾云望州亭與諸人相見了也烏
石嶺與諸人相見了也僧堂前與諸人相
見了也後保福舉問鵝湖僧堂前則且置
什麼是望州亭烏石嶺相見鵝湖驟步歸
方丈保福便入僧堂。」

【#+BEGIN_VERSE
「　望州與烏石相見不相識一根拄杖兩
人扶象骨條路同出入驟歸方丈入僧堂無毛鷂子趂不及」
】

「雲巖晟問尼僧汝爺在否尼云在晟云年
多少尼云年十八晟云汝有個爺年不十
八汝還知麼尼云莫是恁麼來者否晟云
猶是兒孫。」

【#+BEGIN_VERSE
「　接機應物是兒孫祖父從來不出門無相身中常獨露空王殿裏鎮乾坤」
】

「霍山景通初叅仰山山閉目坐霍云如是
如是西天二十八祖亦如是中華六祖亦
如是和尚亦如是景通亦如是語訖向右
邊翹一足而立仰山起來打四藤杖霍因
此自稱集雲峰下四藤條天下大禪佛。」

【#+BEGIN_VERSE
「　把住鄉關信不通何言佛祖一家風炊香別甑隨人作取領補襟要巧工高山
不住鳥死水豈藏龍雷轟電掣傾湫疾試看拏雲躍九重」
】


明覺聰禪師語錄卷第十三

* 音釋

罅
(呼訝切音嚇裂也)。
嶄
(士減切音劖山高峻貌)。
鈐
(其淹切音箝矛
其柄謂之鈐)。
呴
(吁句切音昫魚相呴以濕又吐沫也)。

明覺聰禪師語錄卷第十四　　　辨四
嗣法門人戒受編

* 問答機緣

上問如何是佛法大意師云自世尊覩明星
悟道說法四十九載末後拈花示眾唯有
迦葉微笑世尊云吾有正法眼藏教外別
傳囑付與汝汝當流布勿令斷絕展轉相
傳西天二十八祖至達磨大師到東土流
傳六祖祖所付二人一名南嶽讓和尚一
名青原思和尚讓下流傳枝派四宗一名
臨濟宗一名溈仰宗一名雲門宗一名法
眼宗思下流傳一宗名為曹洞宗自宋後
三宗無傳惟臨濟曹洞二宗並行於世至
今燈燈相續祖祖聯芳勿得學者混亂法
門是名來源佛法大意。

上問梁武帝問達磨大師如何是聖諦第一
義磨云廓然無聖意旨如何師云玅性圓
明體自空寂不假名相真空無形。

上問南泉斬猫意旨如何師云大用現前不
存軌則
上云既為知識皆以慈心為甚斬却猫師云
南泉行正令勘驗衲僧使他薦取巳躬下
事故知識臨機作用為人抽釘拔楔也。

上問趙州頭戴草鞋意作麼生師云好手手
中呈好手入水便見是長人貍奴頭角依
然在迥出天然意氣誇。

上問如何是悟道師云明心見性
上云如何是明心見性師云單提一個話頭
塞斷情識異路內心不奔外塵不染看一
念未生巳前直下坐斷透脫玄關便與佛
祖無別是為明心見性見性成佛。

上問如何是叅禪話頭師云或有叅即心即
佛或有叅心不是佛智不是道或有叅如
何是佛麻三觔者是從上祖師公案名為
關棙子也。

上問有不叅話頭悟道者麼師云不叅話頭
悟道者頗多皆因宿植般若靈根或觸著
一機一境發明此事原是大根器者一聞
便悟若是鈍根之人未免叅究。

上問朕要學佛法從甚麼處學起師云從
陛下問處學起
上云如何是問處學起師云但看開口動念
處發起信心即是成佛之本源世出世間
之玅道也。

上問自古治天下皆以祖祖相傳日對萬機
不得閒暇如今好要佛法從誰而傳師云
陛下乃是金輪王轉世天性根敏不化而自
善不學而自明所以天下至尊也。

上問世間修行從何而修即得道果師云修
行無二路方便有多門欲修人天快樂三
壇等施六度齊修此屬人天小果若修出
世間道建大法幢請轉法輪務要叅禪見
性即成道果。

上問朕治天下事畢或有閒時叅禪還悟道
否師云但辦肯心必不相賺上等利根一
聞千悟。

上問叅禪做工夫叅甚麼話頭好師云叅個
萬法歸一一歸何處。

上問日對萬機還叅得禪麼師云若會得日
對萬機底人落處即是禪即是道所謂道
在目前不須別處尋討。

上問如何是萬法歸一一歸何處師云龍歸
大海波濤靜鳳到蒼梧氣象新。

上問萬法歸一一歸萬法可是道否師云山
河無礙融三際剎海收歸一指端。

上問萬法歸於一心時時持守不應世事可
以謂了道否師云道廣無涯逢人不盡。

上問叅禪工夫何處入門師云即向開口動
舌處會穿衣喫飯處會一念未起時會猛
力提撕直下坐斷一了百當胷懷無礙所
以靈光獨耀迥脫根塵事理無二即如如
佛。

上問悟道之人隨所去來不被物轉是否師
云百花林裏過一葉不沾衣。

上問悟後之人還復迷否師云譬喻木燒成
灰灰能成木耶。

上命師問翰林曹本榮一󷘃之地三蛇九鼠
意旨如何曹云象王行處絕狐踪師云祇
道得一半曹佇思師云祇如絕狐踪處還
有向上事也無曹云龍袖拂開全體現師
云正好通身受用曹云謝師指示師云也
是杓卜聽虛聲師又問日裏僧駝像夜裏
像駝僧意旨如何曹云有智主人二俱不
受師頷之。

上命王熙曹本榮二翰林到萬善殿問師王
云有一問特請和尚指示師云山僧今日
不答話王佇思曹云雖然不答話其語如
雷師云莫錯聽好山僧亦有一問夫子之
道忠恕而已矣請問二公如何是忠恕之
道試道看二公無對。

王翰林問悟道之人還落輪廻也無師云
我者裏佛尚不可得喚甚麼作輪廻王云
叅禪一切人可以叅得麼師云若論個事
在聖不增在凡不減王云者個事畢竟如
何師云如鐵橛子相似。

上命畫工傳師真懸殿上
駕到顧云者個若是老和尚一棒打殺師云
未審
陛下向甚麼處下手
上便轉身出方丈少頃差近侍李公云適纔
聖上道者個若是老和尚一棒打殺師云山
僧慚愧一日奏辭
上歸海會寺
上差李公到殿
上云和尚有什麼物件留一兩樣在宮裏供
養以見和尚如故師云貧道固窮並無一
物惟有一條拄杖是貧道親受用底進
陛下大振佛祖家風也
上一見大悅。

上問觀音菩薩從聞思修入三摩地且道與
禪宗是同是別師云兩段不同收歸上科。

上問臨濟在黃檗喫三頓棒意旨如何師云
陛下磨礱三尺劍太平寰宇斬癡頑
上云既在黃檗喫棒因甚麼大愚處悟道師
云若無大愚誰識黃檗。

上問如何是超佛越祖底道理師云王登寶
位野老謳歌
上云者就是超佛越祖底道理師云王法與
佛法無二。

易齋馮侍郎問自古聖賢還達真正理也
無師云朝笏不因遮臉笑袞袍豈是野人
穿。

馮云門裏出身易身裏出門難是如何師
云今日大出小遇。

師問胎仙馮翰林孔子云不在其位不謀
其政且道不在甚麼位馮無語師云公既
道不得何不問山僧馮云請和尚道師云
本來無𦊱礙隨處自稱尊馮信服之。

馮翰林問師如何是宗旨師指香爐云一
片栴檀爐內燒林云者個就是宗旨師云
認著依然猶不是。

僧叅問如何是主中賓師云有人問我住
山意一把钁頭是生涯僧云如何是賓中
主師云白雲飛出岫青嶂倚空高僧云如
何是主中主師云橫按鏌鎁全正令太平
寰宇斬癡頑僧云如何是賓中賓師云情
知汝是行脚漢僧云除此主賓之外還有
向上事也無師便打僧一喝師云汝祇得
恁麼。

有一僧到海會舉耕月首座住銀山有垂
語問學者既是銀山諸人到者裏因甚麼
用他不著無人答得此話師代云聞時富
貴見後貧窮。

羅秀才叅師問秀才通那一經才云易經
師云易經有八卦是否才云是師拈拄杖
地上一劃一卓云者是那一卦試道看才
罔措師云雷火豐卦也不識才禮拜。

僧問臨濟三玄即不問汾陽五句請師分
師云破句問將來進云如何是入門句師
云放下腰包高掛鉢囊進云如何是門裏
句師云獨坐萬年床悠然忘歲月進云如
何是當門句師云師子當軒踞誰敢正眼
看進云如何是出門句師云舉頭紅日近
回首白雲低進云如何是門外句師云極
目寥寥山海外不知何處是家鄉僧便喝
師云任汝喝得老僧猶是門外漢。

羅漢琛禪師因二僧作禮琛云俱錯僧無
對師舉問雲响侍者那裏是二僧錯處試
道看响下數語師不肯云恁麼見解叅禪
不了雲躊度師云汝要承當佛法切須仔
細雲出方丈到僧堂前忽然疑團頓釋。

居士問如何是燈王佛師云了角女子頭
白如􂅕。

因雪師問耕月盡大地是雪因甚麼孤峯
不白月云玉出崑崗師肯之。

師問化南十方無壁落四面亦無門有人
問汝作麼生答化云無毛鷂子潑天飛師
云前途三軍圍繞如何敵對化云金鼓先
鳴單刀直入師云祇如萬里無寸草處又
作麼生化云我為法王於法自在師云也
好與三十棒。

師一日與竹庵西堂過長橋問古人問趙
州如何是趙州橋州云度驢度馬意作麼
生竹云某甲不恁麼道師云汝試道看竹
云度佛度祖師云與麼道大有人笑汝在
竹云和尚作麼生師云要行便行要住便
住竹云和尚即得師云汝分上又如何竹
云不妨隨和尚脚跟轉師云因甚不打自
招竹云師資道中不為分外師便行云隨
我來。

師住錦山歲畢設齋供金粟百和尚因未
傳得真師乃打圓相云有人下得一轉語
恰當許汝親見本師面目竹西堂云南山
起雲北山下雨維那云春色滿園關不住
一枝紅杏出墻來侍者云薰風自南來殿
閣生微涼師云此處無銀三十兩。

一僧將高峯示眾偈著語呈上方丈師不
肯云汝逐句問來我為答僧云如何是海
底泥牛啣月走師云鬼持千里鈔林下道
人悲僧云如何是巖前石虎抱兒眠師云
猿猴探水月𦺫𦿆拾花鍼僧云如何是鐵
蛇鑽入金剛眼師云紙褁大蟲眼著楔僧
云如何是崑崙騎象鷺鶿牽師云家無小
使不成君子且住者話是古人分中事如
何是你分上事僧擬對師便掌。

師問竹庵德山末後句汝作麼生會竹云
平生肝膽向人傾相見猶如不相識師頷
之。

師問雲响臨濟正法眼滅却瞎驢邊你作
麼生會响云動容揚古路不墯悄然機師
云三聖便喝又如何响云大用現前師云
三聖便禮拜臨濟還是肯他不肯他响拂
袖便行師云饒汝恁麼去早喫山僧三十
棒了也。

僧問罪從心起將心懺因甚麼又向佛前
求解釋師云要他作證明。

僧問如何是祖師西來意師云三腳蝦蟇
上露柱。

僧叅師問三人同行必有我師那個為得
我師者試道看僧罔措師云同坑無異土
化南問師藏身處沒踪跡沒踪跡處莫藏
身意作麼生師云人面不知何處去桃花
依舊笑春風師徵云汝作麼生會化云只
在此山中雲深不知處。

翰林孺子俞居士問求和尚開示叅禪師
云旱地好種麥士云不會師云北地少雨
多風。

僧問如何是法身師云一朵梨花帶雪開
僧繇好手難描畫僧云如何是透法身句
師云龜毛擊碎虛空骨。

師住庵時有二僧駝一尊佛至庵作禮云
日勢稍晚某甲借一宿得麼師云我有一
問汝道得與你宿若道不得便去古人道
釋迦彌勒猶是他奴汝是丈夫駝他作麼
其僧罔措。

僧問如何是日面佛月面佛師云左手翻
雲右手雨。

師問化南無手臂漢把住天下人假使沒
影子的人來作麼生把捉化云澤廣藏山
理能伏豹。

僧問臨危不變在什麼處安身師云在汝
脚跟底。

僧問如何是奇特事師云碓嘴生花。

師同耕月首座路行因過溪喚俗人撑竹
筏度之師云為知識者要度俗人因甚麼
喚俗人度座云家無小使不成君子師云
汝喫了飯只是與人爭閒氣座云和尚作
麼生師云好事讓他人。

師問僧那裏來僧云五臺師云還見文殊
麼僧云見師云且道他鼻孔是橫是直僧
無語師云者妄語漢何曾從五臺來。

司禮監太監曹居士問南泉斬猫意旨如
何師云城中失火殃及池魚。

翰林方月江叅師問孔子云君子思不出
其位未審思不出甚麼位士以手拍香几
師云佛法不是者個道理士便喝師云念
居士初叅且放過一著士云和尚莫向人
道弟子來求佛法師云情知居士不是者
心事。

僧問如何是向上一路師云盲子夜半上
樓梯僧云學人不會師云有時踏得著有
時踏不著。

僧問如何是佛師云一口鍼三尺線。

侍者捧一鍾水度與師師云作甚麼者云
與和尚潄口師云山僧不曾念佛潄口作
麼者無對。

方翰林早晨入臥室見師纔起方云五更
清早起更有夜行人師云山寺日高僧未
起算來名利不如閑方鼓掌笑云點著弟
子痛處。

師問鄒貢士爾去做官將何治民士云寬
師云恁麼做官兆民無主也士罔措方翰
林云鄒居士答不得者話乞師代一語師
云片言可以折獄也。

一日方翰林辭師云弟子今日回家師云
居士回家切莫謗山僧士云不敢師云汝
作麼生士云逢人但恁麼舉師云却被汝
謗了也士無語。

僧問世尊有密語迦葉不覆藏意旨如何
師云其父攘羊而子證之。

師問眾僧魚從鷺鶿脚下過為甚麼却不
知眾下語不契自代云暫時不在如同死
人。

師問吼侍者如何是斬釘截鐵句吼云一
刀兩斷師云如何是你棒下轉身句吼云
脚下無􂅕任往還師云早被葛藤纏住了
吼云且莫塗污學人師休去。

曹翰林問和尚還愛財色否師云覔之不
可得士云既為善知識因甚麼愛財色師
云夜夜抱渠眠朝朝共他起。

方翰林問如何是諸佛機師云一馬生三
寅方云如何是目前機師云橫三豎四。

師問大眾有一人劒刃上走馬鉢盂裏安
身諸人作麼生會弘讚侍者云放去則彌
六合收來潛藏密機師云如何是收放底
意弘云大用現前師云汝試大用現前看
弘擬對師連棒趂退。

居士問心本無心捉心不定未審過在甚
麼處師以偈答之甕裏捉泥鰍執心返成
病去來莫管他只要斷他命。

師入堂問大眾如何是咬猪狗底手叚試
出來看眾停思師云既無且看山僧咬幾
隻去也以拄杖一齊趂散歸方丈。

師問印心如來堅密身一切塵中現如何
是堅密身印云風吹不動水洒不濕師肯
之。

鑾儀衛顧居士問昔有僧問古德如何是
衲僧活計古云耳裏種田弟子看者一句
話疑來久矣請師直指師云全體是用全
用是體士云不會師云掘地覔天士信服
禮拜。

方翰林寄來三問心經云無眼耳鼻舌身
意既是無眼人將甚麼讀書答云空谷傳
聲虛堂習聽又云一毫端上辯龍蛇。

僧問既無舌人將甚麼喫飯師云但取鈎
頭意莫認定盤星又云他家自有通人愛。

僧問四大本空五蘊非有某甲現在身病
眼花敢問和尚病從何來花是甚麼師云
事從叮囑起展轉見誵訛又云皆從妄想
生。

高侍郎問青州布衫重七觔意旨如何師
云提起通身毛骨寒。

僧問如何是大用現前師云火車頭上舞
麒麟。

僧問承和尚有言輪椎一聲震佛祖盡來
叅既是佛祖更叅個甚麼師云三更猶自
可午後始愁人。

師一日上堂二僧齊出問訊師云一對無
孔鐵錘那個輕那個重二僧齊喝師云一
人能奪不能縱一人能縱不能奪。

高侍郎問南泉斬猫是斬耶不斬耶師云
若作佛法會即斬却若作世法會即不斬
耕首座問萬法是心光諸緣惟性曉本無
迷悟人只要今日了既無迷悟人了個甚
麼師云到江吳地盡隔岸越山多。

居士問經云父少而子老舉世所不信此
理如何師云山僧威音王巳前行道了也。

師問罡風侍者懸羊頭賣狗肉汝作麼生
會者云明修棧道暗度陳倉師云恁麼道
猶較些子。

師問易齋馮侍郎經中云父少而子老舉
世所不信此意如何士云子歸就父師云
祇道得一半。

僧問如何是露地白牛師云大地莫能載。

師問紫萊侍者如何是正法眼者云破燈
籠師云南泉斬猫意旨如何者云王令巳
行誰人敢逭師云趙州頭戴草鞋意作麼
生者云子紹父業。

師問僧如何是諸佛出身處僧云井底蝦
蟇天上飛師云世尊拈花意旨如何僧云
人人有分師云既是人人有分為甚麼八
萬人天罔措僧云九重深密處灼然人不
知師打云前言不顧後語。

師問罡風靈雲見桃花是如何罡云打失
鼻孔師云玄沙道諦當甚諦當敢保老兄
未徹在意作麼生罡云滴淚斬丁公。

僧問空王脊骨為甚麼咬不斷師云不是
猛烈漢。

師問自如維那世尊陞座文殊白椎世尊
便下座意作麼生那云坐斷十方不通凡
聖師便喝那禮拜。

僧問如何是諸佛出身處師云胡地抽冬
笋僧云某甲不會師云北地鮮有南方頗
多。

師問雪紅侍者婆子燒庵意旨如何者云
可憐不遇攀花手狼籍枝頭多少香師云
庵主過在甚麼處被婆子燒却庵者云鈍
鳥迷舊巢。

耕首座進方丈師云作甚麼座云禮拜和
尚師云山僧今日不在方丈裏應檀那供
去了座云為甚麼當面諱却師云山僧今
日失利座云和尚慣得其便師休去。

師問僧日裏僧駝像夜裏像駝僧意旨如
何僧云觀音頭上頂彌陀􃉪相恭敬師肯
之。

僧問如何是一塵入正受師云如駭鷄犀
枕僧云如何是一塵三昧起師云松子綻
開摩醯眼梨花心露佛全身。

一日班首進方丈師問如何是空刦已前
事諸子下語看首座云炎炎六月一片雪
西堂云無毛鷂子潑空飛後堂云烏龜向
火碓嘴生花堂主云沒底鐵船水上浮師
下兩語無影草裏飛蜻蜓又云千年雪裏
埋死屍。

僧叅師拈拄杖一劃云向者裏道一句看
僧云忽然迷霧散露出本來人師云如何
是本來人僧云百鳥枝頭鳴嚦嚦師云日
裏浩浩汝作麼生會僧云運水搬柴師打
云賞汝一棒。

師問湛雲如何是金剛王寶劍湛云遍界
血淋淋師云如何是踞地獅子湛云百獸
盡潛踪師云如何是探竿影草湛云一點
瞞他不得師云如何是向上事湛云須彌
頂上日輪紅師打云也不可放過。

僧問世尊夜覩明星悟道未審和尚見個
甚麼悟道師云山僧惱恨行脚二十年未
曾叅見知識。

師問都察院容庵馮居士人人脚跟下有
條通天大路因甚麼行不出戶坐不當堂
士云別無回互師云者話是尋常事如何
是格外句士云橫吞萬象氣絕諸塵師云
恁麼道又爭得士云和尚意作麼生師云
任從滄海變終不與君通。

馮察院問師有一則陳爛葛藤請師直答
師云有甚麼疑處問將來士問有句無句
如藤倚樹意旨如何師云刀斧劈不開士
云如何是樹倒藤枯句歸何處師云目前
無一法士云溈山呵呵大笑意作麼生師
云識破賊贓。

師問妙運侍者興化擯維那你作麼生會
者云咬牙封雍齒滴泪斬丁公師云大顛
擯首座又作麼生者云韓公平地遭活埋
師云祇如國師打侍者還是賞他罰他者
云將頭不猛帶累三軍師云汝分上事又
作麼生者云且禮拜和尚師打云不得放
過。

師問雪紅動容揚古路不墮悄然機如何
是悄然機雪云徧界不曾藏師云徧界不
曾藏即且止汝即今在甚麼處安身雪一
喝師便棒。

師問福緣汝福有多少福云一秤提不起
尖斗量不盡師云汝有許多癡福。

僧問止止不須說我法玅難思如何是玅
法師云十年談不盡更有好商量僧云某
甲不恁麼道師云汝又作麼生僧作吹笛
勢師云如蟲禦木僧云舉頭天外看誰是
我般人師便打。

師問吼林心不是佛智不是道畢竟是個
甚麼林云多年陳菜根師云本來無一物
喚甚麼作菜根林云鬼神覷不破師云汝
作麼生會林云覿面相承師云覷著即瞎
林便喝師便棒。

師卓拄杖問初聞汝還聞麼僧云親親切
切師云如何是汝親切處僧云無枝無葉
師云還我主人公來僧云貼體金剛師打
云百雜碎了也。

僧問三世諸佛因甚麼不知有師云家貧
無活計僧云黧奴白牯為甚麼却知有師
云富貴有良謀。

師問雪紅西堂円霞燒木佛因甚麼院主
眉鬚墮落堂云桑樹上著箭穀樹上出汁
迦毘盧國僧到海會叅師問幾時到東土
僧云不知師拈起扇子云者個喚作甚麼
僧以手搖云就是者個物師云喚作物則
觸不喚作物則背畢竟喚作甚麼僧罔措
又問高隱那裏僧以手指胸云在者裏師
云祇如死了燒了向甚麼處安身僧云隨
路去師喝云無主孤魂。

僧問牛頭未見四祖是如何師云氣宇如
王僧云見後是如何師云盡法無民僧云
見與未見是如何師云本來無向背。

師問僧南贍部洲人打皷北欝單越人上
堂汝作麼生會僧云高麗人打鐵迸破脚
指頭師云阿誰証盟僧云木上座師云他
還具眼也無僧云相見猶如不相識師云
大似瞎。

滿州榜眼折中直問世人死後本性還滅
耶不滅耶師云世人本性猶如太虛不遷
不變當體全真士云為甚麼又有生死師
云人雖有生死其性不殞亘古靈明毫無
虧欠士乃信服。

師問僧空刦田地阿誰耕種僧云赤脚波
斯師肯之。

吼林侍者棒下有省呈偈云幾番坐得冷
湫湫水盡山窮不肯休今日愍忠棒下轉
頂門迸出大鼻頭師看偈畢問如何是轉
身句林便拂袖轉身師云者是學來底親
切道句看林云撒手懸崖下飜身宇宙中
師云如何是大鼻頭林云圓陀陀光灼灼
師云如何是汝放身命處林云全身獨露
師云法身無相獨露個甚麼林云視之不
見聽之不聞師云莫向無事甲裏躲跟林
便出方丈。

師垂語問大眾人人脚跟下有條通天大
路為甚麼行不出戶坐不當堂過在甚麼
處有人下語恰好者山僧賞銀一錠眾下
語不契自如維那下語云雖飽無力師晚
上堂云維那下一語頗恰山僧意賞銀一
錠那出眾禮拜師拋出一隻履那云美食
不中飽人飡師云今日賣寶遇著瞎波斯
便歸方丈。

子濂杜兵憲問大顛擯首座意作麼生師
云脚踏鴻門兩扇開士當下領旨。

師問杜兵憲靈雲見桃花悟道玄沙聞云
諦當甚諦當敢保老兄未徹在意旨如何
杜云滿面依舊是塵埃師云趙州道我在
青州做領布衫重七觔意旨如何杜云壓
殺擔板漢師肯之。

師問天皷侍者高揖釋迦不拜彌勒是如
何天數日無語一日云天無二日國無二
主師頷之。

師問寶印侍者不露鋒鋩道一句看者云
透脫長安師云那邊事作麼生者云腳底
不沾泥師云如何是向上一路者一喝師
便打。

迦毘盧國僧到羅山法海寺叅師問那裏
發足僧云西天師云西天是極樂世界因
甚麼到東土堪苦之地僧云特來見和尚
師云佛前見佛後見僧云佛即是和尚和
尚即是佛師云汝作者個見解非是西天
僧其僧無對。

僧問如何是大悟無道師云聞時富貴見
後貧窮僧云如何是大海無魚師云水清
難藏影急處不留踪僧云如何是大地無
草師云本來無一物不受半點塵僧云如
何是大富無糧師云從門入者不是家珍
僧禮拜云謝師答話師云知音者少。

黃秀才問婆子燒庵是如何師云賊是小
人智過君子才云祇如燒却庵還是好心
是不好心師云車不橫推理無曲斷才云
婆子道三十年只供養一個俗漢意作麼
生師云拏賊要贓。

師澡浴時常遇一僧擦背師云吾常受汝
恭敬無可酬答待山僧向後去作頭驢被
汝騎僧云大師是修行人作者個說話師
云者瞎漢話頭也不識。

僧問盞子撲落地碟子成七片意旨如何
師云北斗不藏身騎牛出佛殿。

僧問如何是明眼人師云沙裏無油不點
燈僧云某甲眼與和尚眼是同是別師云
橫抱嬰兒擬彰皇簡僧云獅子窟中無異
獸象王行處絕狐踪師云鷄棲鳳巢非同
其類僧喝師云草裏呌作麼。

師一日到馬太監家使者通報海會和尚
來馬云請和尚進來拜佛師云山僧從來
不拜佛馬云和尚為甚麼不拜佛師云佛
與我是生冤家。

吳秀才叅問弟子特來求和尚開示師豎
起拂子向空一點云會麼士云不會師云
孔門弟子無人識碧眼胡僧笑點頭。

師問雪紅西堂如何是日面佛月面佛堂
云一點水墨兩處成龍。

師問僧如何是狗子有佛性僧云青天白
日起愁雲師云如何是狗子無佛性僧云
東海波濤徹底清師云祗如狗子有佛性
無佛性是同是別僧云白鷺下田千點雪
黃鸝上樹一枝花師云者話明那一邊事
僧無語師便打。

晚叅以拄杖地上打個圓相裏許寫個佛
字師云諸人不得向裏許踏著若踏著入
地獄如箭射大眾相視佇思師云諸人大
似癩馬繫枯椿在者裏覔什麼草料以拄
杖一齊打散。

明覺聰禪師語錄卷第十四

明覺聰禪師語錄卷第十五　　　辨五
嗣法門人戒恒編

* 法語

皇太后請話頭參禪一日工夫緊切忽然境
相現前
上命近侍李國柱至萬善殿求開示師云參
禪做工夫要久習禪觀純寂光生凡無始
習氣醞藉心田悉令銷殞方能般若真性
現前經云靜極光通達寂照涵虛空却來
觀世間猶若夢中事若在定中所見境相
正謂心存佛國冥現聖境雖云善境皆是
幻相不可認為真也秖因話頭看不清楚
向意識上卜度以致殊勝境現若內心不
起外息諸緣心如牆壁可以入道凡所有
相皆是虛妄切莫隨他所轉若作聖解即
被境惑不作聖解名善境界只要本參上
看得精明追究落處如握金剛寶劍相似
佛魔到來一齊勦絕直使赤骨𩪸地毫無
繫念即得安樂自在豈可捏目生花而作
實相會耶。

又云凢在禪那之時見有諸相發現皆從
自心上起非關外境相優要求作佛想或
作聖解想或求妙悟想願見好像想皆緣
意識昏散故現殊相種種經云妙性圓明
離諸色相本然清淨不染垢塵諸緣所牽
體寂堅凝靈明虛照純清絕慮本自如如
若見諸相非相即見如來但於工夫中或
坐久勞倦昏沉散亂暫失管待本叅却被
掉舉扯東過西瞥起境相急須放下話頭
便起身經行精神爽𨦣縱然一切境相現
前則瓦解冰消矣據本參話頭如何是佛
麻三觔切不可着在佛上作活計若着佛
之一字即被佛境所惑古德云佛之一字
吾不喜聞斯之謂也但頂𩕳具隻正眼直
下看破根塵任他現千般伎倆我之不采
無窮所謂見怪不怪其怪自壞從上佛祖
垂示一個無義味話頭與人叅究剷斷一
切支離不作佛法僧求單提向上一路參
要真叅悟須實悟若能頓破疑團方到休
歇田地千了百當道果圓成。

上問禪意教意佛門一理何以又有不同師
云禪教雖是一理其頓漸不同耳若論教
意包羅萬象囊括古今名相差殊文義深
遠若不明自心於文字上鑽研如人入海
筭沙何有了日能於釋迦未開口已前薦
得一大藏教總是拭瘡故紙其或未然必
須因言顯理以理明心所謂漸修也若夫
禪意令人單提向上一路不落凢情聖解
窮參極究洞明本性了了常知頭頭親證
不被聲色驅馳直超玄妙異路離名絕相
心契真如慧性圓明即心即佛是故達磨
西來不立文字直指人心見性成佛所謂
頓證也果能到與麼地則靈明湛寂真照
無邊萬象莫能逃其質十方剎海悉包融
高低普應平等虛空法法真如頭頭解脫
故謂人人具有如來智慧德相是名為心
見性成佛教意禪意總歸一理理事圓融
根境無礙舉目是道動念即乖若明宗旨
即明教義但頓漸不同耳。

上問心經云無眼耳鼻舌身意無色聲香味
觸法則觀自在菩薩必去盡根塵矣而大
學之在明明德又有云心不在焉視而不
見聽而不聞食而不知其味者則儒釋工
夫果有異歟無異歟佛經云圓明妙心者
純粹至善者也而清淨經云夫人神好清
而心擾之夫心一而已何以所見有不同
歟抑釋與道之修證固有異歟約而言之
佛法廣大宜無不包而三教言心議論不
同如此抑各有旨歸逈不相合歟言語雖
殊究竟則一歟凢此疑義其分析明白務
歸一是毋徒云三教作一理儱侗之談也
師荅云夫心經謂無眼耳鼻舌身意者乃
菩薩親證之地非凢夫境界也菩薩既到
彼岸已證真常空諸色相不但去其根塵
則萬法皆空矣故云無眼耳鼻舌身意若
執於無則落斷見而實有所見若執於有
則落常見而實無所見不有不無名為真
見如浮雲過空不留其跡耳而大學之在
明明德者乃吾人做工夫入門之初步然
人之心本來清淨但被習俗染汙了故加
操琢之功去明他如古鏡重磨見其本光
即如教中所謂佛與眾生本來無異迷即
眾生悟即是佛但迷悟不同耳若能去盡
私欲人皆可以為堯舜也又云心不在焉
視而不見聽而不聞食而不知其味正是
工夫究竟邊事而心為一身之主在眼曰
視在耳曰聞在舌曰味須要時時覺察稍
有懈怠則昏昧矣所以正心乃修身之本
修身乃治世之道與釋氏出世之道大畧
不同耳經中所謂圓明妙心者而心本圓
滿靈明玄妙而佛無行不圓無理不明也
而清淨經云夫人神好清而心擾之然道
教所重者精氣神而神本來清淨被妄心
擾亂不能證無為之道非所正之心及圓
明妙心也所以工夫各有不同耳若論本
元大道會萬物為自已者其唯聖人乎何
有三教之分耶但後世奉之者不同耳合
而言之儒教曰正心誠意止於至善釋教
曰明心見性到於彼岸道教曰虛其心存
其神遊於無何有之鄉三教雖功行不同
及其到家則一也。

上問三教本同後世奉之者有異爾如迦文
老子孔子其人雖異其性豈有殊哉猶之
釋典中有禪有教有律人遵一法互相牴
牾此特末法比丘然則耳遡之釋迦立教
之初豈不同出於一心之法耶亦如禪宗
又有五燈雖宗旨容或不同然臨濟曹洞
諸師亦豈能外一心之法耶經云一切治
生產業皆與實相不相違背斯葢凢聖同
源無二無別况三教聖人所立之法而有
二乎據荅云儒釋之道功行不同釋教與
道教頓漸不同是特言其工夫之差別至
於心性本原的然相同處尚未發明且謂
釋與道頓漸不同然佛法亦有頓漸豈佛
法亦有不同耶故此再詢暢其所欲言毋
拘牽文義反晦真旨也師云前蒙
陛下所問儒釋道三教之理是同歟是異歟
結句又云毋徒云三教一理作儱侗之談
所以依問而荅詳細剖之今云三教不同
道無異舛其性豈有殊哉故曰心佛眾生
三無差別乃至蠢動含靈皆有佛性仁慈
體淨圓同太虛德相具足而真性詎有差
別耶若論當人本有一着子威音那畔空
劫巳前名質未興靣目未分本無凢聖之
名亦非男女之別無有異端之說亦無生
死之苦一道平懷性相平等上無佛道可
成下無眾生可度所謂佛之名字悉是虛
名劣相殊形皆為幻色天地同根萬物一
體豈有三教之分別者耶若欲論心性本
原的然親切處直饒三世諸佛口掛壁上
歷代祖師啟齒不得何謂也但有言說都
無實義那更容說心說性分別理事者也
皆因一念妄生發揮諸相便有凢聖之別
三教之分故立種種差殊名相耳祗如心
性本原的然相同處意作麼生千峰勢倒
嶽邊止萬派聲歸海上消。

上問諸佛心法不落有無別有向上一路所
以非言語可傳而超凢入聖也然神秀偈
云身似菩提樹心如明鏡臺時時勤拂拭
勿使惹塵埃此就有而言也而六祖云菩
提本無樹明鏡亦非臺本來無一物何處
惹塵埃此就無而言也夫有無乃對待之
法不出四諦何以神秀不見性而六祖遂
得傳法歟抑六祖之言別有妙義不在語
言之中者歟其據理而談毋作機鋒語也
師荅云夫向上一路千聖不傳故云不重
先師道德只重先師不與我說破此事要
人真叅實悟自到懸崖之上盡力一推如
虛空撲落地相似絕後再甦方乃自肯承
當胸中無物所礙脚跟下灑灑落落毫無
所繫纔是親切受用處所謂不起纖毫修
學心無相光中常自在故六祖云本來無
一物何處惹塵埃他畢竟空其五蘊到寂
滅之鄉無見聞之地靡一法可當情方可
謂之無也祗如神秀偈云時時勤拂拭勿
使惹塵埃當時五祖見他偈云後人依此
偈而修亦得證果雖五祖有言證據一時
方便之說未免後人謂神秀是個知解宗
徒語言未曾道斷猶涉功勳邊事斯謂見
地各有不同耳葢謂宗門中事貴乎法眼
精明得其體用機如掣電㨗似鋒鋩若千
鈞之弩撩着便射直透鐵壁銀山眨上眉
毛早已錯過豈容文字語言在意識上摶
量者哉。

** 示慧庵佟部院

凢叅禪學道貴乎智窮性海學透心源縱
有世緣繁冗自然夷坦輕涉矣若欲契悟
無生必須發大信根况居士宿植德本福
慧具足者哉但此一事當知人人本具正
眼個個圓明佛心只因迷真逐妄背覺合
塵不能親證耳故達磨西來救度迷情垂
示㨗徑直指人心見性成佛不須斷妄而
證真常不除煩惱而契妙道若離金鑛別
處求金則愈遠矣但向二六時中抱住一
個話頭如鐵橛子相似頓在目前時時追
究默默提撕只向本參上追將去直須追
到無追處更要緊把話頭逢人不得換手
將娘生鼻孔盡力一扭如在夢中從空放
下方識自已安身處與佛祖共個鼻孔而
貴賤同一靈源昔張無盡楊大年李遵勗
龐蘊公皆是宰官居士悟道為法門柱礎
何嘗離却世事而別求耶所謂聖人求心
不求佛愚人求佛不求心然修道者原為
治其心其心若了徹豈外有禪可參耶山
僧每見居士向道心切敬到愍忠請話頭
參究故書工夫警策一篇以開心地若能
依此參去自然頓契玄旨耳。

** 示念庵傅居士

鷲嶺拈花少室單傳遡來佛祖聯芳流通
正法格外提持為尋知已故此顯大機用
揭露本地風光秉大鉗鎚雕琢精金美璞
有斯跨竈手叚方為濟下兒孫可紹佛祖
心印可以殺活縱奪始謂超宗異目者也
自山野到海會開法居士便親覲數載請
益宗門中事洞明向上機關棒喝的旨便
能領畧故書法語囑之爾當珍敬保任囑
囑。

** 示都察院容庵馮居士

佛祖心印剔透玲瓏當陽直截掃跡屏踪
擉瞎達磨正眼拋下楊岐棘蓬直使當人
赤骨𩪸地脫灑灑玉轉珠回孤寥寥神鋒
露刃即此契證海印三昧名為正法眼藏
昔釋迦悟道無非悟者正法眼藏乃至說
法四十九年無非說者正法眼藏末後付
囑迦葉無非付者正法眼藏厥後傳至臨
濟遠祖開展三玄戈甲立創四位主賓提
唱宗乘奕葉相繼迄今傳至山僧綿延不
斷矣吾自卓錫海會首創宗風罕遇知音
惟居士初參山野於延壽知有向上次於
愍忠而再扣深究宗旨繇此機緣水乳相
投特付如意一柄以表法門敬信爾當保
任竭力荷之。

** 示中使國柱李居士

祖師云諸佛非我道誰是最道者父母非
我親誰是最親者所以叅禪學道不須別
處尋討但二六時中向穿衣喫飯處會行
住坐臥處會於此平常心即是道無憎愛
心即是道不須截根盤之固執鑽骨髓之
沉痾頂𩕳具摩醯正眼冷地裏忽然覷破
始信從前枉用工分明大道在已躬即心
即佛原無二六月寒冰一點紅山野錫將
南指特來懇求開示謹書法語一篇以如
晨昏覿靣但依吾言行去管教頓契無生。

** 示青藜耿撫臺

佛云但一念發菩提心者而成正覺慧根
發茂即契般若之宗定水衍流洗淨法田
之垢葢此叅禪一事乃超凢入聖之法門
了生脫死之㨗徑繇是乃佛乃祖盡從者
一門而修是聖是凢皆依者一門而證經
云過去諸如來斯門已成就現在諸菩薩
今各入圓明未來參學者當依如是說自
瞿曇悟得涅槃妙心開此法門離文字相
離語言相了心意識凢聖路絕迄至於今
宗風綿綿不斷矣苐居士要求無上菩提
必須從禪門而參究單提一個話頭歷歷
頓在目前不須除却無明煩惱就向裏許
鑽研薦取忽然拶破疑團如桶嚗篐相似
脫體無依通身灑落方可契證妙道矣若
不入九洄之淵焉得驪龍之珠所以百千
妙義總在心源古云迷時法華轉悟時轉
法華但辨肯心必不相賺。

** 示子濂杜兵憲

從上鼻祖宗風凜凜古今不墜衲子靈符
神光熖熖永刦不磨所謂佛佛授手祖祖
印心釋迦老子臨末梢頭將正法眼藏涅
槃妙心付囑摩訶迦葉則使後人秉持法
門續佛慧命須是其人方付擔荷吾知居
士久參法席常扣禪關洞明玄旨眼目精
明曾將公案相勘荅幾語頗恰山僧意是
以特差專使送拂子一柄以表法門敬信
至囑。

** 示許氏陳氏如大如丈二優婆夷

欲修出世之道當生正信要契成佛之因
具大靈根無論男女貴賤皆具智慧德相
今觀世人多屬迷輪苦趣只因貪愛深重
本有妙明真性皆被染習障蔽致使生死
漂流不息也據汝所參話頭本來靣目但
做工夫時將本叅着實提起頓在目前挨
來挨去看來看去畢竟是個甚麼道理見
無所見聞無所聞萬緣頓歇絕無門路方
到吾人受用親切所在就驀地向裏追尋
追到理窮計盡扭住本來靣目盡力直下
拶碎從茲話頭放下任性逍遙紫羅帳裏
撒出珍珠碧紗窓前繡出鴛鴦若能如斯
佛祖欺汝不得昔趙州和尚路逢一婆子
便問向甚處去婆云偷趙州笋去州云忽
遇着趙州又作麼生婆便掌你看上古有
此女流具超方機用爾等既知學佛妙道
豈有男女之分耶但依如此參去必定悟
道可期那時通個消息山僧為汝證明。

** 示月江方太史

今時宰官信宗門中事者頗多然被文字
蘊積心田障蔽悟門法眼不明或出言吐
語盡屬理路意識故此機不離位見不超
色如何洞徹靈府深會玄宗皆因執此為
病也所謂性上有情心上有塵情塵播弄
生死不停又云非禮勿視非禮勿聽治世
之法尚且示人離見離聞閉目澄心坐斷
識情覊鎻何况學無上妙道者哉若欲出
生死證菩提修般若證法身稍有元字脚
溺在胸中永塞悟門豈能契無生法忍耶。

** 示彥東高侍郎

古德云向上一路千聖不傳須具正眼細
推窮究如何是不傳底道理若謂佛法無
所傳達磨來東土傳法度迷情若謂佛法
有所傳又違先聖云我宗無語句亦無一
法與人而居士向者兩途覷得破赤肉團
上挨得轉身弗隨言句所轉不被心識所
迷自知眼目端的縱奪自繇始知佛祖命
脉與我相同矧居士乃是上根利器之士
豈有不明者耶山野與爾乍晤便相確信
宗乘即請話頭參究更乞法語開示以為
入道指南然學禪者貴乎真叅實悟全憑
克勤之功磨礱智劍截斷疑根揭開頂門
正眼塞斷識海形山纔與自巳本分相應
從此所得所證與佛同圓種智若向古人
言句裏搜尋穿鑿欲求心地豁通决無此
理也昔日裴休不須見黃檗郭功輔豈用
參白雲不見古德云直饒言前薦得猶是
滯殼迷封縱然句下精通未免觸途狂見
直使盡底掃除自然徹見本來靣目。

** 示雲响首座

佛祖心印人天眼目衲僧樞機驅耕奪食
汝既擔荷法門為臨濟兒孫須具打破虛
空鉗錘煉石補天妙術猛虎頭上拔角毒
龍頷下搶珠秉滹沱金剛寶劍撒興化帳
裏珍珠方可施設門庭勘驗龍蛇昔年山
僧請本師像題云一肩重擔足千鈞分付
錦山聰長老承此鼎石之言謹佩奉行刻
骨不忘感師之德遵師之訓雖住八大名
藍闡法二十餘載凡居丈室兢兢業業無
有片時懈怠偷安猶恐失錯乖其祖風乃
為法門中之罪人也豈不愧於心哉汝今
既為法門種草當傑力任事為法為人庶
使吾道不墜矣。

** 示珂月書記閉關

汝覲山僧數載吾常觀其所由察其所行
可謂學道心切也於今職滿辭歸劃地為
關以悟為則特書法語一篇以為入道㨗
徑欲明已躬大事須要全身放下一切塵
緣盡情掃却單明向上事透脫祖師關努
勵精勤直翻閫域心如墻壁方可入道向
壁立萬仞處諸佛說不到處歷祖提不起
處鬼神覷不破處驀然透徹大事了明那
時打破關房再到安國好領山僧痛棒方
會臨濟在黃檗喫棒底道理始不負吾意
矣囑囑。

** 示超凡郭居士

三祇煉性萬刼修真欲超凡入聖與佛相
侔者惟叅禪是最上一乘然居士今欲叅
禪須將一個話頭如把鐵笤帚相似頓將
習氣障無明窟情識海生死魔煩惱賊五
蘊山盡情掃淨管教㘞地一聲連話頭俱
銷殞純寂光生無諸垢染方可得之於心
應之於手然令習氣障鎔成上味醍醐無
明窟化作功德寶藏情識海轉為般若福
田生死魔反作金剛力士煩惱賊自為三
昧神通五蘊山轉成五眼鏡智隨我體用
聽我指呼若果如是始不負山僧之饒舌
也珍重。

** 荅彥東高侍郎

師因與高侍郎馮翰林赴次齋張居士席
高侍郎當席上問云一切有為法寂滅覺
無知秋來花自落樹上鷓鴣啼弟子看者
四句偈世間萬物本性俱滅而今現有山
河大地草木叢林從何而生一切種彙從
何而有請問和尚開我疑惑不要作禪機
問荅亦不要作格外句相酧平實所論也
師云居士若信宗乘請問山僧若信教典
請問慧如法主慧默然無對師少頃云據
居士所論之言所見之事世間萬物俱已
斷滅一切種類再不復生如斯分別以作
斷常之見矣所見有者便執有所見無者
便執無皆因見處有滲漏未會根境圓融
將此生滅忖量故有展轉差殊不見經云
水鳥山林皆悉念佛念法念僧黃花翠竹
總是真如綠水青山無非佛性居士還諦
信否還會得此意否又經云生滅滅已寂
滅為樂法身獨露不須啐啄若能到此田
地靈光顯耀逈脫根塵理事不二即如如
佛無取捨相無修證義本自圓成毫無虧
欠包羅天地超越古今如斯體會始得慎
勿隨境生解而作如是知見耶。

* 偈

** 送無文首座之福建

「　春山青春水碧淑氣人和暢麗日出門拄杖活如龍脚上清風生八極雷啟蟄戶躍天庭深林虎嘯巖吹觱閩山月冷瘴煙多大都光景我曾識夜來客伴野猿啼空山流水咽危石延津交劍化獰龍象骨峰前有鱉鼻生擒活捉要英靈竿木逢塲而作戲無文鐵印向空拋大用全提格調高越格超宗機展演人天眼目辯秋毫殺人劍活人刀倚天照雪利吹毛觸着骷髏如粉碎傑出叢林是爾曹」


又

「　阿難合掌迦葉擎拳若問意旨左右逢原本是同條共一貫承輔法門將有年相辭分袂歸閩去豹隱高林乳石泉磊磊落落兮風崇稽古肅肅雍雍兮道峻彌堅墾煙搬石兮生涯活計批雲切月兮用不費錢磨礱臨濟吹毛劍拈出人天難躲閃殺活全機手眼親驚走山門入佛殿大樹垂陰覆庇人今古超然正法眼」


** 示湛如禪人

「　湛湛心源如鏡明胡來漢現任縱橫龜毛擊碎珊瑚月八臂哪吒空裏行在頂𩕳直便會體露金風絕忌諱非是如來祖師禪亦非錦縫無文印葉落歸根無口言拗却洞山無星秤君不見鶴頸續兮眼栽眉鳬
頸截兮自生悲現成公案莫擬議葢色騎聲逈絕伊動着無毛鷂飛去急須薦取莫遲遲若非奪食驅耕手千里烏騅不易騎」


** 示友雲禪人

「　雲為友月作伴修竹幽居秦水岸瀟灑丰神邁俗倫溫柔可羡人慷慨氣岸軒昂也劈生死關破塵出經也千差直截鯉化為龍也豈止濼溟鯤變為鵬也展翮雲漢等閑挨落一輪秋玉宇銀河霧捲收觸目光前如薦得膠盆跳出自優游」


** 示惟道羅文學

「　參禪須是性燥漢把手心頭直便判諦信猛然恁麼行真叅實悟不相賺仲尼之道行忠恕錦山白棒逢人舉劈破中心作兩邊𥥛出窮相一隻手徹底掀翻見本源一
口吸盡西江水龐公何曾見馬師洗靣摸着自鼻孔無句與你空搖舌有句與你眼中屑試問毘耶瞥不瞥正體堂堂不覆藏錦山多口從頭說」


** 送懷壁禪人行脚

「　古者送人相贈璧我今送你只贈言拄杖撥開雲裏月芒鞋踏破水中天與麼去時頭戴角一腳踢翻滄海嶽目機銖兩要分明識辨黃龍跛驢脚舒展橫拈格外提大海長鯨活鱍鱍」


** 示劉文學

「　孔子平生不識字錦山從來不會禪若契兩途端的意鳥鷄啼破五更天南斗六北斗七文殊堂裏萬菩薩選佛選官應選心必造心空機頓發求官貴在選官人選佛
皆從自心求聖凡名相總虛妄擬欲求之不自繇若是祖師門下客丈夫氣逈出常流」


** 示冶匠黃明格

「　金佛不度爐泥佛不度水木佛不度火真佛內裏坐坐即打行即唾動靜施為撞着磕着不是乾屎橛亦非破竈墮頂門具眼辨端倪切莫偷閑輕放過」


** 示君玉陳居士

「　參個話頭如覔寶研窮密密入荒草莫謂難尋已罷休揚塵簸土急須討河裏失錢河裏摝莫向街頭問臏卜驀然尋着笑顏開原來只在自家屋親到寶山得意回看來畢竟是何物非是鐵牛之機亦非遼天俊鶻廓達摩醯正眼睛不疑百丈笑與哭
果然是玉也大奇達磨任你呼為僕咄咄」


** 送德安知客之徽州

「　金菊開時九月間禪人別我下層巒慇懃送汝聊無贈珍重途中善護看耳裏着得大海水眼裏着得須彌山若會其中個消息牛頭移向馬頭安草店蛩鳴夜不寐憶昔踈山賣布單芒鞋踏去驚風起竹杖挑來雲月寒氣雄浩浩丰神峻大山峰頂珠輥盤相維法社升平樂破陣句子萬年歡」


** 示一庵張居士

「　一即三三即一拈起龜毛穿却鼻急須撥轉上頭關大用現前機峻疾鶻眼龍睛也難窺擬議之時落八七汝聞一喝背汗流領畧其中個消息雖識眉毛額上橫如今更好加努力切莫抱株待兔來認着依稀
當了畢劍閣雖危若轉身大法以明成法器」


** 送澄徹法孫歸汾陽修昭祖塔

「　春風吹發杖頭花此去汾陽道路賖跨得西河金獅子當門莫縮利𤓰牙晦跡單丁三五載沿門乞食守靈塔孤高氣宇確堅持修葺功成良願滿若與三文還匠工誘得大𢈔舌叨呾累他脫落兩莖眉臈月蓮花也希罕非是法門石柱礎㮎酒片肉打發去惟有慈明具眼人看破昭翁肝胆肺十智同真汾陽宗汝承勵振舊家風千年餘有道寥落續起汾陽正脉通」



明覺聰禪師語錄卷第十五

* 音釋

𩪸
(狼敵切音歷骨病)。
洄
(胡隈切音回逆流而上也)。
侔
(莫候切音謀齊
等也)。
觱
(壁吉切音必羗人所吹以驚馬者)。
葺
(七入切音緝修補也)。

明覺聰禪師語錄卷第十六　　　辨六
嗣法門人戒恒編

* 偈

** 送天申禪師之金粟

「　玄風搖寶鐸危露滴金盤玉兔天中皓今宵誰共看去去踏斷溪山泬佛祖機關都漏泄針鋒影裡騎大鵬等閒挨落天邊月九九奇峰盡點頭千僧井魚跳上闕大藏靈官一夜書趙州一轉更親切教外別傳舉知音楖栗橫拈驀頭楔」


** 送韻峰禪師之閩

「　西風颯颯白雲飛塞雁蹮蹁向南歸扶笻高舉難留住空憶金山泉石輝與我同條不共轍作家好手抽釘楔龍象奔騰氣昂昂踢倒三山秋水月大地寒光一片明達
磨眼睛巳漏洩南山鱉鼻好驚人咬殺大蟲非關舌」


** 與竹菴西堂

「　本色道人堅守操研心肯綮不放過終日如愚鐵脊禪佛祖機關曾明破入室勘驗每投機從上相承心印心臨濟兒孫貴直截全提大用掃狐疑寬時私通車馬窄時官不容針等閒到處莫狼籍珍重牙爪貴深密」


** 送徒弘讚行脚

「　山僧送汝去叅方若到叢林聽舉揚學道先須忘我慢見人有禮莫輕狂逐隊觀山并翫水空過老來頭𩯭霜不明大事枉行脚將何憑據敵閻王一人所在也須到切莫匆匆忽畧過德嶠挾複上法堂再振威
儀見祐老詞鋒何等氣超羣古人行脚有好樣彼既丈夫爾丈夫不學鷦鷯小樹呼佛祖機關急打破後生可畏作良模」


** 示翠山侍者

「　望湖山兮青且翠對清溪兮湛且碧漪漪紋兮可瞻之蕩蕩澄兮可飲汲侍余數載意勤勤古策風高無等匹三喚三呼露肝腸步步親隨相輔弼出入左右不離原五葉千燈望汝續」


** 示耕月副寺

「　不是心不是佛硬似綿團軟似骨本無向背絕囊藏問來不識是何物珍重汝今仔細看叅學直須具眼目縱然辨得甚分明盲龜依舊入空谷直勘破莫放過透脫威音那畔前臭鶻汗衫都卸却赤灑灑光剝
剝頂𩕳撼動黃金鐸佛法不從被顢頇操手堅持細敲磕不是一番寒徹骨爭得梅花香撲鼻」


** 示天錫禪人

「　祖師心地印衲僧正法眼顯煥露真機到即不須點識得最綿密睡時失却口起來摸着鼻不坐佛祖窠穿靴水上立騎馬上須彌俊鷂趁不及仔細着眼看燈籠入鐵壁會得其中意大事已了畢不枉南方請我來相扶法道頼汝力叅禪向上要英靈如鷹見兔便生擒良繇可驚人可畏氣槩超羣努力行」


** 示顯吾王居士

「　在家必達出家必達文殊堂裡萬菩薩朝夕同眠同起時動靜施為常省察臨機日
用痛加錐生死魔軍必鎚殺魔軍殺盡心坦然風標獨立澄光彩堂堂一物沒親踈趙州東壁掛葫蘆夜來伸手忽摸着出格男兒是丈夫顯吾居士一門善須效龐公證道乎」


** 示心光禪人

「　心光熖熖智水溶溶光前絕後異目超宗把住也猛虎當路踞放行也翻身活似龍從前伎倆都掀却空拳平地達綱宗」


** 示洞玄知藏

「　以字不成八字不是豁開頂𩕳全彰心印亘古神光圓明鏡智逈脫根塵能所不立萬仞軒昂消聲削跡撥轉一機孤明歷歷無言處演言絕路處明禪流出大藏教漸通義頓圓衲僧正法眼本不涉廉纖百千
妙義都翻却佛法明明在汝邊」


** 示罡風侍者

「　鹽官索扇子頭角甚分明鳥窠吹布毛直下便領旨發明向上機千聖豈可擬骨格磊落兮操道為聖卓榮軒昂兮身佩祖印機用現前兮衲僧巴鼻後生可畏兮為法壯志大辨若訥兮縱橫來去透脫玄關兮根源有據騰踏當前個駿駒赤梢鯉魚鼓溟水」


** 示悟本西堂

「　山不在高有仙則名水不在深有龍則靈屋不在餙有賢則興承當此事須是其人臨濟兒孫肆喝雷霆聯芳挺秀奕葉相承超兮俊兮箭鋒相拄縱兮奪兮殺活臨時朦𦡫辨色涇渭分明岐路逢人莫亂舉必
須珍重密潛形」


** 送慈吉後堂之盤山住靜

「　神京東北有名山多有高人隱此間寶積道風千古震搖鈴普化也非凡秀水環山清供足蒼松偃徑白雲閒林泉盤𪋤多嘉菓四季鮮花好景觀爾去居時休貪樂佛法時時細敲磕牙𤓰深藏莫露鋒作家相見同啐啄吹毛用了急須磨切忌莫留元字脚身佩無文寶印彰等閒莫亂認初學大梅隱山三十年為衣荷葉尋常着又不見趙州住院二十年一個破床三隻脚守分安貧養聖胎不賚書去告檀越汝看古人恁麼行至今道風播天下」


** 與耕月首座

「　金鵬不展翅展則雲天萬里去巨鯤不變
化變則滄海波濤起展變本無有劣優壯志摩霄騰漢外汝覲山僧十有年相從輔弼苦心堅勘問孤峰雪不白解言玉出崑崗前機括相投從此契千觔擔子脫汝肩珍重臨機莫造次要辨諸方五味禪從上宗乘無語句當陽拋出金剛圈塞破虛空佛祖口殺活全提閫外權摩醯正眼親端的明明滅向瞎驢邊」


** 示澄寰何太監

「　向上一路千聖不傳要親自到得兔忘筌機不離位語不出纏行也禪坐也禪話頭精采絕廉纖追到青天轟霹靂冷灰荳爆見根源裂破娘生鐵面孔透脫臨濟要三玄若會巳躬端的處再來海會喫麄拳」


** 送慧高禪師住鴈宕山

「　秋月明秋水清白雲片片襯君行兔角杖頭開正眼龜毛拂子示英靈君不見昔有南山白額虎今出通玄英邵武等閒踢出三脚驢縱橫踏斷千江水驚起鯉魚飛上天觸發帝釋傾盆雨詎諾尊者攢眉愁坐看龍湫噴峰頭天然隹景剪刀石遡來名地隱高流一片閒閒古寺址好建法幢立宗旨翻却三玄四主賓烏藤敲出虛空髓生擒活捉玉麒麟妙用臨機須好手」


** 送爾復後堂旋南閉關

「　海會相送意自恬金臺聚首巳經年法門須頼為藩障龍象叢中首領賢氣宇昂昂自超卓洪機敏㨗逈寥廓此時別去正秋凉暑退炎威三伏縮玉燕翩翩歸北塞天鵝翼翼度南郭法戰諸方老古錐三玄戈
甲展韜畧程途叅倦暫休心歸閉禪關資養學且將水牯加飽喂頭角養成穿海嶽無鬚關鎻一線通萬里雲天飛勁鶚」


** 贈佛頭菴位中禪德出關

「　挂錫金峰下韜光𨦣志堅養成頭角峻氣宇漲山川佛頭直坐斷露布絕廉纖若透機前句須明法身邊識得者般事打開鐵壁禪放出無毛鷂展翮摩青天出關寄藤溪乞我示贈言後生真可畏他日繼燈傳」


** 送尼𦙌待者遊五臺

「　鹽官索問犀牛扇頭角分明全體露此時宜用足清凉道上須當勤保護途行不必問臺婆目前直去是平路俯仰峰巒月半腰六月山深積雪凍清凉石是文殊床現出娑羅花樹香常放兜羅光五色雲中示
現跨獅王化作老僧問文喜玻璃盞子拈舉揚金剛窟兮銀世界刦火洞然常不壞遊觀勝蹟古今存妙德臺山恒捏怪若到其間具眼看任他魔佛俱捉敗不見文喜打文殊今古作家誰比賽」


** 送遯機法侄住青林

「　湛湛銀盤秋水清金風吹發桂香林山巒瑞靄增輝色地傑靈光有主人白雲離谷來途接黃葉為錢襯爾程好將鈯斧隨身去開闢芳䂓振祖庭豹入青林深遯跡攫雲啟戶驚雷鳴操卓凌霄超眾象豈學鷦鷯小樹停溟壑大光玄化度超宗異目指鑑顧探竿影草驗諸方吾侄英偉瞌睡虎祖道騰騰耀古今雪峰一脉獨流布」


** 御製書賜賦謝

「　龍腹深藏二酉書却憐愚昧贈盈車學能濟世為師表悟到無文笑蠹魚萬卷本來原具足一塵不立自空虛焚香捧讀猶懷璧欲報涓埃愧未如」


** 勅愍忠寺開堂

「　辭闕承恩到愍忠橫拈白棒闡宗風十方龍象如雲集夾道旛幢映日紅但向此間求妙悟更從何處演真空好將大地為爐鞲凡聖同歸化域中」


** 萬善殿開堂時有白鴉常飛來殿上
傍有羣鳥相隨皆呼為瑞鳥今古希
有之事賦此誌之

「　世罕傳聞有白鴉時清赤羽亦無瑕詔予禁苑揚宗旨何處靈禽現瑞華風暖呼羣來玉殿雪寒尋食啄梅花豈同鶖鷺落荒
浦素質超羣足可嘉」


** 和行壁薛侍郎韻

「　大道原無隱樨香共子聞紅爐三尺雪青嶂萬重雲法印空諸相禪機不落文心恬境亦靜一念斷紛紜」


** 登乾元山

「　勝地近城郭清幽逈出塵登猶輕世界仰可摘星辰烟散羣巒秀湖平一鏡新曉鐘開萬戶誰是夢回人」


** 再叅本師和尚

「　病骨難忘針拶處不辭險道扣柴門巳知長慶家風別自是楊岐正脉尊喝似雷轟山嶽震機猶電掣地天昏棒頭意旨親蒙領受乳爺娘方是恩」


** 輓大雲得戒和尚

「　法海慈航普運悲却來末世整威儀堅持戒品如冰雪不動心源若鏡池金錫罷拈空掛壁鐵盂不應竟生絲化緣巳畢歸直際草木無情也泪垂」


** 贈息齋金太傅

「　撑天拄地棟梁材况復乘雲上九垓青史留題猶羡矣黃麻曾賜亦奇哉雖居高閣緣心淨看破浮雲道眼開爕理調羹扶聖化清明昭著總元裁」


** 荅秋潭李孝廉

「　道在當人動用中無為無念即真宗玄機啐啄疾如鷂白棒縱橫活似龍一滴曹源流海宇三玄濟脉起家風相投針芥知音者竭力維持頼爾躬」


** 寄禮部天􃉫陳居士

「　身致雲霄豈等閒却來海會扣玄關知音原不在弦上立願還期出世間選佛選官何足道越凡越聖亦非艱高風令我長相憶皎月當空如晤顏」


** 贈海子總理振宇陳太監

「　文華星斗蘸湖光海宇扶風理總綱信道歸心輔法社施仁清政立朝堂門前綠柳鶯長囀戶外甘棠花正香般若靈苗培植巳且看時至自芬芳」


** 荅易齋馮侍郎韻

「　相逢却不是先年一念回頭越昔賢萬事只如風過樹此心猶似月當天碧桃燦熖凝霞彩紅杏流陰帶露妍鐵壁銀山俱透過放開兩眼閱三千」


** 送元復嚴孝廉之富春

「　匣裡寒光射斗星苧袍林下道風清了無佛法與君說剪得山雲贈子行秋桂飄香迎驛路晚風歸雁落春城投機千古難忘意弗忍區區折柳亭」


** 贈際甫劉邑侯

「　昔日鷲峰記莂來如今示現履金堦琴堂鳳舞仁風洽柱國龍綸濟世才麥秀兩岐甘雨潤禾登九穗享春臺須知更有通天竅直拔驚羣上九垓」


** 贈漢陽知縣睿生曲居士

「　傳得文星之楚西清風滿道動旌旗霜飛六月嚴威凜折獄片言决佞詞裴榻高懸遺古蹟潘花再插續芳䂓世人相贈金唯最山野囊空只贈詩」


** 題樸菴何孝廉嶼淵亭

「　箕踞溪山擇木陰還同君子淡其心流觴曲水添人興坐月催詩助客吟恠石留雲千種態蒼林啼鳥百般音怡然樂道眼空世海印高懸韜跡深」


** 送潛初趙秀才赴試

「　春日雷鳴魚戴角冰河解凍躍天垓詞鋒秀麗輝龍目筆陣縱橫起蟄雷玉斧隨身游法海金𢖍授手占文魁莫忘雪嶺密遺事酧唱新章酒一㮎」


** 慰一生應通政還鄉事親

「　德政忠心錫彩綸能踈寵位秩榮紳掛冠林下全名節退食山中得侍親別業𢖍門容膝隱驅耕農里樂清貧聲光匝地干牛斗素志無能越比倫」


** 贈鑾儀衛春雨雷居士

「　春風吹玉樹夏雨滴花心山色和烟拂泉聲雜鳥吟聚譚三月暮共坐五更深不負靈峰囑垂光護法林」


** 禮笑巖祖塔

「　祖雖巳去剩浮圖落落聲光洽帝都三尺毒蛇藏洞穴一靈妙性逈寰區風吹薝蔔香天地月遶窀樓照法軀徧界兒孫從此出人人瞻禮德何孤」


** 禮德韶國師塔

「　道僃九重天瞻之在目前幻軀潛馬鬣窣堵點牛眠亂石憑雲護殘碑被土湮瞻依增慟感祖道是誰傳」


** 贈別山禪師

「　負笈曾聞叅少室昔人巳去更安心本無世念居巖谷得晤天顏住禁林提唱宗乘
施法雨弘揚教義動雷音我因詔對非緣小又遇高禪意轉深」


** 送印心堂主之天童

「　上林花柳正芳菲賚詔南行出帝畿指日到山奉聖諭乘風策馬逐雲飛松陰夾徑寒侵靣山色連天翠滴衣因有其人揚祖道恩垂泉石盡生輝」


** 寄林瑞菴匡練禪師

「　我住鄽中君住山子承父業自耕剛弢潛不發繇基矢起止須防趙老關千朵奇峰衘月冷一溪碧水照人寒瑞雲望斷空勞眼祇見銀蟾去復還」


** 示化南首座

「　一句投機似印空翻身劍閣活如龍操持臨濟玄戈甲滅却汾陽異目宗鐵橛齒且
藏鋒骨格超羣意氣雄解道觀音買餬餅伸手原來縮手中」


** 示印心書記

「　萬機𥨊削處截斷眾奔流擊節冥符合臨機啐啄投心融吞眾象氣格逈諸儔拈起吹毛劍縱橫得自繇」


** 送吼林徒行脚

「　行脚之人非等閒要明大事志須堅跨門要辨主賓句退步擬議喫痛拳莫作籬邊兔守穴直騰漢外鶴冲天靈雲巳見桃花後他日吾宗頼爾傳」


「　腰包頂笠走諸方撥草瞻風見法王頂具神機千聖眼心通旨趣五宗綱家離糟甕遊獅窟書報寺焚付井塘學道如斯不退屈管教相續祖燈光」


** 耳根圓通

「　文殊具眼選圓通較量諸根證不同惟有耳聞通實相元非身觸豈明宗當陽領喝開心印把斷關津絕聖踪彼土法輪種種別此方教體在聆功」


** 露地白牛

「　本然清淨絕纖塵徧界堂堂白牯身兩角觸翻滄海月四蹄踏破碧郊春靈明歷刼原無相妙性超方沒比倫異號彰名隨別類風流意氣樂天真」


** 大佛頂相

「　無相髻珠如日耀巍巍坐斷湼槃因無邊菩薩莫能覩有念凡夫未見真大地含容載不起虛空充塞却難倫三祇修證功圓滿頂放毫光徧剎塵」


** 七處徵心

「　佛審阿難七處心窮諸玄辨巳相呈不容妙體存知解豈落樞機妄影真掣破重重秘密網顯揚歷歷本來人經行誰動誰能靜內外中間絕點塵」


** 八還辨見

「　佛問阿難何所見八還見處本非真指出緣塵已破妄莫將魚目當珠珍都盧剎海歸毛孔廓落乾坤露法身根境識三虛捏怪圓明妙性絕踈親」


** 因事有感

「　道不行時覲者稀似兒喂飯哭相違千軍易得秦為礫一將難求漢用機堪笑捕魚驚雪浪何如拋釣隱巖扉故園留得梧桐樹自有丹山彩鳳歸」


** 行脚自警

「　海嶽崩枯刼火然任從銷殞志彌堅黃金難買光陰住白髮偏催歲月遷選勝觀山非我意超方涉水覲高賢必須徹見娘生面步步清風透碧天」


** 過南海禮觀音

「　大海無風浪湃天慈航高駕普陀顛婆心到處開幽繫手眼通身破愛纏楊柳水灑滋九界洛伽光放照三千此方的旨從聞得頓入三摩契本然」


** 題百鳥朝鳳鷄冠花

「　天生一朵貴為王羅列羣英朝上方常聽窓前風力𨷖頻呼籬外雨聲狂偏知曉露通身潤猶喜秋紅滿髻粧既有羽儀全盛德五更何不報天光」


** 海會方丈前有文官菓樹枝𠏉久枯
丙申夏予進院至秋花復盛開咸謂
瑞應賦之

「　覺苑文官菓樹枯靈根頓發葉扶蘇枝頭半露梓童眼𠏉底全彰古佛軀海會堂前呈瑞氣皇都市上獻良圖秋來萬卉皆零落獨羡奇花燦爛敷」


** 住錦山時見一斷竹插於盆內枝葉
復生以為異事賦此

「　寶地長竿拔萃奇無根斷節插生枝色翻錦水擬龍化翠擁苕川引鳳棲千古虛心堪羡爾一林堅節可欽伊蒼森挺立培三徑奕葉流芳無盡時」


** 知夢

「　如驢覷井井中金夢搆醒來空手尋槐國
巳知長日月黃梁頓覺棄書琴春花蜂採愁風落秋樹蟬鳴避露侵正眼揭開觀世界三千剎海冷沉沉」


** 露地白牛牧人懶放

「　徧界難藏白牯身分明頭角露天真非收非放隨他意微束微拘亦懶巡不犯人家閒水草何妨國土逐風塵牧童垂手休相覔脫却蓑衣臥月明」


** 龍吟枯骨異響難聞

「　金鎻骷髏明月曬誰知個裡有龍吟若將耳聽成虛妄返復眼聞會異音無嗅無聞淨躶躶離名離相最靈靈瞿曇敲問生何處絕後再甦越古今」


** 木馬嘶風何人道聽

「　無韁木馬出籠紗萬里平郊看晚霞大耳
聞聲能辨別玄沙敲鐵驗知他風吹石臼團團月雨打銀燈朵朵花一切韻音皆妙唱何人會聽解歸家」


** 夜明簾外古鏡徒輝

「　山月邀松簾外歸徒勞古鏡挂柴扉圓明湛寂清幽室暗閉除蒙脫垢衣水底有天銀世界潭中無物玉輪飛忽來捲起見天下始信風光自發輝」


** 沒底船子無漏堅固

「　沒底船子不漏針斷篙無手足人撑放行把住觀風景舞棹停橈問主賓死水棲時空世界古帆高挂見天心從來不載他人物空去空來一葉輕」


** 向道莫去歸去背父

「　從來曠刼未曾迷切莫貪求遶外馳向道
逃時巳背父歸來面目自慚兒古今共住忘家舍晝夜不眠讀典詩日月循環無定凖無心逐物豈遷移」


** 青山白雲無根却住

「　白雲隱隱在林岑無去無來住古今體應風䂓悉應徧浮沉碧落散難尋海納急湍虛月影山含不動淨雲深若有思惟皆妄念非心合道是禪心」


** 靈苗瑞草野父愁耘

「　混沌未分先有性無陰陽地發靈苗不從雨露春風長詎涉秋冬霜雪凋奚須野父愁耘秀閒放耕牛荒草郊定水滋原深得力枝枝撑出月高標」


** 宗鏡錄華嚴十種無礙
*** 一理事無礙

「　妙理含虛法界中剎竿頭上播真風珠光
交網毘盧頂智劍摧魔人我空翠竹森然明祖意青山廓徹露心宗融通根境原非二離却求真枉用功」


*** 二成壞無礙

「　洞然海嶽已相摧武帝開池得刼灰世界堅牢返成壞天人得相復還衰心隨萬境從他變性徹三空法眼開國土流離今古有循環鞏固又零頹」


** 三廣狹無礙

「　小中現大從心應大隱小時方寸盈一念廓開通實相三身圓滿證宗乘滄溟吞納百川注世界撮來粒米輕妙性虛空平等法聖凡體共證無生」


** 四一多無礙

「　一性圓明體徧周十方世界一毛收心融
妙理攝多種道契玄機截眾流鼷鼠能降狂醉象鮒魚吞却巨洋舟揭開正眼觀塵剎收放縱橫得自繇」


** 五相即無礙

「　萬象森羅現性中世間種𩔗悉相同星辰日月從明暗大地山河觸處通清淨本然誰起滅靈瑩覺破自心空目前色法普賢境百草頭顛即是宗」


** 六微細無礙

「　微塵分析入真空極目凌虛意莫窮水盡鯨吞石現出珠穿蟻度密思通藕絲牽象承渠力芥子藏山孔竅中一點靈光今古耀頭頭道契總圓融」


** 七隱顯無礙

「　隨機應現度迷津或現羅剎菩薩身脫卸
珍衣披垢服橫拖布袋入寰塵雲籠明月光圓滿雪覆青山頂露新順逆皆從方便接入鄽垂手總歸真」


** 八重現無礙

「　香海浮幢華藏界一花一葉一如來大圓鏡智涵諸象隨現剎塵坐寶臺竹色入簾風美影月光歸室地無埃頭頭妙用皆真體物物全彰契本懷」


** 九主伴無礙

「　千丈盧身蓮眼紺廣含妙義不思談普賢菩薩為高子妙德比丘作次男龍騰江海雲從翼虎嘯山林風出巖舉目明三誰主伴法身充滿作指南」


** 十三世無礙

「　目前物物斬光新亘古騰騰非昔今當體
廓開天地靜靈機透脫刦空沉春花燦爛秋凋落日月循環宇宙明大道本來無更變隨他去就不遷心」


** 過采石磯吊李太白

「　滄茫舟泛錦帆飛風信經時過釣磯憶昔先生捉月處至今名邈尚流輝當時浪說騎鯨去到此猶言乘醉歸欲識渠儂真面目蹟遺江漢有神扉」


** 咏漳州開元寺優曇花

「　漳水無端繫客槎閒中相對有曇花清香匝地蜂難近綠葉邀風秋易賒昔日巳開天竺國而今猶綻法王家靈枝自是超凡品豈與羣芳𨷖麗華」


明覺聰禪師語錄卷第十六

* 音釋

鷦
(茲消切音焦鷦鷯小鳥也)。
蠧
(都故切音妒木中蟲也)。
穗
(徐醉切音
遂禾成秀也)。
弢
(他刀切音叨弓衣也)。
鼷
(胡鷄切音奚小鼠也)。
沌
(徒本
切音囤混沌元氣未分也)。

明覺聰禪師語錄卷第十七　　　辨七
嗣法門人戒修編

* 偈

** 山居四首

「　自笑行蹤野鶴如乃尋青嶂結茅廬深鋤僻地堪栽竹寬縛疎籬好種蔬心路絕時休覔道玄關透脫勝看書有人來問居山意盡把家私說向渠」


「　住山真趣道高標猶勝陶公懶折腰旋拾龜毛縫破衲謾裁兔角挂單瓢古今空住忘賓主南北無隣有鹿樵月照蘿龕清獨坐一爐栢子案頭燒」


「　青嶂綠蘿並古松三間茅屋白雲封砂鍋壘石煑新月𥿄帳疎窓禦晚風無事心懷常灑落有為鬼計被羅籠浮生多少奇男
子開眼堂堂失主公」


「　搆箇茅菴遠市塵四圍松竹自為隣提籃深塢搜籩笋持钁開園種野芹荷葉雲衣堪禦冷松花月餅早嘗新城隍那及居山好得意安然道亦親」


** 船居

「　杖笠飄飄出帝都買將小艇置瓶盂柳堤邀月陪詩興花浦停橈聽鷓鴣晦跡一身輕似葉忘名四海樂如鳬世間萬事俱休問船子中峰可共途」


** 皇太后賜御菓賦謝

「　忽承名菓惠空齋對此深慚汗滿腮上品却非人世有異香端的自天來」


** 萬善殿建水陸道塲買鳥放生遂成
口占

「　靈禽業重難迯避飛海騰空盡網來幸遇聖恩功德普此番放去脫輪廻」


** 送別山禪師之錦忠山

「　同住禁林將有年而今分袂意茫然老來辭闕思幽隱拄杖挑雲入錦巔」


** 示禹工王居士

「　治水疎通得禹工曹源一滴潑天空若能啟口都吸盡始信龐公鼻孔同」


** 示念觀邵知縣

「　有念歸無念即空觀心寂照却迷踪一機撥著火星現迸破虛空湧日紅」


** 示見素徐居士

「　見處超然獨露身素心無繫逈根塵靈源徹底明如鏡海印重光山色新」


** 示涵初沈居士

「　涵虛湛寂性圓明學佛如初一念成金骨天然非鑄就頓超生死劫空城」


** 示濟川何居士

「　振濟川流鐵壁通要知靈脉湛源泓若能吸盡西江水扶起龐公古道風」


** 示厚菴曹翰林

「　無位真人在目前臨機造次莫茫然若知向上出身路佛法無多不值錢」


** 示欽天監正長公楊居士

「　文華偉象長英公天地根生與爾同向此靈瑩算得徹直超三際契真宗」


** 贈愍忠普潤律師

「　靈源法雨潤無私普利羣機洽帝都淨戒宏傳為範則精嚴無犯德何孤」


** 贈秋潭李孝廉

「　久扣禪門佛祖關幾番來問用心叅吾宗賴汝相扶起秋桂清輝映碧潭」


** 駕幸海會見方丈前葵花盛開以手
撫之索咏

「　逈出塵埃品自殊眾芳林裏却如孤円心唯向日邊轉感得天風著意扶」


** 謝易齋馮侍郎惠禪衣

「　禪衣惠我過隆冬竹榻蒙頭禦雪風年老畏寒真受用坐來不覺五更鐘」


** 遊銀山鄧隱峰道塲寓古佛崖度暑
偶成

「　昨住皇宮碧玉殿今居崖洞白雲窩消融萬慮全無事每日閒閒打睡多」


「　承恩三詔住瓊殿爭似山居石洞房別是一番風景趣麄衣淡飯味偏長」


** 示尼體真心道人

「　正體圓明本性空六門出入任西東何妨妙運搬柴水只要當人識主公」


** 示尼濶玄慧道人

「　火爐古鏡濶無多公案兩重急透過坐臥經行常管待玄關踢脫出娑婆」


** 示尼六瑞祥道人

「　自家一座紫蓮臺觸著鋒芒眼豁開六念門頭都打脫渾身即是古如來」


** 壽青藜耿都憲

「　庭前丹桂正芬芳况有台星在畫堂閒把青藜著青史蟠桃九熟待君嘗」


** 贈御馬監正奇吾王居士

「　忠直仁慈是道塲宿承記莂作金湯高沙別業今雖隱尚有清名布大方」


** 志禎輔李居士割股燃臂保母

「　難兄難弟越尋常竭力殷勤事北堂割股燃身何足道直須親見本爺孃」


** 贈福緣一足禪師

「　繼濟英風棒喝親揮開天地絕纖塵維揚一足關難過猶勝馬駒踏殺人」


** 遊廬山東林寺

「　經遊蓮社古巖阿極目廬峰峻秀多親到遠公送客處相傳三笑虎溪過」


** 與吼林鯨侍者

「　大法明時萬法明從來千聖共途行臨機眼目須端的濟上英風可繼承」


** 示季子錢知縣

「　萬法歸一歸何處石女三更繡露柱默地時時著眼看毫端覷破超調御」


** 示蘭谷馬總鎮

「　果是靈峰記莂人而今斷不昧前因吹毛寶劍輕提起大地山河一斬新」


** 寄耕月屋首座

「　老年晦跡在書林日望都門絕雁音一句無私遙致囑時危切莫下青岑」


** 寄佟部院馮侍郎

「　遙望京師路八千想來學道更心堅數年已別參商濶一偈馳來問眾贒」


** 寄秋潭李孝廉

「　智劍洪機大辨才通身手眼揭天開單提一句相分付倒嶽傾湫劈面來」


** 與寶印初聞二上座

「　個事洞明本現前臨機大用掃廉纖頂門一句相分付他日吾宗頼與傳」


** 安國家風偈

「　一鉢千家飯一盤淡苦虀若喫同此住不喫任東西」


** 示明壽程信童

「　丹桂根原在月中一枝今巳映簾紅童真若也能明道壽比河沙算莫窮」


** 石機禪人在俗時割股供養求度以
偈示之

「　出家兩字豈常尋學佛應須苦行深為法忘軀雖可證還期究取本來心」


** 與秋潭普現李孝廉

「　圓明普現徹心宗奕葉相承繼濟風棒喝臨機全體用當陽縱奪據天中」


** 與雪紅維那

「　同喫莖虀已數年桶篐嚗處見青天將來
唱道為綱領殺活臨機貴現前」


** 示寶印侍者

「　職侍巾瓶有數年逢原左右學心堅三呼三應元無事祗要當人識本源」


** 寄錦封史邑侯

「　祥雲垂殿擁仙官匣裏龍光射斗寒况欲調羹真敏手沙盆共掇竟無難」


** 錦山八景潮音松籟

「　碧潭虛湛印金盆碎玉清音濯兔魂天籟松濤堪好聽危樓靜夜似箎塤」


** 錦岫溪聲

「　錦岫珠林古畫屏山晴鳥語悅人心溪聲咽石風清耳晝夜鏗鏘不斷音」


** 功臣塔影

「　七級浮屠聳碧空盤層星月遶西東團團
孤影千山現卓立功臣山錦封」


** 石鏡朝雲

「　寶鏡當空試眼看盈虛名邈詎相瞞雲開獨露大圓象今古光輝奪夜寒」


** 門松夜月

「　門徑喬松垂翠陰夜來月影亂篩金鶴翻珠露衲衣冷紫綬秦封華蓋欽」


** 劈嶺樵歌

「　鐵壁銀山雷劈破中流月映水光茫漁樵對荅歌聲徹隔岸村烟送夕陽」


** 長橋遠筏

「　長虹高駕兩崖邊波底遊龍影躍然遠筏急流施好手一篙撑破水中天」


** 古木歸鴉

「　紫陌喬林綴翠香流陰殿角蔭炎凉靈鴉
遠哺歸投宿日落峰頭帶月翔」


** 遊金山寺

「　金山擁翠壓羣峰名震江南古道風獨踞中流分兩岸千山萬派盡朝宗」


** 示宏讚侍者

「　索汝犀牛破扇子要明去處眼如瞽湛然虛寂體如如動著蟭螟吞石虎」


** 壽慧明上座六旬

「　慧眼圓明展大機金剛正體破羣迷從來不落花甲子戒德巍巍佛祖齊」


** 火爆

「　重重𥿄褁肛藏烟觸著無明火噴天㘞地一聲全體碎恍如雷響震山川」


** 化米

「　驢腮馬嘴吞諸方鼻孔遼天絕覆藏一日
三思無別念束腰篾解要檀郎」


** 送紫萊侍者叅方

「　智辨龍蛇展大機莫存知解涉離微掀翻海嶽遼空去擊水鵬摶徧界飛」


** 示人念佛生老病死苦五首

「　潤腠佼膚血氣充移山煑海壯豪雄此生不念彌陀佛業債隨身死苦空」


「　一生創業受波奔老覺多情愛子孫自把彌陀如子想必生淨域品為尊」


「　貪心恣意染沉疴受苦無人替汝何若念彌陀如不退直超苦海出娑婆」


「　蝸名蠅利算無窮教念彌陀不得工一息不來隨業去分贓冤債鬼西東」


「　人生五濁苦千般謾把琵琶月下彈時想彌陀精進念頓超塵剎樂邦安」


** 金剛經五眼

「　能觀諸法相所矚對前塵觸處知分析隔窓不見人」


「　毛頭輕撥轉心空天眼通舉目觀塵剎乾坤掌握中」


「　慧目明如鏡觀諸法性空能明佛祖病寂照契心宗」


「　頂𩕳正法眼異目頓超宗覷破千差旨慧命永流通」


「　佛眼超三際了明最上乘髻珠如日耀普照利羣生」


** 荅淵堂禪師

「　栴檀林裏懶優游疎拙何堪與世儔兩手扶犁深過膝鐵牛耕破萬峰頭」


** 募造大殿

「　金梁跨海非常木拄地撑天必大材報道東君如有意一齊吹入我門來」


** 示頂相關主

「　向上玄機不二門直須透脫始超倫腳跟歷落無絲繫佛祖從教一口吞」


** 示普悅瑆侍者

「　單提一句問知音白棒當頭直指心撒手懸崖歸去也路逢活虎要生擒」


** 與易齋馮翰林

「　大根猛利直超羣異目明宗孰比倫智辨英才匡佛祖氣雄剎海一毛吞」


** 遊天台華頂智者大師求經臺

「　華峰頂上有經臺此日登臨曙色開遙憶昔人功行重至今石不上莓苔」


** 天台石梁橋

「　一虹雄跨兩山巔萬仞凌空掛玉簾五百高流橋上過脚跟底下絕塵纖」


** 召對有感

「　上林降旨鳳啣來自愧何緣到九垓如此疎慵何所重聖明端不棄樗材」


** 拄杖

「　一條楖栗撑天地掃盡邪魔野干踪涉水登山兼頼汝鉗鎚衲子悟心宗」


** 贈國柱李近侍

「　佐佛如同常輔國忠心在簡道心堅全身已作擎天柱傑立時時在御前」


** 示竹書王提督

「　翠竹森森即佛心能持節操是高人若明至理無生意了却凡心始出塵」


** 示悟本上座

「　實究真叅是上乘直須頓悟本來人丈夫若負出家志大海金鱗被陸沉」


** 示可航禪人

「　叅禪好似咬生鐵咬去咬來要念切拶破蟭螟銅眼睛泥牛頸上迸出血」


** 寄一菴張居士

「　機契超然逈絕依宗風深究自心歸初叅相見竹公也四喝承當便𤼵揮」


** 與開蓮侍者

「　臨濟綱宗正脉長後生可畏便承當全提鐵面輕翻轉白棒一條滅祖殃」


** 示律已書記

「　點不加文任所之還須踏倒自無疑威音那畔能明了始信宗門也大奇」


** 示少林箕朴上座

「　佛祖機緣作指南百千公案令人叅莫將祖意亂分解剖露圓成落二三」


** 和豐干三生歌

「　三應凡身性不迷投胎出世自家知不題詩句石頭上誰識牧童即是伊」


** 示聖果知藏

「　承當護法大丈夫須明心地作良圖今朝分付吾徒也珍重保持德不孤」


** 募造亘信和尚塔

「　無縫塔樣越尖新好手僧繇畫不成若有作家知此意玉樓安隱法王身」


** 與念菴傅居士

「　入哲超羣大丈夫明心見性絕疑狐全機殺活巨靈手臨濟宗風賴爾扶」


* 啟

** 賀徑山費老和尚六􂎃啟

伏以崗陵拔萃薰風時令薦蟠桃華嶽呈
祥靈鶴啣籌增海屋恭惟座下派衍曹水
活錦鱗以輪波瑞慶鍾軒感金星而誕命
旌幢崇豎摧折魔軍法震洪音紹隆多子
(某)緯蕭末品拾艾幽人企遏雲以連陰叨
餘光於隣燭伏願瑤池慶祝壽同趙老雪
眉道德尊崇宗傳達磨心印疑龍閃而霧
集睇獅窟以雲奔匪敢赴筵不成雅獻庶
大含弘之量有微懇意之誠伏冀尊慈均
祈涵鑒。

** 賀本師百和尚五旬啟

伏以蓮花碧沼薰風襲襲動天香雷震晴
空梅雨霏霏滋法界薩多雲集寶座烟縹
慈風掃蕩於邪風慧日爍開於晦日恭惟
座下道化三千棒頭敲碎虛空骨名喧四
海腳尖踢出瞎驢兒欣逢大􂎃愧未蒞筵
遐瞻懋德之祥光惟願籌添之上祝(某)微
軀荏苒鄙質疎庸勤懷寸意虛酧深慚藜
羹未獻伏願靈椿益老道眼愈明寶航古
栢崇芳法體神堅亘秀暗迷為慧炬險隘
作津梁道帙鞏固於名藍法鼓聲聞於上
國臨啟頫顋不勝遙瞻。

** 荅眾護法啟

伏以靈山斗望鹿園玉樹再敷春選佛塲
開龍圖紺殿重稽巘全憑麟閣英才荷宗
豎教玅在鴻都俊喆作塹維藩恭惟臺下
智譚雀孔學識豹文既而外現宰官身子
韶深領大慧之妙道須知內秘菩薩行子
瞻鉅佐佛印之法門承錫珠韜荷委鼎命
(某)墻面奚用灰心易寒但知業債難迯兩
角穿雲耕野水良由公案未了一條兔杖
敲清風伏願金門瑞靄常擁佛日耀乾坤
奎璧聯輝冀散潘花衛鷲嶺瓊基壯麗大
開獅象之行林壑尤深多集龍蛇之變法
筵永固道帙維新謹此致酧仰祈鑒亮。

** 復臨安劉邑侯啟

伏以造化青天曉日麗龍章之藻靈明蒼
狗春風來鳳閣之庥口角雷鳴震裂文殊
鼻孔眼睛電掣爍破仲尼心肝治世嘉言
𠃔皆正法恭惟臺下政題垣府德洽神與
紫泥函帝里之珂聲赤鳥飛金城之月色
念祖道之寥曠荷玉音以雅臨(某)忝最後
學愧識先賢𣰦𣯶破袈裟久潛雲谷黑漆
曲拄杖常靠牀頭幸蒙知已投誠敢不如
命伏願鼎羹在手撥轉如來正法輪玉帶
隨身請解錦山鎮泉石頭頭共慶物物咸
新肅此布忱統祈垂鑒。

** 辭臨安眾紳衿啟

伏以佛門護法全憑隻手擎天孔道持𢖍
獨賴傾心砥柱恭惟臺下屏翰綱宗璠璵
器宇名齊東箭之聲功並南金之勵初自
尺緘馳衲扶起砂盆不惜兩道眉毛振揚
金鐸(某)山林自適巖谷家風辜負明光敬
辭法席草鞋絆蹻棲遲流水落花布衲蒙
頭嘯咏白雲黃葉爰申薄札感籲初衷徧
報高賢曲陳微意他日相見別峰不殊錦
水承恩孤岸崚嶒猶望作塹(某)不勝酧謝
之至。

** 復餘杭眾紳衿啟

伏以昭象璇𢖍胸運仲尼日月天然智敏
通達佛祖徽猷口吸西江眼空東魯騎金
鰲騰霄漢遊獅窟護禪林恭惟臺下穎躍
龍庭英飛鳳穴鼎鼐砂盆同掇股𣍱剎竿
共扶幸佳章之雅召蒙台駕以親臨(某)樗
材匪用終愧白額大蟲智囊弗聰敢效赤
梢飛鯉意欲巖阿藏拙只思耕種度時奈
為法喜䖍誠豈掛草鞋不赴伏願文星垂
照光映林泉手彈沒絃琴貴遇龐公而會
聽口吹無孔笛喜逢郭輔以𢋫鳴祗樹重
新祖庭增彩肅函附謝統冀鑑原。

** 復眾護法啟

伏以紫府名先攀香風之玉桂祖庭秋晚
頼屏翰以鼎新慕貫時之貞英戢晞陽之
厚德禪河共泛寶所同登恭惟門下聲名
摩詰身騰塵剎寰中伯仲給孤金布栴檀
林裏馳書遠達為法翹懃(某)性慵疎拙惟
圖崖壑看雲德尠行微意在溪山臥月因
見投誠篤切詎違法席荒墟拄杖橫敲巳
愧德山老漢熱喝領畧敢匹臨濟小廝伏
願心空及第頓超不二法門覺苑花開直
證一乘妙果法幢永固丕振宗風獅窟繞
圍常演雪曲不盡寅衷均祈丙鑒。

** 復邵武胡邑侯啟

伏以翰墨流芳徧灑祗園舒瑞色德音布
野普被樵水現禎圖壼道民瞻仕林文憲
恭惟臺下琴堂折獄威凜六月飛霜花縣
行春樂同千家𥠖庶(某)奉
聖旨而歸梓幸遇郭公以再來一介鄙軀雅
蒙鼎箋垂召赴單條楖栗尤頼摩詰振家
風伏冀道眼圓明識破威音個事心花頓
悟玅契鼻祖真宗鐵笛同吹砂盆共掇荷
蒙曷勝肅啟奉酧。

* 書問

** 請天童木老人

道崢海嶽德峻坤維佛法揚萬億國中宗
風播大千界內旌幢高豎法鼓遐聆直令
凡聖欽崇所以人天景慕羡為法燈大燭
世間者也然今佛心
天子久修梵行慧性敏㨗時以萬幾之暇體
究禪宗之理曾會棒喝之機密契幽微之
旨繇能篤信於佛乘始闡宗風於禁苑所
行者聖人之道也所肄者聖人之教也寬
讓恕禮以待人慈惠撫循而顧念每以
駕幸萬善殿咨詢當代禪郢無不揄揚推獎
道德然和尚名傳丹闕風扇彤庭是以特
遣欽差齎詔詣山惟冀不吝洪慈慨然飛
錫莫負聖明之誠心有失宗門之正信遐
玄昭著速蒞金筵仰企雲光肅端躬候。

** 復福嚴費老人

門庭高峻道德積乎淵微模範森嚴名譽
播夫閫野鉗鎚大振人人於棒下翻身罏
鞲洪開個個於機前見性闡初傳之妙諦
挽象季之狂瀾光逾先人恩垂後裔(某)行
微慧淺多慚無益於法門識陋見疎深愧
有辜於師長自甘隨緣去住乃携杖履天
涯疇知聽業牽纏得挂鉢囊北地久疎視
問時深臨履之思遠阻山河惟切崗陵之
祝諒以法臘年高自獲戩穀之休無煩葵
藿之望者也(某)叨蒙老人福廕屢承
朝廷恩渥前歲之事巳悉聞於江南客秋九
月
駕臨延壽寺面召入內萬善殿結冬激揚宗
旨延斯制解
勅號賜印殊遇種種所有問對暇時業巳悉
諸宸聽先密老人語錄井五燈嚴統奏進
皇上謂此書盛益於世
勅御書房裝成四套以俟入藏深知臨濟家
風非真獅子兒莫擅入門閫所以屢請知
識叅對不緣江風有恙老人早被遇矣謹
復。

** 上明𤼵本師百老人

乙未年受燕京檀護請住海會寺破落門
戶𠢔撑今此法席頗成時有南方衲子來
彼每詢慈履興居法燈照世令天下仰慕
桔槔不勝之喜也客冬荷
上詔入內庭問對賜紫皆頼和尚之威光帡
幪之德澤雖今法門奕耀祖風恢振實愧
無補於法門遡來彼方學者好講習公案
穿鑿語句續衍宗譜以為流傳心印嗟乎
多有不信教外別傳真叅實悟故法道誠
難行化矣今子蒼公旋南省覲敬肅慈燭。

** 荅易齋馮侍郎

適接手教啟函采覽當知宿有般若之緣
以致今時叅究之切據言向上一事忽然
透徹極讀來偈詞鋒婉雅吐句驚人知居
士見處平實匪落情識異路靡被聲色所
埋但宗門中事非比牛跡功深鷦鷯搶樹
必須尅志深入玄奧方得大機大用如萬
派洶瀾倒嶽若大鵬鼓海擒龍不容擬議
直截橫吞果能到此階級庶使知恩有地
惟希保任謹復。

** 與子濂杜兵憲

既受吾法當遵佛行善自護持操卓精明
不被法執所障頓超見聞覺知控佛祖鉗
鎚任他傾湫倒嶽而來自有出身之路直
截斷凡聖窠臼開鑿人天眼目可謂作家
手叚故從上鴻儒隨處現菩薩身恒與知
識游禪河泛法海竿木隨身師資唱導由
斯扶揚祖道光賁法門矣餘不既贅伏惟
采聽。

** 慰一生應通政致仕

朝內宰相山中衲子推憶崇古之風遽荷
殊常之眷精銳靈瑩動靜神逸外弘五典
之教內究一乘之理逈出塵寰深明妙道
不汲汲於榮名不戚戚乎祿位疏倣陳情
賦成歸去解組丹陛回侍慈幃而名節獨
立忠孝兩全高超物外孰能為焉謹裁拙
句一律少申世外之交不盡塵思伏冀鑑
存。
明覺聰禪師語錄卷第十七

* 音釋

籟
(落蓋切音賴凡孔竅機括皆曰籟)。
佼
(古巧切音攪好也)。
樗
(丑居
切音攄惡木也)。
宥
(爰救切音又寬也)。
頫
(匪父切音甫低頭也)。
庥
(虛尤
切音休庇蔭也)。
籲
(俞戍切音預呼也)。
肄
(以智切音易習也)。

明覺聰禪師語錄卷第十八　　　辨八
嗣法居士明哲編

* 書問

** 與息齋金太師

昨承台輿幸山叨沾晤敘如獲猛風乾蘇
之談以得驟雨濕薪之喻頓令延想䇿勤
俯詢始知深養道德福祉綏安加以智鑑
洞明神機密運頓證不二之門深入五宗
之海葢不忘疇昔靈峰之記莂也茲海會
者遡本袈裟之院幾為縱馬之塲自山野
卓錫以來修葺少成藂席皆十方信施脂
膏四海衲子血汗今寺舊僧井檀護合意
願作宗門祖庭改為接眾叢林故山野不
請玉帶鎮山門但丐琳篇護精舍伏祈光
放筆端永垂真珉不朽耳。

** 候天􃉫陳禮部

時惟歲暮梅玉流香每逢朔風吹面明月
穿窓恍乎台斾之臨辱也山野自請
旨南旋旅寄秦郵計在閩回故不能親慰起
居特遣侍僧馳候少舒積悃之懷臨楮莫
禁神預弗備。

** 荅汾陽朱太史

素聞朗識際天弘襟葢世瞻注神搖於霞
洞企慕色映於風橋而以忠孝至仁克巳
去私惟明德之本者也客秋蒙台教下頒
招山野協修祖塔幾欲䇿杖造汾時應制
禁林未遂此行耳苐昭祖窣堵乃前朝勅
建當時必有慧眼鍼石其地以為闔郡福
址邇聞孟浪之談有障貴府風水矧斯塔
至今巳歷六朝觀夫汾陽邦居稠簇麟鳳
蔚生道無損乎地脉遡不礙於古詎礙於
今耶諒居士為國鴻儒璇機洞鑒必不以
荒唐之言而毀千古之聖蹟惟冀俯垂獎
飾鳩首恢建若能一土簣成則天下知識
合掌遙讚矣山僧即當奏假掃塔至謁崇
潭諸餘面罄以復。

** 與慧庵佟部院

社稷元臣朝綱偉器善調玉燭之樞機援
救涸魚之罹厄海岱奇而毓秀冰霜歷以
神完恢復功猷輿情實洽能逃潛於密機
甘退食於抱甕懶揖賦歸三徑問道精修
一乘輔翼金湯深信禪教性根宿敏頓情
覺俗為真忠簡帝心自愧青錢益念所謂
選官為貴名望斗山選佛至尊道超河海
遡來官長治政修心徧叅知識見道明宗
須經敏手然處塵寰不與諸塵作對所以
隨流認得性無喜亦無憂即世出世間之
妙道也屢承枉顧愧領厚惠敬通素緘不
及面致伏惟電悉曷任光榮。

** 荅汾陽眾紳衿

鴻都俊逸文星輝映於丹衢麟閣英才奎
璧光通於碧漢抑能傾信禪教撥開塵網
悟心宗弘讚法門建樹風旛光祖道因秉
夙願佐弼金湯為憐正法之頹零誠念宗
風之寥落葢不忘靈山之囑者也茲澄徹
法孫緣在貴郡修理昭祖窣堵全憑摩詰
維持聚沙以成寶塔插草而建瓊樓始終
不異萬德功全山野雖未覩光華肝膈久
注聲名正在懸思之間忽得台箋之召即
當趨命從公時以皇期未解尚俟因緣䇿
杖當前謹勒寸書統祈丙鑒以復。

** 荅𨍏轢嚴居士

仲名在北河舟中得捧翰教深知門下風
䂓傑立佐翊法門玄機疾利恢振宗綱頓
令魔壘冰消庶使祖風不墜矣又承頒賜
語錄并魔吞普持諸書焚香啟讀肺腑洞
然言言剖露私弊句句剷絕邪踪而垂手
提拔處令人凑泊不得所謂格外之人方
用格外之機誠為法門之標幟也前侍僧
回稱頌門下一露三吐哺一沐三握髮然
於十笏室中嘗容八萬獅座誨人無倦接
物有方遂令福嚴正脉流通踵接芳塵而
慧葉遠蔭矣不勝欽羡謹謝。

又

久聆道範未覯尊顏雖云別峰相見鄙膺
歉抱又何息哉客冬汶兄至樵咨詢四大
調和興居安樂道行挺特法眼精明固作
人天之筏喻以為燭世之慧炬所以法門
全仗大力量人破邪救弊振頹宗綱庶俾
祖道亘千古而不磨矣茲命小徒往燕道
經秀水恭肅荒函少申瞻候惟冀炤亮弗
備。

** 荅易齋馮吏部

每憶高儀神馳注念忽接手書少慰渴懷
苐居士當朝冢宰區宇上客能以學道為
重不被名利所汩常推出世之因頓破塵
羈之網雖在治世之中恒為受用加以俯
循時宜不狥利弊可效原憲素風而垂範
後世者也適來着語頗恰山僧意然雖如
是更要進步上頭關從上鴻儒宗匠舌頭
不爾欺也。

** 與秋潭李孝廉

昔到海會相見時便能言句相投道義契
合往來親扣將有年矣山野嘗與提持個
事激發宗乘即會世尊拈花教外別傳之
旨可謂如龍得水似虎靠山然剖竹垂仁
維持綱紀道風遠播顯煥宗猷方可為人
天眼目作四生梯航故從上鴻儒多為宗
門柱礎所以佛道儒道共為一家禪門教
門統為一理如斯智眼圓明普應無差信
手棒將來掃斷凡情聖解隨口喝將去不
落見聞覺知可謂作家宗郢矣更有一偈
囑之以表後人敬信自當保任。

** 荅子濂杜兵憲

前接來書見其言句頗有進益之功但學
道貴乎正信所謂人能弘道非道弘人必
須根器敏利方能洞契玄旨廓開向上機
截斷知見網念念無染法法解脫不被佛
祖言句換却眼睛自巳脚跟始穩當矣據
居士省發偈末句云睡眠坐臥在長安雖
會根境一如寂然不動感而遂通神機冥
合三際體空猶未是放身命處切莫坐守
幽閒更須深入閫奧透過末後牢關方到
不疑之地然後任從咳唾掉臂總是西來
祖意惟冀留神保任以復。

** 復汾陽祖塔院主澄徹法孫

去夏專使馳書至海會得知吾孫創業艱
辛凡為一切勝事多有魔障所撓必須堅
持固守方可簣土成山客歲老僧曾有書
與朱太史使其保障法門必不以為却今
春𡩋公蒞任漢中路順山右省城老僧面
託令其轉致撫臺白公竭力佐翊克成勝
因第塔宜為低小弗可拘舊址高廣度其
時世所行功幹亦易就矣值鴻羽便特咨
爾知之。

** 荅月江方翰林

適來問頭但未知居士是何心術故意難
問耶探問耶或相信得及來問耶若論佛
法吾與盤桓許久稍有相為處何待今日
置個問端荅得的當開汝迷雲願為終身
弟子者哉巳前相見機緣彼此相投豈不
具眼耶伏惟珍裁弗悉。

** 侯武夷壽宗禪師

暌違道範渴慕芳規每瞻風采於詞垣素
慚萍梗於叅濶有稽候悃未遂鄙私得便
鴻翔聊將問慰足下獨宿孤峰惟抱擎天
之志身遊大野實起濟道之風掃却三玄
縱橫機超物外空諸萬有坐斷報化佛頭
名占夷嶺之尊道震崇潭之重春雲翠潑
山川瑞草香浮巖壑雪烹龍團浪翻蠏眼
吾兄卓錫於此日用樂道無窮行躋南陽
之儔坐置高庵之理素有鄙志欲躐高踪
未知六六峰頭三三水畔尚容予杖笠之
寄乎弗罄遐思謹此以慰。

* 疏

** 重修觀音寺疏

條令初行法堂前草深一丈象龍乍至佛
殿角風折半邊八面玲瓏十方通暢安衛
簡靜必須帳合繩床打坐叅禪尤恐霰翻
滿屋苟遇作手折壁補籬不用神通插草
成剎長連牀上任憑噇飽橫眠不下單前
以接善根大器經行磕碎露柱問訊撞倒
陳如若有一人發真歸元管取檀那悉皆
獲福。

** 重修極樂寺大殿疏

瓊宮梵宇將為荊棘銅駝寶相金容幾受
風吹日炙門窓七零八落薜蘿緣柱色蒼
蒼羅漢東倒西歪明月穿簾影寂寂雖憑
僧行修恢猶仗檀那協助換舊添新移花
兼蝶至拋磚弄瓦買石得雲饒竚看殿閣
聳丹霄况有雲霞護碧徑香煙裊白繼佛
祖以千秋燭影搖紅祝
皇王而萬歲早脫娑婆同登極樂。

** 募造靜室疏

既離塵世竟無地可棲身卜得山林擬卓
錫以養道爭奈空拳赤手全無片瓦根椽
障兩蔽風猶賴鋪金插草開山掘土宜尋
鐵額銅頭將揮郢匠之斤預選鄧林之木
搆成蘭若石頭亂磊折脚鐺鋤盡荊蓁墻
脚自種無根菜不用三條束腰􂿚每餐一
鉢爛浮漚衲僧如斯住山佛祖欺汝不得。

** 化米疏

闤闠門頭雲水接踵無定數通津要路象
龍踢踏竟成羣推倒飯牀粒粒仰山血汗
打開倉庫顆顆廬陵脂膏須從筆下施來
現成盤中受用凡聖飽叅檀那獲益。

** 募知浴疏

清淨法身膿滴滴地蘊藏妙性發湛湛光
古靈擦背好個殿堂德韶澡身摸着鼻孔
庶使通身白汗流出實際紅塵不染直饒
證離垢時還歸檀信福力。

** 化茶疏

龍圖異品還他春谷眾芳尊雀舌味佳戰
退炎天三伏暑玉碗綠浮蠏眼銅瓶白泛
雪花入門不問主賔請坐和盤托出莫論
新舊到來禮度如常欵待院主不須擬議
檀那直下承當特報知音毋悋出手。

** 重修海會寺疏

海會者象龍交叅聖凡共集之選佛塲也
坐燕都之城南踞海子之門北創自神廟
頹於熹代葢而歲積年深諸楹𥧲漬紺殿
風吹零落寶垣雨打傾潰朝宿野雲夜藏
村月薜蘿繞柱雲封法鼓暮沉沉蛛網牽
窓煙單經鐘曉寂寂雕梁畫棟翻為燕壘
雀巢寶樹瓊臺竟作棘林蔓地剎竿毀久
已無衲子辨風旛法座猶存况有作家施
棒喝今則重興梵剎全憑插草賢于恢復
祇園猶賴布金長者宗風永播佛日恒明
人人福慧圓成個個菩提果茂。

** 重修石門寺疏

錦邑山川始從天目發脉金溪淵水猶接
石門溯流峰巒峻峭龍象棲遲宋代開基
殿閣直干霄漢清朝頹朽聖賢潦倒塵堆
法堂草莾落殘星門壁疎斜邀冷月晨昏
禮誦雨雪飄濕禪衣坐臥經行松風每侵
殿角(某)僅發誠心願充修葺既要功成香
剎必須仰叩毘耶移柱換梁要擇良工好
手修墻補壁還他巧妙機關猶恐獨力難
成敬請大家出手。

** 重興彌陀庵疏

高沙城境地接維揚隘口關津舟通帝闕
乃江淮之要路水陸之通衢故創祇園於
甓社闢荒地於文臺雪浪珠光媚川照於
泳府神山爽氣春色繡於芳坵既遇希奇
勝地當營廣大道塲雖有卓錐之地慚無
片瓦以葢應倣楊岐之縮頸誠為衲子之
安居欲思叢席頓成招賢納眾然必功歸
檀信福報無涯。

** 重修上方山大悲庵疏

古燕名山上方聖蹟為首菩薩度世大悲
顯化最尊今夏忽遇洶濤衝頹紺宇墻壁
傾崩金像風敲雨打禪房破落衲衣露冷
雲侵欲思祇舍復新須憑檀信領略普願
傑力匡扶大家必定成佛。

** 化油疏

內放光明所以輝天鑑地外憑好手固能
打鳳羅龍投子覔知音拶着通身汗流出
錦山化善士福從減口種將來明月松軒
清虛四壁玉浮砌琉璃寶殿燦爛一堂金
妙容果能放大光明定是燃燈古佛。

** 化鹽疏

營饈美味不如馬祖家風赤梢錦鱗淹殺
夾山甕裏調羹雖然好手生熟未免鹽梅
五祖二碩休糧錦山一碗淡菜惟冀檀那
匪吝自然衲子飽叅任從千般不離此味。

** 募遷楊岐庵疏

錦封麟閣鐘鳴鼎食豪家佛舍祇園晨昏
祝讚檀信林泉簡靜龍象晏安欲將寶殿
更移拋磚弄瓦卜得山川秀麗鳳舞龍翻
求珠不離波須仗作家好手試玉雖經火
全憑巨匠輪椎葢篛笠於佛頭位登九王
插莖草於梵剎福等三千打開解脫門頓
證菩提果。

** 募造天水禪師塔疏

牛眠壙穸銀盤盛雪影遮藏馬鬣封埏玉
兔籠雲身正露開山鑿石須請公輸徒子
入海採珠必叩給孤長者疎山造塔帶累
匠人脫落眉院主成工引得羅山笑破口
煙霞生背面石樓人翫杏花天星月繞簷
楹山舍鳥啼松影動者裏藏身處沒踪跡
沒蹤跡處莫藏身折合終歸玉井欄廓達
虛明碧眼鑑。

** 募毡帽疏

蜀地生錦牛女對月織機虛魯邑產裘良
匠趕羢成玉頂若思古儀章甫須乞今時
毘耶凜冽嚴寒小子􃁎𣯧縮項短髮堆雪
老僧整式加冠謾道禮樂有殊從來儒釋
無別雲氊和暖好過殘冬。

** 開義井疏

武林江渚麟閣蘭臺幾萬家玉池石邊紺
宇風旛數十寺廣福內填舊井山門旁開
新泉掘泥擡石須憑鐵鑄金剛布帛揮珍
全賴豪門善士揭開萬斛泉源普潤十方
枯槁如斯善利豈小補云乎哉。

** 重修銀山法華寺疏

神京之北區有銀山鐵壁乃名蹟也其山
峻秀頓落羣峰雲擎怪石飛勢爭奇尚有
佳景碣石存焉瓊山嶂麗儼然水墨屏風
古佛崖幽宛若神仙洞府松蟠龍狀半遮
風雨半遮庵說法臺懸鳥語泉聲皆般若
白銀峰光射斗牛佛頂峰青連霄漢乃鄧
隱峰之開創葢感屢朝之勅建迄今年代
既久盡遭風雨凋殘殿宇傾斜廊廡𡉏毀
山僧到此目覩心傷鳩集本山老幼僧行
欲其共勷恢復奈何工費浩繁未免仰祈
大檀打開寶藏伏願傾出驪珠祇園整麗
宗風再扇功德無量。

** 開元寺募齋僧疏

夫龍蟠勝地鳳舞名川漳水遶一剎之鍾
靈瓊基奪羣峰之秀氣苐開元寺者漳郡
首剎閩海名藍唐盛世之勅賜羅漢琛之
開創寶殿嵬峩曉鐘開萬戶法堂磊落雷
音醒羣迷稽古聯燈續熖邇來異俗移風
將佛殿作公堂改僧房為俗舍佛地凌圯
僧行希鮮良可嘆也予昔因事寓此有年
曾請陞堂而說法傳戒以利生今得六牙
禪師恢弘濟道振佛紀綱普集十方賢聖
廣延四海英靈只因㷀力難伸仰憑檀那
出手打開解脫門傾出廬陵米滿堂龍象
飽安然無漏福田靡可比。

** 募麵做齋化盞飯疏

萬頃隴垂雲黃金秀浪一旋磨灑雪白兜
羅綿若要飛麵施來須從檀度傾出輒募
豪門盞飯例分信施饅頭滿盤托出珠璣
積福深如滄海恩歸有地果報無涯。

* 引

** 錦山齋單引

「　龍驤虎驟滿堂意氣崢嶸鐵額銅頭赤手掀翻巴鼻心空及第何妨日享千金鉢盂雖餐未嘗咬着粒米鐵酸饀百味具足木
查羹一頓搬來所謂瞎驢噇飽橫眠知恩有地金牛作舞慶讚以報檀那若會斯意不虛應供」


** 法喜齋單引

「　香積國裏維摩本有家風南泉山中甘贄親曾設饡菩薩子洗光嘴唇鐵饅頭木䭔子䩵得肚皮飽齁齁獅子兒捋下臉皮心空佛眼空祖安居破蓆睡閒閒果能如是萬兩黃金也合消設或未然一滴清泉却難飲」


** 海會齋單引

「　五臺山上雲蒸飯四海傾翻水煑羹試請檀那齊出手掇來海會供禪僧」


** 廣福齋單引

「　名山淛水船來陸來廣福門開人到馬到
若要草料喂足必須摩耶揭藏開庫欲諳廬陵米價全憑甘贄倒廩傾倉俊俏僧噇飽從他倒睡英靈子肩包任爾橫行豎拂敲牀直使偷心歇去揚眉瞬目總教撒手知歸豁達及第心空展轉報君多福」


** 施茶引

「　千佛出世說法輒多八福良田施茶第一金甌關要人馬頡頏不停白鹿通津舟車往來無息時當初夏烱烱赤帝狩天序維九旬蕩蕩薰風帀地全憑有力檀那止渴望梅必仗真心道人入鄽垂手大開趙州舖一滴戰退睡魔軍非比盧仝茶七碗能醒昏沉夢玉甌沉蠏眼勿疑弓影盞中蛇鐵鐺煑瀑泉可信浪花鍋底雪舌端了味明祖意唇皮打濕會禪機」


* 贊

** 栴檀瑞像(在燕京鷲峰寺)

「　佛升天宮為母說法優闐思慕請刻三帀四八妙像繡端嚴惟有梵音雕不得佛下忉天鷲嶺來見像摩頂授記哉待吾滅度千年後爾往震旦化金臺自唐顯化到雲間又住金陵航海去大元時自住皇宮頃出九重愍忠寓後選名藍住鷲峰如今脚跟方穩據聞名便發菩提心見者皈依超苦類隨所住處度羣迷自去自來無伴侶我因受請住海會雷轟瑞像鷲峰寺懷香誠意以翹勤合掌皈依讚不巳」


** 瞿曇出山相

「　夜踰雪山兮漆桶自墮面貌如柴兮兩眼鈴大躶飾餓𩛞兮脫空成道連忙走入閙
藍莫怪雲門一棒何謂如斯不合教壞人家男女」


** 多寶佛塔

「　過去劫中多寶佛全身塔裏湧祇林親分半座如來坐聽法三周讚世尊風振旛鈴雲閣響珠懸龕室雨花紛入鄽垂手原無二誘出窮兒火宅門」


** 彌勒佛

「　天上無彌勒地下無彌勒桃花渡口趂風流剛被時人喚作賊雙眼湛湛秋水波張口呵呵乾坤窄烏藤布袋一肩挑臨濟白拈偷不得攤向街頭與人看裏許屎橛臭蘿蔔」


「　身居兜率示現明州入鄽垂手逐類隨流放下破布袋心空恒自在不自在當來下
生度人債」


「　澡身忽喚蔣摩訶擦出眼睛驚恐多若是作家知捏怪一拳打倒也懡㦬」


** 觀音(秋月禪人請)

「　妙性空圓身現塵剎四不思議無畏說法雲冉冉風戞戞紫竹林中獨坐時一輪秋月照禪榻」


「　聲不離色色不離聲鳥啼花落大士圓音見聞拔苦妙相難覩求男得男求女得女四不思議或慈或怒如月在天無處不普示作莊王女大地眾生母(送子)」


「　五濁世中現女身獃郎被賺念蓮經黃金鎖骨無人識只見沙灘夜月新(馬郎婦)」


「　三十二應隨類現大悲誓願度迷津噉開螃蛤露慈體示化人王顯聖真(螃蛤相)」


「　竹林獨坐不起於身現剎塵相運慈悲心馬郎被賺念蓮經二十五聖伊首名頓證圓通從耳聞十方擊鼓一齊聽(李如滿居士請)」


「　身現娑婆三界教主慈悲甚深權顯為母若遇巖頭一拶時管教者個拋落水(達元禪人請送子)」


「　或女或男應現身拖泥帶水太婆心籃提錦鯉街頭賣不遇知音爭得金(魚籃)(道岸禪人請)」


「　閉目澄心孤巖獨坐從聞思修入三摩地剎塵說法十四無畏攝化羣機證圓通娑婆教主不退位」


「　慈濟圓通門顯示真實相從聞入思修普度人無量孤岩獨坐竹林中救苦尋聲應供養(淡夫禪人請)」


** 接引佛

「　五濁眾生難調制剛強累造業心病捨巳從人太婆心接上慈航猶不信(古宗禪人請)」


** 達磨

「　西域貴買東震賤賣初對梁皇已自納敗反累兒孫都欠禪債思量徹骨恨難忘拋向嵩山風月曬窮相活計坐九年想是夜來無被葢(月庵禪人請)」


「　開國展旗至魏邦一言不契自慚惶折蘆渡水脚跟濕面壁少林露賊贓(悟本西堂請)」


「　的旨單傳拗直作曲面對梁皇還云不識因茲渡江嵩山面壁鈍置神光斷臂立雪咄咄分皮分髓大無端幸自剜瘡無傷肉直指單傳七錯八錯令人見性掘地覔天西乾來東土南朝隱北邊賺殺古今英靈子草鞋踏破脚皮穿(洞玄知藏請)」


「　慣做脫空白拈賊賺人掘地覔青天打頭幸遇梁宗匠識破老胡直指傳自不會愧無言獨隱巖隈坐九年咄鈍置人不鮮(印心禪人請)」


「　遯跡嵩山頂寥寥天地寬神光叅斷臂更要乞心安咦殃及許多英靈子千里叅方賣布單(傍有神光)」


「　來傳東土心印打頭便遇作家蕭衍問爾不識折蘆渡魏羞嗟(逸雲禪人請)」


「　獨坐峰頭月九年自活埋事從叮囑起展轉見誵訛」


** 三教圖

「　者三個沒量漢聚頭把臂六耳同謀且道說個甚麼一個云吾道一貫忠恕而巳一個云止止不須說我法妙難量一個云動
若行雲止猶谷神雖然各說異端據山僧正眼觀來總在黑漆桶捉倒未出尋常好與三十棒何謂機不離位墮在毒海」


** 韋䭾

「　佛記樓至屢現童真功勛浩蕩正眼分明兜鍪鎧甲寶杵隨身三洲應化護法護人有道者為翰為屏破法者碎腦碎心永佐三尊侍座側叢林鞏固遠維新」


** 維摩

「　喚作金粟如來又是維摩居士鼻孔通同面貌各樣憂苦羣生詐病牀上却被文殊勘破機關從斯放下鬼窟伎倆」


** 寒山拾得

「　驀路二人作大蟲溈山唬得避無從提筇伸問靡言對謂別靈山昧主公」


「　面孔凸凹瘦如柴𧟋縷蹺蹊穿木鞋太守到山輕漏洩便呵鼓掌隱寒巖」


** 羅漢圖

「　十八瞎驢鼻遼天從來不受人拘牽登山度水隨流性業識茫茫不會禪」


** 文殊普賢

「　文殊乃是七佛之師權作世尊長子擇揀二十五圓通擊時俱聽十方鼓」


「　普賢廼為眾聖之首喚作瞿曇次男萬行功勳超聖位誘引善財遍處叅」


** 羅漢渡海

「　者夥自了禿鼠伎神通東觸西觸翫水遊山龍降虎伏應供人間他方此國勦盡六魔三界出沒心意泰然渾無拘束浮杯渡海振錫騰空脚跟牢穩不懼黑風潑天白
浪屩踏鰲龍蓮邦海域示化金容加額覩相瞻禮圓通修證道果妙運無窮若遇黃檗老漢打斷脚筋絕踪咄」


** 凖提

「　心印圓通或隱或顯普現色身三昧神變放出千手眼睛總是神頭鬼臉」


** 關聖帝

「　德深滄海義重須彌英風遠播忠信不移丹心輔炎漢兮不顧危亡白眼賤吳魏兮視死如歸擎天好手越世奇機夫是謂誰伏魔大帝」


** 六祖

「　賣柴出市聞客誦經打失鼻孔拾得眼睛便投祖室負舂墜石說偈倩人書禍事臨難避受衣半夜出黃梅法性風旛露消息」


** 馬祖

「　坐禪成佛掘地覔天磨磚作鏡錯用心田牛忘車破風流處馬駒踏殺人萬千」


** 蜆子

「　朝向溪邊撈蝦蜆夜投古廟宿錢灰華嚴勘問西來意便道神臺供酒盃」


** 黃檗

「　巍巍堂堂虎驟龍驤神珠在頂其舌如鎗臨濟問佛法大意烏藤打斷脊梁古今話杷播諸方」


** 臨濟

「　眼葢乾坤胸藏日月生鐵心肝棒打不徹負屈啣冤大愚饒舌翻轉千年沒底靴奮喝虛空腦後裂欲建黃檗宗旨又道正法眼向瞎驢滅瞥不瞥行人路上眼流血」


** 趙州

「　胸中有毛庭栢無骨神珠光射斗牛寒勘破臺山婆眼目不下禪牀接趙王侍者通知便萬福或問親見南泉來向道鎮州出蘿蔔」


** 楊岐

「　拋出金剛圈𩗺下栗𣗥蓬塞却虛空口掃蕩滹沱宗八臂哪吒擂鐵鼓報道楊岐正脉通」

明覺聰禪師語錄卷第十八

* 音釋

覯
(居候切音姤遇見也)。
躐
(力涉切廉入聲踐也踰跨也)。
穸
(祥亦切音
席墓宂幽堂也)。
鬣
(力涉切音獵馬領毛也)。
圯
(普弭切音痞覆也又毀也)。

凸凹
(上徒結切音迭高也下於交切音㕭窊也)。
屩
(訖約切音脚草履也)。

明覺聰禪師語錄卷第十九　　　辨九
嗣法居士海眼編

* 贊

** 五祖演

「　生鐵面皮銅眼睛老越徤兮瘦有神愛喫無皮鐵酸饀喜唱綿州歌太平」


** 船子

「　頭無瓦葢屩無地行孤舟如葉泛華亭柳陰垂釣纜春江鯫􃉬徒勞努眼睛獲遇金鱗始趂心掀翻船子不留形凜凜高風亘古今」


** 懶瓚

「　不習禪道也不焚香祗貪瞌睡無別思量御輦親臨都弗顧糞火煨芋充饑腸」


** 牛頭

「　聞時富貴見後貧窮鳥絕消息山花自紅」


** 玄沙

「　洪塘江口釣魚郎頓捨扁舟雲水鄉求見雪峯無別示祗教出嶺叅諸方腳指踢破全機負墮解道二祖不徃西天達磨不來東土」


** 德山

「　學海驚瀾鱗藻珠浦談玄瓶瀉英名義虎路逢婆子問三心口似磉磐愚鈍鹵夜侍龍潭撲滅燈便解楖栗掃佛祖既具大手眼殺活之機因甚巖頭道不會末後句咦一任天下禪流亂指註」


** 普化

「　鬼臉神頭馬頷顱腳盤山堂裡翻觔斗鎮州街上搖金鐸四方八面一齊來連架旋
風都打却每日誘人到城門一朝脫去空木裰」


** 濟顛

「　似癡非癡似顛非顛不重法門佛祖印猖狂飲酒咏詩篇禪心白似雪戒德潔於泉到頭依舊天台去收拾眉毛落半邊」


** 笑巖老和尚

「　錦衣頓捨甘要為僧叅見絕學一頓烏藤傾家蕩產鐵骨稜稜金臺行化祖庭秋零扶起正脉燈續盧能疏通濟水流霔枯根瓜瓞綿延徧天下子孫標格氣崚嶒」


** 密雲老和尚

「　大智得大機大體得大用翻轉崚嶒鐵面皮一條白棒掃瞿種德山臨濟出頭來自謂當仁原不讓」


「　獅頭虎背驢腮馬頷吸乾龍池水太白起波瀾橫拈鐵棒不容情是聖是凡俱掃蕩八臂哪吒聞之皺眉三目摩醯見之膽喪踞六法苑玉京名顯劍氣干霄金闕光閃平空扶起破砂盆者般惡辣天下鮮」


** 費隱老和尚

「　豐城霜鐔光芒直干牛斗荊山美璞聲價重於連城浩浩德風昂昂氣宇或時說法喚甕作鐘有人問禪指鹿為馬棒如電掣驚起凌霄峰倒行喝似雷轟震得東波池𨁝跳何以如斯數珠擊破頭顱後傾湫倒嶽機難凑」


** 百癡老和尚

「　道嶽崢嶸德海浩蕩斯意誰知我師我讚喚佛祖為米篩視菩薩猶婢奴說法如鯨
噴巨浪接人似鵬翥扶遙鷗灘雨過金峯翠處處春山聞鷓鴣」


** 八仙圖(新字沈居士五旬請)

「　白石鑿鑿青松落落壽等虛空福侔岱嶽君子務本也鼓腹驅耕知危識變也良溫純朴歲歲春風熟碧桃年年鶴算增滿閣庚星垂照錦堂中八仙隊裡添一僕汝今五十知天命須識先天那一着」


** 聞谷大師(養慧禪人請)

「　風吹錦谷碧桃嫩雨洗香隄翠柳陰苕水光中全體現僧繇好手畫難成若道却是伊錯認定盤星若道不是伊面目甚分明咄咄平生專念佛坐斷六門機是牛欠角是馬欠蹄」


** 樵雲禪師(毓顛禪人請)

「　德相堂堂性情耿直脫白開元支提創闢道行彌高戒律精潔軌範弘傳法門標幟面目儼然真身難覔毓顛禪人乞我題持去焚香高掛壁」


** 御馬監正奇吾王居士行樂

「　高沙別業摩詰家風事親最孝為臣至忠若坐朝堂也不苟阿容若入佛門也信悟真空處世端正至善必恭念佛三昧心獲圓通」


** 君益尹居士持母行樂請題

「　淑德坤儀高壽期人生七十古來稀旌門素志無瑕玷教子攻書倣斷機持齋向道超塵剎念佛心空淨域歸訓婦有方勤有節滿庭蘭桂戲斑衣」


** 㦸庵居士持先尊仰宗熊翁像請讚

「　頂具摩醯眼心潛雪刃鋒撒手臨行句拍掌一笑中誰人能到此除必是仰翁叅見多尊宿了明向上宗與我道交心我識坐斷死關萬法空」


** 實心禪德小像

「　者個模樣實心向上淳樸為人處世平常海會叅禪朝夕猛烈戒律精嚴恒修淨業五十年來無增無缺鼻孔凹額頭凸小處虛空包不住大處針鋒尖上現若向丹青認是伊猶如掉棒打明月」


** 體惟上座(清可禪人請)

「　有相身中無相身本來面目甚分明若還紙上尋真蹟錯過汝師認別人獨靜坐驀追尋坐斷六門機方許出凡塵」


** 徹音知藏(乃徒楷石請)

「　汝師汝畫請吾題行腳單明向上機觸聽音聲若了徹佛祖語言不爾欺」


** 漳州開元寺監院誨謙上座像

「　軒昂德相自天然逈脫森羅體自圓廣大慈仁能濟眾發明心地可齊賢」


** 監院修賢畫師頂像留廣福常住請
讚

「　腳跟歷落眉毛拄天為人提掇棒掃廉纖孤巍峭壁鐵面無言素無有德名動九天簾前賜紫對御談玄爾繪吾像乃修乃賢持去供養廣福流傳」


「　出家無正因自不識好惡半世逐風塵廿年纔行腳聽經不識字叅禪會不着空費草鞋錢二途俱罔措業風吹我上天台喫
飯咬砂聲矻剝觸翻漆桶便轉身破家蕩產巳零落有人問我禪舌頭似木鐸畧有些兒勝於人驢脚却喚似馬腳謂是天童四世孫世間那有者瞎禿」


「　貧無片瓦葢頭富有七珍八寶原是順昌砍柴兒脫白天王作長老八坐道塲敗闕多有人歡喜有人惱胸中凹凸蹺蹊口裏說惡道好問法默然半句無慣拈白棒當頭掃(寶印侍者請)」


「　者無面目漢被人塗污面門更要乞我自讚敗闕處天台通玄落節便宜處錦山寺裡拔本法喜祗賣死猫頭廣福院據欵結案興化罰錢打克賓大難承當解把穩端的如何舉似人山僧公案待汝了(耕月維那請)」


「　者延平子南方不住北地而居海會闡法
開山獨渠德重帝王親賜紫歸一生呵佛打祖任他罵我瞎驢者般醜狀堪畫後人難信難扶悟禪悟禪桶篐嚗處承當去他日知恩莫負吾(悟本維那請)」


「　腦無頂葢心中含毒不整威儀被人毀辱在家破家皈佛罵佛推倒嘉州大像慣騎陜府鐵犢如此無狀人貶向無生國山青青水綠綠有相身中無相身被人強畫醜面目或聞者而惡之或近者不敢觸許汝大膽心麄慣向虎頭拔角臨機要眼親殺活同啐啄高提祖印心當陽莫躲縮(印心書記請)」


「　生長順昌脫白建陽行腳海上徧叅諸方唱導北闕詔入禁閶對
御談玄勅賜金章奉旨歸閩安國開堂禪債未了賊身難藏被汝描邈更乞讚揚持去為標格振臨濟宗綱(吼林侍者請)」


「　苴藞醜拙樣胸藏有三障斷滅佛祖心愧受帝供養三詔住禁林首闢濟宗教慣拈鐵楖栗劈破玄中要簸弄佛祖機放出無毛鷂任汝舉似人何妨天下笑(慈吉後堂請)」


「　􃁎𣯧頹面得人惡被汝描邈乞吾題皇宮說法我為首萬善弘揚佛祖機有人問爾說何法但道藤條直指揮(語石西堂請)」


「　真身寥廓無形相強把丹青繪𥿄上者般無狀惡辣僧如何穪得大和尚又不會經不會禪爭受帝王家供養(尼濶玄慧上座請)」


「　仁者樂山智者樂水拄杖單瓢風月為侶科頭箕踞長松下人來問禪無可語(遯機法姪請)」


「　頂無腦骨眼有神筋入佛魔界惱亂叢林一條白棒不讓當人三詔親宣入禁林勅封明覺大和尚(蕭仲俊請)」


「　者漢若似相如何生得者般樣者漢不似相如何喚作憨和尚說法如懸河慣把佛祖謗福建山蠻杜拗禪爭消藩商善供養(戒善金居士請)」


「　頂𩕳三台骨掌中有肉珠眉毛上掛劍佛祖莫敢窺汝善得覲我膽量過于渠(尼慈善道人請)」


「　老漢五十二全然無本據問禪不答禪錯為人指註識我者罪我我無辭焉不識我
者罪我我無忌諱奉旨回閩繪吾像持去好將掛壁上北浪波莊作指南海慈吾徒留供養(海慈禪人請)」


「　者漢全不識好惡隨邪逐行腳不依本分行踏斷虛空骨獨許兒曹諳此音付與傳流為後學為法為人力提持收去當陽懸高閣(雪紅西堂請)」


「　頂上露寶印掌中有肉珠眼底空佛祖心內含太虛想必無人知此事且許省禪識得渠何謂也不因同床睡焉知被底穿(天皷知藏請)」


* 佛事

** 掛雲板

「　佛祖芳䂓衲僧巴鼻省要處直下分明提起時不用擬議大眾果然透得聲前句喫
粥喫飯許你七穿八穴脫或未然且聽號令去也擊板云雷震一聲喧海嶽三腳蝦蟆鼓翅飛」


** 掛鐘板

「　聲前薦得絕誵訛句後承當路轉賒聲句兩岐俱剗却廓開耳目透千差雖然如是政當今日斬新條行新令一句作麼生道輪槌一聲震佛祖盡來叅」


「　托起板云祇者個諸佛骨髓歷祖命脉叢林號令天人標格是則固是政當今日把柄落在山僧手裡畢竟作麼生提持遂擊板云符到奉行」


「　新行祖令肇建芳規一椎打徹千古流輝大眾畢竟如何是轉身句遂擊板云震碎虛空全體露昂藏鼻孔自遼天」


** 施茶榜

「　江口通津客艘徃來不絕海門要路轂驂駐憩猶多時逢火傘張空炙得渾身汗出欲濟諸人之渴其奈獨力難成檀信慳囊若破趙州公案重圓無底砂鍋煎雲翻玉髓穿心磁銚注雪噴瓊花傾誠欵待鞠躬送迎頓令個個焦腑清凉庶使人人舌端知味通身暢快滿口馨香」


為悟本西堂火悟得本莫愁末悟來本空
清風颯颯稍末一機今朝放下且放下處
作麼生莫謂吾負汝却是汝負吾正法眼
藏從教滅依舊江南唱鷓鴣。

為聞喜禪人起龕云全身放下獨坐寂寥
山僧到此請出禪寮何謂不許夜行剛把
火直須當道與人看。

舉火以火炬打○相云者段大事因緣若
會者無佛處無生死不會者有佛處有生
死聞禪人若能識破兩重關三腳鯉魚上
剎竿撒手逍遙極樂國目前大道透長安
畢竟路頭在甚麼處剔起眉毛腳下看。

為天目無痕禪人火天目山苕溪水有時
行有時止踏翻海月亂波生擡頭撞著自
家底無痕禪人會麼舉起火炬云向者裡
薦取。

為月庭維那火以火炬龕前打○相云者
個月天上月夜靜中庭光皎潔有時缺兮
復還圓何似今朝者時節去時掀翻佛祖
機生死路頭便超越既已超越還要山僧
為汝點眼始得擲下火炬云烈熖烜天毫
末盡瓊葩吐露占春芳。

四月八為寧湛禪人火瞿曇老子今日生
寧湛禪人今日死生死兩途沒相干臨機
射透禾山皷其或未能山僧為汝撥轉一
機去也性空真火性火真空汝身患癩直
要火攻皮膚脫落盡特地起清風騰騰熖
裡翻身去鐵樹開花朵朵紅。

為無昧禪人火汝從南方來今在北方去
不涉兩程途是汝安身處雖然如是山僧
不許你坐在者裡停囚長智急須了却目
前關且如何是目前關舉起火炬云看便
下火。

為慧林上座起龕云四十餘年住此菴專
念彌陀無別叅兀坐攢眉休闇想吾今為
汝作指南遂以拄杖引之。

舉火以火炬打○相云慧上座若向者裡
薦得便了唯心淨土本性彌陀截斷生死
根擺脫癡愛網撒手歸淨域赤腳出娑婆
燈籠喝采露柱謳歌雖然如斯猶是滯殼
迷封仍須入大爐鞲脫皮換骨始得慧光
圓照體真空任運堂堂逈絕蹤一副皮囊
無著處慇懃付與丙丁童攛下炬。

為滿空禪人起龕以拄杖指龕云生時不
肯坐死了不肯臥所謂有一人常在家舍
不離途中有一人常在途中不離家舍既
在家含請出解脫門速徃蓮池會。

舉火云一輪皓月滿虛空爍破迷雲幾萬
重是汝轉身得力處臨行無礙即真宗滿
禪人生長遼東死於閩樵驛路中生平戒
律精嚴德動王侯欽重然既如是還須山
僧指汝向上且如何是向上事舉火炬云
燎却面門真見處頓超覺岸上頭關。

為密因書記火因該果海密證圓音氣傲
佛祖骨格稜稜行腳未了出入叢林涅槃
坐斷撤手便行鐵筆留下分付何人從茲
脫却者皮袋蓮花香裡現全身遂攛下火
炬。

為弘兖道人火人能弘道非道弘人戒行
嚴持德被於隣末後一著撒手便行山僧
恁麼指示還會麼設或踟躕火龍來也攛
下炬云爍破面門光宇宙急須照顧兩莖
眉。

為弘滿禪人火撞倒石露柱烈熖烜虛空
鐵牛火裏走木馬嘶春風踏斷來時娘生
路籠頭卸却出寰中遂攛下火。

為體惟禪人起龕云未有常行而不住未
有常住而不行悄然獨坐暗中室為汝臨
行撥轉身以拄杖一劃云向者裏去。

舉火云大道體寬圓同太極皮膚脫盡惟
一真實末後一著不須外覔萬緣坐斷生
死事畢雖然如是還得山僧指汝個出路
擲下火炬云但看紅光騰宇宙烟消火滅
白蓮生。

為雲响首座起龕云言中有響響中有言
兩頭坐斷逈絕廉纖泥牛踏破澄潭月木
馬嘶風過海天大眾且道路頭在甚麼處
驀直去。

舉火云親覲山僧二十年同甘苦樂幾多
般養兒待老終身望誰知我送汝歸山歸
去添光彩鳥鷄上闌干打倒殿玉柱直越
上頭關且如何是上頭關擲下炬云剔起
眉毛仔細看。

為自珍公火自家至寶受用現成從門入
者非是家珍恭惟自珍道舊與予交契年
深病篤接到台山請醫服藥調治自知涅
槃時到親囑山僧茶毘臨終自巳安然直
下撒手便去踢翻三毒海踏倒五蘊山來
時赤條條去時無一物無生也無死無祖
亦無佛大千沙界海中漚一切聖賢如電
拂踏著自家田地穩裏許鎮州大蘿蔔擲
下火炬云管證福足慧足。

為頓鋒侍者火職侍巾瓶巳有年隨從左
右道心堅三呼三應知消息舉目青山即
是禪頓禪人還會麼擲下炬云刦火洞然
毫末盡脫體風流得自繇。

* 行實

眾請說行實師云從上知識俱有叅歷諸
方來繇惟山僧難以啟口何謂家醜怕外
揚無庸說也眾固請不巳師乃云據山僧
生緣是福建延平順昌縣白水墩頭連氏
子父應招母章氏家世農業一夜母坐於
庭前忽見一星墜懷中遂感孕于萬曆庚
戌年五月十八日生屋上有光隣駭火發
驟至光散眾以為異將滿三朝請術推命
術者曰令郎非是庸俗之人後必然出人
頭地年方十五遂捨建陽書林天王寺依
法天公出家十八祝髮每思州縣僧仍世
累拘牽志慕教乘遂謁支提山本輝法主
習教數年一日自省云終日循行數墨猶
入海算沙終不能了其生死辭去本云汝
要成龍必歸大海山僧徑徃南海普陀山
大雲和尚處受具復至武林聽經度夏寶
壽始遇默淵師開示叅禪云迷時法華轉
悟時轉法華冥契此話心中憤然遂𨦣志
叅禪見永覺大師請話頭示山僧萬法歸
一做工夫一年如老鼠咬棺材東咬西咬
未咬著一處聞紹興東山爾密和尚坐不
語禪工夫緊慎徃彼叅山僧問某甲乍入
禪門乞師指示密云汝過錢塘江否山僧
云曾過密云錢塘江水開示了也山僧云
不會密云庭前黃葉落開示了也山僧云
葉落後時如何密云青山獨露頂山僧作
禮云謝師指示一日堂中打坐忽然通身
慶快如坐空中是個大光明藏凝然不動
至晚白方丈密云此是工夫緊切疑情頓
發是你得力處恐怕話頭有掉舉山僧云
話頭精采毫無走作密云到菩薩地位方
能除其昏昧解制後聞天童密老人道播
天下棒喝接人至彼親覲忽染傷寒大病
歸延壽堂三個月將危矣作偈云木枕未
推三個月灰頭土面得人嫌皆因恣性隨
邪惡致令主公受倒懸夜靜空房疑病鬼
燈殘聞鼠閙驚眠雖然八苦交煎逼自有
靈符護肘邊至秋方愈出山航海到溫州
叅魚潭便問古人云如牛駕車車若不行
打車是打牛是潭云水濶魚行濁山僧云
牛忘車破是如何潭云好個消息山僧便
喝一日山僧上方丈云某工夫叅到動靜
二相了然不生時如何潭云汝死了不得
活潭復問薰風自南來殿角生微凉你作
麼生會山僧擬對潭叱退山僧少頃上方
丈云公案會也潭云試道看山僧云薰風
連夜池塘起滿架薔薇一院香潭頷之一
日看天童七書舉妙喜問圓悟和尚昔問
五祖樹倒藤枯句歸何處祖曰相隨來也
山僧看到者裏心中釋然適聞古淵和尚
住白鹿城法通寺徃叅命職維那一日入
室古問興化打克賓意旨如何山僧云嚴
父出孝子古云且道他還甘去也無山僧
云知恩者少負恩者多古便打山僧便喝。

解制後航海擬徃金粟至杭聞本師住黃
崗太平寺道眼精明克意徃叅山僧問𦋺
賓國王斬師子尊者因甚手臂自墮師云
自作自受山僧云還有過也無師云南泉
斬猫歸宗斬蛇喚作有過得麼山僧云今
日親見古人作用也便禮拜師命掌書記
一日呈十牛頌師問人在者裏牛在甚麼
處山僧便扭師胸云在者裏師云者個是
我牛如何是你牛山僧便作牛觸勢師云
好個牛只是欠角在山僧便喝解夏復命
為堂中首領一日本師落堂問大眾如何
是本分事山僧云草本不勞拈出師休去
因世滄桑辭師入天台叅通玄林野和尚
山僧問有問有答便涉言詮無問無答寂
寞沉迷去此二途請師速道林云掘地深
埋山僧云還許學人修證也無林云無者
閒工夫與你說修證話山僧云便恁麼去
時如何林劈面便掌山僧喝林又掌山僧
禮拜林命職維那一日午齋飯裏咬著一
粒砂忽然一驚其膺頓釋會洞山問雪峰
淘米公案見他兩人面目遂頌呈方丈云
砂米盡去無回互覿面傾盆絕正徧鸞鳳
不棲荊棘樹聽簫飛去月樓前又見道偈
云吃飯之時咬著砂無端彈破半邊牙自
從識得他家事兩個猢猻沒尾巴林見頌
疑之勘騐數次直對無輟服膺三年復聞
本師住長慶寺辭林破雪下山作偈云一
腳踢翻峰頂去雲從龍躍起潭冰山河林
沼渾如玉滿目春光踏四稜再叅本師喜
贈一偈云劍㦸鳴秋世欲康買舟先我渡
錢塘應知此去雲山杳豈料今來草樹蒼
倦策喜同撑破戶輪槌煩任震虛堂他時
熱面輕翻轉勿作克賓孝順郎丁亥冬本
師赴金粟請命山僧主長慶戊子夏遣專
使送拂子一柄付山僧冬辭師歸徑山住
靜巳丑春臨安邑侯允燦劉公請住錦山
觀音寺方出世開堂庚寅夏至金粟祝本
師四􂎃請為座元復送法衣源流付山僧
與後學表信山僧自行腳十餘年喫飯不
知是飯穿衣不知是衣及至飯裏咬著砂
方知飯是米做直是無疑矣咦知我者罪
我我無辭焉。

* 序

** 重修三教寺序

葢聞世尊顯化於西乾演教於鷲嶺孔子
示跡於東魯周遊於列國老子降生於李
下遁身於函谷指心性而歸源示真常以
濟俗止止不須說我法玅難思仰之彌高
鑽之彌堅吾道一以貫之忠恕而已矣無
名天地之始有名萬物之母名言道體無
涯理微莫極然其三教之精微各有旨歸
苐形質之有異其心性又何殊耶明三即
一明一即三統三教為一家援萬䫫歸三
教其為聖人者乎所以亘古今而欽崇遍
寰區以祀奉為聖賢踐履之階級作天人
立身之根本也然都西隅三教寺者創於
先朝頹於近代殿宇隨風搖碧落墻垣逐
雨臥蒼苔月照虛堂內外經聲寂寂塵封
古徑晨昏鐘皷寥寥是以韋䭾夢感
龍榻旦達
駕即幸此
御覽蕭然便舉恢復暨
輦回宮仍命山僧一言以為恊助竊思入海
採珠須頼離婁敏手登山伐木必藉鄧子
良材若要道塲重建還須古佛再來欲思
丈室更新必得維摩復世恭祈臺閣垂光
庶使祗園奐彩。

** 重興安國寺序

樵陽勝地安國名藍青松欝欝全彰古佛
之心翠竹蕭蕭直示西來之意鐘韻泉聲
共響漁歌梵語相叅長虹跨兩岸之雄古
塔露群峰之秀係宋朝黃簡肅公之第宅
傾心捨為佛地朝夕焚祝以報皇仁故名
安國也後肅公之子欲延大慧杲和尚開
法杲命嗣子彌光禪師主持有語錄存焉
奈星移物換鳩借鵲巢緇流一朝蕭索殿
宇多載頹零茲承檀那再三懇請山野只
得勉強住持若欲殿宇彌新全憑護法同
伸隻手扶起剎竿共布黃金恢成覺苑功
無浪施福不唐捐。

** 叢林接待老病規例序

原夫釋迦設教夢感漢庭達磨傳宗法流
少室迨至馬祖方創叢林輔以百丈鼎立
規範無非為天下衲子以病老之居葢老
宿居叢林有三等一者行腳高流叅訪知
識或年頹邁休心罷叅而歸叢林為住持
者遵其老宿當安慰也二者一生孤峻徒
子竛丁老無恃怙而歸叢林為住持者憫
其暮景當安慰也三者生同大眾逝歸普
塔為住持者成就道行當安慰也病者在
叢林亦有三等一者久住耆宿輔佐叢林
為眾竭力致染其病二者學道叅方或􂉄
寒暑或際饑飽忽然得病三者或因老病
衣囊罄空為住持者憫念其故當分衣鉢
之資以助湯藥之需務令調理得安也所
以住持者為叢林之主凡事關其心為眾
勞其力故立養老堂待其老者安居建延
壽堂待其病者治養若無斯地而老者病
者又何安焉此乃上古淳風今時規例則
後昆賢哲莫不以為龜鑑。

** 玉泉禪院齋規序

竊聞大智宏範以佐叢林始約禮度不失
次序則有主賓賞罰之令無容奸滑私續
之心海內賢士聞風而趨焉故有朱英吐
合穎之秀紫葩生連理之枝廣顯無窮之
緣普開圓極之照繇是德風之所興也葢
叢林風規者膚腠也道德者正體也膚腠
既𡚁其體能不亡乎其先人所制之龜鑑
欲使叢室之勿替固為佛祖之墻塹者也
然創之者原為招賢納眾接人無倦教化
有方故曰法輪未轉食輪先轉其斯之謂
乎先哲所行足為今範旌獎以重其德歷
試以成其才輔翊叢林主賓互相為用莫
各恃其才能翅奪我慢攪𧮂道義即壞風
規以致佛祖門庭蔑裂也噫玉泉欲無言
耳其可得乎惟冀抱德衲子而體遵庶斯
庵之不墜矣。

** 海會共住規約序

夫建法幢者敦益在於賢哲也道為叢林
之體德乃法苑之基道德興而眾安道德
衰而眾散如或不遵於軌則故使異端頓
起也然國有典型佛有規儀若能舉止制
守則上下肅如也海會雖曰肇創一時龍
象驟然接聚十方凡日用舉措出入經務
恐有曲直之私則立繩墨之法道義者進
奸偽者退忍讓為至要恭儉為關鉗老者
安之少者懷之貪夫可以廉懦夫可以立
六和同住五戒各持粒米同餐杯水共飲
靜六根以修身了三心而證道葢叢林規
範不令而行不化而善有過則舉舉則必
懲有過勿悛者藐先聖之規法也但偷心
若此豈能學道耶嗚呼先聖禁律不誡於
賢哲顓訓於愚頑者也。

** 安國共住規約序

葢聞朝廷有禁諭法門有清規所以條欵
叢林培植道德也其善學者超凡入聖其
庸學者隨流逐俗故曰十方同聚會個個
學無為此是選佛塲心空及第歸方能出
其類拔其萃可為人天之龜鑑者矣然創
天下之叢林為接四海之學者若無規例
人法安立每日興居出入豈無錯謬者乎
時當季運祖庭秋晚賢者傷心太息佞者
肄情放逸以致威儀失序道德澆漓雖近
知識心不向道問著佛法口如啞羊見人
空腹高心坐談不落典謨如斯濫入空門
虛消信施不愧唐喪光陰便言我是老叅
欺誑後昆遂使上下不和以致法門壅塞
普梆若鳴偷心潛形板响赴齋突出先坐
食畢先起去就乖角寮舍聚頭喧喧但說
人間雜話不忖食從何來靡愧行人辛苦
職事見聞責之便起嗔心闘捔稍不如意
即欲抽單視叢林如驛舍訕法門為異端
如斯行腳天堂未就地獄先成豈能為法
器者乎。

** 重眉禪師語錄序

佛祖源流門庭高峻壁立萬仞磊落千層
如臨濟入門便喝德山見人驀棒縱有身
負須彌胸藏雪刃者莫敢近傍覷著詎容
望風捕影之徒鏤沙雕玉者哉惟喝下承
當棒頭領畧赤骨𩪸地白手掀天方可紹
續正宗弘傳心印我重眉法兄執侍雪峰
亘老人十有餘載親遭痛棒掀翻形山頓
明大事旋而南山繼席克了未了公案歷
住隆壽諸剎大顯象骨門庭西堂遯機持
來語錄揭日月之英華負神霄之敏㨗騰
踏獨步殺活超方標宗綱之赤幟開鑿人
天正眼裂野狐之邪網劈碎滯殼迷封可
謂得之於心應之於手到處白拈名家宿
將矣若具一隻眼者切莫蹉過法濟重和
尚。

** 紀夢

師住燕之海會時夜寢恍入藏殿見座上
有釋迦文佛觀音文殊列坐兩傍師禮拜
竟傍有一僧身著青衣眉目秀麗相貌端
嚴向師作禮云大師禮佛師云是僧云大
師禮佛當發願生他化天說法度生師云
隨處好說法度生為甚教吾發願生彼僧
云大師因緣將至畢竟發願到彼天師便
合掌發願竟其僧不見歸乃覺是夢。
明覺聰禪師語錄卷第十九


* 音釋

鯫
(于候切音陬小魚也)。
欝
(紆勿切氳入聲木叢生也)。
懲
(直陵切音澄㣻
也)。
悛
(逡綠切音詮改也)。

明覺聰禪師語錄卷第二十　　　辨十
嗣法居士海眼編

* 文

** 祭始祖父母文

澄虛渺渺區宇茫茫一真既顯萬物齊彰
四序判而理陰陽五行定以培紀綱處世
之術惟修德以彌長立身之䇿獨積善而
最祥道超古往德邁今將皆從克念之致
尤自表履之莊所以子孫昌𦙌譜族聯芳
翰墨縱橫而露彩才華脫穎以騰光八埏
拱顧而層翠四水朝宗以汪洋茲某九代
遠孫幼離椿萱而脫俗披緇學道以叅方
紹臨濟之正傳悟菩提之真常聲加海內
德動
聖王詔至上苑談玄而賜紫引入禁林說法
以開堂號封明覺敕賜金章每抱愧劬勞
罔極屢䟽請祭掃還鄉今惟簠簋而哀獻
伏願宗祖以咸嘗於戲先哲久逝兮風化
不移桑梓流芳兮德譽布彌蘭桂連蔭兮
品格幽奇辭闕歸來兮御香滿衣素心一
片兮稽顙陳詞白雪半甌兮聊申奠儀惟
靈降納兮祖父同垂倐雲四合某不勝悲。

** 禮佛發願文

稽首迦文佛金容耀十方我今得瞻禮福
德妙難量(某)等生逢濁世幸值上乘瞻禮
相好金容五體投地運想難遭妙德一心
鞠恭合掌讚歎洗心懺悔禮佛若無觀想
額門磕破徒勞禮佛不願度生自證聲聞
小果禮佛不露懺悔何以得脫業因禮佛
不願明心當來焉能證果雖知自心是佛
見像發心然必懇佛通陳頓破愚惑改革
過咎滌除冤𠍴能禮所禮俱空真諦俗諦
融會般若靈苗不昧修證了義真宗伏願
仗承三寶皈向一乘生生獲遇慈尊世世
常聞正法性天廓朗道眼圓明福慧齊彰
六根具足三藏玄文朗徹萬法皆空四弘
誓願完成先覺後覺同登寶所利已利他
共證菩提佛眼昭彰人天景仰禮佛不依
吾此文猶如盲龜亂點頭。

** 諷華嚴經發願回向文

稽首毘盧華藏主演揚妙法菩提塲我今
發願禮慈尊惟冀當來證佛果(某)等神包
天地性賦威音假託父母之遺形仗承師
友之教誨靈苗曩劫以栽培中國茲生而
遭逢幼入空門得投佛地時聞秘密章句
常瞻華藏慈尊句句直㨗性門字字揭開
心印慧溢覺天玉露妙湛性海金波智徹
三明心通五眼真照十方剎土普利百億
人天敷設法筵宣揚八十一卷玉偈歌演
梵唄唱酧四十二字陀羅當知宿有因緣
是以獲聞妙典伏願夢寐之際禮誦之時
常入菩提道塲親承龍華記莂然後不離
華藏法界早證普賢行門福慧莊嚴圓通
奧典願此殊勝功德回向護法龍天法雨
均沾先覺後覺而共證慈光普被若存若
亡以同登平等冤親齊成佛道。

** 念庵傅居士請祭晏公文

生能中正死必光明立身克務本源處世
溫良敦樸觀生若寄視死如歸臨末撒手
便行擺脫隨緣自在終身受用之句子解
道從今不弄兩片皮南北東西總莫依提
起金剛王寶劍佛魔斬盡絕狐疑葢謂生
平諦信宗乘始終正眼不昧拈出靈鋒雪
刃截斷聖解凡情弗被生死之羅籠靡受
名利之纏縛諸上善上其可鑒之然晏公
與諸公所交者義也所行者仁也所學者
無上之道也所修者出世之法也以致錦
繡叢中望風而吹額庶令􂅕綸隊裏毛骨
以森然蹈其芳轍莫能後奠乎請文於予
前其德其風公之猶在至推至辭予之莫
免嗚呼驚風颯颯兮銀露滴衣草木蕭蕭
兮山猿痛悲孤雁影吊兮􁿻翩獨飛幼子
哀戚兮血淚傾垂道德綿世兮遐邇惜思
心香一炷以通冥慧燭兩炬而致祭盧陵
米飯飽不饑趙州盃茶點素幃仰垂鑒格
伏惟尚饗。

* 歌

** 行腳托鉢歌

「　道人家常淡薄不種田園事托鉢每晨出谷向前村無慮無憂真快樂穿雲林渡烟水拄杖單瓢為伴侶世間無事掛心懷灑落隨緣步寰宇到城郭肅恭法袈裟整理橫肩搭踽步鴈序不傖囊隨機化導破慳縛沿門化平等行詎比阿難與空生不分貴賤俱須到一體同觀是善人佩慧刀破魔賊真實丈夫曾行得等閒弗是應緣來吾佛當時有軌則夜叅禪早晨去隨方應供亦無慮飯床踼倒飯堆山衲僧何曾不富貴正命食不失期日用恒規但二時除却二時茶粥飯眼前無事可思惟巖松下
石為枕日上三竿睡懶起松風蘿月伴我眠細草為氊紙作被拜封侯佐扶主漢晉齊梁空思委拔山煑海握乾坤夢寐黃梁瞬息矣覇七雄殲一旦孰信修真者皮袋惟有輪王夜踰城曾作長行乞士漢濁世間人剛惡三界區區如旅泊窮煎餓炒總無知勞碌身心苦為樂金烏落玉兔起浪死虛生無定止鳥飛毛落道誰修開眼瞠瞠失却底心境空超物外風情花月了無礙歌臺酒肆菩提塲閙市翠樓觀自在」


** 破院歌

「　佛祖門庭將委地絕唱宗乘第一義天魔外道聞生歡恨不頓除令瓦碎古祗圜成桑地畫棟傾斜飛頺勢佛殿階前狗尿天大覺塲中放牛戲選佛塲久淪替敗腐榱
桁難活計流離寂寞院僧殘晨昏鐘皷無人擊燈也無香亦息一堂金像塵埋髻栴檀殿上布苔錢二時課誦絕音器法臺前生萻𦸝凄凄帶雨含烟碧金鋤剗動露羣蛇撞著歸宗難躲避弊𢖍廬雨淋濕椽柱叅差倚蘿薜風吹雪霰鋪滿床半藏明月借雲宿金線瓦柳葉壁翛然安道審容膝日月為燈照我眠雨打茅窓庭院寂祖庭晚思斷臂正脉懸􂅕嗟少室無孔鐵笛逆風吹寥寥天地幾人識漏笊籬破木杓無葢砂鍋烹日月頭頭運用莫能全隨緣免去告檀越」


** 贈速朽隱士一宿居書院歌

「　十笏團瓢名宿居禪餘與子講詩書智府洞開人慧目胸茅提钁勵揮鋤𢖍門低雖
小窄大開獎飭延賓客馬融綘帳善高談叨倍禮樂論孔德布衲衣桑緯帶身居塵裏心超外清軒不用繪雕飛守道安閒誰比賽為釋子蹈儒家喚作毘耶又僧伽登佛階梯秉律戒藍衫脫去著袈裟小祗園容膝安麄茶淡飯意常歡竹榻幽窓翛然坐豎起脊梁透死關氣宇洪大丈夫騰踏當前捋虎鬚赤手掀翻佛祖臼管教頓悟繼馬駒深晦跡淡功名為僧正好撑祖庭等閒拔置千峯上莫受聲籠被陸沉」


** 破衫歌

「　真道人不圖樂穿個布衫破落索不生蚤虱不沾塵無冬無夏隨身著亦無減亦無添寒巖凍裂體安然縱使炎蒸終不換祗將者件度殘年嬾漿洗嬾修補不用火浣
燎垢土自從者領出青州豎著橫披傲佛祖裁不長促不短原非造作與針指人人向外飾籹嚴誰信珍珠破衣裏成得難毀不易破了囫圇真活計有人問我解何宗拈起布毛直指示破衣衫褁身體出入隨緣週遮裏曠劫巳曾穿將來破了如今補不止新不喜舊不棄日當袈裟夜當被世人莫笑我貧寒佛祖家風亦如是日時穿睡時著晝夜惺惺不放脫誰人愛惜破衣衫堪笑紫袍多失却窮釋子甘淡薄通身粉碎巳零落有人識我破衫風大家同體一般著」


** 和寶誌公十二時歌

「　平旦寅夢眼揭開觸處真玄妙目前隨展手一番提起一番新覷不見堅密身堂堂
獨露本來人廓達古今無住相蕩然無物可相親」


「　日出卯碌碌異端生計巧孰肯安道守清貧藜羹藿食隨緣飽須彌山直靠倒佛祖當頭竹篦掃石女腰邊佩靈符奪却驪龍頷下寶」


「　食時辰穿衣喫飯是阿誰動靜面門常出入從來不悟亦無迷赤躶體絕離披清淨法身不染伊聲色若離求正道避巖投井實堪悲」


「　禺中巳日到簷前將正午衲僧活計钁頭邊切莫抱株待守兔擬即差墮鬼窟學道先須求自悟了知罪相本來空凡聖同源無二路」


「　日南午日到中天無回互北斗藏身沒影
踪坐破無篐黑漆桶越三祗超佛祖不被凡情聖解使靈鋒寶劍𦦨光寒妙用縱橫常在手」


「　日昳未妙性圓明絕了義現成公案不須叅達磨面壁小兒戲頭頂天腳履地世出世間無倫比漚滅漚生全體真歷劫無明彰古鏡」


「　晡時申二六時中雜用心一旦忙忙空過了百年瞬息老光陰急轉念驀追尋痴人喚醒莫酣沉通達一言了義意聞聲見色即圓音」


「　日入酉弗覺剎那減一壽巡官掌上密推尋出入行藏無位次也無頭亦無足萬里雲天翔俊鶻晝夜舒光騰古今即是如來大圓覺」


「　黃昏戌窮途旅泊遠投室枕子落地驚醒人拈得口來失却鼻昔時人今不異歷劫同居無諱忌照鏡尋頭棄本真癡人向外徒勞覔」


「　入定亥夢寐鬼拖臭皮袋覺後空空無大千一念起邪遭魔怪無位人超三界常在途中不離舍舉足動步運騰騰賣花聲裏觀自在」


「　半夜子無夢想時空佛祖死生靈覺沒相干萬象之中全體露祖師禪不須悟擬議搜尋即迷路絕學無為閒道人胸中不著個元字」


「　鷄鳴丑未了之人莫放手醒來豎起鐵脊梁牙關咬斷金鎖鈕無價珠人人有火燒刀割豈能朽圓光寂照體如如頓覺無生
親自受」


** 和中峯樂隱詞

「　逈絕羅籠頓悟真宗臨濟喝眼聵耳聾頓開千眼穎脫三空却善應機善大用善藏鋒」


「　問道高峯撥草瞻風超方眼辨主賓中乾坤坐斷佛祖無踪唯經入藏禪歸海潭潛龍」


「　心了無覊鄽市可棲隨放蕩不落時機圓木為枕破甕壘扉也不求榮不求樂不求施」


「　雲洞石樓竹簾樹鈎金風扇松月清幽荷衣棕履砂銚瓦甌但度殘年度寒暑度春秋」


「　心空便休生死都勾谷藏拙樂道無求松
竹為榻野𤠔伍儔尋常吟風常嘯月常歌游」


「　茅屋荊笆山巖桂花馨滿室風弄影斜好居崖谷弗求榮華却烹石泉烹月餅烹雨茶」


「　歸宗斬蛇體用相加斷情識不喜奢華心超物外身處林崖樂有松花有蕨粉有芋茄」


「　甘泉苦虀住山相宜心慕道康樂自娛眠雲嘯月蹭蹬巖嬉但看落花看流水看鳥飛」


「　妙理難量離相名忘絕對待趺坐繩床廓開鼻孔滌濾心腸也嬾看經嬾拜佛嬾燒香」


「　性絕驕奢意囂繁華度寒暑百衲袈裟入
鄽垂手坐白牛車但不喜嗔不喜怒不喜誇」


「　龍象交加英俊爪牙機撥轉頓悟心花西訪甘舍東謁龐家請保福瓜仰山飯趙州茶」


「　野菜時飡荒草枯刪一念斷萬事靡千韜光林下笑傲人間巳眼空佛耳空祖心空閒」


「　住山多艱處世更難絕攀緣無事心閒選勝金谷巖壑禪關有一株梅一溪月一畝山」


「　佛法平常心歇顛狂是與非不較短長翻經石案補衲山房有虬栢蒼蘿月照松風凉」


「　璇兆無窮時候非同好景况山裏家風門
前水綠屋後花紅有春穆蘭夏金蓮秋玉蓉」


「　鶴髮仙翁騎犢村童禮貌踈見人性慵弗言世諦但談厥中不好栽花好種竹好植松」


** 送知見上座歸雲集庵

「　知見立知靈龜露角尾拖泥知見無知鐵牛不產石麒麟伶俐衲僧知不知為汝道破莫狐疑春光將暮溪柳垂􂅕烟花繡谷杜鵑啼集雲迤邐觀山水大塊勞生志弗遲草庵切莫偷閒坐推倒銀山黑漆屏超方須用驅龍手捏碎虛空大地平」


** 示端典座

「　漏笊籬破木杓尋常動用莫忘却生味調和變熟香一莖虀菜大家酌後生銳志休
辭勞佛法堅心用苦學直須徹見本來人莫把光陰容易錯他日淨瓶趯倒時超方拔萃為高躅」


** 送僧之大明府訪玄祖塔

「　秋水澄清兮秋葉黃白雲輕薄兮氣漸涼杖頭卓破溪中月鞋額衝開嶺上霜古渡金風掀篛笠疎林玉露滴衣裳野水連天兮霄漢淨草店鷄鳴兮客夜長若到滹沱須卜築艱辛恢創力開荒鍬鋤縱橫兮覔靈骨浮圖湮沒兮久滄桑一喝重扶玄要旨四賓主句善敷揚濟祖真風今古震垂蔭兒孫徧界香」


** 送惺如禪人之錦城

「　銀露涼桂魄皎白雲黃葉戰空飄寒色侵人枯木草眼含紫光兮照破蘊空掌握玄
機兮青天電掃孤逈逈兮絕依倚寥落落兮自襁褓窄時寬兮不須量舒時卷兮靡用討舉目抬頭便磕著不是佛手非驢腳努目擬時鱉鼻咬大蟲汝若會時牙齒原是骨惺禪惺禪若到錦城莫錯舉扶桑人種陜西田」











* 明覺聰禪師塔銘(并序)
通議大夫吏部左侍郎前經筵講官
內翰林秘書院侍讀學士馮　溥撰

粵自聖王御籙苞符啟著遂有靈傑挺生
為龍為光蔚為景從嗣後西方聖人崛起
厥與儒道竝隆良有以也欽惟
世祖皇帝天縱英姿神功武略萬幾之暇雅
志禪宗總持三教之全化毓斯民之要幸
我憨翁和尚賦性穎異慈惠廣被篤生應
運適逢其會一時問答機緣不減都俞盛
際夫一代鉅典史氏載之若茲
帝僧良遘可無筆述以記其顛末哉按師諱
性聰字憨璞閩人也俗連姓母章氏庭前
夜坐見星入懷感孕後紅光葢室師生焉
年十有五歲出家天王寺越三歲乃祝髮
至年二十有五恥州縣庸碌僧不足尚慨
然動叅學之念由是出游詣支提山本輝
法主習教數年乃知經論之學非究竟法
也辭去主曰汝要成龍須歸大海始往南
海普陀巖大雲和尚處圓具足戒入武林
過夏遇默淵師開示宗旨自是頓發疑情
銳志叅禪矣見永覺大師教從萬法歸一
做工夫迄一年如蚊子咬鐵牛直無下嘴
處叅紹興東山爾密和尚驀然有省晚詣
方丈白其所得密頷之時天童密老人恢
宏濟宗緇素雲臻師臥病延壽堂幾瀕於
死書偈有八苦煎逼靈符護肘之句是秋
抵溫州叅魚潭語次潭密加印可為法通
古淵和尚首座古問興化打克賓意旨如
何師云嚴父出孝子古云且道他還廿去
也無師云知恩者少負恩者多古便打師
一喝解制擬往金粟至杭州聞百癡和尚
住黃岡太平寺道邁諸方特往見問罽賓
國王斬師子尊者因甚手臂自墮尚云自
作自受師云還有過也無尚云南泉斬猫
歸宗斬蛇喚作有過得麼師云今日親見
古人作用也便禮拜遂命掌書記一日呈
十牛頌會百和尚意退隱天台叅林野和
尚問答頗確命職維那因飯中咬着砂大
徹洞山雪峰淘米公案其膺頓釋作偈有
無端彈破牙猢猻沒尾巴之句呈方丈林
深肯之後百和尚住瓶窑長慶復往瞻依
百贈師偈云劍㦸鳴秋世欲康買舟先我
渡錢塘應知此去雲山杳豈料今來草樹
蒼倦策喜同撑破戶輪槌煩任震虛堂他
時熱面輕翻轉勿作克賓孝順郎丁亥冬
百和尚受金粟請留師住長慶戊子夏付
師拂子是歲辭歸徑山住靜巳丑春臨安
邑侯劉公請住錦山觀音禪寺庚寅夏入
金粟祝百和尚再為首座百題自像讚有
一肩重擔足千鈞分付錦山聰長老之句
極付法衣源流葢自是師嗣百和尚出世
振臨濟宗矣辛卯餘杭都諫嚴公及諸紳
縉請主法喜寺壬辰杭城禮部陳公請主
廣福院未幾仍辭歸山二六時中豐儉隨
緣越三歲以門人化被四方闡揚道法故
憨翁和尚名重金門都人紳士削牘禮請
丙申渡江住都城南海會禪寺葢而師之
道法傳聞
帝庭矣先是丁酉秋師感異夢遲明
世祖皇帝駕幸南海子道出寺前止輦命近
侍延師出師云山僧踈野愚昧曷以仰瞻
天表近侍云
皇上為國為民深重佛法向和尚久矣師即
便衲出山門傍立
上出輦顧視久之頗有怡色命歸方丈暨回
輿即命近侍問師俗家址藉幾嵗出家年若
干歲何緣掛錫海會師具書委悉回
旨連遣官致問者三次日駕幸海會寺方丈
師立門左
上喜逾時而去十月初四日僧錄司傳旨延
師入萬善殿命內院大人看方丈安單別
山禪師偕僧官陪候次晨
駕至安慰至再至三夜漏五下近侍傳云
駕到不用和尚接送不行拜禮
上至方丈賜坐問佛法公案師應機酧對
上喜賜紫衣問答經旬文長載語錄中師知
上意欲留久住禁庭奏云臣僧媿領眾匡徒
海會衲子望臣久矣上鑒師願力真切遂
送回寺戊戌春結制期畢金佟固山等請
主延壽禪寺師即奏
聞前事戊戌春結制期畢金佟固山等請主
延壽禪寺秋九月
上幸海會問及監院洞玄跪奏其故
上回遣大人近侍之延壽問慰十八日
上親幸延壽方丈甚喜承
靣召請師入內萬善殿結制開堂
上乘馬屢顧師謝恩二十九日回海會十月
初一日僧錄司延入賜紫宣海會禪客百
人俱入結制旨問道法凡上堂小叅不輟
既而風扇大都王公大人三院內外向師
之切矣
上又問南方尊宿師單名奏起復有大覺弘
覺之封巳亥春賜銀印勅書封明覺師號
勅有戒律精嚴䂓模淳樸跡超俗外恒持
不染之心理寄忘言了悟無生之旨引入
禁林召開覺路邁次第之禪者等語謂師
始創宗綱於禁林獨為三覺之首也師素
機用殺活縱奪始終一如復奚愧哉住內
萬善殿八越月四月十五日辭出六月
上幸海會問慰九月詔入勅愍忠寺結制庚
子春回海會屢䟽南旋未允秋七月又䟽
請八月奉
俞旨准行辛丑入閩祭掃畢邵武邑侯胡公
紳衿等請住安國禪寺制解如省成掃費
和尚塔過建寧府適地方官奉行查皇戒
牒以師勅印䟽聞
今上勅地方官還之回住安國六載修葺頺
廢一新丙午年十二月初八日戒期圓滿
知世緣有盡集大眾付遺囑散衣鉢十三
日午時索筆書偈云今年五十七捏碎娘
生鼻一生受用中無得亦無失昨夜兩個
泥牛閗入海直至如今無消息咦真消息
今朝西廊打倒東廊壁收拾傀儡歸去來
莫教特地成狼藉放筆右脇而逝葢自是
來去分明始末聲光葢天葢地誠哉如來
復世矣師世壽五十有七僧臘三十有九
嗣百癡和尚癡嗣費隱和尚隱嗣天童密
老人師天童之滴派也跡其生平叅大善
知識十餘人住大剎十數處語錄十六卷
付法弟子寂空海鯨等二十餘人舍利塔
󰢍于樵川台山安國寺右予惟憨翁和尚
道眼精明鉗錘老辣且誠朴純謹大𩔗儒
者成巳成物行履確實不屑屑取辨口頭
機鋒落世套活計俾天童一燈孤孤逈逈
下之化導羣迷同臻彼岸上之感通
聖君大轉法輪不墮人天小果聖諦不為冤
親平等以彼寵遇恩隆誠堪耀古騰今增
輝佛日豈偶然哉予前珥筆禁苑侍從
世祖章皇帝所以悉禪師梗概又采嗣法門
人吼林鯨公編輯事實總其行住大畧如
此是為銘銘曰。

「　聖王御世
　鳳瑞麟祥
　道洽德僃
　虎驟龍驤
　者老古錐
　巍巍堂堂
　閩寰降跡
　葢室紅光
　秉金剛劍
　佩扣諸方
　志要成龍
　讖曰東洋
　梅子既熟
　桂樹彌昌
　金粟擔子
　一肩承當
　大江南北
　十坐道塲
　正令全提
　如師子王
　高豎赤幟
　萬指翊從
　恢宏祖道
　太白家風
　漫天網布
　打鳳羅龍
　法燈徧照
　名為世重
　禪學如雲
　鉅卿王公
　鉗錘海甸
　導利帝鄉
　天子勸善
　寶勅金章
　召開覺路
　大啟津梁
　賜紫談禪
　三覺始彰
　奏准南旋
　錫據樵陽
　為霖為雨
　廼梯廼航
　風回帆轉
　界莫囊藏
　泥牛海閗
　木馬火翔
　去留不吝
　得失無妨
　天華散彩
　佛日輝煌
　奠安台山
　入靣玲瓏
　行果圓成
　出世功終
　破砂盆碎
　正法眼空
　一念萬年
　奕葉永弘
　嗣熖聯輝
　光燭無窮」


旹
康熙六年歲次丁未五月朔日












* 明覺聰禪師語錄䟦

葢聞有王者興後然有名世者應有名世
者應則非常之政出焉
世祖章皇帝起自北徼提一旅而正天統是
非興王者歟明覺聰禪師一布衲耳褒封
號而贊助無為是非名世之應者歟故易
曰雲從龍風從虎聖人作而萬物覩是皆
關盛衰之嘉運協天人之化導葢千百載
而僅一遇之耳
世廟仁慈天縱
睿智生知識空宗大有益於政治故於萬機
之暇丁酉歲首
召見禪師於萬善殿奏對佛法大稱
宸衷賜紫伽𥠖回寺未幾
駕臨海會戊戌歲
駕又親幸延壽慰問迎住萬善殿其冬請示
禪䂓於內庭公陞獅子寶座弘轉最上法
輪而諸徒眾亦機鋒電捲棒喝交加
上親幸座隅諦聆法味見龍驤虎驟不勝鼓
掌稱善巳亥春制解公即推薦諸方先達
蒙
賜明覺師號勅印仍歸海會
駕又臨顧如前是歲以
太皇太后叅究有省
上勅中使傳問實際理地公具答之回奏喜
甚
太后遣供四方新貢奇菓其秋山翁老人
召至京
上復宣入內勅愍忠結冬
駕又臨顧而中使馳問絡繹迨無虛日庚子
春以修笑祖塔事訖歸山之䟽凡三上不
允至秋始准安閒林下賜贐千金遣大人
護送公力辭不受然蒙
皇情惓惓猶不忍離命繪公像請留木楖栗
以供宮中為去後之思遂啟途嶺表嗟乎
人臣積勳勞數十載而至宰相或蒙
聖主遣使顧問遂榮奕累代名標青史照映
今昔而公屢蒙
朝廷不次之恩四移
聖駕於泉石慰問彌至一播祖意於
宸廷喜溢天顏手䟽報恩見僧中之藏古佛
轂推天童驚緇流之有鳳麟未盥潄而履
滿戶外一啟吻而澤被萬方然終抱樸素
曾不改山林之風度其言訥其行真其出
之也謙而不暴其持之也靜而不矜是以
一時侯王宰輔見之莫不加額而心折良
有以也然予嘗考歷代之賜號闡法者公
之去住蕭然小心敬畏大約與宋之大覺
懷璉同而以文華表見當世似或遜之如
以道眼機緣洞當人之性源實不相上下
仁宗宣懷璉而得明心佛旁探釋典以俾
補萬機四十餘年號為至治然承平之際
易以為力獨吾
世祖當龍騰虎變定鼎之初人事傍午而能
研玄世外振耀禪宗以明心之學陰翼皇
綱自非穎悟獨出於尋常萬萬者烏能為
哉
宸衷每憂滇黔之皇澤久阻庚子明年亦蹶
首歸仁又明年海氛消遁慶雲瑞星屢見
重譯輻至中外大穰文武恪忠四方砥平
自非非常政之劫驗者歟公歸安國七年
而終庚戌春其嗣吼林鯨公持禪師語要
一十六卷扺三山予得而讀之言言截鐵
向上全提流露胸襟足以愧當世之濫觴
筆墨者。

靖藩包佐領熊公今之龐老也又有護國
朗公向輔車以為善持稿引見熊遂急鳩
資以繡梓欲嘉惠後學可謂具眼矣禪師
諱性聰字憨璞賜號明覺閩之延順人也
嗣法金粟元元嗣法徑山容容嗣法天童
悟悟機用巖峭號臨濟中興容法眼離明
推宗門帝匠元咄嗟璠璵祖苑白眉三代
同時唱導諸方咸推尊之今吾憨公又能
大其家聲遭遇
世祖霈甘澤於巖廊扇宗風於宇內益見其
鉗鎚有自也夫益見其源流有自也夫。

康熙九年夾鍾月之吉雪峰愚叔行俊謹
䟦

明覺聰禪師語錄卷第二十

* 音釋

懇
(口狠切音墾至誠所求也)。
踽
(顆羽切音齲䟽行也)。
籙
(盧谷切音祿籍
也帝王興膺籙受圖順天行誅)。
盥
(古玩切音貫以盤水沃洗曰盥)。