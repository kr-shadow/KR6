#+TITLE: 般若心經略疏小鈔-明-錢謙益
#+DATE: 2016-06-11 12:27:52
#+SOURCE: github.com/kanripo/KR6c0151 master 48c8f4a5                
No. 532

般若波羅蜜多心經略疏小鈔

** 緣起論

問曰。般若心經家演戶說。賢首略疏貯在藏函。禪講
二家。度置高閣久矣。今之鈔略。獨奉為樞要者何居。
答曰。昔帝心杜順和尚讚華嚴曰。大哉法界之經。自
非登地。何能披其文見其法。吾設其門以示之。於是
著法界觀。帝心付雲華。雲華付賢首。再傳而清涼圭
山。各為注釋。其傳始盛。賢首製造浩博。何以閟此觀
門。緘縢扃鐍。析微抉膜。懸待後賢。私心竊以為疑。昧
昧思之。而未得其說。既而讀心經略疏。披尋往復久
之。乃喟然歎曰。賢首未嘗不釋法界觀也。彼所謂啟
其樞鑰。扣其門而入者。葢巳鈎元纂要。撮寄於略疏
之中。而世罕有知之者也。大哉法界之門。此三法門
如天三目。崔嵬靚深。却立無地。欲入是門者。未有不
由門限。不啟樞鑰。彈指門開。介爾而得入者也。欲啟
多門之樞鑰。必自一門始。欲啟後門之樞鑰。必自初
門始。何謂一門。何謂初門。第一真空觀是也。如來說
大部般若。廣明真空實相。撮六百卷二十萬頌之文
心。束歸一十四行。是般若心經者。廼真空觀門之樞
鑰。一門之一。初門之初。亦即三法界觀之樞鑰。總挈
於此者也。賢首曰。吾乃今而知所以開法界之門矣。
觀自在菩薩。即能觀法界之人。行深般若波羅蜜多
時。照見五蘊皆空。正所觀真空之法。此經略標之文。
廼心經一經之樞鑰。亦正是真空觀門之樞鑰也。此
觀中。具有四句十門。初二二句。即有八門。初會色歸
空者。初三揀情。皆云色不即空。以即空故。後一顯理。
則云色即是空。凡是色法。必不異真空故。此經以色
即是空一義收之。又曰必不異真空。則兼收第三句
色不礙空也。次明空即色者。初三揀情。皆云空不即
色。以空即色故。後一顯理。則云空即是色。凡是真空。
必不異色故。此經以色即是空一義收之。又曰真空
必不異色。則兼收第三句空不礙色也。次下二句。三
則雙顯。四則總拂。經自不生不滅。廼至無智亦無得
等。當第四泯絕無寄者。其文特為開顯。清涼所謂拂
四句相。現真空相。般若現前。真空觀備者也。賢首委
釋經文。鎔融觀理。使人知經即是觀之門。不妨因經
而見門。觀即是經之觀。便可得門而入觀。雖不指釋
觀文。實妙於釋觀者矣。於時華嚴乍興。言驚眾聽。初
心成佛。舉眾咸疑善財一生。但謂權設。於是遠承遺
囑。近會當機。撮略真宗。標指空觀。傳稱康藏詮述。富
至三五十本。數紙孤行。為時所貴。豈徒然哉。乃者講
導之師。苦其義繁。狂慧之者。怖其旨奧。玄文蕪沒。玅
觀淪湑。將使後之行人。望法界之門。終身却行而求
入也。願假茲疏。少尋樞鑰。以是因緣故。而作是鈔。

○
復次。觀門有三。樞鑰惟一。若不啟第一門之樞鑰。則
後二門。固無由而入也。眾生漂沈曠劫。迷色怖空。墮
陰翳之稠林。覆愚闇之厚膜。一旦得真空觀。譬如癡
蠅穴紙而出。廓然見無量虗空。否則長裹牖隙耳。賢
首疏此經。但了真空一觀。以為入此一門。則百門千
門。自可一蹴而開。捨此一門。無別門也。清涼言觀諸
法空。是名空門。諸法實相。是涅槃城。城有三門。一人
之身。不得一時從三門入。若入空門。不得空。亦不取
相。是人直入。事巳辦故。不須二門。今以涅槃城三門。
喻法界三門。則一門直入之義。了矣。色空二法。迷倒
所由。九十六種之邪師。因茲而起。六十二見之利使。
從此而生。菩薩尚疑。凡夫莫究。賢首於此文中。遺二
乘之二執。揀亂意之三疑。心境交冥。性相互奪。掃多
生之計執。蕩無始之情塵。真空如空。觀照如日。拂迹
滅影。朗然如秉炬火而照重關。斯則法界中最初一
門。一道竪窮。眾流橫絕者也。裴公美之論法界也。以
謂披圖經而登高臺。然後可以窮宗廟京邑之觀。高
臺之下有門。得其門。然後可升也。臺高門深。非善用
樞鑰者。不能開也。今且以華嚴法界。喻於登高之觀。
以經教喻於圖。以三觀喻於門。闢三重之祕門者。杜
順也。闢一門之妙觀者。賢首也。杜順設法界之門。其
門不得不廣。賢首啟般若之鑰。其門不得不束。其於
以披圖登高。為善用樞鑰之人。則一也。今謂法界極
談。三觀齊驅。此屬但空。未通圓義。斯則披圖登高。眊
然極目。而不知夫宗廟之遠近。街市之廣陿者也。良
以依經修觀。先明樞要。目對真空。體之即神。以是因
緣故。而作是鈔。

○復次。杜順後二觀門。結勸初學。皆
有深思明現之文。所謂令觀明現者。非有別境。非有
後智。正明現此真空絕相之初觀也。以祖師約自智。
見華嚴中一切諸佛眾生身心國土。一一是此法界
體用。無量無邊。於此境界。束為三重。直書於紙。生人
觀智。不同製造字文賢首造疏。為此觀也。在觀行門
中。以觀空即色成止。以觀色即空成觀。又以觀色即
空成智。以觀空即色成悲。又以即空即色空色平等。
成空假中三觀。又以依徧圓成三性。成三無性觀。所
觀者是境。能觀者是智。此初三空色之觀門也。於所
離門中。約五蘊。作法相開合觀。約十二緣。作緣起逆
順觀。約四諦。作染淨因果觀。約二智。作境智能所觀。
所離者是情。能離者是智。此第四泯絕之觀門也。賢
首還原觀。立六觀六門。以攝心歸空真空觀為第一。
舉一為主。餘五為伴。隨入一門。全收法界。今於略疏
顯此玅門。亦復如是。覺心清淨。智眼圓明。即於一門
觀照絕相。非是於門中復設門也。疏結真空妙有四
義云。幻色存亡無閡。真空隱顯自在。合為一味。圓通
無寄。觀文第二門結勸。即云逆順自在。無障無閡。同
時頓起。深思令觀明現。第三門亦爾。真空絕相。般若
現前。此三觀一門之樞鑰也。正觀不明。飱空醉有。或
獵初觀。而懸解多門。或躭空觀。而高推圓位。行解錯
互。目足背馳。雖復登高跂足。亦終為門外之人而巳
矣。杜順漩澓頌曰。若人欲識真空理。心內真如還徧
外。不離幻色別見空。即此真如含一切。祗用一念觀
一境。一切諸境同時會。能識真空。一念斯入。極於帝
網重重。智通無閡。而法界觀之能事畢矣。以是因緣
故。而作是鈔。

○復次。賢首此疏。所以但釋真空而姑
舍後二門者。亦有其說。華嚴法界。稱性極談。五周九
會之中。何品不說事理無礙。何品不說事事無礙。雲
華立十元門。藏和尚重重開演。橫竪鋪舒。雲興瓶瀉。
何處不顯二無礙法界。若廼八部般若。真空妙有之
玄旨。但是隨文敷演。落落星布。如帝釋毗闍延宮殿。
於琉璃地上。自然影現而巳。以是故。鈎探妙義。標舉
空門。使真空初觀。歷歷孤明。則事理後門。炳然雙照。
又以登高喻之。則以華嚴法界。為宗廟都邑。以般若
為圖經。以觀自在菩薩。為闢門之人。以照見五蘊皆
空。為用樞鑰之法。由是而披圖。則由經入門。束而又
束。由是而登高。則由經得門。廣而彌廣。破微塵出經
卷。其孰有加於此乎。厥後清涼圭山。讚演玄要。以彼
全鏡。顯此半珠。賢首之略。即略清涼圭山之所詳。清
涼圭山之詳。即詳賢首之所略。略不為束。詳不為廣。
千網交羅。六珠隨穿。杜順所設法界重門。自是淺深
廣陿。樞鑰了然。尋文見法之人。皆披圖登高之侶。用
文字般若。披雜華法界。則賢首此文。施其慧目矣。圭
山初得終南觀門。琢磨數載。始知多生謬計。枉受沈
淪。今日正觀。元同大用。清涼西垂之歲。重演玄鏡。且
云不境方寸。虗負性靈。今未嘗鑽求略疏。覈其指歸。
却謂賢首不釋觀門。重玄玅觀。不巳遼乎。古德撰述。
各有深衷。勿以麤浮迷津恥問。以是因緣故。而作是
鈔。

○復次。法界觀法三重十門。前淺後深。隱含次第。
略疏釋顯。小異於彼。先釋小乘疑。初明色不異空。破
蘊異於空疑。次明色即是空。破滅色方空疑。初乃是
空色無閡。次乃是會色歸空。則前深於後矣。次釋道
前菩薩疑。初明色不異空。斷空異色疑。後明空色相
即。斷滅色取空疑。初仍當彼第三。後二當彼一二。則
亦前深於後矣。正顯科中。亦復如是。初中相違義。即
云空中無色等。以空害色故。今第四泯絕門。即相違
義。以相違相害即俱泯故。次不相閡義。前二相即。亦
相作相成故。第三無閡。正明無閡故。次中真空妙有。
復開八義事理無閡十門。理具文含。無分齊故。要而
言之。約一經之文。不離初門法界。是故先以不異即
是。簡情顯解。後以諸法空相。絕解泯理。有揀有收。有
遮有照。此圓融不閡行布也。約一門之文。具有多門
法界。是故雖云相害。不妨相作相成。雖云相即。不妨
俱存俱泯。即揀即收。雙遮雙照。此行布不閡圓融也。
今之說經者。不異。即是。倒置後先。色相。空相。茫無次
序。別之不知。圓於何有。若能離照分明。配文通會。則
知後後之義。巳具前前。前前之義。必周後後。綺互交
絡。同時頓起。賢首云。如一塵既具如上真空妙有。當
知一一塵亦爾。即此義也。以略疏之文。即具足華嚴
性相行布圓融之門。誦文滯義。不可得而通也。以是
因緣故。而作是鈔。

○復次。此經判教。淺深碩異。準清
涼元談。顯別教一乘四門。第二總攝真實者。即真空
絕相。則此經以別該同。為圓教攝明矣。圭山注法界
觀。以第一觀。當八部般若無相大乘之極致。以第二
觀。當大乘同教之極致。以第三觀。是別教一乘。逈異
諸教。顯與清涼相違者。何也。圭山之判。良有二義。一
者初心入觀。必由得門。由始而同。由同而別。斯則炬
火重關。朗然畢照也。二者法界玅觀。總攝一門。即始
而同。即同而別。斯則虗空鳥跡。蹟迹皆空也。以是故。
賢首判教。定云實教所攝。而疏文橫竪開合。不離真
空一觀。總該空有理事。圓融具德。中道元旨。正與清
涼顯別教一乘。函葢相應。學者不會權實。封執初門。
判此經破相談空。不同於華嚴玅華圓宗實相。連珠
記主所以廣敘諸宗。銷歸圓頓。深歎宣政巳來。奧義
湮微。抑為權淺者也。問曰。真空妙觀。故是一門卷襵
色空理事。此二無礙。云何差別。答曰。此中通別。良有
多義。清涼元鏡。既約色空相望。配理事無閡觀相成
無閡二義。至第二門又云。就前色空觀中。亦即事理。
不得此名。元談既約真空妙有。配理事十門。又云。不
以第三色空無礙。濫於第二事理無礙觀。局論通別。
一家之言。巳自㸦相違矣。今以略疏衷之。如真空初
二義云。空即是色。色現空隱。即含依理成事門也。色
即是空。色盡空顯。即含真理奪事門也。俱存俱泯亦
如是。此別未嘗廢通也。又如真空初二義。但云是廢
巳成他義。不剋指依理成事也。但云是泯他顯巳義。
不剋指真理奪事也。俱存俱泯亦如是。此通未嘗廢
別也。所以通者。真空法界。空色同如。理無不具故。觀
無不照故。所以別者。真空初門。一向空理。理未徧事
故。相未廣顯故。觀境不可凌獵。觀智不可雜亂故。是
故元鏡但曰。文含有三。然俱顯於真空意耳。其結文
曰。但成真空絕相觀也。元談分配無閡十門。屬理事
觀中。不屬色空觀中也。連珠剋指十門無閡。貼釋初
門。以通廢別。於理具文含之旨。或未之思耳。準華嚴
地前圓融。地上行布。今約觀門通之。約初入觀。雙揀
雙顯智眼門中。巳觀照後門無閡之理。觀門以前望
後。則曰第三色空。正明無閡。即同地前圓融也。約空
觀成。俱泯俱存。乃廣顯前門無閡之相。觀門以後望
前。則曰事理受名。有其四義。即同地上行布也。良以
三重觀門。行相躡攝。印前顯後。圓彰法界。以是因緣
故。而作是鈔。

○復次。略疏觀行科中。明智者大師依
瓔珞經。立一心三觀義。清涼元鏡。約三觀就心經說。
即色空四句。為空假中之三觀。此賢首家相傳宗旨
也。言智者大師立一心三觀者。以台衡依教立觀。智
者方周。繫智者以定其宗也。言依瓔珞經者。以龍猛
釋論。元出契經。南岳師傳。不違佛語。本瓔珞以追其
祖也。清涼言龍樹作中論。全取華嚴宗旨。天台智者
依賢首品。立圓頓止觀。所謂聞圓法起圓信立圓行
住圓位者。皆出於華嚴。傳曰。華嚴本祖。自阿難海而
來。龍猛佛賢。禪風靡墜。康藏寢處定慧。異代同心。觀
行雙異。隨決教宗。信知後來訶別斥漸。函矢相違。皆
由兩宗後人。非本師過也。賢首於此疏。安立三觀。葢
巳懸鏡末流逆折諍論。所謂儲藥以待病。銷兵以防
亂也。兩家觀門。同出華嚴。同歸法界。悟略疏安立之
義。則傳此教者。不假更看他面。而山家有教無觀之
譏。亦可以杜口矣。連珠詮述。志切扶宗。別有拒違。詆
訶猛利。於吳興曰。陋哉坐井觀天。於孤山曰。十疏通
經。浪名江表。豈所謂設有破斥。須存禮樂者也。我思
前哲。和會殊塗。虗巳求宗。得多失少。以是因緣故。而
作是鈔。

○復次。賢首疏經。理深旨奧。約文數紙。勢變
多端。會師造記。首探元籍。搜揚纂集。功在籃縷。顧廼
研思太過。臆斷未除。拂疑科中。奮筆料揀。謂但循滎
陽之請。兼協譯人三乘之機。實非疏主及本經旨。如
斯妨難。印有猜焉。夫謂不應拂二乘之疑者。何也。鹿
苑四諦。未稱本懷。般若談空。正資陶汰。涅槃論曰。存
不為有。破有餘涅槃。遣聲聞常執。亡不為無。破無餘
涅槃。遣聲聞斷執。故是以大汰小。何妨以大揀小。攝
論云。若得法無我。必先得人無我。故知學大。要先得
小。大根菩薩。亦曾逕小乘觀來。良不妨以大從小。又
何妨以大揀小。小乘聞空。即怖畏真空。故存假名。除
其病而不除空。以接小心之劣機。今正是以大引小。
又何妨以大揀小。夫謂不應拂小菩薩之疑者。何也。
寶性論明地前菩薩。有三種空亂意。一謂斷滅故空。
二取色外空。三謂空為有。般若經中四句。正遣此三
空疑。真空觀三句揀情。亦不出此三空疑。離此三過。
方是真空清淨法界。故疏結云。三疑既盡。真空自顯
也。論言。此菩薩以不了知真如來藏。生死涅槃平等
無二。執三種空。今三空既破。巳了知真如來藏真空
清淨。更有何事。三重破疑。為顯真空。真空既顯。別無
顯理。依他無性。即是圓成。豈有圓成。居依遍外。今謂
破疑但是隨機。正顯方順本宗。多生計執。此不應道
理也。若曰狥請。則金師子章。何以不狥天后之請。而
此經偏狥滎陽。若曰順機。則杜順觀門。不直顯真空。
而先有三重遣拂。彼又順何乘之機。此經鈐喉八部。
鉤鎖一乘。教海良深。譯機非小。何以深文彈斥。曲意
吹求。此則台賢後人。軒輊慈恩之流病也。呪文不翻。
古有五義。強翻非強。但為利生。阿囉字知一切法。莎
訶字結成就義。人天竝解。豈唯康藏。今謂曲狥滎陽。
強而后可。無廼褻慢密部。施易悉檀。斯語牒而責之。
有無窮過也。抗詞伸破。非為小瑕。余豈好辯。葢不得
巳。以是因緣故。而作是鈔。

○復次。疏文淵蘊。宗教兼
該。極照亡言。方知宗本。近師詮釋。汜濫多經。不精求
真空妙有。清淨觀照之旨。而廣引普門圓通塵剎示
現之文。遙指門臺。近遺樞鑰。隨語皆是。入觀即非。縱
令是足多聞。終是但數它寶。又有師引佛頂行位。判
斷此經。初約聞慧。空五蘊中見思二惑為人空。當信
位。中約思慧。空五蘊中塵沙法惑為法空。當賢位。後
約修慧。空五蘊中俱生我法為俱空。當聖位。此之判
位。有其四過。一者觀音古佛。代佛演說。入慧光定。照
五蘊空。行願弘深。悲智如海。博地凡夫。何由測量觀
行。安立位次。處凡判聖。是輕慢過。二者以文為解。無
復決了。彼經曰三慧。此亦曰三慧。彼經曰三空。此亦
曰三空。如摸印文。如取壁畫。如步屈蟲。尋條失足。隨
聲取義。是陿劣過。三者真空絕相。攝歸真實。觀文以
深思明。現為結勸。玄鏡以枝辭亂。輒為深戒。寶性論
揀三不正空。圭山猶曰。恐煩觀智。不必和會。今茲和
會。連引繁文。別設堦差。碎列科段。若將依教修觀。則
觀約而教煩。若欲捨觀順教。則教成而觀隱。多塗喪
真。是岐枝過。四者華嚴中七地菩薩。般若現前。八地
菩薩。現身佛剎。今如所判。彼此迢然。將以二地判屬
二經。抑亦二經仍居一位。執計失宗。是矯亂過。禪人
不諳教觀。影掠心宗。執五蘊皆空。成豁達因。執得無
所得。成撥無果。此中執空即是色。即墮有門。執色即
是空。即墮無門。執色不異空。空不異色。即墮亦有亦
無門。執諸法空相。無智無得。即墮非有非無門。此甚
深般若。是華嚴法界中大火聚門。四句都燒。百非成
燼。一知半見。狂慧影明。如太末蟲。處處能泊。欲泊大
火聚上。無有是處。古人有以一拳一喝。評量華嚴一
法界者。亦不過從此法門中。分燈借照。而況其他乎。
吾欲禪講兩家。刳心了義。披此疏為樞鑰。精求玅觀
之門。無困踣於籠檻而不自省也。以是因緣故。而作
是鈔。

歲在丙申中秋初四日。海印弟子虞山蒙叟錢謙益
槃談敬書於碧梧紅豆之村庄。


** 緣起後起

蒙讀賢首心經略疏。徵義玄奧。消文簡約。研求經年。
矻矻不能入。一夕讀杜順法界觀。觸目心開。掩卷深
思。忽悟及真空法界。一門深入之旨。由是按經披疏。
觀智乍生。重門欲闢。旋觀會師連珠記。惜其未剖觀
門樞要。徒盤洄文句中也。循文下筆。勒成小鈔二卷。
持示含光渠師。師出玄鏡私記相質。推求義門。彼此
符順。乃驚喜而相告也。彼記初云。一者三觀之中。以
真空初觀為最要。即蒙所云一門之一。初門之初。第
一真空觀。為三法界觀之樞鑰也。次云。二者後二觀
門。全賴初觀以顯。即蒙所云觀門有三。樞鑰唯一。不
啟一門之樞鑰。則後二門無由而入也。後云。三者思
惟觀察下手。全以真空推簡為要。則蒙所云。依經入
觀。即於一門觀照絕相者也。彼記引梵行品。菩薩行
梵行時。應以十法而為所緣。作意觀察。此中何法名
為梵行。梵行從何而來。體為是誰。如是觀察。梵行不
可得故。廼至能與如是觀行相應。一切佛法。疾得現
前。成就慧身。不由他悟。清涼曰。作意者。不墮無記故。
觀察者。以慧推求故。此真空推簡之明交也。參求教
典。經則佛頂楞伽淨名。論則瑜伽中觀智度。及止觀
諸文。徵詰妨難。反覆推破。智訖情枯。皆用推簡一法。
杜順真空觀中初句。上三皆以法揀情。後一云。如色
空既爾。一切法皆然。非推簡而何。於後觀二門皆云。
深思之。令觀明現。非後二門。皆由真空推簡而何。蒙
所謂三重秘門。一門總攝者。此則轉樞發鑰。最初之
方便也。如是義句。既成立巳。長千武林。諮訪法筵。交
相印許。請為流布。顧余私心。猶自視飲然也。頃者大
圓居士心經大意。廣引杜順觀文。以真空觀四門。判
同此經。而又曰。此經但說真空。不說後二觀者。以空
色不閡。即理事無閡義故。以即空即色。即具周徧含
容義故。恰符蒙鈔雙照後門之旨。斯亦裴公美所謂
披圖登高。善用樞鑰者也。嗟夫。渠師依玄鏡推法界。
造記三十年之前。圓老依法界解般若。竪義三十年
之後。而蒙以寡聞淺智。參預其間。一門妙觀。後先映
望。車轍合塗。鏡光交攝。豈非古佛聖師。冥機加被。蒙
竊以自慶巳矣。鈔始於丙申之𥧃月。畢於是歲之涂
月。毛子子晉。乃心法乘。屢請鏤版流通。蒙辭之弗獲。
乃於嚴冬逼除。亡孫衋傷之後。焚膏炙硯。力疾勘讐
以授子晉。而重為告曰。吾為此鈔。如老生兔園冊。資
讀誦訓童蒙耳。白衣說法。則吾豈敢。無巳。則乘子之
廣大願力。運載斯文。以求正於當來世之法將。庶其
可哉。

歲在戊戌臘月二十五日。虞山蒙臾錢謙益焚香再
拜謹記。


** ○次序當經傳釋

  
  * 摩訶般若波羅蜜大明呪經一卷。後秦鳩摩羅什第一譯

隨法經眾經目錄。眾經別生分摩訶般若般若波
羅蜜神呪經一卷。出大品經。開元巳後目錄。皆云
大明呪經　唐玄奘本。同本異譯。字句小有不同。

觀世音。彼云觀自在。
舍利弗。彼云舍利子。
照
見五陰空。彼云五蘊皆空。
度一切苦厄下。此經
有舍利弗。色空故無惱壞相。受空故無受相。想空
故無知相。行空故無作相。識空故無覺相。何以故
等。三十七字。
舍利弗。非色異空非空異色。
不
增不減下。此經有是空法。非過去。非未來非現在
等。一十二字。
無老死盡。彼上有亦字。
菩薩。彼
云菩提薩埵。
離一切顛倒夢想苦惱。彼云遠離
顛倒。
故知般若波羅蜜。彼並有多字。
是大明
呪。無上明呪。無等等明呪。
竭諦等四竭字。彼並
作揭。
僧莎訶。彼云薩婆訶。

  
  * 般若波羅蜜多心經一卷。唐玄奘第二譯

慈恩傳云。法師往蜀。見一病人。身瘡臰穢。衣服被
污。愍將向寺。施與衣服飲食之具。病者慚愧。廼授
法師此經。因常誦習。及往天竺。過莫賀延磧。古曰
沙河。上無飛鳥。下無走獸。是時顧影。惟一心但念
觀音菩薩及此經。逢諸惡鬼。奇狀異類。繞人前後。
及誦此經。發聲皆散。在危獲濟。實所憑焉。按太平
廣記。奘師西行至罽賓國。道險不可過。遇一老僧。
瘡痍膿血。牀上獨坐。口授多心經一卷。誦之。遂得
山川平易。道路開闢。虎豹藏形。魔鬼潛跡。從佛國
取經而歸。廣記引據唐人小說。當以慈恩傳為正。

宋王古法寶標目云。什奘二經。同本異譯。於六
百卷大般若中。此為要略。大義雖通全本。大部中
無。是枝派攝。非從彼出矣。
宋濂文句序云。大部
般若。合六百卷。撮其樞要。實惟心經。此經凡三譯。
今世所傳二百五十八言者。貞觀間三藏法師玄
奘所譯。攝須彌於毫芒。歛溟渤於涓滴。其神功浩
浩乎不可思議。是以歷代寶之。如摩尼珠。了空法
塵。聿依佛智。皆不出乎是經。雖法華十萬餘言。華
嚴四天下微塵數品。廣略固殊。旨義無二。奈何以
小德小智之見。解窮神極微之典。輕測真乘。妄談
般若也哉。

開元釋教錄。摩訶般若波羅蜜大明呪經一卷。(亦
云摩訶心經一紙。)般若波羅蜜多心經一卷。(亦云
般若心經一紙)。

大明南北二藏。並列如上二本。不載餘譯。
宋法
寶標目。貞元譯。有般若心經。普徧智藏般若波羅
蜜多心經。王古云。即是般若心經。與什法師奘法
師譯。小有增多。
至元法寶總錄。貞元續錄。普遍
智藏般若波羅蜜多心經一卷。宋天竺三藏達磨
戰濕羅譯。般若波羅蜜心經一卷。罽賓沙門般若
具利言等譯。右二經。與前大明呪般若心等經。同
本異譯。
祥符錄所記。梵本。般若波羅蜜多心經
一卷。宋三藏慈賢譯。梵本同上經一卷。唐天竺三
藏大廣智不空譯。右二經。同本異譯。
聖佛母般
若波羅蜜多心經一卷。宋天竺三藏施護譯。此經
與大明呪等四經。同本異譯。
按貞元巳後。是經
重譯者。皆是同本異譯。不空譯。見宋師會連珠記。
施護譯見　皇朝泐公注。諸譯皆具三分。與什奘
二譯異。施獲本標菩薩說經。則泐公所引證也。今
依宋元目錄次列貞元後諸譯之名。若慧燈記所
引酉夏蒙古翻本。及諸家所載五譯六譯者。文無
可徵。以俟續考。

** ○次列古今疏注

  
  * 唐華嚴宗主賢首國師康藏和尚略疏

宋贊寧高僧傳云。華嚴一宗。付授澄觀。著般若心
經疏。為時所貴。天下流行。復號康藏國師。是歟。

唐新羅崔致遠法藏和尚傳云。多心雖小不輕。疏
出塵中經義。注曰。般若波羅蜜多心經。多心屬上。
心是般若之心。略云多心。對下文法華字也。經文
止十四行。雖曰少小。理不輕視。又文雖少。義該八
部故也。華嚴說眾生智慧。如塵中有大經卷。心經
小如眾生心塵。疏出智慧廣大心義。
至元法寶
總錄。般若心經幽贊疏二卷。大慈恩寺翻經沙門
窺基撰。今與法華玄贊疏俱不傳。

宋乾道乙酉。玉峰華嚴法師師會。撰心經略疏連
珠記。萬曆中。續收入藏。元真覺大師文才。集心經
略疏會要。亦名慧燈記。會師廣引清涼諸文。才師
委釋賢首本疏。二家義趣不同。要皆略疏之鈔也。
蒙條治斯文。兼採二記。故竊自命曰小鈔。

  
  * 大明天界寺僧宗泐如𤣱奉　詔注解
  * 大明翰林學士承旨金華宋濂文句

其他疏解。摘入小鈔。隨文具列。此不煩書。
般若波羅蜜多心經略疏小鈔卷上
海印弟子　錢謙益　集

「○般若波羅蜜多心經略疏(并序)　翻經沙門法藏述

夫。以真源素範。沖漠隔於筌􂈤。妙覺玄猷。奧賾超於
言象。」

【連珠記云。真源者。即實相般若。無相真如也。清涼。
釋剎那際三昧云。即窮法真源。謂窮彼剎那。時相
都寂。則剎那無際。由達清淨真如。本無相故。素範
者。素。表無瑕。範。持自性。謂體若氷霜。性猶珠玉。在
煩惱泥。不改貞白。論云。如如體中。過恒沙染法。皆
悉空空無所有故。沖。曰深玄。漠。言廣遠。妙覺。即觀
照般若也。清涼云。離覺所覺。而盡覺故。奧賾者。謂
般若淵海。深而不可極也。大論云。智慧大海。唯佛
窮底。】

「雖真俗雙泯。二諦恒存。空有兩亡。一味常顯。」

【記云。以空假皆中。色空無寄。方經為此所宗。第一
義諦之真空故。
△會要云。以色即是空之空。為真
諦。以空即是色之色。為俗諦。言雙泯者。色即空。故
色泯。空即色。故空亡。言存者。謂即空之色。色雖泯。
而其相宛然。以相常存而即泯。故泯而恒存也。即
色之空。空雖泯而其性不失。以性恒存而即泯。故
泯而常在也。又色即空。而空存。亦空即色而色存。
以相即同時。故存泯齊立。空有等者。真諦故空。真
空也。俗諦故有。假有也。亦由相即。故雙亡也。空非
異有之空。有非異空之有。色空不異。水乳無分。故
曰一味。法界觀云。菩薩見空。莫非見色。見色莫非
見空。以二諦互融。故事理無閡。體即第一義真故。
故下疏云。令悟二諦中道故。
△記云。此二不二。存
泯同時。無性故緣生。空亡也。緣生故無性。有亡也。
空有俱亡。為一味法。
△肇公曰。此直辨真諦。以明
非有。俗諦。以辨非無。豈以諦二。而二於物哉。
△玄
鏡云。約融二諦義。初。會色歸空。明俗即是真。二。明
空即色。顯真即是俗。三。色空無閡。明二諦雙現。四。
泯絕無寄。明二諦俱泯。然色。是有中之別稱。通是
空有二門耳。】

「良以真空未嘗不有。即有以辨於空。幻有未始不空。
即空以明於有。」

【記云。前科二諦圓融。空有一味者。以幻有真空無
二。為中道故。清涼云。由無性故空。是空義。緣生故
空。是空所以。既是從緣生。無性故空。故曰真空。而
又不待壞彼差別法體。然後方空。是故真空未嘗
不有。又即此有法。緣生無性。便名真空。故云即有
以辨於空。緣生故有。是有義。無性故有。是有所以。
既是從緣無性之有。則此有常無自性。是故幻有
未始不空。又即此無性。舉體從緣而成於有。故云
即空以明於有。
△清涼云。言第一義空者。非無物
為空。乃即妙有之真空也。即色之空。方曰真空。亦
曰妙有。要皆即有之空。方為具德之空。幻有從緣
無性。如幻化人。非無幻化人。幻化非真。故云幻有。
亦名妙有。以非有為有。故名妙有。要皆即空之有。
方為具德之有。
△小鈔云。真空。未嘗不有者。圓成
實性。非實無故。竺法汰。立本無義。肇公破曰。情尚
於無。多觸言以賓無。未知非有。非真有。非無。非真
無也。幻有。未始不空者。依他起性。非實有故。支道
林立即色游玄義。肇公破曰。明色不自色。故雖色
而非色。此直語色不自色。未領色之非色也。】

「有空有。故不有。空有空。故不空。」

【記曰。有空下。即於幻有真空之上。各顯一中道義
也。初言有者。指幻法自體。即幻有上。非不有義也。
次言空有者。謂此幻法。從緣無性。即空之有。是空
家之有故。言空有。故不有者。以其舉體全空。無所
有故。即幻有上。非有義也。非有。非不有無二。是幻
有義。大品云。諸法無所有。如是有故。次云空者。指
真空上。非不空義也。言有空者。謂此真空。是緣生
無性之空。即有之空。是有家之空。故云有空。故不
空者。不待滅緣生。方為空故。全有之空。是不空故。
即真空上。非空義也。非空。非不空無二。是真空義。
經云。空。不空不可說。名為真空。中論云。無性法亦
無。一切法空故。
△清涼疏云。幻有。即是不有有。真
空。即是不空空。不空空故。名不真空。不有有故。名
非實有。非空非有。是中道義。】

「不空之空。空而非斷。不有之有。有而不常。」

【記云。不空不有。顯正也。非斷非常。揀非也。
△清涼
云。緣生無性故空。則非無見斷見之空。為真空也。
無性緣生故有。則非常見有見之有。是幻有也。
△
肇公曰。性常自空。故謂之性空。法性如是。故曰實
相。言不有不無者。非如有見常見之有。邪見斷見
之無耳。
△玄談云。雖空不斷。雖有不常。此即中論。
及智論文。且約空為真諦。有為俗諦者。空是即有
之空。故雖空不斷。斯則即俗之真也。不同始教。如
龜毛兔角。方說名空。雖有不常者。有是即空之有。
故此有非常。斯則即真之俗也。若有定是有。便墮
常見。故中論云。定有則著常。定無則著斷。是故有
智者。不應著有無。非斷非常。即是中道。
△影公中
論序云。然統其要歸。則會通二諦。以真諦故無有。
俗諦故無無。真故無有。則雖無而有。俗故無無。則
雖有而無。雖有而無。則不累於有。雖無而有。則不
滯於無。不滯於無。則斷見絕息。不存於有。則常見
氷銷。
△小鈔云。空有兩門。二宗迢然。清涼廣明。文
繁義博。賢首三對。囊括無遺。此是真空觀門。開宗
樞鑰。登高披圖。見一班矣。清涼云。即真即有。通會
二宗。即真之有。則法相宗。即有之真。是法性宗。兩
不相離。方成無礙。斯則賢首融通性相之樞鑰也。
學者詳之。】

「四執既亡。百非斯遣。般若玄旨。斯之謂與。」

【圭山云。會色歸空。無增益謗。明空即色。無損減謗。
色空無礙。無雙非戲論謗。泯絕無寄。無雙亦相違
謗。四謗既無。百非斯絕。巳當八部般若。無相大乘
之極致也。
△清涼云。今顯初門具德四句。一。真如
是有義。二。真性是空。三。真如亦有亦空。四。真性非
有非空。一重四句中更有四重四門。然執著成見。
取成四謗。若能不住。無分別智。徧入四句。則遠離
四謗。不滯空有。何行不成。又隨一句。則具餘三。若
隨闕者。則非具德。又云。為法之相。不出有無。設非
有非無。若有此者。亦不出有。若無此句。亦不出無。
但遣有無。萬法斯寂。
△起信鈔云。一異有無等。各
一四句。共成十六。又過現未來。各有十六。成四十
八。又巳起未起。各四十八。共成九十六。并根本之
四。都成百非。若以論下文。真如自性。非有相。非無
相。非有有相。非無無相。非有無俱相。例非一相非
異等十句。此十句。一一能生十使煩惱。亦成百非。

△記云。百非斯遣者。論曰。百非非非。千是非是。非
百非。背千是。非非中中。背背天天。演水之談。足斷
而止。審慮之量。手亡而住。可謂般若二諦。中道之
大宗也。釋摩訶衍論云。百非非。非非百。非非非。中
中云云。謂以非非。非去其非。故無非也。
△會要云。
此之空有。與肇論有無不同。彼論有無。隨世計說。
相因而生。故論云。若以有為有。則以無為無。密嚴
經云。要待於有法。而起於無見。如見牛有角。計兔
無角等。二諦收之。但俗諦耳。仁王經云。若取著一
二。若有若無。即世俗諦是也。此云即有之真空。即
空之幻有。與彼徧計所執。有無之理。居然異也。】

「若歷事備陳。言過二十萬頌。若撮其樞要。理盡一十
四行。」

【疏鈔云。如大般若者。如般若清淨。徧歷八十餘科。
遞為其首。成百餘卷。如清淨既爾。若以無生為首。
亦徧歷諸法。無性無相無得等。一二皆然。故賢首
云。若歷事備陳。言過二十萬頌。
△會要云。二十萬
頌。屬六百卷大部也。西域法。以頌定數。三十二字
為一頌。一頌為一數。故大部該二十萬頌。
△記云。
一十四行者。行即十七字之行耳。】

「是知詮真之教。乍廣略而隨緣。超言之宗。性圓通而
俱現。」

【廣略隨緣者。依起信云。以或有眾生以自力廣聞
而取解。亦以自力少聞而多解。又或因廣論而得
解。復以少文攝多聞而取解故。
△會要云。宗謂宗
旨。此所詮之性宗。在廣部詮量非增。在略部詮量
非減。一皆圓滿融通也。】

「般若心經者。實謂曜昏衢之高炬。濟苦海之迅航。拯
物導迷。莫斯為最。」

【會要云。昏衢高炬者。如仁王經。以般若喻於摩尼
大寶。體具眾德。乃至云。若于暗夜。置高床上。光照
天地。明如日出。苦海迅航者。則般若獨能為舟也。
若以六度共為舟。則施。為船底。戒。為船幇。忍。如板。
進。如櫂。定。如墜石。慧。如稍人也。】

「然。則般若。以神鑒為體。波羅蜜多。以到彼岸為功。心。
顯要妙所歸。經。乃貫穿言教。從法就喻。詮旨為目。故
言般若波羅蜜多心經。」

【會要云。依起信中。本覺般若體也。此體靈明。本自
神解。故云謂心體離念。離念相者等虗空界。無所
不徧。又云。有大智慧光明義等。若始覺。般若用也。
無知論曰。般若可虗而照。真諦可亡而知。萬動可
即而靜。聖應可無而為。皆神妙也今通詮二種。則
實相屬本。觀照屬始也。
△記云。肇公曰。然則智有
窮幽之鑒。而無知焉。神有應會之用。而無慮焉。神
無慮。故能獨王於世表。智無知。故能玄炤於事外。
經云。般若無知。無所不知。則觀照實相也。功者。用
也。謂漉人天魚。渡生死海。置涅槃岸。乃斯妙慧之
功用也。前巳廣敘所詮之經。此特顯能詮文字般
若。略能攝廣。是六百卷中之要妙。言是般若部中
之心。如人心藏。是一身之要也。般若。法也。心。乃喻
焉。心經為詮。般若為旨。結為題目矣。
△按遠法師
阿毗曇釋曰。阿毗曇心者。三藏之要領。詠歌之微
言。源流廣大。管綜眾經。領其宗會。故作者以心為
名焉。有出家開士。字法勝。以阿毗曇源流廣大。卒
難尋究。別撰斯部。凡二百五十偈。以為要解。號之
曰心。古師以多心目此經。即遠公阿毗曇義。淨覺。
力揀喻法。連珠記亦云。疏主順譯人之意。皆非通
義也。】

「○將釋此經。五門分別。一。教興。二。藏攝。三。宗趣。四。釋
題。五解文。

○初教興者。依大智度論云。如須彌山王。
非無因緣。非少因緣。令得振動。般若教興。亦復如是。
具多因緣。一。謂欲破外道諸邪見故。」

【記云。謂末伽黎等。廣起有無等見。行於理外。世尊
說般若等經。破實我法。化令入道。】

「二。欲迴二乘令入大乘故。」

【鹿園之器。方等彈呵。漸巳成熟。般若廣說諸法自
性皆空。引令入大。故大品云。若人欲得阿羅漢果。
當學般若波羅蜜等。
△會要云。天台判為通教。以
三人同修。如三獸渡河之喻。】

「三。令小菩薩不迷空故。」

【即下揀地前菩薩。有三種空亂意。】

「四。令悟二諦中道。生正見故。」

【信解真正。了悟中真。不執定實色空。方名正見。二
諦中道者。以是此經之所詮故。
△晉水云。前明緣
起。莫逾色空。幻色俗諦。真空真諦。二諦無礙。唯一
中道。
△玄談云。仁王雖有二諦。智照無二。涅槃本
唯一諦。解惑分二。昔人云。二諦並非雙。恒乖未曾
各。即其義也。生公云。是非相待。故有真俗名生。一
諦為真。二言成權矣。即涅槃經意也。】

「五。顯佛勝德。生淨信故。六。欲令發大菩提心故。七。令
修菩薩深廣行故。」

【記云。欲成勝行。故演斯經。以淨信大心。萬行之本。
又發三心。修十信。即是行故。佛德者。常等四德。及
佛地河沙真淨功德。同華嚴舉果歡樂生信心也。
以空宗言佛德空。多引此經無所得義。故疏云。顯
佛勝德。明佛德不空也。具如後文。大菩提心。即起
信信成就發心三種也。離相為深。隨相為廣。般若
具明二行故。】

「八。令斷一切諸重障故。九。令得菩提涅槃果故。」

【二障二果如下。】

「十。流至後代益眾眾生故。」

【會要云。後門發明利益。即前九相。後門是總。前九
是別。又此九益。總攝三聚。初。即邪定聚。二。三。不定
聚。以三中是十信初發心故。所見猶濫小故。四既
正見。乃至第九。是正定聚。故知大乘引攝無邊。三
聚普載。九類等運。非但一分半眾生而巳。】

「略說此十。具收彼意。令此教興。

○第二藏攝者。謂三藏之中。契經藏攝。二藏之內。菩
薩藏攝。權實教中。實教所攝。」

【記云。三藏經。律論也。經。非餘二故。二藏。聲聞菩薩
也。今非二乘故。佛說一大藏教。有就機方便權宜
說。有稱性決了真實說。今經決了真實。故云實教
攝也。教中權實多門。今依華嚴說。前二為權。後三
為實。以戒賢。智光。所判真諦之空。非第一義空。故
不攝此。准清涼云。般若離四句。何曾存空。般若不
壞四句豈無妙有。大品。仁王。理趣等經。皆屬終教。
般苦現前。即同智照無二。亦同頓教。大品云。一切
法趣色。即一切皆色。一中具一切。即事事無礙。般
若義該五教。即具圓矣。若約當經。顯詮分齊。疏文
依纓絡三觀釋經。當前第三。雙揀雙拂。真空現前。
不生不滅。無智無得。即當第四。前疏廣敘中道。下
文備彰相作相成。互存互泯。無礙自在。即當第五。
是故疏主判云。實教所攝。乃將今家五教後三。合
為一實也。
△會要云。今判此經實教攝者。揀前菩
薩藏中。含權實故。此宗空義。亦有判一分但空之
說。名曰始教。非約全部。以一經中。容有多教故。】

「○第三宗趣者。語之所表。曰宗。宗之所歸。曰趣。然。先
總後別。總。以三種般若為宗。一。實相。謂所觀真性。二。
觀照。謂能觀妙慧。三。文字。謂詮上之教。不越此三。故
以為宗。」

【記云。大論云。說智及智處。智智皆般若。曉公曰。此
中即顯三種般若。說智者。文字般若。及智處者。實
相般若。智智。即觀照般若。是三。皆此經之宗。古德
云。妙心湛然。無相而相。謂之實相。實相隨緣。為諸
法之真性。肇公曰。實相。法性。性空。本無。緣會。一義
耳。觀照。即正體。智等無相。離分別之慧也。或說五
種般若。不離此三。故云不越等。
△慈雲式師云。實
相。觀照。文字。異名而同體。不可思議智境。實相也。
不可思議智光。觀照也。不可思議智炬。文字也。】

「別。亦有三。一。教義一對。以文字教為宗。餘二義為趣。
二。境智一對。以真空境為宗。觀照智為趣。三。因果一
對。以菩提因行為宗。菩提果德為趣。」

【記云。一。深窮教海。意在見理成智也。二。諦觀正理。
意其破惑發智也。因行。即觀照妙慧也。果德為趣。
非佛德空矣。其通宗者。般若以無相為宗。含於始
頓實三教。今經。正當頓實。
△會要云。初。以能詮文
字為宗。以所詮實相觀照義理為趣。此則因文字
般若而悟實相等。故先以教為宗也。仁王云。一十
二分。皆如如文字。修文字者。不離文字。不著文字。
無文字相。非無文字。乃至是即名為修文字者。而
能得於般若真性等。
△泐師云。此經。以單法為名。
實相為體。觀照為宗。度苦為用。大乘為教相。單法
者。即般若波羅蜜多也。實相者。即諸法空相也。觀
照者。照見五蘊皆空。度苦者。度一切苦厄也。大乘
者。菩薩所行深般若也。按泐師此解。依台家五重
玄義。】

「○第四釋題者。般若波羅蜜多心經。亦有三對。

經題。般若波羅蜜多心經。

【疏】初。教義分二。謂般若心。是所詮之義。經之一字是
能詮之教。即能詮般若之經。是依義立名。」

【記云。謂般若心者。標舉也。是所詮之義者。判釋也。
判此題中。心。及般若等言。皆屬所詮之法。不空譯
云。菩薩有般若波羅蜜多心。名普遍智藏。乃至色
性是空。空性是色等。即心。是所詮法。明矣。圭山曰。
藏和尚。釋般若心經疏。作所詮義。釋心字。意云。般
若之心。是萬法之體。故云心也。會同堅實用。釋圓
覺妙心云。不同緣慮。集起之義。肉團麤淺。不必揀
之。故云所詮之義。經之云者。詮上般若心也。若心
作喻釋。即心經二字。能詮教也。即能等者。依所詮
義。立能詮名。依主釋也。】

「二。就所詮義中。法喻分二。謂般若等。是所顯之法。心
之一字。是能顯之喻。即般若內。統攝要妙之義。況人
心藏。為主為要。統極之本。」

【二就下。初。約所詮以指法。就上所詮義中。復取心
字。以喻能詮教勝。唯般若等。是所詮之法。故不言
所喻。復云所詮。是知實相。觀照。非所喻也。獨將一
十四行文字般若。為所喻。故言所引之喻。不言能
喻。心之下。二。嘆能詮以引喻。慈恩云。般若波羅蜜
多者。大經之通名。心經者。此經之別稱。般若之心
經也。草堂曰。亦作能詮教釋。意云。此半紙之經。是
六百卷之中也。即紇利陀耶。此云肉團心。引喻略
經。是大部之心藏。即文字般若。是所喻。心之一字。
是能喻也。況。譬也。譬此略經。唯談妙最。餘藏六腑。
喻廣說經。故云統極之本。】

「三。就前法中。有體用分二。謂般若是體。此云智慧。即
神悟玄奧。妙證真源也。」

【記云。就前法中者。即就前所詮法中。非所喻文字
般若中也。體用多門。略分三義。一。寂體。照用。則實
相。觀照。為體用也。二。權實二智。以照真。涉俗。分體
用也。三。直就大乘以明體用。則以當法包含為體。
運載功能為用也。此疏取到岸為用。證真為體。正
用第三。兼之前二。若以翻盡為用。照源作體。則通
用二三。該之第一。以無得無智之般若。會離性離
相之真源。故證而稱妙也。若以真源為實相。則般
若但目觀照文字。若約一法多名。理智互出。以無
智外之如。故真源即般若。亦無如外之智。故智慧
即真源矣。
△會要云。般若。智論翻為智慧。以性宗。
二法。總是般若之一心。非如法相。因中名慧。果中
名智。所以若智若慧。隨舉皆得。神悟。即觀照也。玄
奧者。所悟實相也。無知論云。實而非有。虗而不無。
存而不可論者。其唯聖智乎。妙證下。果證也。起信
說。至地盡位。以一念相應慧。頓盡無明。妙契心源。
成究竟覺等。真源。即實相般若。肇公曰。見法實際。
謂之般若。
△梁法彪發題云。云何智慧義。能知諸
法實相。是智義。能照諸法無生。是慧義。若有照有
得。不名智慧。無照無得。而本圓寂。是智慧義。】

「波羅蜜多是用。此云到彼岸。即由斯妙慧。翻生死過
盡。至真空之際。即揀不到岸之慧。故以為名。」

【記云。以到岸為用。正約運因成果也。一。由斯妙慧
者。運行令增也。二。生死過盡者。運惑令滅也。三。真
空際者。運理令顯也。即雜集三轉依義。一。心轉。真
性現故。二。道轉。行漸增故。三。斷轉。惑障滅故。又起
信云。破和合識。是轉滅。顯現法身。是轉顯。智淳淨。
是轉增。但小不次。
不到之慧。揀權小也。
△會要云。
生死。是此岸。煩惱。是中流。涅槃。是彼岸。此經色即
是空。何有自此岸到彼岸之異耶。問。菩薩未出生
死。應同二乘。答。菩薩悲智俱修。空有雙照。到與不
到。兩途一致。華嚴云。菩薩不住彼岸。不住中流。而
能運此岸眾生。到於彼岸。肇公云。諸法實相。謂之
般若。能不形證。漚和功也。適化眾生。謂之漚和。不
染塵累。般若力也。
△法彪云。波羅此言彼岸。蜜多。
此言度。又言到。言彼岸到者。葢是國語不同。云何
為到義。生死是此岸。涅槃是彼岸。煩惱為中流。以
無生慧。能證涅槃。未到云到。是體性能到。故名為
到。不見因有能到。不見果有所到。是為到義。】

「謂體即用故。法之喻故。義之教故。立斯名耳。」

【會要云。一。以體就用。般若即波羅蜜。持業也。二。法
喻兩殊。能所是別。即般若等之心。三。教義宛殊。能
所詮異。即般若等之經。皆依主也。若經字通餘。般
若當自。亦揀別依主。又法喻兩殊。相違釋也。】

「○自下第五解文。向下廣釋。此既心經。是以無序。及
流通也。」

【記云。慈恩云。錄大經妙最。別出此經。三分二序。故
皆遺闕。然。餘譯各具。
△會要云。應是結集聖人。安
不安也。】

「文中分二。初。顯了般若。後。即說呪曰下。明秘密般若。
何以辨此二者。謂顯了。明說。令生慧解。滅煩惱障。以
呪。秘密言。令誦生福。滅罪業障。為滅二障。成二嚴故。
說此二分。」

【會要云。問。何故不配報障。答。報由業招。業謝報亡。
如四諦中。斷集諦因時。苦諦之果自滅也。修顯生
福。歷文皆是。誦蜜生慧。在教尤多。
如華嚴四十二
字母。即皆般若。修此門者。現身之中。成就慧身。如
不空三藏。四十二字觀行中說。】

「就前文中。亦二。初。略標綱要分。二。從舍利子色不異
空下。明廣陳實義分。以義非頓顯。故先略標。非略能
具。故次廣釋。必前。是據行略標。後。即就解廣陳。」

【會要云。照五蘊空。度一切苦厄。是般若之大體也。
雖曰蘊空。謂異色空邪。即色空耶。此之空相。垢邪。
淨邪。如是義相。苟不廣釋。何能悟入。前是據行等
者。適公云。自在。與般若相應。名行也。後段。不別標
行。故唯生解出行。謂觀行。在觀心中。只須要見五
蘊皆空。一句之經。印持顯現。自能度一切苦厄也。

△記云。今經略分。則別譯序分之文。譯者之妙。巧
應秦人。而皆別相修多羅攝。略為廣本。亦本略收。】

「前中。有四。一。能觀人。二。所行行。三。觀行境。四。明能觀
利益。」

【文句云。第一節。言五蘊皆空。為一經之綱領。】

「今初。

【經】觀自在菩薩。

【疏】觀自在菩薩者。是能觀人名也。」

【清涼疏云。言觀自在者。或云觀世音。梵云婆盧枳
底。此云觀也。濕伐羅。此云自在。若云攝伐多。此云
音。梵本有二。故譯有二名。而法華云。觀其音聲。皆
得解脫。即觀世音也。若具文業攝化。即觀自在故。
彼中初。語業。稱名除七灾。二。身業。禮拜。滿二願。三。
意業。存念。淨三毒。今多念觀世音者。語業用多故。
又人多稱故。今取義圓。云觀自在。
△慈恩說十自
在。恐繁不引。
△西域記。阿嚩羅枳低溼伐羅菩薩。
唐言觀自在。合字連聲。梵語如上。分文散音。即阿
嚩盧枳多。譯曰觀。伊溼伐羅。譯曰自在。舊譯為光
世音。或觀世音。或觀世自在。皆譌也。
△證真鈔云。
諸經標名。唯大悲心陁羅尼。具云觀世音自在。
△
記云。不空譯云。菩薩白言。我欲於會中。說諸菩薩
普徧智藏。般若波羅蜜多心。蒙佛聽許。入慧光定。
照五蘊空。度苦厄等。
△泐注云。按施護譯本。世尊。
在靈鷲山中。入甚深光明。宣說正法三摩提。舍利
子。白觀自在菩薩言。若有人欲修學甚深般若法
門者。當云何修學。而觀自在。遂說此經。此經。即世
尊所說。大部般若之精要。故知菩薩之說。即是佛
說。】

「謂於理事無閡之境。觀達自在。故立此名。

又觀機往
救。自在無閡。故以為名。前釋。就智。後釋。就悲。」

【唐三藏云。觀有。不住於有。觀空。不住於空。聞名。不
惑於名。見相。不沒於相。心不能動。境不能隨。動隨
不亂其真。可謂無礙智慧也。
△記云。以觀不可分
之理。圓攝一塵中。本分限之事。全遍法界內。理事
圓融。廣大甚深三昧。自在三摩地時。解脫若斯。是
以從三昧起。如證而說。故云觀達自在。
△泐注云。
觀自在者。能修般若之菩薩也。菩薩用般若觀慧。
照了自心清淨。圓融無礙。此自行也。復念世間受
苦眾生。令其修習此法。改過遷善。離苦得樂。應時
往救。無不自在。此利他也。】

「菩。謂菩提。此謂之覺。薩者。薩埵。此曰眾生。謂此人。以
智。上求菩提。用悲。下救眾生。從境得名故。」

【文句云。菩提。云覺。薩埵。云有情。有情。則有眾生也。
眾生。云有情者。以草木有生。而無情。一切眾生。有
佛性者。皆有生而有情。菩薩。在有情中覺悟。故云
覺有情也。】

「【經】行深般若波羅蜜多時。

【疏】二。明所行之行。謂般若妙行。有其二種。一淺。即人
空般若。二深。即法空般若。今簡淺異深。故云行深般
若。」

【記云。妙行二者。即二空行也。人我執無處。所顯真
如。名人空。法我執無處。所顯真如。名法空。如。為所
顯。智。是能顯。二執空無。故名二空。太一云。人空。通
小乘。而未清淨。三乘方清淨。法空在三乘。而未清
淨。至一乘究竟清淨。
△清涼云。言甚深般若者。般
若。有二。一者是共。如云。欲得聲聞果。當學般若等。
法華亦云。一切諸法。悉皆空寂。無生無滅。無大無
小。無漏無為。如是思惟。不生喜樂。即共般若。
今悲
智雙運。理事齊觀。故其所發。即是不共。為甚深般
若。悲濟九類。而無所度。悲智相導。方為真實不共
般若。
△廣承云。共般若者。三乘同修。二乘之人。但
見於空。不見不空。鈍根菩薩。亦然。空。即偏真。是故
為淺。不共般若者。別圓菩薩所修。菩薩之人。不見
但空。但見不空空。即中道法界。故名深也。菩薩久
巳入實。將說此經。示為儀式耳。
△泐注云。行者。修
行也。深般若者。實相般若。非初心淺智者。所觀也。】

「言時者。謂此菩薩。有時亦同二乘人。入空觀。故法華
曰。應以聲聞身得度者。即現聲聞身等。

今非彼時。故
云行深時也。」

【記云。般若時。貫五三。教。詮權實對淺論深。旨該多
義。清涼引理趣大般若一段經文。初云。爾時世尊
依一切無戲論法。說如來之相。為諸菩薩。宣說般
若甚深理趣。輪字法門。謂一切法空。無自性故。一
切法無相。離眾相故。一切法無願。無所願求故。一
切法寂靜。永寂滅故。一切法無常。無常性故。一切
法無樂。非可樂故。一切法無我。不自在故。一切法
無淨。離淨相故。一切法不可得。推尋其相不可得
故等。鈔曰。此上顯性空理趣。有法不有。義當始教
空宗。次引經云。爾時世尊。復依一切住持藏法。如
來之相。為諸菩薩。宣說般若。一切有情。住遍滿甚
深理趣。勝藏法門。謂一切有情。皆如來藏。普賢菩
薩自體徧故。一切眾生。皆金剛藏。以金剛藏所灌
灑故。一切眾生。皆正法藏。一切皆依正語轉故。一
切眾生。皆妙業藏。一切事業加行依故。鈔曰。前。明
有法非有。後。明無法不無。非有非無。是中道理趣。
此則義通後三。實教理趣。今經實教。理當後義。故
云行深時也。
今於疏外。率愚。以助解。輙謂慧光三
昧。廣大甚深。窮法源底。當體難思。菩薩遊此。故云
行深。如理而證。照理究竟。當斯之時。乃曰甚深時
也。原夫經意。未必須俟揀顯。疏主循滎陽之請。順
譯人三乘宗旨。以大揀小。略顯一理耳。
△小鈔云。
諸宗抑般若。但為空教。恐謂菩薩空觀。亦同小乘
人空。疏主特為遮表。引法華以證成。正明菩薩此
觀。真空絕相。頓入華嚴法界。巳當八部般若無相
大乘之極致。故曰行深般若也。言時者。念劫圓融。
即是無時之時。亦兼破彼宗第二時。非真般若也。
會師料簡。疏主。狥請順譯。穿鑿師心。未敢聞命。
△
會要云。以別譯經中。是此菩薩告舍利子。說此法
門。故疏云。此菩薩有時亦同二乘人。入空觀故。以
同事攝化。現同類身。行同類行。如世尊引二乘機。
亦作無常等觀。等者。等取應以辟支佛身等。今非
彼時者。揀淺顯深。可知。】

「【經】照見五蘊皆空。

【疏】三。明觀行境。謂達見五蘊自性皆空。即二空理。深
慧所見也。」

【泐注云。照者。觀也。五蘊。色受想行識也。蘊者。積聚
也。空者。真空也。識。即心王。受。想。行。是心所也。色。獨
是色。餘四。皆心。
△記云。清涼曰。五蘊者。身心之異
名。行人。若不識身心真妄。何能懸契。不達真妄之
本。諸行徒施。是以菩薩。先入慧光大定。以離念之
明智。徹法之慧目。洞達五蘊自性。空無所起。當體
即如。然後。從三昧起。告鶖子曰。應如是學。故以達
五蘊空。為觀行境。然以深慧。觀蘊性空。對之起觀。
故名為境。若成般若。境即所行。清涼曰。如般若中。
雖有實相。為成智慧。所行境中。若能若所。皆是所
行。如諸菩薩行深般若。能觀所觀。皆所行矣。
△圭
山云。行境有二。一。是行家之境。唯行所到。非解境
故。二。行即是境。行分齊故。
△記云。清涼又曰。生死
之本。莫過人法二執。迷身心總相故。計人我為實
有。迷五蘊自相故。計法我為實有。智眼照知五蘊
和合。假名為人。一一諦觀。但見五蘊。求人我相。終
不可得。先觀色蘊。是觀身。了知堅則地。潤則水。煖
則火。動則風。觀餘四蘊。則是觀心。了知領納為受。
取相為想。造作為行。了別為識。依此身心。諦觀分
明。但見五蘊。求人我相。終不可得。名為人空。若觀
一一蘊。皆從緣生。都無自性。求總相不可得。則五
蘊皆空。名為法空。是以照五蘊。而二空理現。
△宗
鏡云。問。既以聖教正理比知。巳生勝解。欲入聖位。
緣何境界。親證修行。答。但了人法二空。即入此觀。

△佛海證云。照見。乃能觀之智。五蘊。乃所觀之境。
以一切眾生。色心常現前故。止觀。初觀陰境。意取
此也。大莊嚴法門經云。五陰體性。即是諸佛體性。
菩薩雖現五陰煩惱。不與五陰煩惱和合。體性無
染故。菩薩雖現五陰生死。教化眾生。知一切法。無
去來故○禪要經云。見自心性。名之曰照。
○智證
傳云。華嚴十萬偈。而十地品第六地。唯論十二緣
生者。三苦巳成之軀也。首楞嚴。披剝根境詳矣。而
其終。特言五蘊。亦三苦巳成之軀也。佛曰。吾之法
妙。不出眾生日用。使學者。於凡夫身實證耳。永嘉
曰。明識一念之中五陰者。謂歷歷分明。即是識陰。
領納在心。即是受陰。心緣此理。即是想陰。行用此
理。即是行陰。穢汙真性。即是色陰。此五陰者。舉體
即是一念。一念者。舉體全是五陰。歷歷見在一念
之中。無有主宰。即是人空慧。見如幻化。即是法空
慧。予。觀永嘉之談五蘊。如駭鷄犀杭。四面視之。其
形常正。益以證明般若經。照見五蘊皆空之旨。】

「【經】度一切苦厄。

【疏】四。明利益。謂證見真空。苦惱斯盡。常得遠離分段
變易二種生死。證菩提涅槃究竟樂果。故云度一切
苦厄也。」

【記云。一切苦厄。二死收盡。今見真空。度巳盡矣。清
涼曰。乘人空觀行。出分段生死。永處涅槃。乘二空
觀行。雙照人法二我。畢竟空無所有。則離諸怖畏。
度一切苦厄。出變易生死。名究竟解脫。
△晉水云。
菩提智果。覺法樂也。涅槃斷果。寂靜樂也。照而常
寂。心安如海。
△泐注云。苦厄者。五苦八苦。世間諸
苦也。菩薩照五蘊空寂。離生死海。復憫在迷眾生。
顛倒妄想。受諸苦惱。故說此般若法門。令其修習。
皆得解脫也。
△紫栢云。五蘊。為萬苦根株。千殃之
本。眾生未能空此。縈纏苦厄。如蠶作繭。於百沸湯
中。頭出頭沒。絲無斷日。菩薩既斷蘊絲。故得空色
兩融。智慧並運。若事若理。譬庖丁解牛。無物迎刃。
故得自在。
△會要云。證菩提下。即二轉依果。轉煩
惱為菩提。轉生死為涅槃也。究竟者。窮極義。無上
義。亦畢竟義。以二果超於因地。出過二乘。一得永
得故。對前苦厄。故曰樂果。酬因曰果。亦遂也。則行
華先敷。果道後遂耳。
△泐注云。上乃結集別序。下
段。是菩薩答舍利子所問。】

「○上來略標竟○自下第二。明廣陳實義分。於中有
五。一。拂外疑。二。顯法體。三。明所離。四。辨所得。五。結歎
勝能。初段。文有四釋。一。正釋小乘疑。二。兼釋菩薩疑。
三。便顯正義。四。就觀行釋。」

【文句云。第二節。詳言五蘊皆空。】

「【經】舍利子。色不異空。空不異色。色即是空。空即是色。
受想行識。亦復如是。」

【△玄鏡云。色。是法相之首。五蘊之初。故諸經。凡欲
說空義。皆先約色。如大般若。從色巳上。種智巳還。
八十餘科。皆將色例也。會玄云。舉要而示。則六道
眾生。及十方諸佛菩薩。二乘人等。五蘊。十二處。十
八界也。
△圭山觀門注云。雖有空色二字。本意唯
歸於空。以色。是虗名虗相。無纖毫之體。故修此觀
者。意在此故。第三色空無閡門中。舉色為首。云空
現。舉空為首。不言色現。還云空不隱也。是故雖有
空色無礙。但真空觀。不言真空妄色觀。私謂。圭山
此義。是空觀要門。華嚴云。菩薩得如是十空三昧
門為首。百千空三味。皆悉現前。此杜順真空觀門。
相傳之宗旨也。故於唱經之初。特標此文。】

「【疏】初中言舍利子者。舉疑人也。」

【舍利。是鳥名。此翻為鶖鷺鳥。以其人母。聰悟迅疾。
如彼鳥眼。因立其名。是彼之子。連母為號。故曰鶖
子。是則母因鳥名。子連母號。】

「聰慧第一。標為上首。故對之釋疑也。」

【記云。異譯經云。佛在鷲山。與大比丘眾。滿千百人。
今特告之。故曰上首。下科釋菩薩疑。不指疑人。即
鶖子也。鶖子等。皆是巳在三乘中。太一曰。舍利弗。
身在佛法中。當聰明位。又曰。其位在於熟悟頓教。
義通初教。又迴心聲聞。約本。則名聲聞。據現學法。
則名菩薩。
△按泐師云。聰慧第一。為眾請問。故菩
薩呼而告之。文句則云。佛呼舍利而告之也。】

「○一。正釋小乘疑者。彼疑云。我小乘有餘位中。見蘊
無人。亦云法空。與此何別。今釋云。汝宗蘊中無人。名
蘊空。非蘊自空。是則蘊異於空。今明諸蘊自性本空。
而不同彼。故云色不異空等。又疑云。我小乘中。入無
餘位。身智俱盡。亦空無色等。與此何別。釋云。汝宗即
色非空。滅色方空。今則不爾。色即是空。非色滅空。故
不同彼。以二乘疑。不出此二。故就釋之。」

【記云。初。舉疑。彼聞大乘說法空理。而生此疑。有餘
者。太一云。有餘身智故。(會要云。謂二乘無學。巳斷
三界九地見思二惑。餘有苦依身在故。)見蘊無人
者。蘊中無我。顯人空故。彼正疑與大乘法空無別。
今釋之曰。床上無人。床固非無。蘊中無人。蘊豈空
耶。今明下。以經遣也。
△會要云。由修我空。推求蘊
中。實無主宰。故云空也。如云舍空。見舍中無人主。
舍非空也。非蘊自空者。二乘計諸法從緣生。故為
實有。未達從緣故空之理。故色等諸蘊。與空兩異。
以諸蘊由緣而生。蘊性自無。豈同汝宗。蘊中無人
為法空乎。
△記云。無餘者。太一曰。無餘身智故。同
數滅無為為體。此位身智俱盡。無色心等蘊。故今
釋之曰。汝小乘㭊色觀。色盡方空。大乘體色觀。色
即是空。非滅色明空。如始教說。今則下。以經遣也。

△玄鏡云。滅色明空。謂如穿井。除土出空。要須滅
色。今正揀此。故中論云。先有而後無。是即為斷滅。
然外道二乘。皆有斷滅。外道斷滅。歸於大虗。二乘
斷滅。歸於涅槃。故肇公云。大幻莫若於有身。故滅
身以歸無。勞勤莫先於有智。故絕智以淪虗。又云。
智為雜毒。形為桎梏。故灰身滅智。撥喪無餘。若謂
入滅。同於太虗。全同外道。故楞伽云。若心體滅。不
異外道斷見戲論。故今文云。不即斷空。
△會要云。
云以二乘等者。以此部兼被小故。天台云。般若名
帶。帶小說大故。】

「○二。兼釋菩薩疑者。依寶性論云。空亂意菩薩。有三
種疑。一。疑空異色。取色外空。今明色不異空。以斷彼
疑。二。疑空滅色。取斷滅空。今明色即是空。非色滅空。
以斷彼疑。三。疑空是物。取空為有。今明空即是色。不
可以空取空。以斷彼疑。三疑既盡。真空自顯也。」

【清涼疏云。三種空者。地前空亂意菩薩。有三種疑。
一。疑空滅色。取斷滅空。此失空如來藏。即損減也。
二。疑空異色。取色外空。三。疑空是物。取空為有。鈔
云。寶性論第四。若散亂心。失空眾生者。謂初發心
菩薩。離空如來藏義。以失變壞物修行者。名為空
解脫門。此名何義。初發心菩薩。起如是心。實有法
可滅。後時得涅槃。如是菩薩。失空如來藏修行。又
有人。以空為有物。我應得空。又生如是心。離色等
法。別更有空。我應修行。彼人不知空。然般若經中
四句。正遣此三空疑。一。疑空滅色。故以色即是空
遣之。二。疑空異色。故以色不異空。空不異色遣之。
三。疑空是物。今明空即是色。故非別有空也。
△會
要云。論說有四種人。不識如來藏。如生盲人。一。凡
夫。二。聲聞。三。緣覺。四。初心菩薩也。初心者。意在十
信位中。下云。散亂心無定力故。亂意菩薩者。彼云。
散亂心失空菩薩。謂初心散亂。失空如來藏。疏一
疑。即彼論第三義。二疑。即彼論第一義。三疑。即彼
論第二義。
△小鈔云。准法界真空觀門云。言真空
者。非斷滅空。非離色空。即有明空。亦無空相。故言
真空。四門十句。不離三義。清涼玄鏡。初二門八句。
以法揀情。重重委釋。總結三門。則曰。既揀三種不
正之空。故第四句。說真空也。賢首此疏。以二門八
句。束歸於遣空亂意之三疑。遣初疑。即觀文非離
色空也。遣次疑。即觀文非斷滅空也。遣後疑。即觀
文即有明空。亦無空相也。空有斷滅。三相俱空。即。
離。形。顯。不揀自破。此中色即是空。是第一會色歸
空門。空即是色。是第二明空即色門。色不異空。空
不異色。是第三空色無礙門。故結成曰。三疑既盡。
真空自顯。清涼亦云。離此三過。方曰真空清淨法
界。良以入初觀人。揀顯多文。恐煩觀智。故柬歸三
門。使學者可得其門而入也。
言三疑既盡者。并蕩
盡小乘計執之餘疑。如奔流逕刃。一盡都盡。無別
有疑可盡也。言真空自顯者。巳洞開行人逈絕之
後觀。如初日照山。一顯都顯。無別有真可顯也。下
科既云。便顯正義。便顯之言。躡上釋疑而來。所謂
遮照同時也。會師於此。重煩料揀。謂滎陽熟聞譯
旨。疏主曲狥初機。後順本宗。方為正釋。斯則又多
乎哉。君子闕如者矣。
別在緣起。智者請詳。
△按玄
鏡。引十地經云。有。不二。不盡。此一句經。揀三亂意
空。以有。揀斷滅空。以不二。揀異色明空。以不盡。揀
空為有。不謂有體盡滅。清涼鈔引論云。云何取此
自性空。有。不二。不盡。如是取。此句。顯離三種空攝。
一。離謗攝。二。離異攝。三。離盡滅攝。云有者。即初離
謗攝。不謂斷滅。如兔角故。言不二者。即離異攝。不
謂異此空智。更有異空。言不盡者。離盡滅攝。不謂
有彼此自體。彼此轉滅故。今疏中。一。疑空異色。即
二離異攝。二。疑空滅色。即一離謗攝。三。疑空是物。
正取三離滅盡攝。賢首列三疑。以順經文。故與論
文不次。又清涼別解云。謂空不礙於色。明空非色
外。遣第一疑。謂無定實色。舉體即空。非斷滅故。遣
第二疑。謂空尚無色。豈有體耶。況色中無空。空定。
無體。以空中無色。遣第三疑。此文次第如疏。而第
三明空中無色。則兼攝第四泯絕門。皆發明空色
同如之妙。不嫌於互異也。】

「○三。便顯正義者。但色空相望。有其三義。」

【記云。經說色空相即。互無異者。良由具此三義故。
清涼曰。緣起之事。與性空之理。二互相望。有乎三
義。由此三義。成於理事無礙。
△清涼疏云。離此三
空。即見自性本空。空如來藏。鈔云。論先列三病。即
返問辨非。後列三名治之。即順問彰是。
論云。自體
空者。可如是取。如兔角耶。不也。可如是取。異此空
智。更有異空耶。不也。可如是取。有彼此自體。彼此
轉滅耶。不也。此返問彰非也。經云。有不二不盡。上
論先舉所揀。以經對治。即順問彰是也。初離謗攝
者。即取三空亂意中。第一亂意。會同經文。下之二
攝。例此可知。第三攝有二釋。疏言此明非滅有體
之智。成有體之空者。由論云。彼此自體故。以空為
此。智為彼。既離盡滅。故非滅有體之智等。疏言亦
非空有物。可轉滅者。即第三釋。前釋雙就智空上。
論盡滅。
今就空上論盡滅。正順上第三。謂空為有
謗。不要約智論有也。離此三空下。結成正義。初二。
是有。後義。非有。自互相違。何成正義。故說正義。智
相是有。智性說空。今此智空。由有三德。離上三謗。
由空義故。與智非一。由前二義。與智非異。非一非
異。是中道故。故此真空。是智之體。體相無二。為智
之相。是同相也。同相。即是空如來藏。空如來藏。即
性淨涅槃。其體一耳。
△小鈔云。觀文云。三疑既盡。
真空自顯。清涼云。離此三空。即見自性本空。空如
來藏。良以初亂意菩薩。以不了知空如來藏。執三
種空。此論所列之三病也。明色空相即三義。遣三
種疑。此對治之方也。上之三疑。所治之病也。下之
三義。能治之方也。清涼鈔曰。上論先舉所揀。以經
對治。今疏。乃分其能治所治。兼經對釋。於義易了。
賢首於是中。開拂疑顯義二科。其章門一也。會師
結彈。謂於大乘中。顛倒推求。及起疑惑等。實非疏
主。及經宗旨。既不知列病遣疑。對治應有次第。又
不知離空見性。遮顯本自同時。明背疏文。兼違觀
義。未知何取。造此曲說。蒙。是以力辨之。
△會要云。
詳下釋意。以色屬事。則該通依他徧計之事。以空
為理。即真空實相之理。理事交徹。故云不異。及㸦
即也。此三如是次第者。由初相害。空色兩分。然後
依此以辨無閡。由真空幻色。兩無閡故。所以全體
相作也。】

「一。相違義。下文云。空中無色等。以空害色故。准此。應
云。色中無空。以色違空故。若以互存。必互亡故。」

【會要云。初空中無色者。謂色舉體渾是盡色之空。
故空現而色亡。諸法皆然。故云等也。觀文。真理奪
事。及真理非事。皆此義也。以空下。出所以。事虗而
理實。故如水奪波。波相自盡。準此等者。以空例色。
謂空舉體渾是盡空之色。故色存而空隱。觀文。事
能隱理。及事法非理。皆此義也。以色下。出所以。㸦
存下。謂存空。則色亡。存色。則空泯也。然相違義。約
空色非一義說也。
△小鈔云。此疏中釋成空色三
義。印前顯後之文也。是中具含第二觀門。統收五
對之義。觀文。疏義。淺深碩異。今鈔依文列敘。而結
文。則統論焉。
○今初。一。相違義者。依觀文。即真空
觀。初一二門。雙揀色空之文。彼初文云。三。色不即
空。以即空故。何以故。以空中無色。故不即空。會色
無體。故即是空。次文云。前約空中無色揀。此正反
前。應云色中無空故。空中無色。有理有文。色中無
空。文理俱絕。圭山注云。有理者。真空絕相故。水中
現火相時。水中必無故。有文者。經云是故空中無
色無眼界等。此文正雙揀空色。而空中無色。即攝
泯絕無寄第四門也。清涼疏鈔。結釋三空義云。三。
相違義。以體非有。故無可盡。安謂空為有耶。即三
離異滅釋。貼釋上文。明空即是色。遣第三疑空是
物疑也。若據玄鏡則云。色空相望。總有三義。一。相
成義。二。無礙義。三。相害義。廣如第二理事無礙觀
中。今文含有三。連珠記。清涼循文委釋。辭句全同
略疏。末文云。即理事無礙中。五六九十四門。記主
遂以理事十門。貼釋色空。無復二門次第。此觀疏
諸文。淺深之大凡也。下之二義。例此可知。
○清涼
云。真空必盡幻有。以若不盡幻有。非真空故。是相
害義。以事攬理成。遂令事相無不皆盡。唯一真理。
平等顯現。以離真理外。無有少事可得故。如水奪
波。波無不盡。般若中。是故空中無色等。】

「二。不相閡義。謂以色是幻色。必不閡空。以空是真空。
必不妨幻色。若閡於色。即是斷空。非真空故。若閡於
空。即是實色。非幻色故。」

【會要云。色不礙空。亦色不異空也。以色等緣生。相
即假有。性即真空。故名幻色。幻色本虗。豈礙空耶。
空不礙色。亦空不異色。謂真空與幻色。不相妨礙
故。若礙下。對揀。初。揀斷空。謂滅色所顯。如穿井見
空。若礙於空下。揀實色。然色等諸法。本非真實。由
情不了依他性空。依名取著。謂為實相。由此色空
相礙。今了色等幻妄。從緣無性。當體無非真空。故
不相礙也。此揀。如法界觀初門廣示。
○小鈔云。觀
文云。第三色空無礙觀者。謂色舉體是真空故。色
不盡而空現。空舉體不異色故。空即色而空不隱。
故無障無閡。為一味法。圭山云。先標無閡所以。下
出無閡之相。謂若色是實色。即閡於空。空是斷空。
即閡於色。今既色是幻色。故不閡空。空是真空。故
不閡色也。會玄云。空色無礙觀。即般若云。色不異
空。空不異色。此皆用初觀。第三門釋成也。清涼鈔
云。二不相礙義。是故不異。異則有礙於空。定性有
故。空礙於有。定性無故。既不相閡。故非色外別更
有空。故離異攝。此依第二離異攝。遣上文疑空異
色疑也。若據玄鏡。即云第三色空無礙觀。正明無
礙義。二無閡義。即具足理事無礙十門也。
○清涼
云。真空必成幻有。以若礙幻有。非真空故。是相作
義。及無礙義。謂事無別體。要因真理而得成立。以
諸緣起。皆無自性。由無性理。事得成故。如波攬水
而成立故。亦是依如來藏。得有諸法故。幻有必不
礙真空。以幻有必自盡。令真空徹現故。是不相礙
義。亦相作義。謂由事攬理故。則事虗而理實。以事
虗故。全事之理。挺然露現。如由波相虗。令水露現。】

「三。明相作義。謂若此幻色。舉體非空。不成幻色。是故
由色即空。方得有色。故大品云。若諸法不空。即無道
無果等。中論云。以有空義故。一切法得成。真空亦爾。
准上應知。」

【會要云。三。相作義等者。望下各用。故云直釋。若此
下。反顯。舉。徧也。謂色心等法。渾體即是真空。方得
成色等。是幻色也。由色下。順明。由色即空故。方得
成幻色也。此乃體色即空。知色是幻。大品下。引證。
道。即萬行。意云諸法若實。則凡聖迷悟。不可移易。
以無實故。所以捨迷就悟。背凡向聖。趨道證果也。
中論大同。此則依法顯空也。真空亦爾者。例空作
色也。將上幻色字。改真空字即了。又色若非空。凡
夫徧計。空若非色。小乘斷見。今幻色真空相作。始
為大乘正理也。
○小鈔云。觀云。初一。色不即空。以
即空故。何以故。色不即斷空。故不是空也。以色舉
體是真空也。故云以即空故。良由即是真空。故非
斷空也。是故言由是空。故不是空也。第二明空即
色觀。但翻云。斷空不即色。以真空必不異色故。上
以空望於色。而成相作。色望於空。作義亦然。故曰
真空亦爾也。清涼鈔云。一。相作義故。離初謗攝。謂
若無智。則無有空。若無真空。智不成立故。若諸性
不空。即無道無果。故中論云。以有空義故。一切法
得成。故論經云有。能離謗攝。既空能成有。豈待滅
智。方說空耶。此依論經有字。第一離謗攝。遣上文
疑空滅色疑也。若據玄鏡。即云前二相即。亦相成
義。第三色空無礙。正明無礙。今第四觀。即相害義。
相害。相泯故。雖有此三。意俱顯於真觀耳。清涼云。
真空必盡幻有。是相害義。即真理奪事門。真空必
成幻有。是相作義。及無礙義。即依理成事門。幻有
必覆真空。是相違義。亦事能隱理門。幻有必不礙
真空。是不相礙義。及相作義。亦事能顯理門。此則
三門五對。全彰無礙。所謂圓通無寄。為一味法也。

△今按觀文。第二事理無礙觀中。通標十門。即別
束十門。以成八字。八義之中。束為五對。五對之中。
又束為三義。十門開合。為入理事法界之詮門。今
略疏釋成空色。標列相害。不相閡。相作。三門。即取
五對中所收之三。葢巳束而又束矣。初。相害門。顯
空中無色。色中無空。於三空門。遣空滅色疑。為離
異滅攝。於本觀。即攝第四泯絕無寄。相害相泯義。
於理事無礙觀。即攝五六九十四門。亦互存互亡
義也。二。不相閡門。顯色不異空。空不異色。於三空
門。遣空異色疑。為離異攝。於本觀。則正明色空無
礙。雙揀雙顯義。於理事無礙觀。則正明二門無礙。
而初二門中。鎔融理事。正通顯無閡之體相也。三。
相作門。顯色即是空。空即是色。於三空門。遣空滅
色疑。為離謗攝。於本觀。剋指會色歸空。明空即色。
於理事無礙觀。則真空初二門。皆是相成相作。即
具含理事三四二門也。然而法界鈎鎻。巳通攝理
事十門。疏義鋪舒。終不出真空一觀。其故何哉。良
以炬火重關。門無廣陿。崇臺祕鑰。樞有淺深。約此
三義為門。以生觀智。空色同如。行起解絕。真空絕
相。理極於斯。若夫理事十門。真空三義。後先映望。
理具文含。賢首於此文。但指空色。不標理事。於次
文。但略標存泯四義。不配列理事十門。所謂不以
第三色空無礙。濫於第三事理無礙觀者。良以章
門觀網。不容錯互故也。夜摩偈讚疏云。若約相成。
二門峙立。若約相奪。二相寂然。雙照此二。非即非
離。若說一者。離之令異。若云異者。合之令同。善須
得意。勿滯於言。清涼明五對。收歸不即不離。前四。
明事理不離。後一。明事理不即。此中三義。終始鎔
融。理正如此。】

「○是故真空。通有四義。」

【會要本云。二。空色各開四義。真空望色。通有四義。
以空望色四義中。則空為自。色為他。
△記云。是故。
躡上之辭。由上三義無礙。故令真空妙色。各具四
義。而成空色圓通。當知此經所詮。即色之空。即空
之色。各具四門三義。雙存雙泯。逆順隱顯。具德自
在。無濫始教空宗。所詮真諦之空也。
△會玄記。約
理望事。即真空四義。理望於事。以理為巳。以事為
他。約事望理。即妙有四義。事望於理。以事為巳。以
理為他。】

「一。廢巳成他義。以空即是色故。即色現空隱也。」

【會要云。初句標。以空下。釋。由空即色。故唯色非空
也。空體真故。但可云隱。不可云盡。如經眾生現。而
法身不現等。】

「二。泯巳顯他義。以色是空故。即色盡空顯也。」

【幻色本虗。故可言泯。泯猶盡也。故云色盡。由色即
空。故唯空非色也。】

「三。自他俱存義。以隱顯無二。是真空故。謂色不異空
為幻色。色存也。空不異色名真空。空顯也。以互不相
閡。二俱存也。」

【隱。即初門。顯。即二門。今第三門。空色兩存也。疏即
舉經以釋。】

「四。自他俱泯義。以本體相即。全奪兩亡。絕二邊故。」

【何以俱泯耶。由二相即。互形奪故。何者。由色即空
而色亡。非有邊也。空即色而空隱。非空邊也。此四
句。通釋經中色空即異四句。初二門。單用相即二
句。以明廢泯。第三。用不異二句。以顯俱存。第四。雙
用相即二句。以彰兩亡。
△玄談云。真空四義。一。廢
巳成他義。即依理成事門。二。泯巳顯他義。即真理
奪事門。三。自他俱存義。即真理非事門。四。自他俱
泯義。即真理即事門。由其相即。故得互泯。又由初
及三。即事徧於理門。以自存故。舉體成他。故徧他
也。
△會玄云。理既廢巳同他。事對誰立。故亦泯也。】

「色望於空。亦有四義。一。顯他自盡。二。自顯隱他。三。俱
存。四。俱泯。並准前思之。」

【會要云。四義中。色為自。空為他。初二。二句。㸦顯㸦
隱。隱自者。謂色相元虗。見色唯㸦。故云隱也。如見
波是水。覩器渾金。隱他者。謂色相宛然。事能隱理
也。準前等者。但色空㸦舉為異。可例前說。亦以初
二及四。釋經中色空二即。初二門。單用二句。以明
隱顯。第四。齊用二句。以釋雙亡。第三。用不異二句。
以辯俱存。意易可了。故云思之。問。前空望於色中
第一句。何異色望於空第二句。以廢巳隱他。皆真
空故。成他顯自。皆幻色故。色望於空中第一句。何
異空望於色中第一句。以隱自泯他。皆幻色故。顯
他顯巳。皆真空故。俱空色互先。成此四義。亦何太
殊。俱存俱泯。尤一貫之。答曰。深有所以。謂初四義
中。雖成他泯他。即是色望於空中。顯自隱自。仍屬
空望色。後四義中。雖隱自顯自。即是前門泯他成
他。仍屬色望空。俱存俱泯。體義似同。亦所望異故。
故前後四句。各有由致。理非重併。釋經四句。意義
方周。
△玄談云。妙有四義。一。顯他自盡義。即事能
顯理門。二。自顯隱他。即事能隱理門。三。自他俱存
義。即事法非理門。四。自他俱泯義。即事法即理門。
又由初及三。即事遍於理門。以自存故。而能顯他。
故徧他耳。】

「△是則幻色存亡無閡。真空隱顯自在。合為一味。圓
通無寄。是其法也。」

【玄鏡云。故約幻有存亡無閡。真空隱顯自在。故逆
順自在。無障無礙。
△清涼云。存亡隱顯。於中二意。
一者結上。空中無色。亡也。不礙色故。存也。舉體即
空。非斷空故。兼存亡也。存亡約色。隱顯約空。空理
真常。不可言亡。而色存。則空隱。色亡。則空顯。此唯
約會色歸空以說。若兼第二不礙現色。是明空即
色觀。論存亡隱顯者。色即是空。則色亡空顯。空即
是色。則空隱色存。然。皆即亡即存。即隱即顯。故云
自在。即總結第三空色無礙觀。其泯絕無寄。在下
釋文。
△又云。相違是存。相害是泯。然。存上有不存
之義。泯上有不泯之義。若唯泯。無不泯。則色空俱
亡。無可相即。以不全泯故。雖相即而色空歷然。若
唯存。無不存。則色空各有定性。不得相即。由有存
不存故。雖歷然而得相即。以體虗故。
△記云。是則
者。承前之語。由色。有顯他自盡等。不思議玄奧之
德。故能或存或亡。無有障礙。具德之空。或隱或顯。
逆順自在故。即幻有之真空。即真空之幻有。圓妙
融通。無有異相。故曰合為一味。圓通無寄。是所詮
之法。故經云色不異空。空不異色等也。若依此釋
斯經分齊。正當圓中同教。於中若唯取雙存。義當
終教。唯取俱泯。則當頓教。若欲屬當經文。如前所
引玄鏡二義。亦當終頓。疏主合五教後三。判為一
實。其宗旨全具於此。
△會要云。色中四句。不出存
亡。初二句。㸦即以顯存亡。第三。㸦不相異。唯存非
亡。第四。相即㸦奪。唯亡非存。無礙者。謂存不礙亡。
亡不礙存。正存即亡。正亡即存。真空四句。不出隱
顯。謂初門。廢巳顯他。次門。泯他顯巳。第三。㸦不相
異。唯顯非隱。第四俱泯。唯隱非顯。自在者。欲顯即
顯。欲隱即隱。法無留礙。故云自在。幻色生滅。可言
存亡。真空體實。俱云隱顯。若色則存亡一致。若空
則隱顯無殊。若色空相望。則二㸦相即。二㸦不異
皆一味也。然。色云無礙。空云自在。但㸦變文耳。存
亡。亦可云自在。隱顯。亦可云無礙。此則圓通無寄
也。】

「○四。就觀行釋者。有三。」

【會要云。前解諸義。就色空法上。以明玄妙。未會心
觀。故今云爾。前即解也。此即行也。】

「一。觀色即空。以成止行。觀空即色。以成觀行。空色無
二。一念頓現。即止觀俱行。方為究竟。」

【還原觀云。起信云。若修止者。對治凡夫。住著世間。
能捨二乘怯弱之見。若修觀者。對治二乘。不起大
悲狹劣之見。遠離凡夫不修善根。止觀兩門。共相
成助。不相捨離。若不修止觀。無由得入菩提之路。
依此義故。要修止觀。起六觀者。依前五門。即觀之
止。而起即止之觀。理事無礙。法如是故。定慧雙融。
離分齊故。
△記云。觀色即空。色是外塵。觀之即空。
論謂止一切境界相。即經第三句。觀空即色。論謂
分別因緣生滅相。即經第四句也。空色無二。即二
不異句也。
△會要云。空色無二者。止觀齊修也。以
二句相望。同時㸦即。成此俱修也。一念頓現等者。
謂一念齊照。空色兩融。即止。而觀照歷然。正觀。而
寂然無相。現非前後。故云頓也。止觀等運。定慧均
融。自能流入薩婆若海。故云究竟。】

「△二。見色即空。成大智而不住生死。見空即色。成大
悲而不住涅槃。以色空境不二。悲智念不殊。成無住
處行。」

【記云。論曰。觀一切法。自性無生。離於妄見。不住生
死。智也。觀一切法。因緣和合。業果不失。起於大悲。
修諸福德。攝化眾生。不住涅槃。悲也。色空下。二不
異句。即悲之智。觀彼即生之空。即智之悲。以化即
空之生。隨順法性。不住二邊。故云成無住處行。
△
清涼云。即智之悲。故樂住生死。即悲之智。遠離輪
迴。有悲無智。即墮愛見。有智無悲。即滯二乘。無智。
不能觀空。無悲。不能起行。大智自利。導凡。大悲利
他。樂小。此二相導。成無住道。】

「△三。智者大師。依纓絡經。立一心三觀義。一。從假入
空觀。謂色即是空故。二。從空入假觀。謂空即是色故。
三。空假平等觀。謂色空無異故。」

【記云。天台云。有次第三觀。一心中三觀。從假入空
觀。亦名二諦觀。從空入假觀。亦名平等觀。二空觀
為方便。得入第一義諦觀。此名出纓絡經。一心三
觀者。出釋論云。三智實在一心中得。只一觀而三
觀。觀於一諦而三諦。故名一心三觀。乃至此觀成
時。證一心三智。準此。即三觀之名。本出瓔珞。論以
一心融之。名一心三觀。論本於經。人承於論。故曰
依纓絡經。文中初觀。會色歸空。次觀。明空即色。後。
即空色無礙。泯絕無寄。中道第一義諦觀也。清涼
云。空如不二為真空。不壞假名。即為假觀。合上空
假。為中道故。又玄鏡云。若約三觀就心經者。色不
異空。明俗不異真。空不異色。明真不異俗。色空相
即。明是中道。即上四句。為空假中之三觀也。二祖
配經不同。則知經意融通。無定法耳。
△疏鈔引台
教云。言從假入空者。謂觀因緣假有之法。皆是空
寂。云何知空。若云色者。唯五根五境。及無表。此十
一色。合成色蘊。故色蘊空。又於此中。一一推徵。謂
一眼色。從八微生。假合成色。㭊至極微。都無實色。
故曰色空。此藏教也。若云因緣所生。而無自性。舉
體即空。不須㭊破。故淨名云。色性自空。無色滅空。
體達此色。有染即空。故云體法明空。有通教起也。
言從空入假者。即三觀迤邐。故成別教。謂先觀真
諦。本來空寂。出觀入俗。涉有化生。淨佛國土等。故
云從空入假。由入俗故。又多流散。次觀中道。動寂
無二。遠離空有動寂二邊。三觀不在一時。故名別
教。言三觀一心中得。有圓教起者。即空即假即中。
雖三而一。雖一而三。三種皆空者。言思道斷故。三
種皆假者。但有名字故。三種皆中者。即是實相故。
但以空為名。即具假中。悟空即悟假中。餘亦如是。

△小鈔云。此中依台教安立三觀。謂空假中三觀。
即色空無異等三句。賢首。清涼。配文不一。皆是真
空觀中。觀網交羅。故玄鏡云。雖有三觀。意明三觀
融通。為真空耳。近師。有專依一心三觀。委釋全經
者。此亦認賢首之一漚者也。
○上來初段四釋科
竟。次下。重列別釋色空等四句諸文。
○淨名經。喜
見菩薩云。色。色空為二。色即是空。非色滅空。(肇論
引云。非色敗空)色性自空。如是受想行識。識空為
二。非識滅空。識性自空。於其中而通達者。是為入
不二法門。肇曰。色即是空。不待色滅。然後為空。是
以見色異於空者。則二於法相也。
○肇論曰。經云。
(大品習應品文)色不異空。色不異色。色即是空。空
即是色。若如來旨。觀色空時。應一心見色。一心見
空。(空色殊照。故各一心)若一心見色。則唯色非空。
若一心見空。則唯空非色。然則空色兩陳。莫定其
本也。(真空幻色。本自不二。今既各說。故失不二之
本也)是以經云。非色者。(牒上即色明空義)誠以非
色於色。(經說真空。即幻色故。)不非色於非色。(上非
色。是真空。下非色。是斷空。不說真空。是離色。滅色故)
若非色。(空也)於非色。(離色滅色)太虗則非色。(牒上
非理也。若離色。唯太虗離色耳)非色何所明。(出過
也。斷滅之空。無知無用。非修非證。何必辨明)若以
非色(真也)於色。(幻也)即非色不異色。非色不異色。
色即為非色。(色空不二。為經正義。經文初句。簡實
也。次句。簡斷空。後二句。一念雙簡。得智用者。則事不
異理。理不異事。事理互融。空有雙照矣)。
○肇公寶
藏論曰。夫以相為無相者。即相而無相也。故經云
色即是空。非色滅空。譬如水流。風擊成泡。即泡是
水。非泡滅水。夫。以無相為相者。即無相而相也。故
云空即是色。色無盡也。譬如壞泡為水。水即泡也。
非水離泡。夫。愛有相。畏無相者。不知有相即無相
也。愛無相。畏有相者。不知無相即是相也。是故無
相。及有相。一切悉在其中矣。
○宗鏡云。法界觀真
空門。一。色即是空者。以色舉體全是真空。不是即
于此斷空也。以即真空故。謂即於心體離念之真
空也。以色等本是真如一心。與生滅和合。名阿棃
耶識等。而為能變。變起根身器界。即是此中。所明
色等諸法。故今推之。都無其體。故舉體歸於真心
之空。不合歸於斷滅之空。以本非斷空之所變故。
斷空。則是虗豁斷滅。無知無用。不能現於萬法。如
鏡外之空。非同鏡內之空。色相宛然。求不可得。謂
之空。又凡是色法。必不異真空。以諸色相。必無性
故。是故色即是空。既非滅色取空。離色求空。又不
即形顯色相之空。又不離形顯無體之空。故即真
空若不即色相。即無遍計所執。不離無體。即是依
他緣起。緣起無性之真理。即是圓成。二。明空即色
者。真空必不異色。故云空即是色。何以故。凡是真
空。必不異色。以是法無我理。非斷滅故。是故空即
是色。若離事求空理。即成斷滅。今即事明無我無
性。真空之理。離事何有理乎。以真如不守自性。隨
緣成諸事法。則舉空全色。舉理全事。又真如正隨
緣時。不失自性。則舉色全空。舉事全理。三。空色無
礙者。謂色舉體。全是盡色之空。故。色盡而空現。空
舉體不異。全盡空之色。即空即色而空不隱。是故
看色。無不見空。觀空。無非見色。無障無礙。為一味
法。如舉眾波全是一水。舉一水全是眾波。波水不
礙同時。而水體挺然全露。如即空即色。而空不隱。

△又云。觀色一法。小乘。見是實色。不說性空。初教
見此色從緣所成。必無自性。即空無所有。如波歸
水。終教。見色空無礙。以真空不守自性。隨緣成色。
即是幻色全賴空成。即此賴空之色。虗相無體。恒
自性盡而空現。是故色即空而常泯。空即色而常
存。要由自盡之色。方是空色。成色之空。乃是真空。
舉體互融。無有障閡。如水入波。
△泐注云。色即四
大幻色。空乃般若真空。眾生由迷真空。而受幻色。
如水之成氷也。菩薩修般若觀慧。照了幻色即是
真空。其猶融氷為水。然色之與空。其體無殊。故曰
色不異空。空不異色。如氷不異水。水不異氷。色即
是空。空即是色。如氷即是水。水即是氷。此乃一經
之要。般若之心也。
△文句云。色不異空者。明色乃
幻化所為。必不礙空。若礙於空。即是實色。非幻化
矣。
空不異色者。則空乃一真顯露。必不妨色。若礙
於空。即是斷空。非真空矣。此言色空不相礙也。
色
即是空者。明非色滅空也。空即是色者。明不可以
空取于空也。此言色空無二也。真空。如大圓鏡。應
物現形。而鏡中初無其物。故曰真空未嘗不有。即
有以辨於空。幻色。如泡影電雲。當其出現。何嘗無
像。一剎那頃。變滅歸空。故曰幻有未始不空。即空
以明於有。受想行識等。具云受不異空。空不異受。
受即是空。空即是受等。此文。是結例諸法也。
○小
鈔云。約觀門言之。色即是空。空即是色。是初二會
色歸空。明空即色二門。
色不異空。空不異色。乃第
三空色無閡門。則觀門有次第也。
約觀理言之。凡
是色法。必不異空。是故色即是空。凡是真空。必不
異色。是故空即是色。則觀理無歷別也。若約消文
言之。應云。云何色即是空。以色不異空故。云何空
即是色。以空不異色故。今經文四句。不依次者。意
明真空圓觀。同時頓起之義耳。永明宗鏡。合清涼
圭山之說。委釋觀文。最為詳密。今師則曰。既云不
異。巳是相即。重言即是。以示絕待。拘文滯義。講習
相仍。一則倒置觀門。標深為淺。二則測量觀理。揀
圓成別。夫。言即是之深於不異者。此今人制科習
氣。推解深經。斯以摶黍博金錢耳。能龍不免。矧餘
人乎。
△一切法體。不出有無。清涼有其三義。一者。
謂世俗幻有之相。相本自空。勝義真空之理。理常
自有。此約當體以明。即今經色即是空。空即是色
也。二。謂有。是空有非常有。斯有未甞不空。空。是有
空。非斷空。則空何嘗不有。此明即有是空。即空是
有。二諦交徹成一。即今經色不異空。空不異色也。
三。謂空有。有空。體一名殊。名殊。故真俗互乖。迢然
不雜。體一。故空有相順。冥然不二。一與不一。不即
不離。鎔融無礙。此則色空相即。空色不異。巳具足
泯絕無寄。真空絕相之玄旨。以觀門自有次第。義
不頓彰。至後門。而方顯。故仁王般若經云。於諦常
自二。於解常自一。通達此無二。真入第一義。菩薩
智契其源。所以逈絕無寄。而善修安立也。】

般若波羅蜜多心經略疏小鈔卷上

般若波羅蜜多心經略疏小鈔卷下


「○第二。顯法體。於中有二。先總。後別。今初也。」

【文句云。第三節。言五蘊空相。無生滅等。以足第二
節之意。
△小鈔云。上來經文。正明真空觀中。會色
明空無礙三門。
自下。方顯泯絕無寄。玄鏡曰。不生
不滅。乃至無智亦無得。真空觀備矣。】

「【經】舍利子。是諸法空相。

【疏】初中言是諸法空相者。謂蘊等非一。故云諸法。顯
此空狀。故云空相。」

【記云。蘊等。謂三科七大等法。空狀者。即第一義空。
形相體狀也。不同角峯垂𩑶之相。負重致遠之性。
內為性。外為相也。良以真空隨緣而現諸法。要在
緣中。方顯空理。故約諸法而明空相。
△泐注云。空
相者。真空實相也。菩薩復告舍利子云。既了諸法
當體。即是真空實相。
△會要云。是。此也。蘊等者。等
取一切染淨依正。相者。狀也。真空相。即以不生不
滅等為相。
△紫栢云。此空相。照見五蘊之空也。
△
廣承云。是諸法者。略則指上五蘊。廣則十界法也。
空相者。實相也。經云。無相不相。名為實相。無相者。
無生死相也。不相者。不涅槃相也。生死涅槃俱盡。
常寂滅相。故名為空。不二不異。離虗偽顛倒。常樂
我淨。即空假中。故名實相。經云。觀一切法空如實
相。即此意也。】

「中邊論云。無二有此無。是二名空相。言無二者。無能
取所取有。言有此無者。有能取所取無。是二不二。名
為空相。」

【記云。探玄云。一。遣妄。二。順真。又初。會性本無。二實
相不滅。又前了其不有。後證其不無。故云無二有
此無。是二名空相也。清涼曰。無妄法之有。有妄法
之無。然有無有二。一。定性有無。二真空妙有。無妄
法之有。則無定性之有。非斷無矣。有妄法之無。是
真空之無。便為妙有。是故若舉妄取真。則妄有真
空。如三論說。若空有對辨。則妄空真有。如涅槃明。
無能取所取有者。則無妄法之有也。有能取所取
無者。則有妄法之無也。故曰。遂令緣起之相。相無
不盡。無性之理。理無不現。
△會要云。中邊論。彌勒
菩薩所說。疏中隨釋。即世親長行。若順彼宗。能所
二取之無。唯在徧計。性宗。及此宗。則依他分別。既
虗妄故。亦成空也。然賢首引此。正取空相為證耳。
二。即有無。不二者。以依他虗妄法中。立二有取。及
二無取。故知非定有二。定無二。此為空相也。】

「○二。別顯中。有三對六不。然。有三釋。一。就位釋。二。就
法釋。三。就觀行釋。

【經】不生不滅。不垢不淨。不增不減。」

【記云。經明六不。而中論云。不生亦不滅。不常亦不
斷。不一亦不異。不來亦不去。此明八不。清涼曰。欲
明不生不滅。含義無盡。略舉八不。然。不生等。佛法
之體。正教之要。義味無盡。釋有多門。略伸一兩。是
以賢首。清涼。約境行通別。以釋斯義。破法顯理。此
為最要。中論曰。不生不滅。巳總破一切法。又六八
十不。若約顯義無盡。則經論異出。不必更會。若言
展轉相因㸦成。由不來去。得非一異。由不生滅。得
不斷常。會亦無違。】

「【疏】初。就位釋者。一。不生不滅。在道前凡位。謂諸凡夫。
死此生彼。流轉長劫。是生滅位。真空離此。故云不生
不滅也。」

【記云。道前。謂見道前也。從外凡雜染眾生位說。論
曰。為本際無邊。煩惱藏所縛。從無始來。生死趣中。
生滅流轉。名眾生界。是生死位。第一義空。性非生
滅。故經。以不不之。疏言。真空離此等。
△會要云。道。
即一切因修之行。非屬無漏聖道。道前。即目十信
巳前。以信位。亦治業垢故。下引法界論。詺此為染
位故。凡夫。謂羣生也。十信巳前。教緣未值。不識修
行。惑業相因。果報流轉。無始及今。故云長劫。真空
等者。空為能離。生滅所離。如來藏中。無起滅故。問。
但云空相。寧非但空。答。若唯但空。空訖諸法。不辯
空相。既以不生等為相。即空後不空。中道無性之
理也。故云真空離此等。】

「二。不垢不淨者。在道中菩薩等位。謂諸菩薩。障染未
盡。淨行巳修。名垢淨位。真空離此。故云不垢不淨。」

【記云。道中者。見修二道。十地位中也。又以十地說
為見修。故云菩薩等位。此約能所。治障行以分淨
垢。疏主曰。巳斷障。故名淨。斷未盡。故名垢。又修起
淨德名淨。淨德未圓。猶帶障。故名垢。又異前位。故
名淨。異後位。故名垢。真空離此。故經不之。
△會要
云。淨行為治。對染名淨。則信位十善淨行。治十惡
染故。乃至金剛心位。覺生相無明之垢。故云垢淨
位也。】

「三。不增不減者。在道後佛果位中。生死惑障。昔未盡
而今盡。是減也。修生萬德。昔未圓而今圓。是增也。真
空離此。故云不增不減。」

【記云。道後者。究竟位也。今盡者。習氣亦盡也。今圓
者。福智圓滿。最極淨也。此皆染淨相翻。緣修若此。
性覺真空。不容有是。故總不之。首楞云。如何是中。
更容他物。
△會要云。生死惑障。即根本無明業相
也。此相微細。非地盡境界。唯佛智覺了。故云今盡。
起信云。根本業不相應染。依菩薩地盡。入如來地
能離故。修生等者。謂始覺修生功德。即微細相大。
起信云。真實識知義。常樂我淨義等。究竟始覺時。
方得圓滿。故曰今圓。】

「又佛性論中。立三種佛性。一。道前。名自性住佛性。二。
道中。名引出佛性。三。道後。名至得果佛性。佛性惟一
就位分三。今真空無異。亦就位分異。又法界無差別
論中。初。名染位。次。名染淨位。後。名純淨位。皆同此也。」

【記云。天親菩薩造佛性論。彼論第二卷。第三顯體
分。三因品云。佛體性有三種。三性所攝。義應知。三
種者。所謂三因。三種佛性。三因者。一應時因。二加
行因。三圓滿因。三種佛性者。應得因中。具有三性。
一。住自性性。二。引出性。三。至得性。清涼曰。住自性
性者。謂道前凡夫位。引出性者。從發心以上。窮有
學聖位。至得性者。無學聖位。疏主又曰。自性住佛
性者。雜染眾生位中。有垢真如。引出性。菩薩位。垢
淨真如。至得性。即無垢真如。真空等者。就前三位。
故有生等。性空覺明。無若干也。
△會要云。道前。名
自性住者。彼論云。一。自性住佛性者。謂道前凡夫
位。釋曰。謂正因佛性。處於染中。性恒不變故(真如
之理。自性常住無有改變。即是一切眾生。本有佛性)。
道中名引出佛性者。彼云。從發心巳上。窮有學
聖位。謂此位中。以有緣了二因。令性增長。而顯發
故(佛性雖具必假修習定慧之力。方能引發本有之
性)。道後名至得者。在無學聖位。以前二位中。雖得
而非至。果位得極。方名至也。故知道前。可名應得。
乘如實道。來成正覺時。乃至得也。今真空無異者。
以真空。與佛性。體一名殊耳。法界無差別論。堅慧
菩薩造。彼云。復次此菩薩心。無差別相故。不淨位
中。名眾生界。於染淨位。名為菩薩。寂靜位。名為如
來。亦大同也。】

「△二。就法釋者。謂此真空。雖即色等。然。色從緣起。真
空不生。色從緣謝。真空不滅。又隨流不染。出障非淨。
又障盡非減。德滿不增。此生滅等。是有為法相。翻此。
以顯真空之相。故言空相也。」

【玄鏡云。謂空若是物。則有生滅。若有盡滅。則有生
起。今法空相。不生不滅。豈有有耶。故云是諸法空
相。不生不滅等。
△記云。一者。珠現青黃。而珠不生。
青黃遽亡。而珠不滅。二者。如華華空。空不生華。華
去空澄。空不加淨。三者。德本不生。真空本有。湛然
不生。其何增耶。障本不滅。妄惑本空。滅無可滅。將
誰減耶。此生滅下。是會總。諸識熏習故。妄心分別
故。有色等生。是故皆為有也。真空離此。故翻破彼。
空顯相也。
△會要云。此中文含縱奪。此真空雖即
色等者。縱也。然色下。奪也。以色生時。緣會而起。空
非緣會。如何生耶。因緣離散。色從緣滅。空非緣離。
如何滅耶。故肇公云。如其真有。有則無滅。譬之空
華。依空生滅。空非生滅也。此生滅等者。結也。上之
三對。皆有為相。翻此三對。是真空相。略寄三對。顯
此空相。三對遮非。空境何相。莫因解了。住此相中。
故法界觀。真空絕相云。此語。亦不受也。
○次下。通
釋三對六不。
○大品云。佛言。舍利弗。是諸法空相。
不生不滅。不垢不淨。不增不減。是空法。非過去。非
未來。非現在。是故空中。無色無眼耳。乃至無苦集
滅道。亦無智亦無得。無須陀洹。無須陀洹果。乃至
無辟支佛。無辟支佛果。無佛。亦無佛道。菩薩摩訶
薩。如是習應。是名與般若波羅蜜相應。
○智論云。
若法不生不滅。如虗空。云何有垢有淨。譬如虗空。
萬歲雨不濕。火燒不著。煙亦不著。所以者何。本自
無生故。菩薩能如是觀。不見離是不生不滅法。有
生有滅。有垢有淨。以善修習諸法實相故。若魔欲
破。為欲破空。空則無破。若有增益。如幻如夢。何所
增益。是故說不增不減。
△孤山云。色不異空。故不
生。空不異色。故不滅。色不異空。故不垢。空不異色。
故不淨。色不異空。故不增。空不異色。故不減。生死
即涅槃。故不生。涅槃即生死。故不滅。煩惱即菩提。
故不垢。菩提即煩惱。故不淨。結業即解脫。故不增。
解脫即結業。故不減。
△古雲云。法既常寂。妄自奚
生。不受一塵。故日空相。空一切妄。亦名實相。昔則
不生。今則無滅。煩惱非垢。涅槃非淨。處聖不增。在
凡不減。究竟平等。徧一切處。作是觀者。即同諸佛。

△泐注云。實相之體。本無生滅。既無生滅。豈有垢
淨。既無垢淨。豈有增減乎。
△小鈔云。清涼言事無
生中。前四不增。正顯無生。後之不減。亦即無滅。法
本不生。今則無滅。以初攝後。皆曰無生。佛性論。三
性品云。如來約分別性。說本來無生忍。約依他性
故。說自性無生忍。約真性故。說惑垢苦本性無生
忍。則三性三無性。皆歸攝於不生一義。晉水云。楞
伽說一切法不生。中論。不生為論宗體。疏亦曰。無
生。為佛法體。諸經論中。皆詮無生之理。故知六不。
八不。觀門中。以不生為宗要也。】

「○三。就觀行釋者。謂於三性。立三無性觀。」

【疏鈔云。此明於三性上。修三無性觀。三性者。一。徧
計所執性。二。依他起性。三。圓成實性。三無性者。一。
相無自性性。二。生無自性性。三。勝義無自性性。偏
言無性者。向真性上。說無性故。亦是古名。並從簡
耳。】

「一。於徧計所執性。作無相觀。謂彼即空。無可生滅。」

【言所執無相觀者。所執。即徧計所執。無相。即相無
自性性觀。由彼體相。畢竟無故。如虗空華。繩上蛇
故。鈔云。一。顯無相觀者。正修三無性中。初無性也。
一。離所取者。所取。即徧計所執也。言知於情有者。
即徧計中二義。謂情有。理無。今知情有。即是理無。
則知此性。即無相也。如迷木見鬼者。如人夜行。雲
月朦朧。見一杌木。以無月光。情懷怖畏。而生鬼想。
眾生亦爾。行生死夜。妄想浮雲。蔽於慧月。覩緣生
法。不了性空。謂有定性。如生鬼想。鬼。喻徧計。木喻
依圓。若了知鬼。是因迷有。則知所執定性之法。皆
由妄情。是人名為妄識所執。故名悟人。如實知鬼。
知鬼本無者。約法云。知妄所執。理本是無。但是依
圓。為舉體是木。則見依圓。故名見木。故知妄本是
真。則鬼是木。見佛則清淨。名為見木。二。離能取者。
以所取空故。如若見鬼。即不見木者。有妄執之見。
如若見鬼。故則為垢。不是依圓。名不見木。執有定
性。不見依圓之實。名未為見木。離於鬼見者。謂離
於定性執見。則是圓成之實。方名為見木。
△會要
云。徧計者。六七二識。於自他境。無我法中。執實我
法。故唯識云。此徧計所執。自性無所有。】

「二。於依他起性。作無生觀。謂依他染淨。從緣無性。」

【二。緣起無生觀者。緣起。即依他起性。亦名緣起性。
言無生者。即生無自性性觀。此如幻事。託眾緣生。
無始妄執。自然性故。鈔云。次明緣起無生觀者。依
他。二義。一。幻有。二。無性。從分別生。釋依他義。依他
因緣而得生故。分別即他故。二。無性者。知世皆無
生。無生。即無性也。
△會要云。從緣無性者。謂無自
性生。但從緣起。生即無生。故云無生。又因無力。緣
無力。皆無能生之義。能生之因。尚無力生。況所生
之法乎。十地論云。因無生。緣生故。緣無生。因生等。
因修此觀。妙契無生。蛇鬼既泯。繩杌亦亡。世出世
法。何染何淨。以皆無性故。】

「三。於圓成實性。作無性觀。謂前二不有。而非減。觀智
照現。而不增。又在纏出障。性無增減。」

【三。圓成無性觀者。圓成。即圓成實性。言無性者。即
勝義無自性性觀。謂即勝義。體有。相無。法性本清
淨。故是體有。如空無相。故是相無。由遠離前。徧計
所執我法性故。鈔云。三。明圓成無性觀。謂成有二
義。一。體有。二。相無。體有。即是相無。相無。即是體有。
欲言其有。即相無故。欲言其無。即性有故。
△會要
云。圓。謂圓滿。成。謂成就。實。謂真實。即真空也。前二
不有者。謂於此性中。都無徧計依他之法。亦非減
也。觀智等者。因修前觀。名相兩虗。即名相而見圓
成之理。亦不增也。】

「又妄法。無生滅。緣起。非染淨。真空。無增減。」

【記云。此直就當性說。徧計性者。性本自無。何有生
滅。
緣生。即無性。無性即空。奚染淨有。覺明空海而
為虗空。平等本性。孰增減耶。】

「以此三無性。顯彼真空相。」

【疏鈔云。唯識云。即依此三性。說彼三無性。初。則相
無性。次。無自然性。後。由遠離前所執我法性。故三
種三性。不相去離。然。法相宗。三性。則有性。三無。則
無性。有無義殊。若法性宗。此二三性。有無無礙。互
奪雙亡。皆悉自在。此一念之心。剎那起時。即具三
性。三無性六義。謂一念之心。是緣起法。是依他起。
情計有實。即是徧計所執。體本空寂。即是圓成。即
依三性。說三無性。故六義具矣。若一念心起。具斯
六義。即具一切法矣。以一切真俗萬法。不出三性。
三無性故。
△玄鏡云。既非滅色異色。不即不離。故
即真空。空非色相。無徧計矣。緣生無性。即依他無
性。無性真理。即是圓成。故此真空。該徹性相。】

「○第二明所離。然真空所離。歷法多門。統略有四。一。
法相開合門。二。緣起逆順門。三。染淨因果門。四。境智
能所門。今初也。」

【記云。然真等者。真空。是能離。妄法之真如也。所歷。
乃所離。定實有性。蘊等妄染之法也。統略有四。廣
說則大經所例。八十餘科皆清淨等。
法相開合者。
則蘊界處。隨根開合也。
△文句云。第四節。言空中
本無五蘊。及處界等諸法。以終前三節之義。】

「【經】是故空中無色。無受想行識。無眼耳鼻舌身意。無
色聲香味觸法。無眼界。乃至無意識界。」

【泐注云。是故。承上文而言。此真空實相之中。既不
可以生滅垢淨增減求之。故總結云。無色。無受想
行識等。無。即空也。既無五蘊。亦無六根六塵。此空
十二入也。既無十二入。亦無十八界。十八界者。六
根六塵六識也。乃至者。上舉眼界。下舉意識界。舉
其始末。而略其中也。】

「【疏】初是故空中者。是前不生不滅等真空中故。無色
等者。彼真空中。無五蘊等法。」

【有本云。無色等蘊一切法故。】

「此就相違說。故云無也。理實皆悉不壞色等。以自性
空。不待壞故。」

【有本云。由色等法。自性本空。不待壞故。】

「下並準知。」

【文句云。空中之空。即空。相之空。謂真空也。
△記云。
是故下。會經意。良以第一義空無性。故空蘊等諸
法。定實有性。是故此中無彼等法。此就下。會中道。
即前相違義也。今云無者。以空害色。故中無色也。
不壞色者。即不相礙。相作義也。以空是真空。不妨
幻色故。自性等者。由從緣故有。有來即無。故不待
壞。今謂但顯空理。未曉全即妙有也。
△會要云。無
色等者。世間三科中離蘊法也。皆悉不壞者。雖相
違㸦非。法亦不壞。以法性自空。不待壞故。肇公云。
豈待宰割以。求通哉。
△智論。問曰。人皆知空中無
所有。不生不滅。不垢不淨。不增不減。無一切法。佛
何以分別說五眾等諸法各各空。答曰。有人雖復
習空。而想空中。猶有諸法。如行慈人。雖無眾生。而
想眾生得樂。自得無量福故。以是故。佛說諸法性
常自空。非空三昧。故令法空。如水冷相。火令其熱。
若說言以空三昧故。令法空者。是義不然。
△又云。
色與空相違。空來則滅色。云何色空中有色。譬如
水中無火。火中無水。性相違故。有人言。色非實空。
行者入空三昧中。見色為空。以是故。言空中都無
有色。受想行識亦如是。佛重說因緣。若五眾與空
異。空中應有五眾。今五眾不異空。空不異五眾。五
眾即是空。空即是五眾。以是故。空不破五眾。
△清
涼云。性。主於內。相。據於外。若一空者。彼一不空。若
得意者。此二相成。謂由從緣無性。名為性空。故令
體相無不空寂。即相空也。此以性空。成於相空。由
諸相蕩盡。是故空中無色。無受想行識。方顯法性
本自空耳。此以相空。成於性空。故二空相成。云不
二也。又說性空。總有三義。一。法無定性名空。則相
未空。二。法之真性本空。則相亦未空。三。若說從緣
無性。故名為空。則一切法性自空矣。非推之使空。
則悟真如。成正智火。一。正智。二。如如。既有正智。決
無妄想。了得如如。名相則隱。雖不壞相。當體即空。
理奪於事。無不蕩盡。是故空中無色等法。】

「此中五蘊。即合色為一。開心為四。」

【會要云。合色者。以色有十一。謂五根六塵也。開心
者。謂略相說。色心二位。今依心法。開成四蘊。受想
行三。即心所法。識。即心王。
△記云。五陰章曰。問。蘊
義云何。答。諸所有色。去來現在。內外細麤。遠近勝
劣。彼一切略說色蘊。積聚義故。如貨財積聚。乃至
識蘊。此問顯得名也。又苦相廣大。故名為蘊。如經
純大眾苦蘊集故等。又問。蘊義云何實有。幾時實
有。為何異故。觀實有耶。答。此餘根境。是實有義。一
切皆實有。為捨執著實有故。觀察實有此蘊義。聲
聞。即實。初教。即空。終教。即如。頓教。不可說。一乘。即
法界。】

「二。無眼等者。空無十二處。十二處。即合心為一半。謂
意處全。及法處一分。開色為十半。謂五根五境為十
處。及法處一分。」

【會要云。無眼等者。離十二處也。處者。生門義。是生
識之門故。亦游義。是識所游處故。合心為一半者。
對前開四。故今云合。以六根中。意全是心故。及法
處一分者。意所取境。名之為法。法處有四。一。心所。
二。不相應行。三。無為。四。無表色。今指心所一分。故
云半也。開色為十半者。對前合色為一。故云開也。
謂色聲香味觸。及眼耳鼻舌身。全為十。言半者。即
法處中無表色。
△記云。處章云。十色界。即十色處。
彼不言半。略也。章問曰。處義云何。答。識生長門義。
是處義。當知是種子義攝。
△佛海云。舊云十二入。
言六根六塵。互相涉入。新云十二處。言內根外塵。
各有處分。行者日用。照此根塵。體即般若。頓空圓
覺。故言無也。
△文句云。眼耳鼻舌身意。謂之六根。
猶草木之有根也。亦謂之六入。根。則主內而言。入。
則主外而言。眼見為色塵。耳聞為聲塵。鼻嗅為香
塵。舌嘗為味塵。身染為觸塵。意著為法塵。是為六
塵。如沙塵之障蔽也。根塵和合。為十二處。處。所也。
言各有所在也。】

「三無眼界等者。空無十八界。十八界中。即色心俱開。
准上可知。釋此三科。具如對法等論也。」

【會要云。色心俱開者。謂開色為十半。如前。開心為
七半。即六識為六。意根。及法處心所也。
△記云。界
章云。云。何建立界。謂色蘊即十界。眼等五根界。色
等五境界。及法處一分。受想行識。即法界一分。識
蘊七識界。謂眼等六識。及意界。故云色心俱開。有
作三六觀者。義亦可見。章問。界義云何。答。一切法
種子義。謂依阿賴耶識中。諸法種子說名界。界。是
因義故。又能持自相義。是界義。廣義彼說。釋此下。
指廣。
△文句云。從見為眼識。從聞為耳識。從臭為
鼻識。從嘗為舌識。從染為身識。從分別為意識。謂
之六識。識為妄生辨根。昏翳真智也。三者和合。為
十八界。界者。限也。言各有限域也。
△泐注云。如上
三科。不出色心二法。為迷心重者說。為五蘊。為迷
色重者說。為十二入。為色心俱迷者說。為十八界。
修學之人。隨其根器。但修一科。即得悟入。
○合釋
大般若云。世尊。色色相空。受想行識識相空。色空
不名為色。離空亦無色。色即是空。空即是色。受想
行識識空。不名為識。離空亦無識。識即是空。空即
是識。乃至老死老死相空。老死空不名老死。離空
亦無老死。老死。即是空。空。即是老死。
○智論云。摩
訶衍空門者。一切諸法性自空。不以智慧方便觀
故空。如佛告須菩提說。色色自空。受想行識識自
空。十二入。十八界。十二因緣。乃至阿耨菩提。皆自
空。】

「【經】無無明。亦無無明盡。乃至無老死。亦無老死盡。」

【泐注云。此空十二因緣也。十二因緣。亦名十二有
支。一曰無明。亦名煩惱。菩薩以般若智觀此無明。
其性本空。無生滅相。故曰無無明。乃至亦無老死
盡。亦舉其始末。而略其中也。此十二因緣。該三世
因果。展轉因依。一念無明心。鼓動真如海。生死漩
澓。如輪旋轉。一切眾生。迷而不知。此本緣覺之人。
所觀之境。大乘菩薩。以般若智觀照無明。都無實
性。故曰無。曰盡也。
△文句云。十二因緣。乃推五蘊
之至詳者耳。
△會要云。依三世說。過去有二。無明。
及行。現在有八。一識。二名色。三六入。四觸。五受。六
愛。七取。八有。
未來有二。一生。二老死。
此十二法。惑
業苦三。攝之無餘。因緣論云。煩惱初八九。釋曰。初。
即無明。八。謂貪愛。九。謂取著。論云。業二及以十。謂
第二行支。及第十有支。為業也。造作名行。招果名
有。論云。餘七說為苦。謂識等五支。及生老死二也。
入胎為識。住胎之時。四蘊為名。色蘊為色。眼等六
根完具。名六入。根對前境。心有所染。名觸。領納苦
樂。名受。蘊起曰生。蘊熟曰老。蘊散曰死。論結云。三
攝十二法也。
○智論五十二。論云。謂從無始。至未
轉依。此意任運。恒緣藏識。與四根本煩惱相應。乃
至此四常起。擾濁內心。令外轉識。恒成雜染。有情
由此。生死輪迴。不能出離。故名煩惱。論釋云。無明。
是闇義。七俱無明。恒行不斷。是長闇義。由長闇故。
名為長夜。唯此無明。為長夜體。餘法。皆無夜之名。
唯此獨有。故名不共無明。按無明。為長夜之體。生
死。乃長夜之業。經云。無無明。亦無無明盡。明空十
二因緣。以無明為首也。乃至無老死。無老死盡。明
空十二因緣。以老死為尾也。】

「【疏】二。明緣起逆順門。」

【記云。此即緣起觀也。清涼云。緣起深義。佛教所宗。
乘智階差。淺深多種。龍樹曰。因緣有二。一內。二外。
外。即水土穀芽。內。即十二因緣。今正辨內。然。外由內
變。本末相收。總含法界一大緣起。大經文內。略說
十重。窮究性相。以顯無盡一乘之義。廣如彼疏。三
乘緣起。亦具十門。如瓔珞經。三乘之智。觀之各得
自果。】

「無無明者。順觀無明流轉門。以其性空。故云無無明
也。亦無無明盡。逆觀無明還滅門。以真空故。無可盡
也。」

【記云。彼之十門。皆具順逆。逆則緣滅。順則緣生。此
約流轉還滅。以為順逆。即逆生死。順生死也。無明
滅。故行滅等。逆生死也。順即流轉門。逆乃還滅門。
若二門。各說順逆。具如探玄第十。性空者。三道性
空故。因緣生法。生無有生故。逆觀者。以生無有故。
滅亦不可得。經云。諸法從本來。常自寂滅相。故無
可盡。
△清涼云。無明緣行等。前能生後。生死流轉
為染。無明滅行等。反本還原為清淨。無明緣行者。
是觀過去。識乃至愛。是觀現在。愛乃至有。是觀未
來。於是以後。展轉相續。十地品云。無明滅行滅者。
是觀待教。逆觀。即得對治義。此滅則彼滅。是觀待
義。又因觀能滅。揀自性滅。故云觀待。
△會要云。順
觀無明等者。謂因無明生行。因行生識等。流轉者。
如水流車行。循還不斷之義。因緣論云。從三故生
二。從二故生七。從七復生三。是故知輪轉。什曰。三。
即三惑也。二謂二業也。七。乃識等。七支果也。明此
三者。迭㸦生起終而復始也。緣生性空。空本無之。
不待觀滅。故曰以其性空等。逆觀無明者。謂逆生
死流觀斷無明等。法華云。無明滅則行滅。行滅則
識滅等。依小乘說。以十二法。逆次而觀。從麤至細。
自果向因。謂觀老死可厭。從何而來。因生支有。推
因審因。作觀斷之。乃至行支。無明無因。不可推斷。
準此而釋。逆謂逆次。今從前也。】

「此舉初支。中間十支。皆應准此。故云乃至。末後一支。
謂老死。亦流轉還滅。皆空也。」

【佛海云。始無明。終老死。因緣生也。無明盡。至老死
盡。因緣滅也。滅。即盡義。
△清涼疏。約三際言。無明
為本。愛取為際。此二中間。有識等五。及生老死。無
明橫起。是本可知。不了第一義諦。名無明故。言愛
取為際者。即現在所起。若更起愛取。則有未來生
老死支。若不起者。則苦不生。有無由之。故名為際。
言是二中間。有識等五者。是無明支後。愛取支前。
中間五果。言及生老死者。即愛取支後。望未來世。
未起愛取支前。為中間耳。以未來更起。展轉無窮
故。今悟無明。因迷過去。有識等五。現在之愛。即是
無明。若不斷者。輪轉不息。今能斷之。將來無復生
死矣。
○大乘舍黎婆擔摩經。慈氏菩薩告舍利子。
十二緣生者。所謂無明緣行。行緣識。識緣名色。名
色緣六入。六入緣觸。觸緣受。受緣愛。愛緣取。取緣
有。有緣生。生緣老死憂悲苦惱。如是生者。即一大
苦蘊生。彼無明滅。即行滅。行滅則識滅。識滅即名
色滅。名色滅即六入滅。六入滅即觸滅。觸滅即受
滅。受滅即愛滅。愛滅即取滅。取滅即有滅。有滅即
生滅。生滅即老死憂悲苦惱滅。如是滅。即一大苦
蘊滅。
○瑜伽第十。問。於所緣境中。何等是若牙。誰
守養苦牙。何等為苦樹。答。無明行緣所引識。乃至
受。是苦牙。受緣所引愛。乃至有。是守養苦牙。生與
老死。當知是苦樹。問。幾緣起支。當知是炷。答。識乃
至受。問。幾支如膏。答。無明行愛取有。問。幾支如𦦨。
答。生老死。
○智論云。十二因緣中說何因緣故。有
老病死。(老死第十二支)以有生故。(第十一生支)眾
生不知。由生有苦。若遭苦時。但怨恨人。自不將適。
初不怨生。以是故。增長結使。重增生法。不知真實
苦因。菩薩既知生是苦本。復推生因緣。生因緣者。
有。(第十有支)著是三有。起善惡業。是生因。有因緣
者。四眾取。(第九取支)取因緣者。愛等諸煩惱。(第八
愛支)增長能起業。故名為取。愛因緣三種受。(第七
受支)受因緣眼等六種觸。(第六觸支)觸為六情依
止處。故但說六入。(第五六入支。)六入因緣名名色。
(第四名色支)成就。名六入。未成就。名名色。是胎中
時。因緣次第名名色。名色因緣是識。(第三識支)若
識不入胎初。胎初則爛壞。識何因緣故入胎。是行
因緣。(第二行支)行。即是過去三種業。業將識入胎。
如風吹絕炎。空中而去。炎則依止於風。先世作人
身時。然六識故。命終時。業將識入胎。是行因緣。名
無明。(第一無明支)一切煩惱。雖是過去業因緣。無
明是根本。故但名無明。今世現在著愛取多故。愛
取受名。過去世中是疑邪見處。故但名無明。今得
一切苦惱。根本是無明。諸菩薩大智人利根。但求
究盡十二因緣根本相。不以憂怖自沒。於時不得
定相。老死畢竟空。諸法果色。空中生相不可得。何
況有老。如是等種種因緣。求老法不可得。不可得。
故無相。如虗空不可盡。如老。乃至無明亦如是。
△
又云。佛問德女。若幻空欺。誑無實。云何從幻能作
伎樂。德女言。世尊。是幻相法爾。雖無根本而可聞
見。佛言。無明亦如是。雖不內有。不外有。不內外有。
不先世至今世。今世至後世。亦無實性。無有生者
滅者。而無明因緣諸行生。乃至眾苦集。如幻息。幻
所作亦息。無明亦爾。無明盡。行亦盡。乃至眾苦集
皆盡。】

「【經】無苦集滅道。」

【泐注云。無苦集滅道者。觀四諦清淨也。說此四諦
者。欲令眾生知苦斷集。慕滅修道。離苦得樂也。此
本聲聞之人。所修之境。大乘菩薩。照了此境。當體
即空。故言無也。
△文句云。苦諦。謂二十五有。依正
二報也。集諦。謂見思惑也。滅諦。謂滅前苦集。顯偏
真理。因滅會真。滅非真諦也。道諦。謂戒定慧也。苦
集。是世間因果。苦果集因。滅道是出世間因果。滅
果道因。如是四諦。真空皆無也。然四與十二因緣。
亦名異義同。不過有開合之異。亦為機宜不同。所
以重說也。】

「【疏】三染淨因果門。苦集是世間因果。謂苦是生死報。
先舉令生厭。集是彼因。謂是煩惱業。厭苦斷集。先果
後因故也。滅道是出世間因果。滅。是涅槃果。先舉令
生欣。道。是彼因。謂八正道。修之於後。皆空無有也。」

【會要云。逼集名苦。增長名集。累盡名滅。出離名道。
八正道者。謂正見。正思惟。正語。正業。正命。正念。正
定。正勤。三十七分。八萬度門。無漏聖道。皆此諦攝。
以此克證於涅槃故。故疏云。道。是彼因。
△清涼云。
言四聖諦者。聖者。正也。無漏正法。得在心故。諦有
二義。一者諦實。此約境辨。謂如所說相。不捨離故。
真實故。決定故。謂世出世二種因果。必無虗妄。不
可差失。二者審諦。此就智明。聖智觀彼。審不虗故。
無倒聖智。審知境故。以四諦名雖在小。義通大小。
事理具足。如十二緣。但事而無理。今滅諦是理。十
二緣名廣事略。事亦不具。但有苦集而無道故。六
波羅蜜。但顯出世。無世間故。但有道滅。無苦集故。
智論云。小乘三是有相。滅。是無相。大乘四諦皆是
無相。天台有四四諦。一。生滅四諦。二。無生四諦。三。
無量四諦。四。無作四諦。逼迫名苦。即有漏色心。增
長名集。即業煩惱。寂靜名滅。謂即涅槃。出離名道。
謂止觀等。(等者。等取八正道等)此約相說。通大小
乘。結屬生滅四諦也。解苦無苦。名苦聖諦。解集無
和合。名集聖諦。解滅無滅。解道無道等。達四緣生
故空。無生四諦也。約一界一諦。娑婆四諦。有無量
相。無量四諦也。今了陰入皆如。無苦可捨。無苦可
捨。非是空故。無有可捨。今體即如。如外無苦。何所
捨耶。集言無明塵勞。皆即菩提。豈同前空。苦菩提
體外。無別可斷。不同無生。空無可斷。前則空中無
華。云何可摘。今則波即是水。不得除波。生死即涅
槃。非是體空。無生滅也。邊邪皆中正。非離邊外。別
有中道。非離邪外。別有正道。亦非無邊無邪。無可
修也。無苦無集。即無世間。無滅無道。即無出世間。
此則無作四諦也。
△記云。四四諦。束惟性相。相開
生滅無量。性開無生無作。若以名必召實。今經具
四。若約所詮。正當無作。兼攝無生。清涼明無作四
義。即是法界。圓通無礙。一味法也。
○智論云。苦者。
受五受眾身。是一切苦本。性即是苦。略而言之。是
生老病等苦。集者。愛等諸煩惱。愛是心中舊法。佛
說愛能生後身。故是苦因。苦因即是集。人欲捨苦。
當先斷愛。斷愛即苦滅。苦滅即是道。觀是五眾。種
種因緣苦。及苦集罪過。所謂無常苦空無我。如病
如瘡。如怨如賊等。於八聖道中為正見。餘七事。助
成發起。能斷一切法中愛。如以酒發藥。於一切世
間。無所復貪。得雄苦穴。然後示以妙法。是苦等四
諦。皆從因緣生虗誑不實。無有自性。初得道。知二
諦是虗誑。將入無為涅槃。亦知道諦虗誑。如說栰
喻滅。諦亦無。無為滅。滅如燈滅。不應戲論。求其處
所。是故佛說不以苦諦滅。亦不以苦智滅。乃至道
諦道智亦如是。
○清涼云。前有滅道。是流轉始修
之還滅。謂前五陰中。有滅道者。於蘊等中。方始修
道。則得滅耳。若巳證滅。則無蘊等。後有苦集。是還
滅未盡之流轉。以雖是聖人。苦集未盡。無餘涅槃。
方始盡故。】

「【經】無智亦無得。」

【文句云。此句。總結上文。以起下文。
△泐注云。智者。
般若之智也。大乘菩薩。以智照境。既無五蘊。及四
諦諸法。即是人法皆空。境智俱泯。如病去藥亡。故
云無智亦無得。
△智論云。從本以來。常自無得。智
者。是無漏八智。得者。初得聖道。須陀洹果。乃至佛
道。】

「【疏】四。境智能所門。非唯空中無前諸法。彼知空智。亦
不可得。故云無智也。即此所知空理。亦不可得。故云
無得也。」

【會要云。境智能所者。境。即真空。所觀之境。智。即般
若。能證之心。彼知空等者。即甚深般若。能了真空
相中。無諸法者。此亦絕也。即此等者。釋亦無得。葢
亦不礙於所了真空之理也。涅槃論云。無得是有
得之真名。有得是無得之偽號。此上諸科。亦無等
言。皆顯本無。非今令離也。
△記云。經云。若說有覺。
猶未離幻。是故無智。又經云。本無菩提。及與涅槃。
又云。設更有法。勝過菩提涅槃。我亦說如夢如幻。
故云無得。(巳下全引光明覺品疏鈔)文殊般若分
云。若知我性。即知無法。若知無法。即無境界。若無
境界。即無所依。苦無所依。即無所住。若無所住。即
住平等。若住平等。則無能所。故曰無住。清涼曰。我。
即法性。更不證入法性。無性復何所入。然有二意。
一。上二句。明一性不分。故無能所。猶如一指不能
自觸。二。法性無性復何所入。明性空故。無能所入。
亦如虗空。不住虗空。文殊分又云。佛告文殊。汝於
佛法。豈不趣求。文殊言。世尊。我今不見有法。非佛
法者。何所趣求。釋曰。此即一性意也。次佛問云。汝
於佛法。巳成就耶。文殊言。我都不見法。可名佛法。
何所成就。釋曰。此即性空意也。次佛又言。汝豈不
得無著性耶。文殊答言。我即無著。豈無著性。復得
無著性。釋曰。此即我即法性。更不證入。(文)即今經
之廣文也。
△紫栢云。水不自融。春回乃判。霜不自
釋。日出乃消。五蘊至十八界。十二因緣等法。水也。
霜也。觀照般若。如春如日。氷霜既化。春之與日。何
啻巳陳芻狗哉。故曰無智亦無得。】

「問。前云。空即是色等。明色等不亡。何以此文一切皆
無。豈非此空是滅色耶。」

【記云。此中義有二問。一。即前後相違。前拂疑中空
即是色。色存也。今云都無。故似相違。二。即疑今滅
色。恐濫小乘滅色觀空也。】

「答。前雖不閡存。而未嘗不盡。今此都亡。未嘗不立。」

【會要云。不礙存者。謂色即空時。色相還存。未嘗不
盡者。以色體自空。雖色而非色也。今此等者。前則
正存而亡。今則正亡而存。故非相違也。
△記云。清
涼曰。即空之色為妙色。故不礙存也。即色之空為
真空。未嘗不盡矣。今此都亡。即色之空也。未嘗不
立。即空之色也。又曰。般若不壞四句。豈無妙有。不
礙存未嘗不立。有句也。都亡未嘗不盡。無句也。合
二。則兩亦。雙奪。則俱非。有則妙有。正詮一性矣。】

「大品云。諸法無所有。如是有此無。此就無所有。前據
如是有。」

【會要云。初二句。引證。無所有。亡也。如是有。存也。是。
此也。如此諸法。正非有時。亦非無也。此就下。疏主
釋也。
△記云。諸法無所有。即無妄法之有。是都亡。
無句也。如是有此無。則有妄法之無。是未嘗不立。
有句也。此就無所有。即所離中。無定性實有也。前
據如是有。即空之有。不思議之有也。】

「又前就相作門。此就相害門。一法二義。隨說無違。」

【會要云。此亦異門料揀也。前文色空相即。依相作
門說。今此皆離。據相害門說。一法等者。於色空不
二一法之中。有此相作相害二義。遇相即。則約相
作門釋之。亦不違於相害。以正相作時。無相離故。
遇相離亦然。故云隨說無違。
△記云。一法者。一味
無差別法也。二義。即空有二門。隨說無違者。互融
相是。不同空宗。空。即是真。有。即為妄。清涼曰。性空。
通於初。頓。終教。真如妙有。即是實教。若通於空有。
交徹具德。即是圓教。
○合釋。小鈔云。從不生不滅。
乃至無智亦無得。正當法界中第四泯絕無寄門。
清涼云。今第四句。拂四句相。現真空相。真空觀備
矣。故知此一段經文。乃是真空觀門之頂也。今約
觀門言之。色空相望。總有四句。清涼圭山。取文小
異。圭山謂初句。當色即是空。次句。當空即是色。第
三。當色不異空。空不異色。第四。即當不生不滅。乃
至無智亦無得等。正以此一段。當泯絕無寄也。清
涼。謂初會色歸空觀中四句。前三句。明色不異空。
第四句。明色即是空。第二。明空即色觀中四句。前
三句。明空不異色。第四句。明空即是色。第三觀。明
但合前二。今第四句。拂四句相。亦正以此一段。當
泯絕無寄也。又約第四觀門。順今經釋之。觀文云。
謂此所觀真空。不可言即色不即色。亦不可言即
空不即空。所觀真空。即諸法空相。不可言等。即不
生不滅等六不之文也。觀文云。一切法皆不可者。
清涼謂拂上結例。上云。色空既爾。一切法皆然。言
非獨色法成其三觀。並皆拂之。受想行識。萬化之
法。皆同前色。今經言空中無色無受想行識。乃至
無意識界。即其廣文也。觀文云。不可亦不可者。見
彼等皆不可。亦同分別故。經言無無明。亦無無明
盡。乃至無老死。亦無老死盡也。觀文云。此語亦不
受。迥絕無寄。非言所及。非解所到者。如大般若云。
色清淨故。般若波羅蜜多清淨。般若波羅蜜多清
淨故。一切智智清淨。內外並冥。緣境但寂。故經言。
無苦集滅道。無智亦無得也。以第四泯絕無寄。泯
前三故。故名真空絕相。故清涼曰。真空觀備矣。斯
則真空一觀。正以第四泯絕受名。真空既顯。般若
現前。行起解絕。展轉深玄。由是而心無罣礙等。事
理炳現。不同前觀。未廣顯無礙之相故。由是而究
竟涅槃。行果渾圓。不同前觀。但心冥真如之理故。
賢首科經。今明所離。次明所得所離。則總拂前觀。
所得。則雙照後門。以法界三門為重關。以真空一
門為樞鑰。由觀通經。因經證觀。披文見法。妙極於
此。由是思之。則空色無閡。自不應濫理事無閡。杜
順曰。當深思之令觀明現。學者思得門而入。勿以
繁文廣說。蕪沒妙觀也。】

「○第四明其所得有二。初。牒前起後。二。正明所得。今
初也。」

【文句云。承上文無得而言。此下第五節。引佛菩薩
之行。知依般若而證真空不礙也。】

「【經】以無所得故。

【疏】初言以無所得者。牒前起後也。以者。由也。故者。因
也。由前無所得為因。令後有所得也。大品云。無所得
故而得。」

【廣承云。以上諸法空相。無諸相故。諸佛菩薩。得菩
提涅槃也。論云。若也無此空。一切無所作。以有此
空故。能成道果也。
△記云。前云無智亦無得。故今
躡為因行。由是而得果。前明所離。是斷惑。今明所
得。是證果也。清涼曰。無所得。即般若相。由得般若
無得智慧。故方得也。大品又云。以無所得而為方
便。清涼曰。若不住事理。生死涅槃。則事理無礙之
方便也。疏主云。由前真空。方成諸行。十度等因。皆
由空成。菩提等果。皆由空立。從此真空無住。建立
諸法。又令諸法得相即相入。無障無礙等。清涼曰。
非但相有性無而巳。謂諸宗計。多有此說。但空自
性。不空於法。如法相宗。但無徧計。非無依他。設學
三論不得意者。亦云法無自性。故說為空。則令相
不空矣。今無性緣生故有。有體即空。緣生無性故
空。空而常有。要互交徹。方是真空妙有。其言大同。
而旨有異。
○華嚴迴向品云。菩薩以諸善根。如是
迴向時。用無所得而為方便。疏云。用無所得為方
便者有二。一。以無所得。導前隨相。則涉有不迷於
空。為入有之方便。二。假無得以入有。不存無得。則
此無得。亦是方便。此為入空之方便。然略云無得。
準大般若。亦以無生無滅無住等。皆為涉有之方
便也。鈔云。準大般下。例釋無得為方便。如清淨歷
一切法。則以清淨為方便也。若云無生。即云行般
若波羅蜜時。知一切法無生。所謂色無生。受想行
識無生。眼無生。耳鼻身意無生等。今此猶是略舉。
能入方便。廣更有多。故復有等言。等取無作無依
清淨不增不減。不垢不淨。不可取。不可見。不可動。
不可壞等。
○清涼云。無得者。智慧菩薩云。有諍說
生死。無諍說涅槃。生死及涅槃。二俱不可得。真實
慧菩薩云。佛法不可覺。了此名覺法。諸佛如是修。
一法不可得。又云。一切法無住。定處不可得。諸佛
住於此。究竟不動搖。般若宗中。無智無得。以無所
得故。菩薩心無罣礙。諸佛則得菩提。淨名天女云。
若有得有證。於佛法中。為增上慢等。無見無得。方
能證得。得與無得。俱絕名言。非離有得而證無得。
方為真無得也。
○又云。如無所得是般若。羅漢得
之。實無有法。名阿羅漢。緣覺得之。不得緣相。菩薩
得之。心無罣礙。以無所得。能證菩提。故言三乘同
宗般若。
○圓覺鈔云。空宗云。得即虗妄。無得乃真。
般若心經說。無蘊處界緣諦。乃至以無所得故等。
如是等文。諸部般若中。百門論。首末皆是。性宗有
者。諸佛皆具常樂我淨。稱體之實德也。私謂。此經
明真空具德。正同性宗。覺鈔引證佛德空者。但順
智光。若云一味飱空。清涼所謂斯言可怖。非圭山
之旨也。
○智論五十四。菩薩摩訶薩應薩婆若心。
念色無常。念色若念色空。念色無我。以無所得故。
受想行識亦如是。觀色寂滅離。不生不滅。不垢不
淨。受想行識亦如是。亦無所得故。觀無明緣諸行。
乃至老死因緣。大苦聚集。亦無所得故。觀無明滅。
故。諸行滅。乃至生滅故。老死滅。老死滅故。憂悲愁
惱大苦聚滅。以無所得故。又八十三。菩薩行般若
波羅蜜時。不住有所得中。從一地至一地。何以故。
有所得中住。不能從一地至一地。何以故。無所得。
是般若波羅蜜相。無所得。是阿耨多羅三藐三菩
提相。無所得。亦是行般若波羅蜜者相。】

「○二正明所得有二。先。明菩薩得涅槃斷果。後。明諸
佛得菩提智果。前中亦二。先。舉人依法。後。斷障得果。
今初也。」

【廣承云。智果者。無智而智。如白月漸盈。斷果者。無
斷而斷。如黑月漸滅。】

「【經】菩提薩埵。依般若波羅蜜多故。

【疏】初。舉人依法。言菩提薩埵。舉人也。義如前解。依般
若波羅蜜多者。明依此法行也。故者。起後也。」

【記云。依前無得般若。智慧行也。若無般若。餘度不
到岸故。
△泐注云。菩提薩埵。能依之人也。般若波
羅蜜多。所依之法也。
△會要云。依般若者。依無所
得之般若也。然此菩薩。亦依法成人。故梁攝論中。
名無分別菩薩。又依猶用也。即用此心。離礙離倒。
到究竟彼岸。】

「【經】心無罣礙。

【疏】二。斷障得果。中有三。初。行成。二。斷障。三。得果。今初
也。言心無罣礙者。行成也。謂惑不閡心故。境不閡智
故。」

【記云。謂煩惱障心。心不解脫。故造業輪轉。所知障
慧。慧不解脫。故不了自心。不達諸法性相。縱出三
界。亦滯下乘。不得成佛。今得般若深慧。二障種現
俱亡。得二解脫。故言不閡等。
△會要云。行成者。謂
般若功行成就也。惑不閡心者。謂真智現前。照惑
本無。不能閡心。心善解脫也。又無間道中。一念相
應慧。盡根本不覺。更無生相為閡也。境不閡智者。
謂真智無自。真諦無根。忘功合道。與道通同。亦慧
善解脫也。又解。境有二種。真俗二諦。以色即空故。
不閡如理之智。而會實相。如華嚴云。於一切法成
正覺。以空即色故。不閡如量之智。而覺諸事。故放
光云。不動等覺。建立諸法。然二諦㸦即。同時自在。
兩俱兩非。為無礙第一義真。亦令二智。一念無拘。
雙遮雙照。為中道融通之心也。
△文句云。罣如絲
縣。礙如石阻。】

「【經】無罣礙故。無有恐怖。遠離顛倒夢想。

【疏】二。斷障也。言無罣礙故。牒前起後也。無有恐怖者。
外無魔冤之怖。即惡緣息也。遠離顛倒夢想者。內無
惑障之倒。即惡因盡也。」

【記云。言冤魔之怖者。天魔外道。現形以怖行者。廣
如起信本未論說。顛倒夢想者。生住異滅。疏主例
釋。以夢皆能眠眾生於我我所中。而不覺知。故夢
所見境。無而謂有。故名顛倒。由本淨心。為無明所
眠。夢於四相。起諸煩惱。今得般若智日。破煩惱夢。
了諸法空。故惡因盡也。
○智論云。知一切法。因緣
和合故生。諸緣離故滅。無有起者。無有滅者。故不
畏不怖。菩薩知一切法虗誑。無實無定。若死急時。
若墮阿鼻泥犂。心猶不動。況聞虗聲而有怖畏。如
人夢中見怖畏事。覺巳則無所畏。知諸法但是虗
誑。無有真實。菩薩得如是智慧。一切別相法中。皆
得遠離。如色中離色。離色即是自相空。遠離者。是
空之別名。
△文句云。顛。頂也。顛倒。首倒懸也。在寐
為夢。在寤為想。
△廣承云。罣礙者。結業也。恐怖者
生死也。顛倒夢想者。無明也。菩薩依般若故。達結
業即解脫。故無罣礙。達生死即涅槃。故無恐怖。達
無明即智慧。故無顛倒夢想也。】

「【經】究竟涅槃。

【疏】三。得果也。涅槃。此云圓寂。謂德無不備稱圓。障無
不盡稱寂。」

【記云。德無不備者。無住處大般涅槃。具足常等無
盡故。菩提得果。不同無得。乃具佛德空也。惑障本
如。無盡可盡。無斷可斷。
△泐注云。涅槃。梵語摩訶
般涅槃那。華言大滅度。大。即法身。滅。即解脫。度。即
般若。此之三德。非別有也。即三障是。迷即三障。悟
即三德。然雖障即是德。自非般若之功。德不能顯。
譬如磨鏡。垢盡明現也。
△古雲云。依妙空慧。了境
性心。念念圓常。塵塵究竟。結業即解脫。故無罣礙。
生死即法身。故無恐怖。煩惱即菩提。故無顛倒夢
想。三障非離而離。三德非圓而圓。寂滅涅槃。任運
流入。
△廣承云。涅槃翻不生不滅。而有三種。一。性
淨涅槃。性則不改。淨則本空。諸法當處皆實相。故
無法可染。亦無法可淨。既無惑染。豈有法生。既非
智淨。豈有法滅。故名不生不滅。二。圓淨涅槃。圓則
智滿。淨則惑盡。據性而論。雖無染淨。約修而說。惑
智宛然。惑本違理。智若契理。惑永不生。智既順理。
若理全顯。智永不滅。惑盡智圓。亦名不生不滅。三。
方便淨涅槃。方便則赴機。淨則無累。智冥寂理。即
鑒羣機。故云寂而常照。照必垂應。機感即生。心常
寂滅。故此生非生。緣謝即滅。應用常興。故此滅非
滅。應機出沒。非存非亡。是名不生不滅。菩薩依三
般若。度三苦海。到涅槃清淨彼岸。
△李龍湖云。此
自在菩薩。智慧觀照。到無所得之彼岸也。】

「簡異小乘。化城權立。今則一得永常。故名究竟。又釋。
智能究竟。盡涅槃之際。故云究竟。」

【記云。釋究竟言。但簡小乘。順慈恩三藏也。以即實
相之觀照。照彼即智之如。如珠發光。光還自照。窮
理盡性。故名究竟。此據自宗釋也。
△會要云。化城。
喻小乘涅槃。非究竟也。今則下。即寶所涅槃。可知。
又釋者。以究竟為窮盡之義。前解。究竟屬涅槃。今
解。究竟屬般若。此為異也。】

「【經】三世諸佛。依般若波羅蜜多故。

【疏】第二得菩提智果。於中二。初。舉人依法。二。正明得
果。今初也。謂三世諸佛。更無異路。唯此一門。故云依
般若波羅蜜多故也。」

【會要云。智果者。謂四智。菩提之果也。即修生所得。
依起信說。即究竟始覺。合本覺時。平等平等。無二
覺異。為智果也。諸佛無異者。以發心起行。歷位斷
障。成德證果。皆依般若以為發行之本。果證之極
也。仁王經云。一切如來。皆依此門而得成佛。】

「【經】得阿耨多羅三藐三菩提。

【疏】二。正明得果。阿耨多羅。此云無上。三藐者。此云正
也。次三者。此云等也。菩提此云覺也。即無上正等覺
也。覺有二義。一。正覺。即如理智。正觀真諦。二。等覺。即
如量智。徧觀俗諦。皆至極無邊。故云無上也。」

【記云。如理智觀真。非行理外。故云正覺。如量智觀
俗。如彼性相。徧觀察故。故云等覺。得一切種智。過
彼下乘下位。故無有上。
△會要云。正覺超邪。徧覺
超小。三覺道圓。亦超十地。皆無上也。
△廣承云。無
上者。真性菩提。正者。實智菩提。徧者。方便菩提。三
覺圓融。名為正覺。諸佛依三般若。證三菩提。次第
可知。
△李龍湖云。三世諸佛。亦以此智慧。證入真
空。得到彼岸。則信乎盡大地眾生。無有不是佛者。】

「○上來所得竟。第五。結歎勝能。」

【文句云。第六節。讚歎般若真空之勝。】

「【經】故知般若波羅蜜多。是大神咒。是大明咒。是無上
咒是無等等咒。

【疏】五。結歎勝能。於中有二。先。別歎。後。總結。今初也。言
故知者。牒前起後也。由佛菩薩依般若。得菩提涅槃
果。故知般若是大神呪等。歎其勝能。略敘四德。然有
三釋。」

【會要云。由佛菩薩等者。釋經故字。略敘四德者。以
所詮般若。義相恒沙。遂令能詮名言。功亦無量。今
但示四。故云略也。即大神呪等四。
△文句云。言大
神大明。則巳極矣。又重言無上等等。所以深著般
若。溥博無際也。溥博無際。唯真空足以當之。】

「一。就法釋。一。除障不虗。名為神呪。二。智鑒不昧。名為
明呪。三。更無加過。名為無上呪。四獨絕無倫。名無等
等呪。」

【廣承云。方便般若。是大神呪。觀照般若。是大明呪。
實相般若。是無上呪。諸法空相。不生不滅等。是無
等等呪。】

「二。約功能釋。一。能破煩惱。二。能破無明。三。令因行滿。
四。令果德圓。」

【會要云。就功能者。四呪皆就般若功用釋也。以般
若神力。有破惑障之能。故曰神呪。有破智礙之能。
故曰明呪。由般若力。歷進諸位。成就萬行。至等覺
無間道中。即因滿位也。此位滿時。更無極上之因。
故曰無上呪。對上因行。即解脫道中。萬德皆圓也。
此果圓後。更無能等之德。與此等也。】

「三。就位釋。一。過凡。二。越小。三。超因。四。齊果。謂無等之
位。互相齊等。故云無等等。十地論云。謂佛比餘眾生。
彼非等故。重言等者。此彼法身等故。何故不但說無
等耶。示現等正覺故。」

【會要云。就位者。通凡小因果之位釋也。以過凡故。
名為神呪。神猶聖也。般若神智。非凡有故。雖本智
靈明。內外緣熏未具。無勢力故。故云過也。越小者。
以羊鹿車人。雖有盡智。斷煩惱障。出於界繫。不除
無明故。不斷智障故。今甚深般若。以反無明。所以
明也。超因者。牛車之人。雖二障俱離。一心顯照。因
行未滿。猶有加故。今般若究竟。更無加上。故云無
上也。齊果者。謂果位相齊也。謂無等下。釋無等字。
果位至極。名無等位。牙相齊故者。再釋等字。則一
佛與多佛道齊。新佛與舊佛平等。即無等之等也。
問。等覺菩薩。豈非等耶。答。因位道窮。隣極亞聖。立
等覺名。其實根本不覺未盡故。生相猶存故。見性
未極故。師資異位故。乃至廣說。如何究竟齊等。十
地論等者。舉果望因。雲泥異轍。染淨殊貫。等覺非
等。況餘眾生。亦可等覺以還。皆有此名。以俱合動
相未全破故。尚有微細生滅。又變易細蘊未捨。亦
名眾生。故云無等。彼此法身者。約法身說。可知。何
故下。又為一解。依問答以顯示也。謂由示現等正
覺故。再有等言。
○智論云。帝釋白佛言。諸呪術中。
般若波羅蜜。是大呪術。何以故。能常與眾生道德
樂故。餘呪術樂因緣。能起煩惱。又不善業故。隨三
惡道。餘呪術能隨貪欲瞋恚。自在作惡。是般若波
羅蜜呪。能滅禪定佛道涅槃諸著。何況貪恚麤病。
是故名為大明呪。無上明呪。無等等明呪。是呪能
令人離老病死。能立眾生於大乘。能令行者於一
切眾生中最大。是故言大。能如是利益。故名為無
上。又有仙人所作呪術。所謂能知他人心呪。名抑
叉尼。能飛行變化呪。名揵陀黎。能住過千歲萬歲
呪。於諸呪術中無與等。於此無等呪術中。般若波
羅蜜過出無量。故名無等等。諸佛法名無等。般若
波羅蜜得佛因緣。故言無等等。諸佛於一切眾生
中名無等。是般若呪術。佛所作。故名無等等。
○宗
鏡云。竪無高葢。故言無上。橫無儔例。故言無等。等
於十方三世諸佛。故言無等等。
△紫栢云。此無得
之光。菩薩依之而得無礙。諸佛亦依而得菩提。大
哉心光。智不可知。識不可識。陰陽不能籠罩。有無
不能形容。破障除昏。凡聖無與等者。謂之大神大
明無上等等呪。不亦宜乎。】

「【經】能除一切苦。真實不虗。

【疏】二。總結勝能。謂三苦八苦。一切苦也。又分段變易。
亦云一切苦也。除苦決定。故云真實不虗也。」

【會要云。三苦。謂三受能生三苦。苦體即三界色心。
一。苦受。能生苦苦。此唯欲界。二。樂受。能生壞苦。此
通欲色二界。三。捨受。能生行苦。此通無色。八苦者。
一。生苦。二。老苦。三。病苦。四。死苦。五。愛別離苦。六。怨
憎會苦。七。求不得苦。總舉前七。方成第八五陰盛
苦。亦云五取蘊苦也。若三八相攝者。苦苦。攝八苦
中五。謂生老病死怨憎會。順苦受法。壞苦。攝八苦
中二。求不得。愛別離。順樂受法。行苦。攝一。即五取
蘊苦。順捨受法。若據三苦八苦。但攝分段。不收變
易。既屬生死。即是苦也。今總舉之。
△疏鈔云。大經
云。苦有無量相。非諸聲聞緣覺所知。以二乘雖知
苦相。不知無量相故。瑜伽說苦。有一百一十。即四
十四論。增數明之。
△記云。變易者。方便生死。因緣
生死。有有生死。無有生死也。
△文句云。能除一切
苦。即度一切苦厄。非證真空者。不能也。恐眾生信
心不及。又申言之。而決定告以真實不虗。慈閔有
情。為何如哉。】

「○上來廣略不同。總明顯了般若竟。自下第二段。明
秘密般若。於中有二。初。牒前起後。二。正說呪詞。今初
也。前云是大神呪。永顯呪詞。故今說之。

【經】故說般若波羅蜜多呪。即說呪曰。

羯諦。羯諦。
　波羅羯諦。　波羅僧羯諦。　菩提薩婆訶

【疏】二。正說呪詞。此有二義。一。不可釋。此是諸佛秘語。
非因位所解。但當誦持。除障增福。亦不須強釋也。二。
若欲強釋者。羯諦者。此云去也。度也。即深慧功能。重
言羯諦者。自度度他也。波羅羯諦者。波羅。此云彼岸。
即度所處也。波羅僧羯諦者。僧者。總也。眾也。溥也。即
謂自度度他。總到彼岸也。言菩提者。到何等彼岸。謂
大菩提處也。言薩婆訶者。此云速疾。令前所作。速疾
成就故也。」

【記云。神呪雖秘密不翻。然如文殊五字呪。般若等
經。大智度論。皆有解釋。智論曰。阿字是實相門。則
顯三種般若。不相捨離。字。即文字般若。入般若波
羅蜜門。即觀照般若。悟不生等。即實相般若。大品
云。阿字門。一切法不生故。智論釋云。若菩薩一切
諸法中。聞阿字。即時隨義。所謂一切法。從初來不
生相。以阿提。秦言初故。阿耨波陀。秦言不生故。大
品云。囉字悟一切法。離塵垢故。論云。若聞囉字。即
隨義知一切法離垢相。以囉闍。秦言垢故。大品云。
波者。第一義故。論云。若聞波字。即知一切法。入第
一義。以波羅末陀。秦言第一義故。大品云。遮字。修
不可得。論云。若聞遮字。即時知一切法諸行。皆悉
非行。以遮利夜。秦言行故。大品云。那字門。諸法離
名性相。不得不失故。論云。若聞那字。即知一切法
不得不失。不來不去。以那。秦言不故。故知有因緣
故。亦可強釋也。
△泐注云。法華疏云。呪。是鬼神王
之名號。稱其王名。故能降伏鬼魅。或云呪如軍中
密號。唱號相應。無所呵問。又呪者。願也。如蜾臝之
祝螟蛉。願其類我。佛菩薩說呪。願諸眾生。皆如我
之得成正覺。能誦此呪。則所願無不成就也。
△會
要云。疏不可釋等者。圭峯云。非器不傳曰秘。深隱
難知曰密。此言雖解圓覺。亦含總持。以灌頂章句。
甚秘密故。擇法器故。寄事顯理。甚難知故。如華嚴
中五熱。即般若等也。然有顯中之密。謂顯教中說
陀羅尼。如今心經。仁王。護國等。皆有密語。大品。華
嚴等。五十字源。四十字母等。有密中之顯。即前三
部。謂總持教中。復有三部為顯。一。所作。二。所行。三。
禪定。亦名修習也。有密中之密。即第四大禪定。亦
名大修習也。昔義淨三藏。在西域那蘭陀寺。亦屢
入壇場。受主戒法。自云希心此要。而為功不並就。
遂泯私懷。西來三藏。多以神功化物。如善無畏金
剛藏等。皆稟此業。覽諸藏記。知非孟浪。予老而信
此。故示微塵許。以勉道流。無以王饍。棄如穢食。莫
恃巳見。以斥聖法也。
△紫栢云。呪如蜾臝之祝螟
蛉。念茲在茲。似我之聲。綿綿不絕。則諸蟲受熏。莫
知然而化蜾臝矣。諸佛如來。以慈悲顯密。熏一切
眾生。故一切眾生。莫知然而化之。】

「○略釋絕筆。述懷頌曰。般若深邃。累劫難逢。隨分讚
釋。冀會真宗。」


* ○略疏後題

法藏。長安二年。於京。清禪寺。翻經之暇。屬同禮部兼
檢校雍州長史滎陽鄭公。清簡成性。忠孝自心。金柯
玉葉之芳葩。九刊三王之重寄。羽儀朝序。城塹法門。
始自青衿。迄於白首。持此心經。數千萬徧。心游妙義。
口誦靈文。再三慇懃。令出略疏。輒以蠡管。詎測高深
云爾。

** 般若心經贊序張說　撰

萬法起心。心。人之主。三乘歸一。一法之宗。知心無所
得。是真得。見一無不通。是玄通。如來說五蘊皆空。人
本空也。如來說諸法空相。法亦空也。知法照空。見空
捨法。二者知見。復非空耶。是故定與慧。俱空中法。入
此門者。為明門。行此路者。為超路。非夫行深般若者。
其孰能證於此乎。秘書少監。附馬都尉滎陽鄭。萬鈞
深藝之士也。學有傳癖。書成草聖。乃揮灑手翰。鐫刻
心經。樹聖善之寶坊。啟未來之華業。佛以無依相而
說。法本不生。我以無得心而傳。今則無滅。道存文字。
意齊天壤。國老張說。聞而嘉焉。讚揚佛事。題之樂石。

** 般若心經序唐　釋慧忠　撰

夫法性無邊。豈藉心之所度。真如非相。詎假言之所
詮。是故眾生浩浩無窮。法海茫茫何極。若也廣尋文
義。猶如鏡裏尋形。更乃息念觀空。又似日中逃影。茲
經喻如大地。何物不從地之所生。諸佛唯指一心。何
法不因心之所立。但了心地。故號總持。悟法無生。名
為妙覺。一念超越。豈在繁論者爾。

般若波羅蜜多心經略疏少鈔卷下(終)