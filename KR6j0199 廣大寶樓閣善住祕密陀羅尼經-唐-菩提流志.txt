#+TITLE: 廣大寶樓閣善住祕密陀羅尼經-唐-菩提流志
#+DATE: 2016-06-11 12:28:58
#+SOURCE: github.com/kanripo/KR6j0199 master 88f36ca5                

No. 1006 [Nos. 1005, 1007]
《廣大寶樓閣善住祕密陀羅尼經》
卷上

大唐天竺三藏菩提流志
奉　詔譯

* 序品第一

如是我聞。一時佛在王舍大城。於初會時降
伏拘胝魔軍。及調伏一切外道。捨離生死度
諸瀑流。是時那由他百千殑伽羅頻婆羅魔
軍遍世界。于時世尊以佛神力。變此大地盡
成金剛。令贍部洲有情之類不聞恐怖。時彼
魔軍雨諸兵仗。皆變為華。於王舍城四衢道
中。自然從地涌出蓮華。其華千葉七寶莊嚴。
黃金為臺瑠璃為莖高至梵天。出種種光明
普遍十方。於其華中自然出聲。說陀羅尼名
為善覺。呪曰。

南謨十方如來(一)唵摩尼(二)拔闍梨(三)哩哆耶
(四)跋闍梨(五)摩囉賽儞(六)微陀囉波儞(七)賀那賀
那(八)跋闍邏揭鞞(九)多羅婆耶多羅婆耶(十)薩
縛(上聲下同)摩囉(十一)波(上呼)縛那儞(十二)吽(呼憾反下同)
薩埵囉薩埵囉(十三)佛馱梅以諦戾(十四)薩縛呾
他伽多(十五)跋闍囉迦嚧波(十六)地瑟恥柢(十七)
薩婆奉(十八)

時彼蓮華中。既說呪已復出妙聲。其聲遍三
千大千世界言。善哉釋迦牟尼如來。已度生
死大海。殄滅魔軍離煩惱塵。破無明㲉然大
法炬。由此陀羅尼威德力故。令此大地變成
金剛降伏魔軍。

爾時金剛密跡菩薩。歡喜踊躍身毛竦竪。頂
禮佛足白佛言。世尊今此明呪從何佛所最
初而至。我從昔來未曾聞見。爾時佛告金剛
密跡菩薩。有陀羅尼名廣大寶樓閣善住祕
密。由彼威力能令此界三千大千國土變為
金剛。一切魔軍所有兵仗皆成蓮華。由彼陀
羅尼威神力故降諸魔眾。四衢道中涌出蓮
華。若不因彼陀羅尼威德力者不成正覺。不
能降伏拘胝魔眾。不能枯竭煩惱大海然大
法炬。我於無量拘胝百千劫來。雖行難行苦
行。猶故不能成菩提果。爾時聞彼陀羅尼故
方成正覺。彼陀羅尼有大威力有大殊勝是
真實法。於諸如來成就法身。能稱彼呪名字。
則為已稱十方諸佛如來名號。若能讀誦受
持。則為供養禮拜十方諸佛如來。

爾時執金剛手菩薩摩訶薩。以種種花種種
香塗香粖香供養於佛。既供養已右繞三匝。
頂禮佛足而白佛言。世尊此陀羅尼有大威
力有大殊勝。唯願世尊普為世界一切有情。
不應以下劣法有所饒益。應以勝法而利益
之。何以故此陀羅尼如佛真身故。

爾時世尊告執金剛菩薩言。眾生下劣不勤
精進。多諸惑亂愚癡闇鈍。耽著諸欲不信正
法。不敬父不敬母。不敬沙門不敬婆羅門不
敬尊者。由此不能得是陀羅尼。薄福少德智
慧狹劣。如此眾生不能得聞。不能受持不能
生敬。此陀羅尼。能滅一切罪。是諸如來祕密
之藏。

爾時世尊告執金剛手大藥叉將曰。善男子
我今欲往東方過無量恒河沙數拘胝那庾他
佛世界。彼有世界名寶燈。有一大城七寶嚴
飾。其城四面廣一由旬。多諸人眾安隱豐樂。
彼諸男子及諸女人童子童女。一切瓔珞而
以嚴飾。上妙寶冠自然而現。容貌端嚴有大
威力。精進成就智慧通達。城中有王名曰妙
寶。有八十拘胝大臣輔佐圍繞。王大夫人名
光明寶。有二十萬宮人。皆如天女前後供侍。
彼世界中所生華果。及諸香樹皆是七寶。水
生諸華皆是雜寶陸生諸華皆是黃金。國人
壽命八十萬拘胝歲。成就十善於佛法僧發
大清信。彼王善法化世利益眾生。彼世界中
有佛。名妙種種色寶善住清淨如來應正等
覺。於彼世界廣作佛事。與無量菩薩摩訶薩
眾及無量拘胝仙人前後圍繞。彼之如來身
紫金色。具三十二相八十隨形好。圓光一尋
其明赫耀。諸菩薩身皆紫金色。相好端嚴辯
才無礙坐寶華臺。常念廣大寶樓閣善住祕
密陀羅尼名。由彼陀羅尼威神力故。成就如
是殊勝功德。彼佛世尊為諸眾生。演說此陀
羅尼法。彼諸眾生由聞此陀羅尼故。常獲安
樂。離諸地獄餓鬼畜生阿素羅道。諸惡趣門
悉皆關閉開淨天路。彼諸眾生皆發阿耨多
羅三藐三菩提心。住大慈悲無諸怨敵如水
乳合。彼佛世尊往昔久遠行菩薩道時。修此
陀羅尼法作如是願。願一切有情生我國者。
悉皆決定得不退轉無上正覺。若有眾生聞
此陀羅尼。受持讀誦精勤修習。憶念不捨乃
至聞名。或復手觸或著身上或眼視見。或書
帛素或書牆壁。一切眾生若有見者。五逆四
重誹謗正法。誹謗聖人屠兒魁膾。盲者聾者
瞎者瘻者。瘂者癩者癰者貧窮下劣。不定業
者魔網縛者。墮邪見者毘那夜迦觸者。惡星
害者七耀害者。彼等諸人聞此陀羅尼名。決
定證得無上正覺。或復受畜生身者。鹿鳥蚊
虻飛蛾螻蟻。胎生化生濕生種種蟲等。彼諸
眾生聞此陀羅尼名者。必當決定證得阿耨
多羅三藐三菩提無諸疑惑。

爾時世尊說是語已。一切大眾皆大歡喜身
毛聳竪。是時天雨波頭摩華俱牟頭華。芬陀
利華漫陀羅華。於虛空中有諸種種微妙
天樂自然鼓作。時會大眾各各皆見身有光
明。於如來前自然涌出七寶妙幢。端嚴麗好
人所憙見。幢有四柱四門及四堦道光明赫
奕。幢四面上各有大寶。其光如日普耀世界。
復有無量寶珠綴於羅網。無量寶鐸而懸其
上。鮮雜繒綵以為旛幔。多諸妙華間錯嚴飾。
是時大地六種震動。所謂動搖吼震踴沒之
相。諸天宮殿皆蒙光明。光所到處皆悉覺悟。
四天王天明仙天等亦復如是。一切魔宮忽
然光明皆大怖懼。諸毘那夜迦恐慴馳走。越
出界外求哀恃怙。

爾時世尊於兩肩間現大白毫。其光普遍一
切世界一切佛土。彼諸如來覩此光者。即便
領悟說陀羅尼意。光既至已漸自收卷。於釋
迦如來頂上遶旋如沒。十方一切諸如來等。
咸皆同聲讚歎釋迦牟尼如來言。善哉釋迦
牟尼如來。汝今應往寶燈世界妙種種色寶
善住清淨如來所。贍仰親近及廣宣說大寶
樓閣善住祕密陀羅尼法。何以故此陀羅尼
有大威力有大殊勝。一切過去諸如來等共
護念故。若人得聞此陀羅尼名字及手觸者。
彼人決定證無上正覺。

爾時釋迦如來。聞彼十方諸如來讚歎聲已。
復放無量拘胝百千萬億光明。告諸會中諸
人等言。我今欲往寶燈世界。汝等速來今正
是時。爾時如來從座而起詣七寶幢以手摩
之。是時幢中忽然而出金剛妙座香潔殊勝。
於此座上。復出七寶雜錯上妙蓮華。黃金為
莖紅寶為臺。時佛世尊於蓮華上敷座而坐。
爾時世界皆大震動。如來便入大寶清淨三
摩地。既入定已佛神力故。將諸會眾及諸菩
薩天龍藥叉乾闥婆阿蘇羅羯樓茶緊那羅
摩睺羅人及非人無量拘胝明仙眷屬金剛密
跡釋梵諸天四天王等。上昇虛空往詣東方。
度無量恒河沙百千萬億拘胝佛剎。佛神力
故須臾之頃。至寶燈世界從空而下。詣彼佛
所恭敬問訊。少病少惱起居輕利。時釋迦眾
以七寶所成千葉蓮華即奉彼佛。時彼如來
在深妙會中。舒金色手安慰釋迦如來移於
寶幢中坐。告釋迦如來曰。汝已轉大法輪降
伏魔軍。然大法炬建立法幢。擊大法鼓吹大
法䗍。於彼世界已作佛事證於所證。今復於
此贍部洲中。再轉法輪演諸法藏。作是語已
彼諸佛剎十八種動。所謂一動搖二涌沸。三
如波浪四震有聲。五吼轟磕六覺一切有情。
於一一動復各有三。所謂動遍動等遍動也。
爾時天雨妙華現諸神變。於虛空中出自然
音樂。諸大龍王雨大妙寶。種種妙香種種妙
衣。種種瓔珞上妙紅寶。車𤦲𤦲真珠毘盧遮那
摩訶妙寶。日藏珠月藏珠。日光珠月光珠吉
祥藏珠。雨諸鉢頭摩華俱牟頭華芬陀利華。
漫陀羅華摩訶漫陀羅華。黃金華白銀華。
真珠妙瑣繽紛而下。爾時諸天於虛空中出
歡喜聲。讚歎釋迦牟尼如來言。善哉釋迦牟
尼如來。善哉釋迦牟尼如來。欲於此時再轉
法輪。建大妙寶如意法幢於贍部洲中。所謂
摩訶妙寶廣大。寶樓閣祕密善住陀羅尼大
呪法王。令於世間廣大流布。爾時種種色清
淨善住寶如來應正等覺。於兩眉間放大白
毫出種種光明。其光普至十方世界一切佛
土。彼諸佛等覩斯光者。咸皆證知將欲說此
陀羅尼意。其光復至三千大千世界。及諸天
宮龍宮一切地獄傍生閻摩羅宮阿素羅眾。
普皆蒙光。知佛世尊將欲說法。光既遍已漸
復收卷。繞旋佛頂倏然如沒。

爾時十方世界無量恒河沙等一切諸佛。各
於彼土與諸眷屬現大神變。於虛空中化作
七寶妙幢。於其幢中以贍部金為師子座。時
諸佛等各坐其座同至會中。爾時種種色清
淨寶如來。見十方諸佛來至會中。與彼諸佛
更相問訊。復以種種神變供養彼佛。既供養
已還坐本座。

時此會中有一菩薩摩訶薩名曰寶藏。從座
而起詣種種色清淨善住寶如來所。合掌頂
禮白佛言世尊。今此會中十方諸佛諸大菩
薩。天龍藥叉乾闥婆阿素羅緊那羅摩睺羅
人非人天仙明仙。執金剛菩薩而為上首。眾
會集已無量神變。唯願世尊為諸大眾。說廣
大寶樓閣祕密善住陀羅尼法。如是慇懃三
請世尊為眾說法。爾時種種色清淨善住寶
如來。告寶藏菩薩言。汝今可詣釋迦牟尼佛
所當為汝說。時寶藏菩薩摩訶薩。即詣釋迦
牟尼佛所。合掌頂禮右繞三匝。白言世尊。
今請如來為諸大眾。演說廣大寶祕密善住
清淨陀羅尼法。為諸眾生獲利益故。

爾時釋迦牟尼佛。既見寶藏菩薩請已。告金
剛密跡菩薩言。善男子汝今可持金剛杵。於
大眾中而扣其地。金剛密跡菩薩。便奉佛命
持金剛杵。於大眾中而扣其地。爾時大地應
聲裂破成四角陷。三千大千世界六種震動。
時彼陷地忽然湧出七寶樓閣。其樓四角四
柱四門。嚴麗殊特相好圓滿光明赫奕。有四
堦道高三由旬。縱廣正等滿五由旬。於其幢
中有贍部金微妙寶塔。無量寶珠而為嚴飾
七寶羅網而覆其上。無量寶鐸懸於四角。妙
花繒綵而為間錯。彼妙塔中有三如來全身
舍利。爾時十方諸佛如來。皆共供養塔中舍
利。諸菩薩等亦同供養尊重讚歎。散花燒香
塗香粖香。懸繒旛蓋奏諸音樂。時諸天龍藥
叉乾闥婆阿素羅緊那羅迦樓羅人非人等。
一切會眾咸悉瞻仰奇異希有。言此寶塔從
何而來。高聲讚言奇哉希有。旋繞歌詠幢及
寶塔。既旋繞已合掌頂禮。時彼幢中出微妙
聲唱言。汝諸大眾可觀空中。眾聞此聲咸觀
空中。復見大瑠璃寶雲在彼空際。其寶雲中
以金為字。書此廣大寶樓閣祕密善住陀羅
尼呪。於虛空中復出聲曰。汝等咸可讀此陀
羅尼呪。出此聲已。其十方恒河沙同來諸佛
一一佛前皆現瑠璃寶雲。以金為字書此陀
羅尼呪。復出如是聲曰。南無釋迦牟尼如來。
今可開彼舍利塔門。彼寶塔中有三如來全
身舍利。由彼舍利現大神變殊勝之相。彼全
身如來於此會中。當具說此陀羅尼呪并漫
茶羅成就明法。

爾時十方同來諸佛咸作是言。唯願釋迦如
來應正等覺。為諸大眾開彼塔門。令諸眾生
見彼全身如來獲大利益。所謂寶華王幢如
來。妙寶金剛超王如來寶清淨光明如來應
正等覺。爾時釋迦牟尼。即以神力詣寶塔
前。舒金色手百福莊嚴右手開彼塔門。示彼
如來全身舍利。時寶塔中全身如來。復讚釋
迦牟尼如來言。善哉釋迦牟尼如來。今於贍
部洲中再轉法輪。汝可就此塔中昇師子座。
爾時釋迦如來即昇塔中。與諸全身如來同
座而坐。爾時眾中有金剛手菩薩摩訶薩。頂
禮釋迦牟尼如來。合掌恭敬白佛言世尊。今
此塔中諸如來等。從何而有從何而來。佛言
汝今諦聽當為汝說。乃往古昔不可思議無
量無數阿僧祇劫。此贍部洲中多諸人眾安
隱豐樂。五穀不種自然成熟。人無彼我亦無
積貯。當此之時無有佛名。有一大山名寶山
王。彼寶山中有三仙人。一名寶髻二名金髻
三名金剛髻。彼三仙人繫心專念佛法僧寶。
復作是念。我等何時證無上正覺。度脫一切
諸眾生等。時彼仙眾作是念已。須臾默然復
起前念。由是念故即證慈悲歡喜一切眾生
種種樓閣三摩地。獲於天眼觀彼上方見淨
居天。復於空中有聲言曰。善哉正士善哉正
士。能發上願求大正覺。汝曾聞不。有大妙法
名廣大寶樓閣祕密善住陀羅尼。往昔如來
已曾演說。善為利益一切眾生。諸有聞者決
定不退無上正覺。一切佛法當速現前。一切
三昧亦當現前。一切陀羅尼法門亦當現前。
能善降伏一切魔軍。然大法炬一切善種當
得現前。成就六波羅蜜。一切地獄餓鬼傍生
閻摩羅界阿素羅眾。聞此呪者皆蒙解脫。生
老病死憂悲苦惱永得超越。當來之世於此
贍部洲。眾生有於父母不孝順者。不敬沙門
者不敬婆羅門者不敬耆舊者。誹謗正法者
誹謗聖人者應墮地獄者。誹謗諸佛者誹謗
菩薩者。殺阿羅漢者造五逆罪者。殺婆羅門
者殺牛犢者。抄劫竊盜者故妄語者。不與取
者邪婬者。兩舌者麁惡語者。經秤小斗者強
奪財物者。負言背信者匿他財物者。一切惡
業所攝者。彼等眾生聞此陀羅尼。若讀若誦
若受持。若佩身上若書衣中。若置幢上若書
夾內。若書素疊及牆壁牌板。乃至見者聞者
及影中過者。或與執持呪人暫相觸者。彼等
眾生由斯陀羅尼大威力故。決定當得無上
正覺。能於現世獲無量福。一切惡業皆得消
滅。一切善根皆得圓滿。一切魔軍皆得調伏。
一切眾生見者歡喜。一切眾生恭敬尊重。國
王大臣及諸眷屬見者歡喜。口所出言聞者
皆信。手脚柔軟音調和雅。離於貧窮不受世
苦。毒藥刀杖火災等難永相去離。師子虎狼
諸惡禽獸不能為害。無劫賊難無旃荼羅難。
無魁膾難無羅剎難。無惡鬼難無邪魅難。無
毒蛇難無疫疾難。乃至一日病二日病三日
病四日病。瘧病常病眼病。耳病鼻病舌病口
病。齒病脣病喉病項病。手病背病腰病臍
病。痔病痢病髀病脚病。丁病瘇病班病肚
病。疥病疱病癩病癬病。頭痛病偏風病。如此
病等悉皆除滅。不盲不聾不瘂不瘻。臨命終
時心不散亂不失正念。一切諸佛當來現前
安慰其人。睡眠覺悟行住坐臥常得安樂或
於夢中見百千萬世界剎土諸佛如來并諸菩
薩前後圍繞。此陀羅尼有如是等無量無邊
不可思議力。時彼仙人得法歡喜欣慶踊躍。
於其住處如新醍醐消沒於地即於沒處而生
三竹。七寶為根金莖葉竿。梢枝之上皆有真
珠。香潔殊勝常有光明。往來見者靡不欣悅。
生滿十月便自裂破。一一竹內各生一童子。
顏貌端正色相成就。時三童子亦既生已。各
於竹下結加趺坐。入諸禪定至第七日。於其
夜中皆成正覺。其身金色三十二相八十種
好圓光嚴飾。時彼三竹一一變成高妙樓閣。
爾時便有廣大寶祕密善住陀羅尼呪於虛空
中以金書字。忽然而現四大天王。所謂寶髻
龍主天王。寶藏鳩槃茶主天王。妙珠光摩祜
羅主天王。各執持寶蓋而覆其上。清淨天人
散諸妙珠。金剛藥叉主天王與無量百千眷
屬執持妙華。而以供養同作是言。今佛世尊
出現寶藏。

爾時世尊告執金剛菩薩摩訶薩。昔三仙人
豈異人乎。今此寶幢塔中三全身如來。是彼
時三竹者今妙樓閣寶幢是。彼時地者今此
地是。彼時世界者今此世界是。彼時仙人由
聞此陀羅尼勤修習故。捨彼仙身成等正覺。
昔時空中淨居天者。豈異人乎則我身是。昔
有賢者名曰淨居。常勤供養彼三仙人。其淨
居者今妙種種色清淨如來是。昔彼三仙既
成正覺。為彼淨居而授記曰。汝於來世當得
作佛。號妙種種色清淨如來。

爾時十方同來諸佛。咸讚釋迦牟尼如來言。
善哉善哉能以如來境界善加護故。說此往
昔因緣。示現如是祕密陀羅尼。是諸如來祕
密之母。是諸如來祕密之心。是諸如來金剛
之座。是諸如來祕密神變。是諸如來成就祕
密六波羅蜜。是諸如來般若波羅蜜。是諸如
來祕密壇場。是諸如來祕密之印。是諸如來
祕密放百千萬光。是諸如來祕密實相之藏。
是諸如來祕密三摩地加護神變。是諸菩薩
祕密莊嚴菩提心。是諸菩薩祕密佛地。是諸
菩薩入祕密三摩地。此陀羅尼能除一切業
障。汝今能說。

爾時釋迦牟尼如來。住正念智觀察一切如
來。復放百千萬拘胝那庾他光明。所謂青黃
赤白紅紫雜色。普遍十方諸佛世界。光遍彼
已還來佛所。右繞三匝沒於佛頂。光既沒已。
時佛世尊以淨梵音。於大眾中說此陀羅尼
呪曰。

唵(一)薩婆呾他伽(上呼下同)多(二)摩尼捨多(三)儞畢
低(四)社縛羅社縛(上呼下同)羅(五)達摩駄睹碣里鞞
(六)摩尼摩尼(七)摩訶怛他伽多纈里摩尼(八)莎
訶(九)

說此陀羅尼大明呪王。山河大地六種震動。
十方如來同聲讚言。善哉善哉釋迦如來。善
說此陀羅尼大明神呪。於虛空中現贍部金
雲遍覆十方。於其雲中下七寶雨。雜以牛頭
栴檀上妙粖香充滿世界。復雨優曇鉢花而
以供養。次雨俱牟頭花芬陀利花蘇乾陀花。
曼陀羅花摩訶曼陀羅花。露遮花大露遮花。
曼殊沙花大曼殊沙花。蘇摩那花婆利師花。
栴檀華瞻蔔華而供養佛。一切魔宮熾然火
起。一切魔眾皆悉驚怖。一切毘那夜迦身皆
流汗臭穢奔走十方。所有淨信天龍藥叉乾
闥婆阿素羅緊那羅摩睺羅人非人等。各持
供具供養如來。復有摩尼光思惟菩薩。與無
量百千萬億俱胝菩薩。悉持種種妙寶而供
養佛。

復有金剛手菩薩。與無量百千萬億俱胝明
仙。復以種種百千天衣而供養佛。

復有四大天王。與無量百千萬億四天王眾。
以種種香華塗香粖香華鬘衣服旛蓋而供養
佛。

復有梵天與梵眾諸天而來供養。

復有三十三天與百千萬億天子供養於佛。
如是那羅延大自在天賢摩尼天賢滿力天
等同來供養。

復有日月天子在於空中而供養佛。復有勝
天女辯才天女。餉棄尼天女毘摩天女。金
剛時天女花齒天女。使者天女百千萬億。各
各以天嚴具供養於佛。

復有鬼子母神。與百千萬億藥叉女等。前後
圍繞而供養佛。

復有無量乾闥婆眾。以天音樂而供養佛。

復有無量百千龍王集會。所謂娑竭羅龍王
難陀龍王。優鉢難陀龍王。婆魯拏龍王善住
龍王。寶髻龍王形貌圓龍王。以種種妙寶而
供養佛。

復有轉輪王與無量百千萬億大臣宮人婇女
前後圍繞。於時大地變成金剛。於如來前從
地湧出七寶蓮華。其華千葉。於其華中有贍
部金千輻寶輪。光明赫奕暉耀如日。其光遍
覆三千大千世界。於輪臍中出微妙聲作如
是言。善哉善哉釋迦牟尼如來。能說如是祕
密陀羅尼。此陀羅尼明呪。能轉無上最大法
輪。能入菩提道場。是諸如來祕密明心。是諸
如來真寶如理。唯願世尊復更為說廣大善
住祕密樓閣陀羅尼心要之法。令一切大眾
咸皆覺悟無上菩提。此為根本。今正是時。願
垂速說。此呪能除一切惡道業障。能竭一切
血淚苦海。能度一切生死曠野。能越一切煩
惱瀑流。若不遇此陀羅尼大明呪王。終不能
成無上正覺。此陀羅尼是諸佛種。是大法輪
是大法炬。是大法幢是大法䗍。是大法鼓是
金剛座。唯願世尊廣為眾說此大陀羅尼王
曼荼羅印法㡧法。今此會中天龍藥叉乾闥
婆迦樓羅緊那羅摩睺羅人非人等。咸皆瞻
仰願聞法要。爾時世尊聞是語已。即為大眾
廣說陀羅尼祕要之法。

* 根本呪品第二

爾時世尊為諸大眾。說此陀羅尼王。此呪能
成就無上菩提。能除一切罪業身得清淨。即
說呪曰。

那慕薩婆怛他揭多(去)南(去一)唵(二)肥布羅孽
鞞(三)摩尼(去)鉢臘(二合)鞞(四)怛他(上)多(去)那捺
儞舍泥(五)摩尼摩尼(六)蘇鉢臘鞞(七)肥摩麗(八)娑
孽囉鉗鼻(去)囇(九)吽吽(十)什皤羅什皤羅(二合十一)勃
陀嚩𡀔枳羝(十二)麌醯夜(二合)地瑟恥(二合)多孽
鞞(十三)莎訶(十四)

爾時世尊說此廣大寶善住祕密樓閣陀羅尼
已。於此大地六種震動。雨大寶雨及天妙華。
一切大眾咸皆歡喜。歎未曾有證不退轉。是
時十方諸如來等。同聲讚歎釋迦牟尼如來。
善哉釋迦牟尼如來。乃能說是入菩薩道場
陀羅尼。大眾聞已一切惡趣皆得消滅。念此
陀羅尼名者。則為以諸微妙香華塗香粖香。
供養十方一切諸佛。若能讀誦即得不退轉
無上正覺。乃至百劫千劫百千萬劫一切如
來。不能讚歎盡其功德。此陀羅尼有大威力。
一切魔王終不能為其障礙。一切怨家惡友
鬼神。藥叉羅剎人非人等不能為害。增長無
量福德。若纔念此陀羅尼者獲福如是。

爾時執金剛手藥叉軍將及四大天王。於其
會中從座而起。恭敬合掌頂禮佛足。白言世
尊我等常當擁護持此陀羅尼者。爾時世尊
舒金色手。摩執金剛手菩薩及四大天王頂
作是言。我今以此陀羅尼神呪付囑於汝。若
有持此陀羅尼者汝當擁護。

爾時執金剛手菩薩及四大天王。白佛言世
尊我等奉如來教。常護此大陀羅尼法明呪。
亦當擁護彼受持者。

* 心隨心呪品第三

爾時世尊為諸大眾。說陀羅尼心呪曰。

唵　摩儞　跋社　黎吽

爾時世尊復說隨心呪曰。

唵　摩儞　達哩吽　鏺吒

根本呪者不假簡擇吉祥星宿日齋戒。但誦
滿一萬遍已。然後佛前或舍利塔前。於白月
十五日潔淨洗浴。著鮮淨衣隨力供養。然四
盞燈散諸香華。受持呪者食三白食。便誦此
呪八百遍。即於當處宿。天欲曉時。如來乃現
其身。執金剛手菩薩亦現於前。所有願者皆
得圓滿。若造五逆罪者作如是法。第三遍方
得感現勿生疑惑。常於清旦誦八百遍。所求
上願皆得成就。毒不能害水不能漂火不能
燒。賊不能傷病不能侵。無他恐怖常無重
病。亦無眼病耳病鼻病。舌病口病齒病脣病。
乃至一日病二日病三日病四日病無頭痛。諸
惡毒蛇虎狼禽獸。不能為害無邪魅難。此陀
羅尼威力如是。能除一切怖畏能滅一切惡
障。能生一切功德能成就六波羅蜜。成就如
來所行之行。讀此陀羅尼者。皆能成就一切
事業若有人登大高山峯上誦此陀羅尼。盡
眼所見處。所有眾生滅一切罪業。亦離一切
地獄業。得免一切畜生身。若入天廟中誦此
陀羅尼者。使諸天神無不從命。若入龍池誦
此呪者。一切龍神皆來歸命。若於日前誦此
呪者。日天子即當來現其人前。所求意願皆
能與之。若有於執金剛手菩薩前誦此呪者。
執金剛手菩薩現於其前。所求願者亦得隨
意。若有人取菖蒲根。誦此呪八千遍訖或佩
或執。即令一切眾生。見者歡喜所索皆得。若
呪胡椒含於口中共他人語。所出言音皆悉
信受。若有人呪白芥子一千八遍擲於虛空。
一切惡風雷雹皆得消散。若呪食鹽一百八
遍。令淨行婆羅門皆來率伏。若欲調伏剎利。
取白芥子呪千八遍燒之。并可呼諸鬼神來
共人語。亦能治一切鬼氣。若天炎旱以黃牛
糞塗地。盡作龍一身三首。其下作四方龍
池。於龍池心中著金。其壇青色。黃丹畫龍身
上。於壇四角各置一滿瓶水。復置四香爐。置
四新瓦盆。一盆中著乳一盆著酪一盆置乳
糜一盆置酥及沙糖。又別作四肘方壇以牛
糞塗飾。復以􂆌粖畫壇。壇內插箭四隻。纏五
色線懸五綵幡。燒四種香所謂安悉熏陸白
檀蘇合。於其壇內散七種穀。列五色食并諸
花果。其誦呪人面向東方。取一芥子呪之一
遍皆令擲。打畫龍頭上一呪一擲滿千八遍
龍即行雨。一切諸龍皆來率伏。若欲止雨取
白芥子誦呪。呪之擲龍池中雨即便止。若欲止惡風雹雨。取佉陀羅木作橛。釘龍池邊即
得雹止。若欲縛毘那夜迦。取白芥子呪百八
遍。安毘那夜迦頭上。便不能作其障礙。以乳
洗毘那夜迦即得解脫。所作諸業皆得成就。
其持呪者常須清潔著鮮淨衣。此是根本呪
法。
《廣大寶樓閣善住祕密陀羅尼經》卷上



《廣大寶樓閣善住祕密陀羅尼經》
卷中

大唐天竺三藏菩提流志奉　詔譯

* 持心呪法品第四

持心呪者誦百千遍得見一切如來。若誦二
百千遍得見一切佛土。若誦三百千遍得入
一切壇場。悉得成就一切呪法。若誦四百千
遍得於仙人中轉輪王。若誦五百千遍得入
一切阿修羅宮中。若誦六百千遍得見一切
伏藏。若誦七百千遍即了過去知宿命事。若
誦八百千遍即得寶印三摩地。若誦九百千
遍得一切菩薩神變加持。若誦十百千遍得
一切如來灌頂佛地。與一切如來同會。如是
倍增而獲無量殊勝功德。若造五逆罪誹謗
聖人誹謗正法。應入阿鼻地獄者。誦呪一千
遍。所作罪業悉皆消滅。得不退位悟宿命智。
眼耳鼻舌身意六根清淨。增長無量殊勝功
德。兼獲世間種種事業隨意成就。

復次說雄黃法。取好雄黃一小兩許置赤銅
器中。從月十三日身自洗浴。著鮮淨衣喫三
白食。謂酥乳酪。於世尊前呪十萬遍。至十五
日夜所呪雄黃現三種相。若煖若煙若光焰
即得成就。若其煖時持呪之人身隱不現。阿
修羅窟門開見一切宮殿悉皆得入。若意樂
所作皆得成就。即得仙人轉輪王位。取少雄
黃點自額上。若見煙出即點眼上。當見一切
菩薩宮殿住處。又見一切金剛種性。遠離一
切諸惡魔眾。得達一切法藏。隨所去處皆得
通達。若見光焰即騰虛空。得見光焰陀羅尼
三摩地。得入三十三諸天中王所欲皆得。若
於山頂誦呪。得為一切眾生尊重所求皆得。
一切贍部人咸來恭敬。於水池邊誦此呪一
千八遍。一切諸龍皆悉降伏。取白芥子呪千
遍散擲虛空。即便大雨降伏諸龍。若日日誦
持即得種種殊勝吉祥。取一瓶水以因陀羅
呵悉多藥(白及藥也)及鉢羅奢(赤藥也)白芥子。并欝
金香紫檀白檀等香各一小兩半。內前瓶中
誦呪一萬遍。取此香水洗浴一切大病患人
皆得除差。及滅一切罪障。所有符書􂗳禱皆
悉消滅。獲得一切殊勝吉祥。若有婦人意欲
求男。以此水洗浴即便生男。若有諸人誦持
餘呪無能驗者。以此水洗浴即便有驗。如是
一切速得成就。及餘事業亦得成就。

* 誦隨心呪法品第五

誦隨心呪者滿一萬遍。所有障礙諸鬼神等。
悉來敬禮持呪者足。作如是言。救護我等勿
斷我命。所使我者決定得了。若誦二萬一千
遍者。即使得一切天龍為天中主。所出言辭
天皆奉行。若誦三萬遍一切藥叉羅剎咸悉
伏從(四萬遍梵本闕)若誦五萬遍所欲追攝。若天若龍
若藥叉若迦樓羅若緊那羅阿修羅摩睺羅。
及仙人婇女沙門婆羅門剎利種種人等。以
安悉香及白芥子燒之若誦六萬遍得無垢
三摩地。若誦七萬遍得作仙人轉輪王。若誦
八萬遍執金剛手菩薩及與眷屬來現其前。
若誦九萬遍得諸菩薩施與無畏。若誦十萬
遍得盡見過去如來。隨意所適無有隨礙。得
一切陀羅尼經論一切如來加持。令證無上
菩提。及得種種出世間法皆得成就。諸佛如
來無不隨喜。

* 雜呪品第六

壇前欲坐誦此呪曰。

唵摩尼軍荼利吽吽莎訶

誦七遍然後坐。作餘護持法。

次結界呪曰。

唵摩尼微射曳達羅達羅吽吽莎訶

誦此呪呪白芥子七遍。散於壇中便成結界。

次結十方界呪曰。

唵膩嚩㗚多摩尼阿盧止囉枳㗚底吽吽泮吒

誦此呪呪香水。和白芥子百八遍散灑十方。

辟毘那夜迦呪曰。

唵摩尼鉢囉婆嚩儞賀囉賀囉吽泮莎訶

誦此呪呪灰水二十一。遍散於十方。

頂髻呪曰。

唵伐質囉摩儞帝瑟吒帝瑟吒吽吽泮泮

誦此呪七遍以呪自身手以摩自頭頂。

護衣呪曰。

唵摩尼微布黎地唎吽泮吒

誦此呪呪香水灑衣上。

洗手呪曰。

唵􂜌􂜍(丁廋反)筏底訶囉訶囉摩訶摩儞吽吽泮

誦此呪呪水。洗手及周灑身上。

洗浴呪曰。

唵蘇涅隷摩羅伐底訶囉訶囉跛晚弭哩吽莎
訶

誦此呪呪白芥子和水呪一百八遍浴身。

次結護呪曰。

唵摩尼達哩吽吽泮吒

誦此呪用結護。一切香華果等及所用之物。
皆用此呪而結護之。

結索呪曰。

唵地哩地哩微摩羅迦哩吽吽泮吒

次散華呪曰。

唵薩婆怛他伽多布社摩儞吽吽

所有香華皆誦此呪散之。散時亦誦。

塗香呪曰。

唵薩婆怛他伽多乾陀摩儞馺頗囉拏吽吽

誦此呪呪香塗壇。

燒香呪曰。

唵拾縛哩多摩尼阿勃羅古吒娑頗羅拏(上)微
伽低吽

然燈呪曰。

唵什縛哩多始佉哩陀嚩哩吽吽泮吒

壇外施一切天鬼等呪曰。

唵鉢囉嚩囉竭囉縛底娑囉娑囉吽吽

次上遏迦呪。亦於天神邊。日別散糠米花。誦
此呪散之。呪曰。

唵摩訶摩儞布囉耶達囉達囉吽吽

次壇中日別獻佛食誦此呪曰。

唵摩訶摩儞微布犁吽吽婆囉婆囉吽吽

次獻火食呪曰。

唵什縛囉薩普囉伽伽那鉢囉多囉尼吽吽

次把數珠呪曰。

唵阿盧止囉摩儞鉢囉縛多耶吽

以此呪誦七遍已。即成就一切如來無量百
千呪法。若准摸壇界。以此呪呪繩七遍。可用
拼界道。

次結加趺坐呪曰。

唵拔折囉摩儞迦囉緊枳唎枳唎吽吽泮吒

(此呪是前結加趺坐呪前呪是欲令誦時呪應知)。

次念誦時呪曰。

唵蘇鉢囉縛底多吠藝摩儞摩儞莎訶

啟告諸佛願知呪曰。

唵薩婆怛他伽多喃縛庾社鞞多囉多囉吽吽
摩儞迦那寧莎訶

次請一切諸佛呪曰。

唵蘇微布羅鉢囉鉢囉縛黎杜嚧杜嚧吽吽

次求願呪曰。

唵薩婆怛他伽多地瑟吒質多僧洛叉跋社黎
吽吽

誦此呪時當作是念。願一切諸佛等心擁護
施堅固力。

次求菩薩願呪曰。

唵蘇微布羅縛多寧訶囉訶囉吽

誦此呪時作如是念。願得妙廣博藏放無畏
光。

請一切天龍呪曰。

唵阿鼻娑摩耶拔質黎達囉達囉吽

當作是念。無邊三末耶金剛執持不可動壞。

次請四天王等呪曰。

唵摩儞微迦縛低吽

侍者呪曰。

唵濕婆摩儞呼嚧呼嚧吽

誦此呪用結護壇外供事弟子。

入道場呪曰。

唵薩婆怛他伽多拔折唎儞達囉達囉吽吽

當於道場側跪地合掌。誦此呪已作如是念。
願一切如來以金剛力加持我。

次獻一切佛及一切菩薩諸天等呪曰。

唵微囉微囉制伽伽那縛泗儞囉呼囉呼吽

所有一切香花飲食。皆誦此呪用持上之。

次擁護身呪曰。

唵摩儞蘇婆儞微伽縛低阿囉叉多摩尼吽

次發遣諸聖呪曰。

唵薩婆怛他伽多俱盧儞低娑摩囉微伽低什
縛羅什縛羅吽莎訶

此呪通一切處用。所謂送尊上遏伽香花飲
食等。此上並是心呪。皆有殊勝威力。若有用
者先誦八百遍。然後作法。但念誦成就一切
善業。消滅一切惡業。一切苦惱皆悉解脫。諸
佛如來為決定授記。當得作佛。先世惡業受
持此呪。悉皆消散速證菩提。獲無量恒河沙
等無量功德。速成正覺能轉法輪。

* 結壇場法品第七

爾時世尊說壇場法。先擇勝地然後作壇。其
壇場作四門。以五色彩畫。其彩於新器中和
香。然後用之。其壇中心作一小壇。方圓二肘。
以白檀香欝金香而塗飾之。其大壇四肘。以
牛糞塗飾。其小壇中畫一佛像。其佛前作一
蓮華。七寶莊嚴。於蓮華臺中畫作一輪。輪有
百輻。有輞有齊以金飾輪。輪外畫焰光。其蓮
華莖如毘琉瑠色。左邊畫執金剛菩薩。而作
嗔相手執白拂(一本云左手把杵右手把鉞斧)右邊畫寶光金剛
菩薩。種種瓔珞以為嚴飾。一手擎寶珠。一手
執白拂(一本云把數珠)四角各畫四大天王。身著衣甲
手執器仗。種種瓔珞而嚴飾之。作嗔怒相。其
小壇中畫七珍堦道。於其壇上懸繒幡蓋。其
壇大門向東而開。四角各置一金銀瓶。或無
金瓶。瓦瓶金塗。中盛滿香水。及安妙花。銀瓶
無者。亦應如是滿中盛乳。於小壇東門內南
邊。畫吉祥天女。種種瓔珞而以莊嚴。北邊畫
餉棄尼天女。壇中門應畫金剛使女神形。安
八臂。種種瓔珞以為嚴飾。手執刀杖。於小壇
上懸種種幡蓋。然三十二燈。種種花果散其
壇上。於佛像前。置金香爐燒蘇合香。於小壇
外。置銀香爐燒安悉香。於摩尼藥叉前燒蘇
合香。於四天王前燒薰陸香及薩闍羅娑香(白膠
香也)於吉祥天女前燒白檀香。於餉棄尼天女前
燒安悉香。於金剛使女前燒薩羅計香(青膠香也)其
諸天神各各別以飲食而供養之。其小壇四門
外各立吉祥標。於其東門外畫鬼子母神。有
七鬼子圍繞。於南門外畫大自在天神。於西
門外畫花齒羅剎女。於北門外畫毘摩天女。
有七婇女圍繞。於壇四邊上插畫三十二箭。
其一一箭各畫懸五色彩帛纏之。壇四面懸
五色幡。應作七種油餅。於大壇外更置三十
二淨水盆。盆中安種種花。三十二淨水瓶。瓶
內各別安漿。三十二香爐。然一百八燈。懸一
百八琉蘇(花鬘是也)散種種粖香然種種香。所謂安
悉。薰陸。悉必栗迦香(苜蓿也)栴檀。沈香。多伽羅
(杜莖藥也)蘇合。薩羅計(青膠香也)五味香。龍腦香。麝香。欝
金。紫檀等香。以為塗香。塗天神上。復以乳酪
沙糖石蜜水各盛以八瓶。復以乳粥(所謂糠米菉豆胡麻牛酥
相和作即是)糠米飯歡喜團(所謂少糖糠米麰和蜜漿作之)各有八盆。復
盛四瓦椀油四瓦椀酥。四瓦椀沙糖。四瓦椀
油麻。四瓦椀果子。四瓦椀七種穀子。作種種
食散於壇外。所謂𩛩餅。煎餅。小豆煎餅(所謂菉豆
末和蒱桃漿作之)油麻煎餅。無憂妙味餅。酥餅。沙糖餅。
復於大壇西門外。置二香水瓶。并置所供養
飲食。欲入道場時先誦此呪呪門兩邊香水
瓶。呪曰。

唵摩訶毘布羅(一)鉢羅底(丁以反二)瑟恥多悉睇(三)
阿鞞詵者(四)麼吽(二合)薩婆怛他伽多鼻灑鷄
(五)婆囉婆囉(六)三婆囉三婆囉(七)吽吽(八)

此呪加持灌頂瓶水。誦此呪者。能除先世以
來所有惡業。令得身心清淨。一切諸佛皆來。
擁護攝受而為授記施其無畏。所有事業。能
令成就得入如來三摩地。悟甚深法。忍登佛
道場成等正覺。

* 畫像品第八

爾時世尊告諸大眾。我今說畫像法。而能成
就一切事業。應取新白㲲未割線者。或一肘
或二肘三肘四肘。乃至七肘四方令等。畫一
如來。坐師子座作說法像。於像右邊畫執金
剛菩薩。為赤白紅色。有十二臂皆執刀杖。有
四面。正前一面端正歡喜。左邊一面作嗔相。
右邊一面有牙上出。又一面皺眉可畏相。又
怒兩目。以種種瓔珞而嚴飾之。坐蓮花臺半
加而坐。如來左邊畫摩尼金剛菩薩。有四面
前面歡喜。右面青色。作摩訶迦羅天面。左面
緣色。半作師子面半作人面。後面嗔相。皺眉
露齒作淺綠色。有十六臂。右手把如意珠作
奉佛相。左手持蓮華。一手施無畏。謂仰展
五指如低。二手合掌。餘手皆執諸器杖。所謂
三鋒槊輪刀金剛杵華篋數珠澡瓶利劍經夾
寶塔須彌山。於蓮華臺上半跏而坐。於其座
下。作餉棄尼天女。有八臂。胡跪合掌作供養
佛相。金剛手菩薩座下。作吉祥天女。胡跪執
種種寶器。供養如來相。於吉祥天女後。畫使
者天女。作笑面。有四臂。種種瓔珞而為嚴飾。
手持刀杖。使者餉棄尼天女後。畫花齒羅剎
女。身著素服。以手持花瞻仰如來。於大像前
畫作七寶蓮華。而有千葉。琉璃為莖。其上作
千輻輪有輞。四面皆艶光。其下畫作四天王。
種種嚴飾手執刀杖。七寶蓮華下作七寶池。
於池岸上作多眾仙人。皆悉胡跪。或持花或
持寶。或手持香鑪或手持數珠。各異嚴持瞻
仰如來而為供養。於大像上。畫梵天帝釋大
自在天。散花供養。勿以皮膠和於彩色。其畫
像人應受八關齋戒。誦呪之者。著新淨衣食
三白食。於月八日。在如來前如法誦念。至十
五日令滿一億遍。乃見自身而發光明。便悟
無障礙慧眼。證清淨摩尼三摩地。於諸仙人
得輪王位。親見一切如來。若誦一遍不墮一
切惡趣。離諸貪嗔癡無諸嫉妬。成一切功德。
攝受一切善根。諸佛如來之所護念。常來安
慰。能攝一切諸天。一切天龍藥叉乾闥婆迦
樓羅緊那羅摩睺羅伽人非人等。皆來供養。
國王大臣常應恭敬。在於人間遊行無畏。諸
波羅蜜皆速成就。其有但受持讀誦者。無量
功德。若能如法結壇場畫像備諸壇法。彼人
功德與佛無異。為諸人天之所敬養。諸佛如
來授記此人。決定證於無上菩提。不復受胎
藏之身。所生之處皆蓮華中。常於佛前。與諸
菩薩同坐一處。

* 護摩品第九

爾時如來。復為諸大眾說護摩法。先須清淨
身心修淨梵行。然後作法。於一一法速令成
就。發廣大利益諸眾生心護摩供養呪食燒
之。誦此呪曰。

唵薩嚩(二合)訶鉢底𠷺路(二合)暴婆(去)吽吽泮吒
莎訶

誦此呪時。應以油麻白芥子和酥。一呪一燒
滿八千遍投之。能令一切呪法速得成就。伏
諸一切障礙鬼神。一切惡鬼惡業惡友怨家。
皆得調伏。一切惡夢災怪不祥之事。自然消
散。以安悉香白芥子和酥。一呪一投火中。燒
之滿八千遍。一切鬼神欲來惱者。頭自裂破。
一切病患速得除愈。復以酥和白芥子誦呪。
一呪一燒滿八千遍。得所住處無諸怨敵。若
以天木香(松木是也)和酥。一呪一投火中燒之滿
八千遍。得斫迦邏囉闍住處。所念皆成。若以
娑羅樹香(松梢也)和酥及白芥子。於山峯上以呪
燒之。如前遍數。諸阿素囉門自然而開。此人
得作明仙王。若以乾陀囉樹(安悉香樹也)或以龍花
蘂香和白芥子油。於龍池邊一呪一燒滿八
千遍。能降伏一切諸龍。須使皆得。須雨即雨。
更無雷雹之難。以雜穀子及供養佛淨齋食。
若為自他稱名誦呪。一呪一燒滿八千遍能
令五穀豐熟以白鹽誦呪。一呪一燒滿八千
遍。一切藥叉女皆來禮足言。勿傷我命隨意
驅使。以蘇和糠米。一呪一燒滿八千遍。得大
富貴。以胡椒對日。日東方時誦呪滿八千遍。
一呪一燒。其人常得諸天擁護恒為利益。若
於吉祥天女前。以油麻和白芥子燒之。得大
財寶。若以遏迦木(謂杜仲木也)長一尺截之。一呪一
燒滿八百遍。得一切諸佛菩薩。悉知是人離
諸業障。於一切世間出世間明呪。皆悉了悟。
無諸疾病。於諸怨敵而得最勝。世間煩惱不
能染著。由此明呪力故。諸有善業皆得成就。
一切惡夢不祥之事。皆得消散。一切邪魅􂗳
禱之橫。皆不著身。不墮邪見雜惡道中。

爾時佛告金剛密跡菩薩此陀羅尼王法有大
威德。是一切諸佛如來心。是諸佛母。是諸如
來轉大法輪。是諸如來入菩提路。是諸如來
智慧法炬。是諸如來鳴大法䗍。是諸如來
坐金剛座。是諸如來降伏魔軍。是諸如來最
勝祕密。能除贍部洲眾生所有煩惱。能竭贍
部洲眾生地獄餓鬼傍生之業。能除贍部洲
眾生生老病死憂悲苦惱。

爾時世尊復告金剛密跡菩薩。我以佛眼觀
諸如來。不能說此陀羅尼所有功德甚深妙
法。此陀羅尼有如是最勝殊妙。非諸譬喻之
所能盡。薄福少德下賤眾生。永不聞此陀羅
尼名字。況復得見受持讀誦。若有聞見此陀
羅尼者。是人已曾親近恒河沙諸佛菩薩。佛
告金剛密跡菩薩。此如來心難解難。入若有
善男子善女人。於百千萬劫。供養八十俱胝
無量恒河沙諸佛菩薩。飲食衣服房舍臥具。
百種湯藥幡蓋香花塗香末香。復以七寶滿
三千大千世界。於日日中奉施諸佛。金剛菩
薩於汝意云何。是善男子善女人功德多不。
金剛密跡菩薩白佛言。世尊此人功德無量
無邊。不可勝數。佛言若於如來心陀羅尼。能
讀誦滿一遍者。此人功德勝前功德。諸佛如
來說不能盡。若有善男子善女人。雖不讀誦
但心念者。亦得如上無量功德。

爾時如來說是言已。眾中天龍藥叉乾闥婆
迦樓羅緊那羅摩睺羅伽人非人等。一切大
眾踊躍歡喜。發聲歎詠五體投地。合掌向佛
白言世尊。佛出世間甚成希有。今佛世尊於
贍部洲。能善建立置祕密陀羅尼心法。

爾時十方同會諸佛菩薩。咸讚釋迦如來言。
善哉善哉。既同讚已各還本土。爾時釋迦牟
尼世尊。以佛神力還娑婆世界。
《廣大寶樓閣善住祕密陀羅尼經》卷中


《廣大寶樓閣善住祕密陀羅尼經》
卷下

大唐天竺三藏菩提流志奉　詔譯

* 印法品第十

爾時金剛藥叉主菩薩。踊躍欣慶身毛皆竪。
於仙人會中持杵揮空。以種種香花衣服。與
諸仙人往詣佛所。頂禮佛足右繞三匝。以諸
香花而散佛上。偏袒右肩右膝著地。白佛言
世尊。如來今於人間。然大法炬建立陀羅尼
法。若有見聞此陀羅尼者。與佛無異。如此眾
生。決定當得無上正覺。捨離一切諸惡業障。
唯願世尊為諸眾生。說陀羅尼印法。此之手
印如何而作。如何安手如何安臂。復更云何
以手按手。云何而作心印。云何舒臂云何住
念。云何安慰壇神。云何能得諸如來之所加
護。云何請佛坐金剛座。云何請諸如來。而為
灌頂轉大法輪。云何得勝持印之法。云何作
轉輪王印。云何作如意寶印。云何作四天王
印。云何作吉祥天女印。云何作餉棄尼天女
印。云何作金剛使者天女印。云何作安置諸
天印。云何作呼召諸天印。云何作根本印。此
諸印法我先不解。世尊慈悲為我解說。若解
此印。速能成就諸功德故。若有見者獲福無
量。

爾時世尊於大眾中。舒百千萬億俱胝莊嚴
功德手。覆金剛菩薩頂上。安慰金剛密跡曰。
大藥叉主汝今諦聽。我為汝說陀羅尼印法。
付囑於汝。為諸未來一切眾生。汝應受持為
我流布。當加敬護。猶如諸佛同入如來道場
之想。同見如來轉大法輪。亦如守護諸佛舍
利。勿以此法於後世時。妄相付與下劣賤人
惡性眾生。破戒眾生懈墮眾生。邪見眾生小
乘眾生。貪欲眾生我慢眾生。如斯之類不須
為說。此陀羅尼如來舍利若有薄福眾生。聞
我此法便令損壞。當知此等。如毀謗佛無有
異也。是故金剛主菩薩。應勤加護勿妄傳授。
此呪所在之處如佛無異。

爾時金剛手菩薩。頂禮佛足白佛言世尊。如
是如是世尊。我當專心恭敬供養以報佛恩。
唯願世尊為我演說悟作印之法。令諸學者
得法成就。

爾時世尊知眾渴仰作印之法。便為說言。應
於佛壇中作四佛心印呪。復作四聖金剛心
印呪。以此二印啟請諸佛。勿用別印。若持印
呪者。應淨洗浴著鮮潔衣。以五種牛淨物用
護其身。復以塗香遍拭其體。以白檀香塗其
手掌。復以欝金香再塗其上。以五色呪索交
結其身。復想自身為本聖尊。或於佛前有舍
利塔前。面向東坐端意寂靜。發慈悲心念根
本呪心。呪隨心呪亦復如是。常以香花供養
諸佛。於執金剛觀世音曼殊室利彌勒菩薩
等前。亦應如是供養。禮十方諸佛賢聖作。如
是啟請曰。

稽首十方過去未來現在一切諸佛及諸菩
薩。我今盡皆禮足尊重供養。作是言已便結
寶蓮花印呪。用請佛菩薩一切壇神諸天等
坐之。即說寶蓮華呪曰。

唵摩尼(一)縛馹囉(二)鉢囉縛離麌呬耶(三)鉢豆
摩摩尼(四)鉢羅鞞(五)莎訶

印相以二手虛中合掌。令如合蓮華相。即復
開頭指中指無名指。二大小指頭相拄。如大
開敷蓮華形。誦前呪次第布於壇中。請聖坐
之。

次說普光明寶清淨一切如來心印呪法。

佛言。先以右手大拇指。與頭指相拄。餘三指
展之。次以左手展其頭指。屈其大拇指。餘三
指壓之。二手聚於心上。在於佛前寂靜而住
威儀齊整。應以慈眼觀於眾生。身不動搖安
然禪定。誦印呪曰。

唵薩婆怛他伽多紇哩陀耶摩尼涉縛邏尼阿
吠瑟吒耶吽

誦此呪兼作手印已。即得一切如來心印成
就獲福德身。若有善男子善女人。以七寶滿
三千大千世界。及以衣服塗香末香。雜花瓔
珞幢幡花蓋。供養無量百千萬億恒河沙微
塵等數諸佛世尊。所得功德可思量不。甚多
世尊不可思量。

佛言。若有善男子善女人。誦此陀羅尼呪及
作印法。滿一遍者。所獲福德百千萬倍。多前
功德非諸如來以佛智力挍量能盡。若誦持
一遍。猶得如是無量功德。況復如法作壇。若
有心念地獄餓鬼傍生惡趣諸苦惱者。彼等
眾生悉蒙解脫。得生極樂世界。親見一切諸
佛如來。此印名曰普光明寶清淨如來心印。
即為六十四恒河沙那庾多百千萬諸佛菩
薩。攝受誦持之者。與諸菩薩得為眷屬。一切
諸天常來擁護四天大王之所。侍衛吉祥天
女辯才天女餉棄尼天女。日夜利益。作此印
時。諸有藥叉羅剎欲來惱者。皆自馳散。如不
去者頭破作七分。若有刀仗傷者。病瘦困者。
命業盡者。得見此印。壽命增長無諸疾苦。持
一切呪者。若見此印呪則得成就。所有壇法
亦速成就。若有百千萬億手印之法。此印成
已彼印即成。諸佛如來悉為授記。決定當得
無上菩提。若法成時。三十三天所有宮殿皆
自震動。諸天歡喜潛相扶衛。辯才色力皆自
增長。有大威德眾人恭敬。所出言詞聞者生
信。具宿命智。一切世論自然明了。命終之後。
生華臺中相好端嚴。由印力故速證菩提。

次說一切如來心印呪。亦名安慰一切如來
印呪法。

佛言。先以左肘當𦜮。平展仰掌。即屈二無名
指二小指頭相拄。兩指端仰側當於心。小低
頭。微開其眼。少歛其眉。齒咬下脣目視其身。
繼心念佛不令散動。誦持此呪二十一遍即
說呪曰。

唵薩婆怛他伽多鉢囉縛囉迦囉摩尼吽

作此法時。即為得入十方一切諸佛法藏。等
無有異。亦為入於一切諸佛曼荼羅。即為攝
入一切諸佛眷屬。如是人者。百千劫來重罪
惡業蕩盡無餘。亦如已作十方諸佛壇印一
等。若為十方所有一切作障礙者。若惡魔惡
龍毘那夜迦等。如被呪師脚踏無異。其諸魔
等如被火燒。十方一切諸族種類所作障難。
呪師但當以念佛心結此印者。是諸種族悉
以胸膺著地求哀歸命當是之時其諸族等。
見印聞呪而更蒙益其惡心者。自來改悔獲
大福聚。

次說一切如來普光大寶會祕密印呪。亦名
一切如來加護心印呪法。

佛言應舒右臂仰置右膝上。以大拇指捻中
指甲上。以左手仰橫心上。以大拇指壓無名
指中指甲上。舒頭指及小指。發慈悲心開目
而住。專誠念佛誦此呪曰。

唵薩婆怛他伽多毘三菩檀娜跋闍梨吽吽

作此印呪法已即得一切如來之所護念。唱
言善哉善哉。舒手摩頂猶如赤子。所有業障
悉皆散滅。菩薩諸天恭敬擁護。藥叉惡鬼不
能侵欺。見此印已。悉生慈悲心自然調伏。誦
此呪時諸見聞者皆生佛想。若男子女人得
見。受持讀誦此印呪法者。彼人已為親見六
十二那庾多百千萬俱胝諸佛如來。等無異
也。決定無疑。所有餘法如上所說。一切願者
皆得圓滿。若念六趣眾生。一遍作此印呪法。
彼諸眾生無足二足四足多足。皆得解脫。來
生決定成等正覺。一切諸天常來擁護。若欲
令一切壇場法成就者。亦速成就之。

次說一切如來瓔珞印呪法。

佛言應以兩手相交。右腕壓左腕。令兩手背
相著。以二手中指無名指相鈎。各屈二手頭
指小指。以大拇指壓之。結加趺坐以印當臍
上。傾身向右。竪其兩眉清目而視。心念諸佛
發慈悲心。欲結印時先稱唵字。交腕相鈎時
稱吽吽聲。結印竟云泮吒。復誦印呪曰。

唵薩婆怛他伽多地瑟奼那摩尼摩尼吽吽泮
吒

作　印呪能加護菩提道場。加護轉大法輪
加護佛菩提身。令不動搖如須彌山。一切如
來護念此人。皆為授記。身心清淨內外明徹。
猶如日光寶珠。解脫煩惱積聚功德。其作手
印之處。即是舍利之塔。此地當有諸佛成道。
當有無量眾生蒙如來授記。若惡鬼神來此
地者。皆自退走。若有得見此印呪者。滅無量
罪不入八大地獄。所有善願速即圓滿。成就
一切壇場印法。

次說一切如來師子座印呪法。

佛言應先結加趺坐。於心前作金剛合掌印
已。即各屈左右手頭指。各與大拇指相捻拄。
屈二中指頭相拄。二小指相交入掌中。二無
名指相拄。以帛覆印曲躬向前。令印拄地及
拄兩膝上。印所觸地皆為金剛。此是一切如
來金剛座印。一切天魔惡鬼神等。不能惱害
自來降伏。天龍國王大臣咸來恭敬。諸佛如
來加持護念。以佛神力嚴飾清淨。此金剛座
印。若有人結此印呪者。則為施與無量恒河
沙諸佛如來金剛座已。若為地獄餓鬼傍生
阿蘇羅作此印者。彼諸眾生皆速解脫。當得
清淨金剛之身。即說呪曰。

唵薩婆怛他伽多鉢囉縛囉摩尼戶嚧(二合)指
黎吽吽泮吒

次說一切如來成就大寶灌頂印呪法。

佛言應先合掌。然後開左右頭指。復以左右
中指。各與無名指相拄。復屈二大拇指。壓二
小指甲上。結加趺坐頂戴手印。誦此呪曰。

唵薩婆怛他伽多毘布羅三婆鞞吽吽

若有善男子善女人。作此印呪法已。即得八
十億恒河沙微塵數諸佛如來。以佛神力而
為灌頂。與其授記。成就一切曼荼羅印法。獲
無量無邊不可思議功德。無量金剛菩薩及
諸明仙。亦來灌頂。一切天龍藥叉乾闥婆阿
蘇羅迦樓羅緊那羅摩睺羅伽。及四天王皆
來灌頂。於明仙中為最上轉輪王。於諸如來
為灌頂最尊子。得入如來祕密會中。若欲隱
其形質。一切怨家不善知識。及諸龍藥叉諸
鬼神等。皆不得見如觀虛空。其持呪人能往
十方一切世界。於諸如來前。以大神變化作
七寶供具。香花衣服雨寶冠蓋。如天垂雲而
以供養。由呪力故。成就如是殊勝功德。

次說一切如來降伏熾然大魔軍智炬轉法輪
神變加護印呪法。

佛言應先屈右手頭指。拄大拇指頭側節。舒
三指而掩於心上。次屈左手大拇指於掌中。
微拳四指如蓮華葉。以左手大拇指。拄右手
大拇指。結加趺坐興慈悲心。安住寂靜然後
乃作此印。作此印已則能轉大法輪。當此之
時三千大千世界。決定六種震動。諸佛菩薩
皆以慈眼觀持呪人。大力金剛神虛空明仙
常來隨從。四天神王在四面立。而為擁護晝
夜侍衛。若轉法輪時。一切如來而為加護。摧
滅魔軍無諸障礙。其持呪人能現世轉法輪。
坐菩提道場眾所尊重。其有切德。亦如諸佛
菩薩轉大法輪。身心清淨憐愍一切眾生。然
後作此呪印。作此法時先顰兩眉。合其口齊
上下齒。觀如來實相心念轉法輪。作此法已。
能破一切魔王及諸障礙者。能然大法炬建
大法幢。擊大法鼓鳴大法蠡。能師子大吼增
長功德𧂐。當與八十億恒河沙諸小呪力等
無有異。一切諸佛讚言善哉。并為授記。呪曰。

唵薩婆怛他伽多三摩耶摩尼跋社黎吽吽

次說得勝符印呪法。

佛言應以右手頭指。拄大拇指頭。舒餘三指。
左手亦然。復以覆左手重於右手上。當於臍
上。面作嗔相自觀己身。以右脚安左髀上。令
右脚大拇指拄地。以眼斜顧誦呪結印。作是
法已。即能降伏一切魔軍而得強勝。摧諸毘
那夜迦毘那夜迦女。能隱其形。一切有情及
諸藥叉羅剎等不能得見。一切怨敵不能為
害。能破一切地獄。餓鬼傍生等苦。離諸惡業
及貪嗔癡。其作法人獲福如是。於一切處常
得尊勝。所作事業永無障難。離諸病苦速得
菩提。十方諸天皆為擁護。即說呪曰。

唵薩婆怛他伽多社耶微社耶阿爾多跋社黎
吽吽

次說如來轉法輪印呪法。

佛言應先拳右手四指。壓大拇指上。然後微
拳左手似握物相。覆重右手上。手面向下安
之。是名如來轉法輪印。一切如來悉皆隨喜。
作是印已。如是恒河沙百千萬俱胝如來咸
皆歡喜。令受持者所有上願悉皆成就。恒見
諸佛轉大法輪。得仙人圍繞。一切呪法及手
印壇法。恒得現前。十方諸天晝夜擁護。即說
呪曰。

唵薩婆怛他伽多達摩馱都摩訶摩尼試佉黎
曷羅曷羅吽吽泮吒

次說一切如來虛空寶三昧耶金剛母印呪曰。

唵薩婆怛他伽多三末耶末尼拔折囉吽

印相以二手相叉右壓左。即以二中指合頭相
拄。蹙其上節猶如寶形。以印當心誦呪。舉印
置頂上。作是法時。盡虛空際一切諸佛如來。
一時彈指皆稱善哉。若聞聲者。當知是人罪
障滅盡。速得虛空寶三摩地。成就無障礙智。

次說聖者執金剛菩薩印呪法。

佛言應先以二手大拇指。各捻無名指。復以
二中指相鈎。二頭指相拄。二小指磔開之。舉
其右肘垂其左肘向下努目。嗔相口急銜下
脣眼視左肘。喉中出聲吽。心想執金剛菩薩。
半跏而坐。以右脚壓左髀上。稍展左脚。誦此
呪曰。

唵薩婆怛他伽多摩訶跋折囉(二合)嚩焰馱囉
馱囉吽吽泮吒

作此法已。所有諸天皆悉戰懼宮殿震動。藥
叉羅剎及鬼神。毒龍毘那夜迦等。皆悉伏面
於地。口稱救護歿滅消散執金剛菩薩常為
喜悅。所願成就獲福無量。便得為明仙主。其
作法時。香湯沐浴著鮮淨衣。以香塗身。一切
如來共觀此作印。壇場之地所有諸神皆大
歡喜。

次說思惟寶金剛菩薩印呪法。

佛言應如前二手唯磔開。二頭指不令相著。
又改結加趺坐。以印當心發大慈悲。淨目瞻
視一心誦呪。即說呪曰。

唵杜嚧杜嚧摩尼摩尼摩訶摩尼密􂜎(丁庾反)多
末尼莎訶

作此印法者。口出善言所願成就。思惟寶金
剛菩薩甚大歡喜。護念呪者如母念子。所求
皆得。

次說四天王印呪法。

佛言應以右手叉腰。舉其頭指。以左手小指
壓其大拇指。竪餘三指安於臍上。其持呪人
應以慈心。而現嗔相注睛而視。誦此呪曰。

唵嚧迦波唎低社耶社耶吽

作此印呪用請四天王。即得速來最勝擁護。

次說吉祥天女印呪法。

佛言應先舒其兩臂。然後合其兩手掌相著。
並二大拇指。相去一寸詐微曲。二頭指如鉤。
以餘三指。兩兩相擬如蓮華形。作已誦此呪
曰。

唵毘摩囉蘗囉伐底三婆囉吽

作是法時。心所樂者皆得如意。

次說餉棄尼天女印呪法。

佛言應舉右手近左乳邊微為拳。展舒頭指。
覆其左手置左膝上。曲身向前努目而視。誦
此呪曰。

唵碭瑟㨖哩尼味薩囉吽

作是法時。餉棄尼天女速來擁護。作法之者。
隨意所作皆得成就。

次說金剛使者天女印呪法。

佛言應屈左手臂肘及肩向上斜努。以手掌
斜掩兩乳房間。復屈右手掩左手上。低肘向
下引頸向前。微曲其身。誦此呪曰。

唵阿竭儞(一)怛他囉(二)滿遮吒吒訶悉儞(三)吽
(四)

作此法請金剛使者天女。歡喜速來住呪者
所。任意作法悉得成就。

次說請住壇中諸神等印呪法。

佛言應以二手十指。反相鈎掩於臍上。立地。
以右脚直竪踏地。左脚橫向左斜踏地。如世
丁字。誦此呪曰。

唵(一)三漫多迦囉(二)鉢哩布囉尼(三)馱迦馱迦
(四)吽泮(五)

作此法時。其諸神等周遍雲集。滿所願求堅
固護念。作法之者速得成就。

次說蓮華齒天女印呪法。

佛言應以二手掌相。著微屈十指如蓮華相。
舉印置左肩上。然後漸漸以印向下。近於心
左而住。誦此呪曰。

唵娑囉娑囉毘婆囉吽吽

誦此呪時。以大拇指向內招之。使者花齒速
來擁護令法疾成。

次說根本印法心印法隨心印法。

爾時執金剛菩薩白佛言。世尊云何根本印。
云何心印。云何隨心印。唯願世尊為我演說。
佛言根本印者。先以右手頭指。與大拇指相
拄。以頭指捻大拇指甲側。左手亦然。二手合
掌當心。屈二中指相拄猶如寶形。二無名指
相著如獨鈷杵形。直舒二小指相去少許。根
誦本呪。

佛言心印者。應以右手大拇指。與無名指相
拄。舒餘三指掩於心上。復以左手大拇指。與
小指相拄。舒餘三指覆左膝上。直展指頭。名
為安慰手。誦上心呪。

佛言隨心印者。應以右手大拇指。與無名指
相拄。餘三指展之。仰安右膝上。復以左手大
拇指。與小指相捻。餘三指展之。橫仰心上。誦
前隨心呪。

作此印已。所有願者速得成就。一切惡業自
然消滅。此印能成無上正覺。若復有人。隨所
在處結是三印。當知此地如有佛塔全身舍
利。持是法者。十方一切諸天護世四天王等。
供養恭敬此人如供養如來舍利等塔。無有
異也。一一印法所有功德。說無窮盡。作一法
印時。則得以諸香花幡蓋。塗香末香衣服瓔
珞。雨諸七寶百味飲食湯藥臥具。供養無量
無邊恒河沙諸佛。便與如來同一法會。得佛
授記讚言善哉。是諸如來皆來問訊。慈眼視
之。執金剛菩薩四天王等。與其眷屬晝夜衛
護。當知此地則為是塔。若有眾生住此地者。
決定得不退轉位。是故執金剛菩薩。若有善
男子善女人苾芻苾芻尼優婆塞優婆夷。應
生尊重心。常當讀誦受持書寫。供養禮讚獲
福無量。成就諸戒成就大精進。咸就大忍辱
成就大禪定。成就大檀那成就大智慧。成就
洪流功德成就六波羅蜜。若有得此陀羅尼
呪印壇場法者。成就如是廣大功德。佛說是
經已。一切大眾皆大歡喜信受奉行。
《廣大寶樓閣善住祕密陀羅尼經》卷下

** 雜呪品第六

坐壇呪曰。

唵摩尼軍荼利吽吽莎訶(誦七遍然後作餘護持法)

結界呪曰。

唵摩尼微(微者殄)者曳達囉達囉(執義)吽吽莎婆訶

此結界呪用白芥子呪七遍以。散壇中便成
結界法結十方界呪曰。

唵(一)膩(如夜切)縛(上聲)離多(二)摩尼(三)阿盧(二合)止
囉(妙義四)枳唎底(勝義五)吽吽鏺吒

此結十方界呪以香水和白芥子。呪八百遍
散灑十方。

縛毘那夜迦呪曰。

唵(一)摩尼鉢囉(光義)婆皤儞(二)賀羅賀羅吽吽
􂚕莎婆訶

其呪用灰水誦呪二十一遍散於十方則令一
切毘那夜迦悉皆被縛無能作難。

結護身呪曰。

唵跋質囉摩儞(一)帝瑟吒帝瑟吒(二)吽吽􂚕

誦此呪七遍呪自身手以自摩頭。

結淨衣呪曰。

唵　摩尼微布梨(一)地唎地唎(二)吽􂚕吒(三)

此呪香水灑衣上。

洗手呪曰。

唵　微唯(丁庾切)筏底(一)訶囉訶囉(二)摩訶摩儞(三)
吽吽􂚕

若欲洗手時呪水洗手用灑身上。

洗浴呪曰。

唵蘇􂜏(寧結切一)摩羅伐底(二)訶囉訶囉(三)跛半
弭離弭離吽莎訶

用白芥子和其淨水呪八百遍以浴身。

灑水及洗衣呪曰。

唵摩尼達哩吽吽􂚕吒

此是結護呪一切香華果等及所用物皆用呪
索白。

㲲線呪曰。

唵地哩地哩微麼羅(能義)迦哩(者義)吽吽􂚕
吒

散華呪曰。

唵薩婆多他伽多(一)布闍摩布闍摩(供義二)儞吽
吽

此散華呪呪華二十一遍散華時亦誦。

塗香泥壇呪曰。

唵薩婆多他伽多(一)乾陀摩儞(二)娑頗囉拏(如夜叉六
熾盛)吽吽

誦此呪呪香塗壇。

燒香呪曰。

唵拾縛利多(一)摩尼(二)阿筏囉句吒(雲臺也三)娑頗
囉拏(四)微伽低(五)吽

然燈呪曰。

唵拾(然攝切)縛利多(一)始佉哩(二)陀縛利(三)吽吽􂚕
吒

壇外施一切天神鬼等食祭祀食呪曰。

唵鉢囉縛囉(一)竭囉縛底(二)娑羅娑羅吽吽

散秔米華獻諸天又用呪秔米於神邊供養呪
曰。

唵摩訶摩儞(一)布囉耶(二)達囉達囉(三)吽吽

此供養遏迦壇內日別獻佛食呪曰。

唵摩訶摩儞(一)微布犁(二)吽吽(三)婆囉婆囉(四)吽
吽

獻火食呪曰。

唵拾(然攝切)縛囉(一)薩普囉(二)伽伽那(三)鉢囉鉢囉
(二合)多囉尼吽吽

把數珠呪曰。

唵呵嚧止囉一摩儞鉢囉縛多耶(二)吽

以此呪誦七遍已即成就一切如來無量百千
呪法若准模壇界呪繩七遍乃可施用。

次結跏跌坐呪曰。

唵　拔折囉摩儞(一)迦囉緊迦唎迦唎吽吽􂚕
吒

念誦呪時呪曰。

唵蘇鉢囉縛底多(一)吠藝(二)摩儞摩儞(三)莎
訶

先誦此呪然後持餘。

啟告諸佛願知呪曰。

唵薩婆多陀伽多南縛與社鞞(一)多囉多囉
吽吽(二)摩儞迦那寧(三)莎訶

此呪初繫念時誦之。

請一切諸佛呪曰。

唵蘇微布羅(一)鉢囉鉢囉(二)縛梨(三)杜嚧杜
嚧(四)吽吽

求請一切菩薩願呪曰。

唵薩婆多他伽多　地瑟吒質多僧伽(一)拔社
梨吽吽

求請菩薩眷屬呪曰。

唵蘇微布囉(一)縛多寧(二)訶羅訶羅吽

此呪用請一切諸佛及菩薩等眷屬。

追一切諸天及龍呪曰。

唵　阿鼻娑(薩音)摩(咩音)耶(一)拔質梨(二)達囉達
囉(三)吽

請追一切諸天及四天王呪曰。

唵摩儞微迦縛低吽

已上法若請佛菩薩請神及四天王安於座上
一一皆以其身本呪請安之。

侍者呪曰。

唵署(莘羽切)婆摩儞(一)呼嚧呼嚧(二)吽

此呪用結護壇外供事人欲入時誦之。

入壇場呪曰。

唵娑婆多他伽多(一)拔質唎儞(二)達囉達囉
吽吽

此呪臨入壇時門前禮拜已䠒合掌誦之即
入壇中。

一切祭祀呪曰。

唵微羅微羅制(一)伽伽那縛希(音四)儞(二)羅呼
羅呼(三)吽

此呪獻一切佛及一切菩薩天神香華飲食時
用。

又是時訖已送一切佛菩薩呪獲身呪曰。

唵摩儞(一)蘇婆儞(二)蘇婆儞(三)微伽縛低(四)阿囉
叉多(五)摩尼吽

誦此呪時願一切佛菩薩一切天神加被。

發遣諸天呪曰。

唵薩婆多他伽多俱廬儞低娑摩囉微伽低什
縛羅什縛羅吽　莎訶

此呪通一切處用。此中心呪有殊勝威力。若
有用時先誦八百遍。然後作法但念誦。成就
一切善業消滅一切惡業。一切苦惱皆悉解
脫。諸佛如來為決定授記當得作。佛先世惡
業受持此呪悉皆消散速證菩提獲無量恒河
沙等無量功德。速成正覺能轉法輪(已上雜呪並是心呪中作
法用之餘准此)。
《廣大寶樓閣善住祕密陀羅尼經》卷上


《廣大寶樓閣善住祕密陀羅尼經》
卷中

唐三藏法師菩提流志奉　詔譯

** 結壇場法品第七

爾時世尊說壇場法。先擇勝地然後作壇。其
壇場作四門以五色彩畫。其彩於新器中和
香然後用之。其場中心作一小壇方圓二肘。
以白檀香欝金香而塗飾之。其大壇四肘以
牛糞塗飾。其小壇中畫一佛像。其佛前作一
蓮華七寶莊嚴。於蓮華臺中畫作一輪。輪有
千輻有輞有臍。以金飾輪輪外畫焰光。其蓮
華莖如毘瑠璃色。右邊畫執金剛菩薩。而作
瞋相手執白拂。又可右手把杵左手把鉞斧。
左邊畫寶光金剛菩薩。種種瓔珞以為嚴飾。
一手擎寶珠亦可一手把數珠一手執白拂。
四角各畫四天大王。身著衣甲手執器仗。種
種瓔珞而嚴飾之作瞋怒相。其小壇中畫七
寶階道。於其壇上懸繒旛蓋。其壇大門向東
而開。四角各置一金銀瓶。或無金瓶瓦瓶金
塗。中盛滿香水及安妙華。銀瓶無者亦應如
是。滿中盛乳。於小壇東門內南邊。畫吉祥天
女。種種瓔珞而以莊嚴。北邊畫餉棄尼天女。
壇中門應畫。金剛使女神。其神形安八臂種
種瓔珞以為嚴飾手執刀仗。於小壇懸種種
幡蓋。然三十二燈。種種華果散其壇上。於佛
像前置金香鑪燒蘇合香。於小壇外置銀香
爐燒安息香。於摩尼藥叉前燒蘇合香。於
四天王前燒薰陸香及薩闍羅娑香(白膠也)於吉
祥天女前燒白檀香。於餉棄尼天女前燒安
息香。於金剛使女前燒薩羅計香(青膠也)其諸
天神各各別以飲食而供養之。其小壇四門
外各立吉祥標。於其東門外畫作鬼子母神。
有七鬼子圍遶。於南門外畫大自在天神。於
西門外畫華齒落叉女。於北門外畫毘摩天
女。有七綵女圍繞。於壇四邊上插三十二箭。
其一一箭各以五色線纏之。壇四面懸五色
旛。應作七種油餅。於大壇外置三十二淨水
盆。盆中安種種華。三十二淨水瓶。瓶各各安
漿。三十二香爐。然一百八燈懸一百八流蘇
(流蘇者華鬘也)散種種粖香然種種香。所謂安息薰
陸悉必栗迦(云苜蓿香)栴檀沈香多伽羅蘇合薩羅
計(青膠香也)五味香龍腦香麝香欝金紫檀等香。以
為塗香塗天神上。復以乳酪沙糖石密水。各
盛以八瓶。復以乳粥乳粥。者秔米菉豆胡麻
酥相和煮之。秔米飯歡喜團(歡喜團者炒秔米􂆌)和石榴
漿各有八盆。復盛四瓦椀油。四瓦椀酥。四瓦
椀沙糖。四瓦椀油麻。四瓦椀果子。四瓦椀七
種穀子。作種種食散於壇外。所謂𩛩餅煎餅
小豆煎餅豆黃末和蒲萄漿作油麻煎餅無
憂餅妙味餅酥餅沙糖餅。復於大壇西門外
置二香水瓶。并置發祠食。欲入壇時先誦此
呪(呪門兩邊香水瓶)取香水一掬呪洗已自潔淨能令諸
穢悉皆清淨既嚴結已則入道場呪曰。

唵摩訶毘富羅(一)鉢囉底(二)瑟恥多悉睇(三)阿
鞞詵者(四)摩唅薩婆呾他伽多鼻灑鷄(五)婆
囉婆羅(六)三婆羅　三婆羅(七)吽吽

又當知應入壇物飲食香華衣服水土果子一
切等物。皆以此呪呪三七遍。洗止然始將入。
誦此呪者能除先世以來所有惡業。令得身
心清淨。一切諸佛皆來擁護攝受。而為授記
施其無畏。所有事業能令成就。得入如來三
摩地悟甚深法忍。登佛道場當成正覺。

** 手印呪品第八

爾時世尊為諸大眾說手印呪法。佛言應於
佛壇中作四佛心印呪。復作四聖金剛心印
呪以此二印啟請諸佛。勿用別印。

第一即諸佛心印法呪曰。

唵薩婆呾他(一)纈哩多耶(二)摩尼步婆邏尼(三)
阿費瑟吒耶(四)吽

第二復說諸如來入壇呪曰。

唵薩婆呾他(一)鉢邏縛囉碣羅摩尼(二)吽(請佛已誦
此呪)

第三安慰如來呪曰。

唵　薩婆呾他伽多(一)毘三步陀那(二)跋逝梨
(三)吽

第四請如來加護心印呪曰。

唵薩婆呾他伽多(一)鉢邏縛囉(二)摩尼(三)嚧指
梨(四)吽吽􂚕

復次如來重說建立呪曰。

唵薩婆怛他伽多地瑟侘耶摩尼吽􂚕

第五請如來坐金剛師子座印呪曰。

唵薩婆呾他伽多(一)毘富羅三婆鞞(二)吽吽

第六請如來灌頂印呪曰。

唵薩婆呾他伽多(一)三摩耶(二)摩尼跋闍梨(三)
吽吽

第七請如來轉法輪印呪曰。

唵薩婆呾他伽多(一)社耶毘社耶(二)阿枳多跋
闍梨(三)吽吽

第八帶勝符印呪曰。

唵薩婆呾他伽多(一)達摩馱都(二)摩訶摩尼始
佉梨(四)曷囉曷囉(五)吽吽

第九如來轉法輪印呪曰。

唵薩婆呾他伽多(一)摩訶跋闍囉阿縛耶(二)馱
囉馱囉吽吽􂚕

第十請執金剛手菩薩印呪曰。

唵杜盧杜盧(一)摩尼摩尼(二)鼻女頞摩尼(三)
薩婆訶

第十一請聖摩尼金剛菩薩以如意寶印呪
曰。

唵露迦波利低社耶社耶吽

第十二請四天王呪曰。

唵毘富羅(一)竭囉伐底(二)三跋羅(三)吽

第十三請吉祥天女印呪曰。

唵碣瑟㮹哩尼(一)毘婆羅(二)吽

第十四呼餉棄尼天女呪曰。

唵阿伽摩耶(一)婆囉聞遮吒(上聲二)訶斯旎(三)吽

第十五請金剛使者天女神印呪曰。

唵三漫多伽囉(一)波布囉尼(二)馱迦馱迦吽吽
􂚕

第十六呼所住壇中天神等印呪曰。

唵婆囉娑囉毘娑囉吽吽

第十七蓮華印呪法。

** 畫像品第九

爾時世尊告諸大眾。我今說畫像法。而能成
就一切事業。應取新白㲲未割線者。或一肘
或二肘或三肘或四肘乃至七肘。四方令等
畫一如來坐師子座作說法像。於像右傍畫
執金剛菩薩。為赤白紅色。有十二臂皆執刀
仗。有四面正一面端正歡喜。左一面瞋相。右
一面有牙上出。又一面皺眉怒目可畏相。以
種種瓔珞而嚴飾之。坐蓮華臺半結跏而坐。
垂一脚也如來左邊畫摩尼金剛菩薩。有四
面前面歡喜。右面青色青色者作摩訶迦羅
天面。左面作師子面綠色半作師子半作人
面。後面瞋相皺眉露齒色作淺綠色。有十六
臂右手把如意珠作奉佛相。左手持蓮華。右
手施無畏無畏者仰展舒相如低。二手合掌。
餘手皆執諸仗所謂三鋒槊輪刀金剛杵華篋
數珠澡瓶利劍經夾寶塔須彌山。錫杖羂索
鐵鎚於蓮華臺半跏而坐。於其座下作餉棄
尼天女。有八臂胡跪合掌作供養佛相。金剛
手菩薩座下作吉祥天女。胡跪執種種寶器
供養如來於吉祥天女後畫作使者天女。作
笑面有四臂。種種瓔珞而為嚴飾。手持刀仗。
餉棄天女後畫作華齒羅剎女。身著素服以
手持華瞻仰如來。於大像前畫作七寶蓮華。
而有千葉琉璃為莖。其上作千輻金輪。有轂
有輞四面皆焰光。其下畫作四天王。種種嚴
飾手執刀仗。七寶蓮下作七寶池。於池岸上
作眾多仙人。皆悉胡跪。或各各手執華寶香
爐。或手持數珠。各異嚴持。瞻仰如來而為供
養。於大像上畫梵天帝釋大自在天散華供
養。勿以皮膠和於綵色。其畫像人應受八關
齋戒。誦呪之者著新淨衣食三白食。月八日
在如來前如法誦呪。至十五日令滿一億遍。
乃見自身而發光明。便悟無障慧眼證清淨
摩尼定於諸仙人得輪王位。親見一切如來。
若誦一遍不墮一切惡趣。離諸貪瞋癡無諸
妬嫉。成就一切功德。攝受一切善根。諸佛
如來之所護念常來安慰。能攝一切諸天。一
切天龍藥叉乾闥婆迦樓羅緊那羅摩睺羅
伽人非人等皆來供養。國王大臣常應恭敬。
在於人間遊行無畏。諸波羅蜜皆速成就。其
有但受持讀誦者得無量功德。若能如法結
壇場畫形像備諸壇法。彼人功德與佛無異。
為諸人天之所敬養。諸佛如來授記。此人使
定證於無上菩提。不復受胎藏之身。所生之
處皆蓮華中。常於佛前與諸菩薩同坐一處。

** 火祭品第十

復次如來為諸大眾說火祭法。於一一法中
欲求一切驗効者。能令作者成就。利益諸眾
生者。佛告諸誦呪者先須清淨身心作淨梵
行。然後呪食燒之供養祭火誦此呪曰。

唵　薩婆訶(一)鉢底(丁以切)勃𡀔(二)薄婆(三)吽吽􂚕
(四)莎訶

誦此呪時。應以油麻白芥子和酥。呪八千遍
一呪一投於火中。能令一切呪法速得成就。
伏諸一切障礙鬼神。一切惡鬼惡業惡友怨
家皆得調伏。一切惡夢災怪不祥之事自然
消散。以安息香白芥子和酥。呪八千遍投於
火中。誦呪滿八千遍。一切鬼神欲來惱者頭
自裂破。一切病患速得除愈。復以酥和白芥
子誦滿八千遍當得王位無諸怨敵。若以天
水香(松木也)和酥。投於火中誦呪八千遍。當得
轉輪王位。所願皆得。若以娑羅樹香(松梢去聲)和
因垢羅酥及白芥子。於山峯上以火燒之諸
阿素囉門自然而開。此人得作明仙王。若以
乾陀囉樹香(安息香也又可那伽鷄薩龍華葉也)和白芥子油。於龍
池傍誦以八千遍。燒之能伏一切諸龍。須使
皆有須雨即雨。更無雷雹之難。以雜穀子又
可供養佛淨齋食。若為自他稱名誦呪滿八
千遍。火中燒之能令五穀豐熟。以白鹽誦滿
八千遍。火中燒之一切藥叉女皆來禮足。言
勿傷我命隨意驅使。以酥和秔米誦呪八千
遍。於火燒之得大富貴。以胡椒對日日東方
時。祠火呪八千遍其人常得諸天擁護恒為
利益。若於吉祥天女前。以油麻和白芥子燒
之得大財若以遏迦木(云杜仲長一尺八百叚)誦呪八百遍。
火中燒之得一切諸佛菩薩。悉知是人離諸
業障。於一切世間出世間明呪皆悉了悟。無
諸疾病於諸怨敵而得最勝。世間煩惱不能
染著。由此明呪力故。諸有善業皆得成就。一
切惡夢不祥之事皆得消散。一切邪魅厭禱
之橫皆不著身。不墮邪見雜惡道中。爾時佛
告金剛密跡菩薩。此陀羅尼王法有大威德。
是一切諸佛如來心。是諸佛母。是諸如來轉
大法輪。是諸如來入菩提路。是諸如來智慧
法炬。是諸如來鳴大法蠡。是諸如來坐金剛
座。是諸如來降伏魔軍。是諸如來最勝祕密。
能除贍部洲眾生所有煩惱。能竭贍部洲眾
生地獄餓鬼傍生之業。能除贍部洲眾生生
老病死憂悲苦惱。

爾時世尊復告金剛密跡菩薩。我以佛眼觀
諸如來。不能說此陀羅尼所有功德甚深妙
法。此陀羅尼有如是最勝殊妙。妙非諸譬喻
之所能盡。薄福少德下賤眾生。永不聞此陀
羅尼名字。況復得見受持讀誦。若有聞見此
陀羅尼者。是人已曾親近恒河沙諸佛菩薩。
佛告金剛密跡菩薩。此如來心難解難入。若
有善男子善女人。於百千萬劫。供養八十俱
胝無量恒河沙諸佛菩薩。飲食衣服房舍臥
具。百種湯藥旛蓋香華塗香粖香。復以七寶
滿三千大千世界。於日日中奉施諸佛。金剛
菩薩於汝意云何。是善男子善女人功德多
不。金剛菩薩白佛言。世尊此人功德無量無
邊不可勝數。佛言若於如來心陀羅尼。能讀
誦滿萬遍者。此人功德勝前功德。諸佛如來
說不能盡。若有善男子善女人。雖不讀誦但
心念者。亦得如上無量功德。爾時如來說是
言已。眾中天龍藥叉乾闥婆迦樓羅緊那羅
摩睺羅伽人非人等。一切大眾踊躍歡喜。發
聲歎詠五體投地。合掌向佛白言世尊。佛出
世間甚成希有今佛世尊於贍部洲。能善建
立置祕密陀羅尼心法。爾時十方同會諸佛
菩薩。咸讚釋迦如來言。善哉善哉。既同讚已
各還本土。爾時釋迦牟尼世尊。以佛神力還
娑婆世界。

** 普光心印品第十一

爾時金剛藥叉主菩薩。踊躍歡喜身毛皆竪。
於仙人會中持杵揮空。以種種香華衣服。與
諸仙人往詣佛所。頂禮佛足右繞三匝。以諸
香華而散佛上。偏袒右肩右膝著地。白佛言
世尊如來今於人間。然大法炬建立陀羅尼
法。若有見聞此陀羅尼者與佛無異。如此眾
生決定當得無上正覺。捨離一切諸惡業障。
惟願世尊為諸眾生說陀羅尼印法。此之手
印如何而作。如何安手如何安臂。復更云何
以手按手。云何而作心印云何舒臂。云何住
念云何安慰壇神。云何能得諸佛如來之所
加護。云何請佛坐金剛座。云何請諸如來而
為灌頂轉大法輪。云何得勝持印之法。云何
作轉輪王。云何作如意寶。云何作四天王。云
何作吉祥天女。云何作餉棄尼印。云何作女
使者印。云何作安置諸天。云何作呼諸天。云
何作根本。此諸法我先不解。世尊慈悲為我
而說。若解此印速能成就諸功德故。若有見
者獲福無量。爾時世尊於大眾中。舒百千萬
俱胝莊嚴功德手。覆金剛菩薩頂上。安慰金
剛密跡曰。太藥叉主汝今諦聽。諦聽我為汝
說陀羅尼印法付囑於汝。為諸未來一切眾
生。汝應受持為我流布。當加敬護猶如諸佛。
同入如來道場之想。同見如來轉大法輪。亦
如守護佛諸舍利。勿以此法於後世時。妄相
付於下劣賤人。惡性眾生破戒眾生。懈怠眾
生邪見眾生。小乘眾生貪欲眾生。我慢眾生
如斯之類。不須為說此陀羅尼如佛舍利。若
有薄福眾生聞我此法便令損壞。當知此等
如毀謗佛無有異也。是故金剛菩薩。應勤加
護勿妄傳授。此呪所在之處如佛無異。

爾時金剛手菩薩。頂禮佛足白佛言世尊。如
是如是如世尊所說我當專心恭敬供養以報
佛恩。唯願世尊為我演悟作印之法。令諸學
者得法成就。
《廣大寶樓閣善住祕密陀羅尼經》卷中


《廣大寶樓閣善住祕密陀羅尼經》
卷下

唐三藏法師菩提流志奉　詔譯

** 手印品第十二

爾時世尊知眾渴仰作印之法便為說言。若
持呪者應淨洗浴著鮮潔衣。以五種牛淨物
用護其身。復以塗香遍拭其體。以白檀香塗
其掌。復以欝金香再塗其上。以五色呪索而
繫其臂或於佛前舍利塔前面東向坐。居寂
靜處發慈悲心。念根本呪隨心呪心呪。亦復
如是常以香華供養諸佛。於執金剛觀世音
曼殊師利彌勒菩薩等亦應如是供養。禮十
方諸佛賢聖。作如是啟請曰。

第一稽首十方過去未來見在一切諸佛及諸
菩薩。我今盡皆禮足尊重供養。

便說呪曰。

唵牟尼摩尼(一)嚩囉(上義)鉢囉縛離(上義二)麌呬
耶(三)鉢逗迷(四)摩摩尼鉢囉鞞摩尼(五)莎訶

此呪名結蓮華坐呪。一切佛菩薩天神坐華
上。誦此呪結之。

印相以二手於中合掌。令如合蓮華相。印復
開頭中指無名指。二大小指頭相拄。如大開
敷蓮華形。誦前呪。次第布於壇中請聖坐之
前之十五道皆在此用然後結印作法。

** 第二普光寶清淨如來心印法(梵云因鉢𡀔婆)

誦此呪已便作手印先以右手拇指。與頭指
拄。餘三指展之。次以左手展其頭指。屈其拇
指餘三指壓之。二手聚於心上。在於佛前寂
靜而住威儀齊整。應以慈眼觀於眾生身。不
動搖安然禪定誦。印呪曰。

唵薩婆呾他伽多耶(一)摩尼涉縛邏尼(二)阿吠
瑟吒耶(三)吽(呼憾切下同)

誦此呪兼手印已。即得一切如來心印。成就
獲福德身。若有善男子善女人。以七寶滿三
千大千世界。及以衣服塗香粖香雜華瓔珞
幢幡華蓋。供養無量百千萬億恒河沙微塵
等數諸佛世尊。所得功德可思量不。甚多世
尊不可思量。佛言若有善男子善女人。誦此
陀羅尼呪及作印法滿一遍者。所獲福德百
千萬倍。多前功德非諸如來以佛智力格量
能盡。若誦持一遍。猶得如是無量功德。況復
如法作壇。若有心念地獄餓鬼傍生惡趣諸
苦惱者。彼等眾生悉蒙解脫。得生極樂世界。
親見一切諸佛如來。此印是普光寶清淨如
來心印。即為六十四恒河沙那庾他百千萬
諸佛菩薩攝受。誦持之者與諸菩薩得為眷
屬。一切諸天常來擁護。四天大王之所侍衛。
吉祥天女辯才天女餉棄尼天女日夜利益。
作此印時諸有藥叉羅剎。欲來惱者皆自馳
散。如不去者頭破作七分。若有刀仗傷者病
瘦困者業命盡者。得見此印壽命增長無諸
疾苦。持一切呪者若見此印呪則成就。所有
壇法亦速成就。若有百千萬億手印之法。此
印成已彼印即成。諸佛如來悉為授記。決定
當得無上菩提。若法成時。三十三天所有宮
殿皆自震動。諸天歡喜潛相扶衛。辯才色力
皆自增長。有大威德眾人恭敬。所出言詞聞
者生信。具宿命智一切世論自然明了。命終
之後生蓮華臺相好端嚴。由印力故速證菩
提。若欲作印當潔身淨服龍腦檀麝塗兩手
然後恭敬作之。

一切如來普光大寶會祕密印法(梵名波羅薩羅摩尼矩醯摩訶
母陀羅尼)。

** 第三一切如來加護心印呪

佛言應舒右臂仰置右膝上。以拇指捻中指
甲上。以左手仰橫心上。以拇指壓無名指中
指甲上。舒頭指及小指發慈悲心開目而住。
專誠念佛誦此呪曰。

唵薩婆怛他伽多(一)毘三菩壇娜(覺義二)跋闍梨
(三)吽吽(四)

作此印呪法已。即得一切如來之所護念。唱
言善哉舒手摩頂猶如赤子。所有業障悉皆
散滅。菩薩諸天恭敬擁護。藥叉惡鬼不能侵
欺。見此印已悉。生慈悲心自然調伏。誦此呪
時諸見聞者皆生佛想。若男子女人得見受
持讀誦此印呪者。彼人已為親見六十二那
庾他百千萬俱胝諸佛如來等無異也決定無
疑。所有餘法如上所說。一切願者皆得圓滿。
若念六趣眾生。一遍作此印呪法。彼諸眾生
無足二足四足多足。皆得解脫來生決定成
正等覺。一切諸天常來擁護。若欲令一切壇
場法成就者。亦速成就。

** 第四一切如來瓔珞印法

佛言我今說瓔珞手印法應以兩手返掌於外
互以中指無名指相鉤。各拳其拇指結跏趺
坐以印當臍傾。身向右竪其兩肩。清目而觀
心念諸佛發慈悲心。欲結印時先稱唵字。交
腕相鉤時稱吽吽聲。印竟云泮吒。復誦後印
呪誦此呪曰。

唵迦嵐(一)迦爛者(二)吽迦爛􂚕(三)迦爛者(四)

又一呪。

唵吽吽泮

此呪印能加護菩提道場。加護轉大法輪加
護佛菩提樹。令不動搖如須彌山如來護念
此人皆為授記。身心清淨內外明徹。猶如日
光寶珠。解脫煩惱積聚功德。其作手印之處
即是舍利之塔。此地當有諸佛成道。當有無
量眾生蒙如來記。若惡鬼神來此地者。皆自
退走。若有得見此印呪者。滅無量罪不入八
大地獄。所有善願速即圓滿。成就一切壇場
印法重說呪曰。

唵薩婆怛他伽多(一)地瑟咤那(建立義二)摩尼摩尼
吽吽􂚕(三)

** 第五一切諸佛心印法

一切諸佛心印右肘當跨平展仰掌。屈無名
指小指。與大指頭拄兩指端仰側。當心小低
頭。微開其眼少斂其眉。齒咬下脣自視其
身。繫心念佛不令散動。誦持此呪二十一遍。
即說呪曰。

唵薩婆怛他伽他伽鉢囉(二合)答比羅迦囉摩
尼𤙖

結此呪者。即為得入十方一切諸佛法藏等
無有異。亦為已入於一切諸佛曼陀羅。即為
攝一切諸佛眷屬。如是百千劫來重罪惡業
消滅蕩盡無餘。亦如已作十方諸佛壇印一
等。若為十方所有一切作障難者。若魔惡龍
比怛野迦等。如被呪師踏頭無異。其諸魔等
如被火燒。十方一切諸族種類所作障難。呪
師但當以念佛心。結此印者是諸種族。悉以
胸膺著地求哀歸命。當是之時其諸施等。見
印聞呪而更蒙益。捨其惡心獲大福聚。

** 第六一切如來師子座印法

佛言我說一切如來師子座印。此印呪在如
來加護心印呪上。名安慰如來印呪法應結
跏趺坐。於心前作印如金剛鋒屈右手頭指。
與右手拇指相拄左手。亦然復合兩手令兩
中指頭相拄。令雨小指相交至於掌中。各舒
兩無名指以帛覆手曲躬向前。令印拄地及
兩膝上。印所觸地皆為金剛。此是一切如來
金剛座印。一切天魔惡鬼神等。不能惱害自
來降伏。大龍國主咸來恭敬。諸佛如來常加
護念。以佛神力嚴飾清淨。此金剛座。若有作
此金剛座印者。則為施與無量恒河沙諸佛
如來金剛座已。若為地獄餓鬼畜生阿素羅
作此印者。彼諸眾生皆速解脫。當得清淨金
剛之身。即說呪曰。

唵薩婆呾他伽多(一)鉢囉縛囉摩尼(二)戶嚧指
黎(三)吽吽泮

** 第七一切如來成大寶灌頂印法

佛言我今說一切如來成大寶灌頂印法應先
合掌然後開左右頭指。復以左右中指與左
右無名指頭兩兩相拄。復屈其左右拇指壓
左右小指甲上。拄拇指中節即結跏趺坐頂
戴手印。誦呪曰。

唵薩婆呾他伽多(一)毘布邏(廣義)三婆鞞(生義二)
吽吽

若有善男子善女人。作此印呪法已。即得八
十億恒河沙微塵數諸佛如來。以佛神力而
為灌頂。與其授記成就一切曼茶羅印法。獲
無量無邊不可思議功德。無量金剛菩薩及
諸明仙亦來灌頂。一切天龍藥叉乾闥婆阿
修羅迦樓羅緊那羅摩睺羅伽。及四天王皆
來灌頂。於明仙中為最上轉輪王。於諸如來
為灌頂最尊子。得入如來祕密會中。若欲隱
其形質。一切怨家不善知識。及天龍藥叉諸
鬼神等。皆不得見如觀虛空。其持呪人能往
十方一切世界。於諸如來前。以大神變化作
七寶供具。香華衣服雨寶冠蓋。如垂天雲而
以供養。由呪印力故成就如是殊勝功德。故
名此印。名達摩羯囉。阿地瑟旦。摩訶母姪囉。
阿世伽母達囉南。

** 第八一切如來降伏熾然大魔軍智炬轉法輪
神變加護印法

佛言我今說如來降伏熾然大魔軍智炬轉法
輪神變加護印法先屈右手頭指拄大指頭側
節。舒三指而掩心次屈左手大指於掌中微
拳。四指如蓮華葉。以左大指。拄右大指。結
跏趺坐興慈悲心安住寂靜。然後乃作此。印
已即能轉大法輪。當此之時三千大千世界。
決定六種震動。諸佛菩薩皆以慈眼觀持呪
人。大力金剛神虛空明仙常來隨從。四天神
王在四面立。而為擁護晝夜侍衛。若轉法輪
時一切如來而為加護。摧滅魔軍無諸障礙。
其持呪人能見世轉法輪。坐菩提道場眾所
尊重。其有功德亦如諸佛菩薩轉大法輪。身
清淨心清淨憐愍一切眾生。然後作此呪印。
作此法時。先顰其兩眉合其口齊其上下齒。
觀如來實相心念轉法輪。作此法已。能破一
切魔王及諸障礙者。能然大法炬建大法幢。
擊大法鼓鳴大法蠡。能師子大吼增長功德。
即當與八十億恒河沙諸小呪力等無有異。
一切諸佛讚言善哉并為授記。呪曰。

唵薩婆呾他伽多(一)三摩耶(二)摩尼跋社嚟
(三)吽吽(四)

** 第九得勝印法(梵名阿波羅至多母達羅)

佛言我今說勝印法應以右手頭指。拄大拇
指頭。側舒餘三指。左手亦然。後復以左手重
於右手上。當於臍上面作瞋相自觀己身。以
右脚安左髀上。令右脚拇指拄地。以眼斜顧
誦呪作印。作是法已即能降伏一切魔軍而
得強勝。摧諸毘那夜迦能隱其形一切有情
及諸藥叉羅剎等不能得見。一切怨敵不能
為害。能破一切地獄餓鬼傍生等苦。離諸惡
業及貪瞋癡。其作法人獲福如是。於一切處
常得尊勝。所作事業永無障難。離諸病苦速
得菩提。十方諸天皆為擁護。即說呪曰。

唵薩婆呾他揭多(一)社耶微社耶(二)阿爾多
跋闍梨(三)吽吽

** 第十如來輪印法(此名一切諸佛轉輪聖王母達羅亦是十方一切諸佛母達羅)

佛言我今說如來印法應先拳其右手四指
壓拇指上。然後微拳。左手似握物相。覆重
右手上。手面向下按之。此名如來印。法一切
如來悉皆隨喜。作是印已如恒河沙百千萬
俱胝如來咸皆歡喜。令受持者所有上願悉
皆成就。恒見諸佛轉大法輪得仙人圍繞。一
切呪法及手印壇法恒得現前。十方諸天晝
夜擁護。即說呪曰。

唵薩婆呾他伽多(一)達摩馱都(二)摩訶摩尼(三)
誐佉梨(頂義四)曷囉曷囉吽吽􂚕(五)

重呪曰。

唵薩婆怛他揭多三末耶末尼拔折羅(二合)
吽

一切如來寶三末耶金剛母印(元闕呪本)。

** 第十一金剛手菩薩印

佛言我今說轉輪王印法。應以右手拇指與
無名指相拄。左手亦然。復以右手中指與左
手中指相鉤。復以右手頭指與左手頭指相
拄。仍舒其左右小指。右肘遍稍舉上。左肘遍
稍垂下。恒看左肘展其左脚。以右脚安左脚
上。作怒目瞋相。銜其下脣。喉中發聲云。吽
心念執金剛神。并誦其呪。作此法已。三十三
天所有諸天。皆悉戰懼宮殿震動。藥叉羅剎
及鬼神毒龍毘那夜迦等。皆悉伏面於地口
稱救護沒滅消散。執金剛神常為喜悅。所願
成就獲福無量。便得為明仙主。其作法時香
湯沐浴。著鮮淨衣以香塗身。一切如來共觀
此印壇場之中。所有諸神皆大歡悅。呪曰。

唵薩婆呾他伽多(一)摩訶跋闍羅(二)阿婆(二合)
閻馱囉馱囉(我義三)吽吽􂚕

** 第十二真多摩尼金剛菩薩呪

佛言印同前。唯開其二手頭指不相拄結跏
趺坐。以印當心發大慈悲。淨目瞻視心專念
呪。口出善言所願成就。執金剛菩薩甚大歡
喜護念如此呪曰。

唵杜嚧杜嚧(一)摩尼摩尼(二)摩訶摩尼費拄
(丁庾切)多摩尼(三)薩婆訶(四)

** 第十三四天王印呪

佛言應以右手扠腰。舉其頭指。以左手小指
壓其拇指。竪餘三指安於臍上。其持呪人應
作瞋相。注睛而視。誦呪曰。

唵嚧迦(一)波唎低(二)社耶社耶吽(三)

** 第十四吉祥天女印法(梵云施羅地縛印)

佛言應先舒其兩臂。然後合其兩手掌相著。
並二大指相去一寸許。微曲二頭指如鉤。以
三餘指兩兩相擬如蓮華形。作此法時心所
樂者皆如願。即說呪曰。

唵毘摩羅(一)孽筏底(二)三婆囉(三)吽(四)

** 第十五餉棄尼印法

佛言舉其左手微拳四指舒右頭指覆其左
手。置左膝上作怒目相。稍前曲身。誦此呪曰。

唵碭瑟里尼(一)味薩羅吽

女使者印法杜池印。

** 第十六大笑女使者印法

佛言舒舉左手臂。臂肘及肩向上斜努掩兩
嬭閒。復低右手掩左手上。引頸向前。微曲其
身。誦呪曰。

唵阿竭儞摩耶(一)恒地囉聞遮吒(二)阿薩尼信
儞(三)吽

** 第十七住壇諸神等印法

佛言我今說住壇諸神等法。仰交兩腕以十
指相鉤。掩於臍上。立地以右脚踏左脚橫向
左斜踏地上誦此呪曰。

唵三漫多迦羅(邊義一)鉢里布囉尼(圓滿義二)馱迦馱
迦吽􂚕(三)

** 第十八蓮華印法

佛言我今當說蓮華齒天女印法。應微拳左
右手掌相著作蓮華相。以近左耳上。然後漸
漸印向下近於心左而住。誦此呪曰。

唵娑婆羅羅(一)比薩羅吽吽(二)

此蓮華印壇中所有一切畫蓮華者。皆以此
印印拄華上。有著瓶者亦印瓶上。

** 第十九根本印法

爾時執金剛菩薩。白佛言世尊。云何根本印。
云何心印。云何隨心印。唯願世尊為我演說。
佛言根本印者。以右手頭指。與拇指相拄。以
頭指甲搯大指甲側。左手亦爾。二手合掌當
心。然後稍屈左右中指。令兩頭相拄。復展左
右無名指亦令兩相拄。各舒左右小指。作此
印時應誦上說根本呪。作此印呪請四天王
即得速來最勝擁護。

** 第二十心印法

佛言心印者以右手拇指與無名指相拄。舒
餘三指掩於心上。復以左手拇指與小指拄
舒。餘三指覆膝上。指面向下平直展之。名為
安慰手。當說如上所說心呪。

** 第二十一隨心印法

佛言隨心印者。以右手拇指與無名指相拄。
舒餘三指仰安膝上。復以左手拇指與小指
相捻。舒餘三指以掩於心。又右手大指捻無
名指端仰橫當心。展舒三指。左手仰於左膝
上。屈拇指一節餘悉展之。作此印已所願者
速得成就。一切惡業自然消滅。此印能成無
上正覺。若復有人隨所在處結是三印。當知
此地如有佛塔全身舍利。持是法者十方一
切諸天護世四天王應當供養如來舍利塔等
無有異也。一一印法所有功德說無窮盡。作
一法時則得以諸香華旛蓋塗香粖香衣服瓔
珞雨諸七寶百味飲食湯藥臥具。供養無量
無邊恒沙諸佛。便與如來同一法會。得佛授
記讚言善哉。諸佛如來皆來問訊慈眼視之。
執金剛菩薩四天王等。與其眷屬晝夜衛護。
當知此地則為是塔。若有眾生住此地者。決
定當得不退轉位。是故執金剛菩薩。若善男
子善女人苾芻苾芻尼優婆塞優婆夷。應生
尊重心常讚誦受持書寫供養。獲福無量。成
就諸戒成就大精進。大忍辱成就大禪定。成
就大檀那成就大智慧。成就洪流功德。成就
六波羅蜜。若有得此陀羅尼呪印壇場法者
獲福如是佛說是經已。一切大眾皆大歡喜
信受奉行。
《廣大寶樓閣善住祕密陀羅尼經》卷下