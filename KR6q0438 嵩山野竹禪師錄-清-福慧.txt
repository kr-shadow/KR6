#+TITLE: 嵩山野竹禪師錄-清-福慧
#+DATE: 2016-06-11 12:30:27
#+SOURCE: github.com/kanripo/KR6q0438 master f80d234e                

** 嵩山野竹禪師語錄敘

吾鄉野竹和尚行道滇南迤東西法乳殆遍最後泊
會城憩嵩山寺追余自戊戌臘底與師晤於沙橋百
萬眾中庚子春自絕域旋复握手昆池非劍戟叢中
則通都大郡或曰貴耳賤目者世緣太熾何由親見
寶王而譚正法眼臧也邪余曰不然夫五濁先入終
取泥洹枯木寒嵒燒菴絕跡師之行臧未可為一二
拘方者道也乙巳門人編錄成言言段厲字字婆心
顧恒情為師疑者以師棲情太上靜入三摩亦奚不
可此諓諓者使玅喜見之不憚千里而毀八閩之板
矣第灰劫陵夷宗風泯闕錐不入木則蠃螄蚌蛤猶
隔萬山耳鉗錘門外苟或遲疑懼黃檗斸足乎蒲桑
之鼎既淪鸚鵡之車捆載師以一笠子一拄杖竿木
隨身到場即戲高高山頂則一劍霜寒隻字不可改
也深深海底則雙朱松下鶴形不可測也翀翀漢翮
泛泛波翼遠錫天末願力弘肆直與迦葉爭衡障百
川而抵狂瀾睠此津涯苟非心空及第焉能登祖案
而標赤幟邪古所稱出世而能入世者意在斯乎余
放廢多年其流狂癖然略近禪意者則漸遠名色稍
儲頓地耳以之奉揚宗旨猶鷦鵬已極乎寥廓而羅
者猶視乎藪澤豈不逕庭也哉是為敘。

時
康熙丙午新夏華東逸民蜀雒源劉茞信筆書於五
華別野


















** 又

敘曰聖人心主乎靜靜而非靜而動亦靜也凡夫情
役於動動而不靜而靜亦動也夫性本圓明如大月
輪之遍照此蘇迷盧竟界凡所有水靡不有月故應
見之月相形而中天之月不分也性譬則月也竟譬
則水也聖人不失其圓明如月在寒潭無纖豪障翳
凡夫為業習所錮如月在濁水既以昏蒙無見加以
狂飆鼓盪諸趣掀騰欲覬其少許澂徹亦難也古佛
西來大意無非去溷為清激浪為平今時闡化尊師
亦願盡人直入於玅覺而後已然道以言顯言以顯
道雖云向上一路千聖不傳夫亦何能已已粵自南
嶽而下便推臨濟不越三十傳而天童密師翁承之
吻合無爽若持左券我師浮老人复能克肖前人世
濟其美縱謂諸佛證入各有不仝其上接宗旨丕振
家聲使人離垢氛而發精明者則一磚鏡澣兄為老
人入室真子為臨濟三十二世向住長松今遷福海
野竹慧禪師則又為澣兄哲胤也禪師以穎姿入道
一回過谿群疑冰釋自是十坐道場說法度人機用
真切無忝先德今瓣香酬恩法乳拈出盍以歷來之
大興祖道頫徇輿情者出世於昆明之慈雲順寧之
五福富民之法華潞南之彌勒昆明之嵩山諸剎門
人宗宏集禪師諸會法要為上堂為晚參為小參為
拈頌為法語為詩偈為書問為機緣若干卷己卯秋
高弟宗上以所付梨棗者匈余弁於簡端余媿非楊
大年警拔無宋學士設施然久知禪師名茲又獲睹
其大全有淹古貫今之識無組章繪句之痕揭毒鼓
於當陽奮師音於大地豈獨嵩山滇水也哉將所云
陣雲橫海上拔劍攪龍門者禪師其人矣余故不辭
而為法水月之諭以況性源闡祖父之傳以明禪源
表揚語言文字之旨以為學源為我福海兄慶更為
我報恩老人暨我天童師翁慶。

康熙己卯菊月柳塘居士沈雄煥一槃譚撰於吳門
西山之同葉祖堂








* 嵩山野竹禪師語錄目錄

  
  * 第一卷
  
  * 上堂
  
  * 住雲南府慈雲禪院語錄
  * 住蒙化府竹林禪院語錄
  * 住順寧府雲州五福禪院語錄
  * 住順寧府樹宗山善法禪院語錄
  * 再住順寧府雲州五福禪院語錄
  * 第二卷
  
  * 上堂
  
  * 再住雲南府慈雲禪院語錄
  * 住雲南府嵩山禪院語錄
  * 住雲南府富民縣臥龍山法華禪院語錄
  * 住澂江府潞南州彌勒禪院語錄
  * 第三卷
  
  * 上堂
  
  * 再住雲南府嵩山禪院語錄
  * 第四卷
  
  * 晚參
  * 小參
  * 第五卷
  
  * 示眾
  * 機緣
  * 普說
  * 第六卷
  
  * 拈古
  * 頌古
  * 第七卷
  
  * 源流頌
  * 牧牛頌
  * 佛祖贊
  * 自贊
  * 書問
  * 第八卷
  
  * 法語
  * 第九卷
  
  * 雜偈
  * 第十卷
  
  * 雜偈
  * 第十一卷
  
  * 雜偈
  * 第十二卷
  
  * 雜偈
  * 第十三卷
  
  * 雜偈
  * 第十四卷
  
  * 雜著
  * 佛事
  * 銘
  * 行實

嵩山野竹禪師語錄目錄(終)


* 字攷(此刻略遵六書正訛間有一二混仝者錄於后)

支
(枝本字)。
隶
(逮本字)。
埶
(勢本字)。
勺
(杓本字)。
𠂢
(派正字)。
𢉀
(漏正字)。

劵
(倦正字)。
𠂤
(堆本字)。
孰
(即生熟字)。
耎
(軟嫩字)。
宷
(審本字)。
􃆝
(添正字)。

樣
(橡正字)。
景
(影正字)。
臧
(藏本字)。
叚
(假本字)。
涂
(途正字)。
冢
(塚本字)。

常
(裳正字)。
掔
(腕正字)。
体
(一作笨)。
𢎤
(射本字)。
朱
(株正字)。
衰
(蓑正字)。

叕
(綴正字)。

身毒
(天竺)。
惡池
(滹沱)。
方良
(魍魎)。
壹㚃
(氤氳正字)。











嵩山野竹禪師語錄卷一

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 住雲南府慈雲禪院語錄

據室云祇者箇十笏所在自我靈山以還下逮開聖
老師六十九番莫不都向者箇所在親行此令山僧
雖是他兒孫決不向他腳下重書艸本何也豎起拄
杖云曹谿波浪如相似無限平人被陸沈。

藩府及當路諸公本郡紳士眾護法請開堂上堂拈
香云河嶽聳靈與先天地而始星辰毓秀與後天地
而終端為祝延
皇帝萬歲藩統千秋在筵尊官莊嚴福壽次拈香云
根生東巴支茂南國撞著平越一箇布衲折合一上
如今只得斧劈不開刀斫不斷爇向盧中供養見住
荊南開聖禪院磚鏡璧和尚乃云時當九月下寒霜
又見家家刀尺忙方外高人無一事滿傾茗碗送秋
光又誰管你撾毒鼓又誰管你嚼砒霜但得山前禾
麥孰吾徒免得叫饑腸雖然王公臨筵權貴在座合
作麼生指示擿下杖云若對畫圖悲蛺蜨落霞孤鶯
正思君。

上堂舉僧問古德如何是清淨法身德云與我過淨
缾來僧迻淨缾至德云安舊處著僧安畢理前問德
云古佛過去久矣師拈云古德空拳誑人未免拋攃
金珠者僧見鐘思甕未免隨人起倒敢保二俱未了
者裏若有問如何是清淨法身祇向道不得動著如
此不惟不致者僧泣岐亦且免玷宗師眼目复以杖
一時趁散。

上堂年來緘口坐閒房惱恨檀門要上堂不是山僧
偏愛嬾恐妨此語播諸方以拂子拂云會則良馬見
鞭而行不會則來日大有事在。

白宗堯宗舜請上堂山僧連日除糞忽覺身心疲困
才向蒲團申眠又被柝聲驚醒侍者云劍戟相摩車
馬雁敶若非王公大人必也道府州郡及乎一啟柴
門元來舊護檀信只得斜披袈裟倒拈佛柄來陞此
座欲行此令逮陞座上又無法可陳拈請帖云幸有
者箇會麼此是沒量大人露不盡底風規但願始終
全義气二株丹桂久昌昌。

上堂半山半水之地快風快月人家山前山後秋色
海南海北春霞識不識趙州茶普化鈴祕魔叉魯祖
面壁瞿曇拈花慧上座又作麼生頭髮髼鬆兩箇丫。

上堂舉古德云心不是物智不是道臨濟小廝兒三
步作一跳師云山僧也有箇見處心即是物智即是
道臨濟小廝兒築著便𨁝跳大眾未證據者看看。

師薙髮上堂頭髮髼鬆一老竹屈指人閒三十六干
戈叢裏嚼砒霜老胡血脈從此出噫嘻別有箇見處
熊劉兩君見山僧髮長垢多不僧不俗以一勺水要
山僧洗之薙之作箇益州古佛故登此座子向仁者
眼裏攃沙攃土复喝一喝下座。

楊內府請上堂師敲香几一下云會麼山僧剛才上
座不覺磕著香几驚起昆池龍王向南閻浮提雨似
傾盆使此界他方滴水滴涷大眾你道是神通也是
惡發也既不會拄杖子為諸仁者重加箋註遂卓兩
下下座。

王內府請上堂法空為座益風流指顧何人豁兩眸
暗嗟吁不徹頭車不行兮在打牛擿下拄杖下座。

上堂僧問如何是廓然無聖句師云山僧有眼不曾
見良久云眾中莫有見得底麼出來道看若無山僧
自道去也驀拈拂子豎起云三世諸佛不知有貍奴
白羖卻知有南泉水羖牛子湖叫看狗喝一喝。

上堂山僧適才教誡驚起磚頭瓦塊一齊出來誇張
見解一箇道順世菩提一箇道一行三昧山僧喝住
云你者兩箇慘怪識甚麼佛法也來者裏惡賴祇好
奉化縣裏著你在布袋時有僧便喝師下座連棒打
出歸方丈。

因事上堂支牚法社在端人誰料端人每自瞋不是
慈雲咨口業為緣愛惜少林春以手作弊拳埶云莫
作瞋大家扶起破沙盆。

宗堯宗舜供法被上堂僧問如何是七處徵心意旨
師云釋迦老子善說法要問鍛凡鍊聖即不問如何
是向上事師云拄杖頭拂子尾問如何是生死大事
師云我者裏總不見得進云作麼生脫離師云用脫
作麼乃云昨日三今日四椎鼓登堂提本具黑桼藤
條涽似龍一切聖凡沒回避昔人喚作玅圓通今時
翻為鶖子智抑揚淨名釋迦抬捺德山臨濟以拄杖
卓云此是宗堯宗舜於空王佛所夙種善根聞山僧
繇黔至滇遁跡慈雲特來布施四緣及此法被總是
要山僧布縵天網網神禽羅俊雁打快鷂縛麒麟遂
提起法被云殷勤為解丁香結放出無邊自在春。

三山許居士請上堂師拈拂子召眾云拂子舉也萬
靈不昧千聖共知拂子放也河山峻秀日月齊煇大
眾祇如拂子也不舉也不放凡聖絕蹤人天威跡時
如何指示處處無蹤跡聲色外威儀。

上堂爾欲聯詩韻不成枯腸搜盡月三更不若當年
東院老喫茶洗缽自分明大眾會麼眾舉首師云喫
茶去。

陳欽披剃上堂師拈拄杖召眾云見麼者居士與道
婆夙有靈根一見山僧便作難遭想复於此不作男
見不作女見想祇要薙髮為僧兼請山僧拈提向上
鉗錘發渠腦後一段光明山僧迫不得已只得向空
中著楔眼裏攃沙喚作向上提持卓杖云還委悉麼
休掜怪休掜怪處處行深觀自在。

督府孫公請上堂僧問未出方丈即不問即今陞座
事如何師和聲便打僧擬議師喝退問昨日玅應今
日慈雲是同是別師云疑殺多少人僧喝云是疑是
不疑師云也好疑疑須三十年問如何是萬紫千紅
總是春師云梅自白柳自緣進云莫便是不師云連
喚喚不醒猶自累山僧乃云鐙籠自語夜傷風露柱
又云兩耳聾病似膏肓無可治岐黃再世也難攻既
岐黃拱手眾中還有知海上奇方者麼如無翻腔易
調去也昔年三回平越兩度高藍於開聖拾得幾箇
金剛圈栗棘蓬即日孫督府初度之期祇得和囊解
出遂以杖向空畫云者便是金剛圈复向空點云者
便是栗棘蓬驀喚孫居士士應諾師便下座。

宗宏宗上披剃上堂身毒當年小悉達金刀自翻青
絲髮如今复有繼前蹤從此禍胎更惡發更惡發拈
起拂子劈口打呵呵下座。

* 住蒙化府竹林禪院語錄

據室維摩室中獅子座多多益善趙州院裏破繩床
寂寂無聊且道新長老據此室合作麼生驀拈拂子
豎起云大眾看取。

上堂波波挈挈上山來水色天光映碧苔更有香風
吹不盡十方世界一華開也甚奇怪適才山僧舉首
上場詩布施大眾不覺拄杖子也和一聯云今朝四
月朔旦別無佛法相賺若是伶俐衲僧正好直下便
見諸禪德你道直下便見見箇甚麼巴東湖南柴貴
米賤。

上堂打動東南驚動西北柳樹著箭桑樹出血有皮
面燒有底耳熱滄海枯乾須彌倒卓普化踢飯床臨
濟便吐舌卓杖云百丈有箇下堂句今日拈來為君
訣為君訣蹋著秤錘元是鐵。

上堂熏風吹此日叢林浴悉達當時老雲門一棒便
打殺便打殺好箇白拈賊賊賊將此深心奉塵剎。

上堂三世諸佛不知有斷木勺貍奴白羖卻知有破
笊籬驀喚大眾你諸人分上作有見邪作無見邪時
有僧出云有無不取時如何師云動口咬著舌。

上堂竹埽山廣談實相諸人有耳不聞太極峰善弄
師子諸人有眼不見卻是巖前石女殿裏木人較些
子何故他卻悟得箇百芔迎春萬松吼日池上風來
波濤競起亭邊雨歇空色鮮明一一露遮那玅體一
一顯般若真空所謂理隨事變事得理融理事縱橫
玅協兼帶你諸人合作麼生明得者箇說話只饒你
拈一莖艸作丈六金身用要求箇入路也難在。

祈雨上堂六月初天不雨農夫憔悴幾欲死曾無雲
气油然生但見赤日燒萬里天師符水也不靈男覡
女巫徒逞嘴山僧驀問拄杖子你道幾時有雨水拄
杖笑曰仁者以理自知又何必說出日子。

上堂秋風如瑟秋雨如沛行腳衲僧和泥合水豈有
霧卷晴空高天垂一色之光星躔碧落大塊有溫和
之美葉飄飄而隕溪山雲靄靄而黯天地雖然者裏
也有箇好處何也目色不色之真空耳空不空之玅
理也不管你半提全提也不管你誰終誰始但願兄
弟家來朝風雨一天晴大家擺手千巖裏。

上堂昔住慈雲時日見梁城歌舞夜聽羯鼓叩譁權
貴不絕裾於山門紳士常問道於寢室千指侍衛四
眾咸安可謂贏得一場熱鬧及隱金華時耳聞觱栗
音韻目睹瘴癘谿山艸木有血濺之痕煙花多凄清
之感鳥獸雖異鱗甲是同五湖道人雲搖雨散百氏
檀門煙飛火滅可謂落得一場岑寂而今寓竹林時
棲遲巖竇挂錫祇園嫩艸承趺獨超東院之奔馳采
薇充缽已勝食前之方丈三餐何慮一飽無憂諸兄
弟此三種見聞悲歡離合莫不隨之且道中閒樹子
還曾動著也未馮君莫話封侯事一將功成萬骨枯。

上堂道可道非常道錯名可名非常名錯諸兄弟山
僧適才兩箇錯作麼生理會日可熱月可涼松必直
花必香一一是諸人眼同見耳同聞因甚道不會所
以道目前無法意在目前不是目前法非耳目之所
到於斯會得要會適來兩箇錯字也不難。

長寺上堂晨鐘莫鼓報幽峰一派傳鐙萬世隆此
寧誰是主以手自點云拖犁曳杷是此公。

* 住順寧府雲州五福禪院語錄

據室驀拈拄杖云隔江望見撩起便行好箇阿師得
與麼利未跨船舷好與三十棒好箇阿師得與麼鈍
新五福者裏要且無利鈍可柬責何故銅頭鐵額漢
盡在我山中。

上堂僧問依經解義三世佛冤離經一字即同魔說
如何是不即不離之道師良久僧禮拜師云水浸石
頭漢不打更待何時便打乃云依經解義三世佛冤
鏡中取相水底摸天離經一字即同魔說捋石虎須
繫鐵牛角山僧據款分明一任諸人摸索。

上堂僧問世尊陞寂光土與十二開士廣談禪病和
尚陞此寂光土與諸人合談何事師劈脊便打進云
不入驚人浪怎得稱意魚師云可憐龍門裏多少點
額歸問如何是奪人不奪竟師云白蓮村鳥啼青嶂
如何是奪竟不奪人師云襄陽淚碣艸中眠如何是
人竟兩俱奪師云丙夜月斜叫寒猿如何是人竟俱
不奪師云五福陞堂萬象新僧云料揀已蒙指示末
後句子如何師云須透上頭關乃云五福曲徑徑徑
皆通上方三門深谿谿谿咸流長舌處處露一色之
功勛頭頭顯無聞之般若且置祇如即日彌陀岳降
諸位居士請五福為老人慶讚一句如何舉唱水鳥
樹林皆念佛金閣銀臺演玅音。

上堂即心即佛也不是非心非佛也不是不是心不
是佛不是物也不是泥神笑金剛骨出土地罵伽藍
面黑會則脫體風流不會莫枉久立。

上堂僧問如何是體中玄師云杲日麗中天如何是
句中玄師云石虎骨毛寒如何是玄中玄師便打云
缽盂索酒錢僧云三玄且置如何是出身句師复打
僧喝師連打問如何是北斗臧身句師云雲門舌頭
墮地久矣乃云高低物象舉眼便知清濁音聲舉耳
便解拈拂子云者箇是物作麼生知擊拂子云者箇
是聲作麼生解者裏薦得許你參得五福禪者裏薦
不得許你參得五福禪為甚如此山僧今日勞倦待
來日為諸人說破。

上堂眉間寶劍血濺梵天袖裏金錘雄飛宇宙者箇
說話諸人領略得麼臧身處沒蹤跡沒蹤跡處莫臧
身才落脣吻盡是死門終非涽路祇饒舉起便知撩
起便行腳跟下好與三十棒還知麼不有淮陰神算
力怎能彊項失江東。

上堂雪凍梅梢黃鐘宣气於寒谷春回五嶺瑞艸
芽於下地一塵不受百千三昧全章一念才興無邊
竟緣齊赴雖是百花競秀玅德家風一亙晴空普賢
竟界爭奈龜毛在眼裏平地起孤𠂤。

上堂為趁易春過迤西迤西日夜子鳺啼閒來一望
雲山外蠻婦長裙汲瘴谿五福恁麼莫有就路還家
底麼眾無對師云山僧今日失利。

上堂僧問如何是殺人不眨眼底漢師便打進云恁
麼則佛祖見之也攢眉師复打云者是甚麼所在說
與麼話問一易來复即不問如何是五福自天申師
云卻也好箇消息乃云銀河斗柄挂虛碧老子何曾
雙眼瞥煇天鑒地各稱尊三歎奇哉复何益快雁俊
鷂過多時痴人猶自倚牆壁要見黃面老人麼左邊
一拍云在者裏要見五福老漢麼右邊一拍云在者
裏复以兩手作弊空埶下座。

上堂兩序請上堂肚裏無一句記得開聖時有箇迥
別偈善不喜惡不畏饑則餐困則睡良久拈拄杖云
一隊無孔鐵錘速退速退。

除日上堂舉開聖老人道烹露地牛埽門上塵棲遲
澹泊固守清貧者老子恁麼只有千尺寒松且無抽
條石筍五福則不然無白牛可烹無塵垢可埽清貧
非外事澹泊何須惱五福恁麼你道還服得者老子
口麼。

上堂第一句薦得與佛祖為師第二句薦得與人天
為師第三句薦得自救不了五福即不然第一句薦
得溼紙裏金毛第二句薦得單絲控玉角第三句薦
得兔子蹋月諸仁者還知麼苟或不知總是猢猻喫
毛蟲。

上堂去年春在天目今年春在五福卻把寒梅子細
看支支牚破山頭綠誰家釃酒賽句芒不管子鳺啼
血出。

上堂騎虎頭收虎尾第一句下明宗旨莫有明得第
一句底出來僧出便喝師便打進云惟此一事實餘
二則非真師連打云落七落八了也問庭前柏樹子
意旨如何師云闍黎自道取進云趙州老漢來也師
便打乃云空中杲日高天絕負耳之瑕寺邊溫池長
年淨秦時之鑑靈光獨燿迥脫根塵體露真常即如
如佛大眾識麼其或未識待下座看。

上堂山青水綠松直棘曲喚作自然孤負先佛所以
道語帶玄而無路舌頭談而不談驀顧左右云分明
舉似祇是汝諸人猶欠伶俐。

上堂千峰峻秀萬簇然一室虛明群機自露者般
時節若是先德門下猶較些子五福者裏未點首在
不見道切忌動著動著則禍生复舉趙州石橋話有
僧便喝師下座搊住云莫是適才喝老僧者麼僧擬
議師拓開便打。

上堂年老身閒無外事攜笻日日蹋莓苔也知綠野
情相慣鄰曲相逢笑幾回力倦歸來剛欲臥椎鐘又
上雨華臺顧視大眾云者裏莫有高揖釋迦不拜彌
勒者麼便下座。

* 住順寧府樹宗山善法禪院語錄

據室昆池深碧邊日含煙地中雷复嶺上梅鮮此事
且止祇如古人析骨還父析肉還母然後見本身為
眾說法析骨析肉不煩大眾你道如何是本身時僧
出作禮師打云饒汝鐵額銅頭也須七華八裂。

上堂拈香云耎似棉硬如石開聖堂中拾來樹宗山
裏拈出爇向盧中供養磚鏡璧和尚乃云昨日雨今
日雨平地盆傾三尺水許多禪客泛渺茫帶水拖泥
來山裏者裏有箇禁忌是甚麼禁忌聻善法堂前切
忌是非。

上堂僧問灌頂之記麟趾之祥即不問格外超宗一
句如何師云雨滴滴地進云恁麼則甘霖潤澤含青
翠白蓮村露一支春師云賴有闍黎共舉揚乃揮拂
子云祥符居士設此伊蒲要我舉揚宗乘以光佛祖
徽猷並欲保孩提轉夭壽為彭年易凶星為吉曜若
論齊彭顏一生死之理雖佛祖亦不敢正眼覷著何
也從始至終求其夭壽死生之狀了不可得況善惡
諸曜于中作祟邪复揮拂子云會麼天上石麟兒人
間報英物。

上堂六載雪山忽破疑不知白盡一雙眉雖然遍界
無臧處說與吾徒那箇知那箇知一度華開一度思。

上堂樹宗山裏野僧家飯罷濃煎東院茶寄語諸方
達道者一年一度笑雲霞你道笑箇甚麼良久云壁
潰鐙飛樹椽差月漏裟。

上堂春回陽谷普賢之家風華亂支頭文殊之竟界
起也山河大地歷歷目前放也萬象森羅頭頭不至
揮拂子云委悉麼其或未委且與講戒。

辭院上堂龍潭萬丈碧如秋為探金鱗放釣鉤惱恨
水寒魚不餌此回依舊櫂空舟以杖指云侍者把艸
鞋來遂下座。

* 再住順寧府雲州五福禪院語錄

開盧上堂拈香祝
聖畢末後拈香云此瓣香供養磚鏡大和尚僧問昨
日樹宗今日五福敢問落何階級師云杲日當空照
僧擬進語師便打乃云世亂啼饑滿道塗如今五福
又開盧太平寰宇從今得萬指叢中任指呼山僧恁
麼莫是自譽麼莫是激發諸人麼祇是不歸歸便得
五湖煙景有誰爭。

除日上堂嶺上梅花亂階前爆竹催虛空聳兩耳昆
侖眼豁開鐙籠兀兀地露柱笑滿腮嗟君塗路客嗟
君故鄉哀顧視侍者云借問門前客今朝幾箇來。

元旦上堂新年佛法有東家歌唱飲桮酒新年佛法
無西家貧者歎饑虛元正啟祚萬物咸新斗柄指寅
羲爻畫泰鶯啼紫陌猿嘯丹巖家家拜賀嘉猷處處
歡呼聖德既然為甚有歎饑虛者貴賤雖異等出門
皆有營。

上堂火樹千門燦簫鼓萬家叩問是何時節報云元
宵天車不橫推理無曲斷慧日本常光能仁破諸暗
諸仁者就竟題情即不問你你道元宵佳節還有識
得自己光明底麼。

上堂石佛嶺豪相騰煇謾乃江漁歌不息谿艸嚲緣
山花孕紅隴上鶯啼峰前虎嘯蠻婦步月舍翁鼓琴
石佛椎鐘長老陞座一一都是為諸人發上上機演
第一義諸人為甚麼都作竟觀可惜許。

上堂舉僧問虔峰十方薄伽梵一路涅槃門未審路
頭在甚麼處峰以拄杖畫一畫云在者裏師云者箇
公案喚作止啼又喚作歸路如此商量虔峰未必肯
在如今有問五福十方薄伽梵一路涅槃門未審路
頭在甚麼處五福亦以拄杖畫一畫云恁麼驢年去
在。

上堂適才溫池見河泊水仙二人論義一日水流溼
火就燥也不失為本分一曰火不待日而熱風不待
月而涼也不失為本分山僧見了約住謂曰二人恁
麼正似盲人摸象各說一耑所謂苦瓠連根苦甜瓜
徹蒂甜也二人見與麼道禮拜歎言大師大慈令我
得入遊戲神通無礙三昧師顧左右云前頭猶易可
末後更愁人。

上堂如何是諸佛出身處有者道東山水上行有者
道西河火裏坐有者道熏風自南來殿閣生微涼五
福則不然新發意菩薩亦复不能知。

上堂不取一法雞寒上樹不舍一法鴨寒下水臨濟
喝似雷德山棒如雨五福即不然貓兒偏解捉老鼠
或有出來道華王座上不得寐語五福向道汝也不
妨伶俐。

順蒙守府陳公供法衣上堂廣大門風威德自在如
師王出窟百獸潛蹤應龍在天一雨甘澍可與日月
增光良不虛也正如陳公居士見將軍身護持正法
供此法服不惟報答二恩亦要大地人成佛以衣拂
一拂云一領雲霞無相服人天普蔭萬斯年复舉迦
葉倒卻門前剎竿著話拈云迦葉雖有肘後靈符爭
奈是靴裏動指阿難雖有掌上明珠爭奈是喉中抓
癢若是五福但舉起衣云者是陳居士供底。

上堂父母未生前虎咬大蟲父母巳生後蛇吞鱉鼻
恁麼也是指蹤畫跡既然他自休大德請法如何舉
似拈起烏藤條擊落天邊月。

上堂鳳翔居士追修冥福作合羅飯滿盂蘭盆海眾
雲臻凡聖蝟集吹大法贏擊大法鼓要山僧演大法
義是以登此寶座祇如大法義作麼生演山河天眼
裏世界法身中。

上堂驀召大眾昨夜三更山門與佛殿和歌自樂一
箇歌東家牛生卵西家馬出鵝一箇歌竿柬乾處尿
驢擇溼處屙五福見了也歌云碧雲綻處家家月鐵
樹花開處處春大眾你道者箇歌曲是何法中收。

普請上堂誰說為僧日日閒為僧擔負也相關天明
清課剛然了三頓梆聲催出山。

上堂生死事大不可放逸若一放逸未免棒喫恁麼
告報或有箇猛烈漢子出來推倒禪床喝散大眾道
老和尚你面皮厚多少山僧也祇得忍气歸方丈何
也者樣衲子也難得。

上堂夜來堂裏一僧呈箇頌子云此亦不曾往彼亦
不曾來斂眉天外看明月在蒼苔者箇頌子大似喫
官酒臥官街當處死當處薶有甚觀光。

上堂舉鼓山上堂云鼓山門下不得咳唾時有僧咳
嗽一聲山云作麼生僧云傷風山云傷風即得師云
還知大小鼓山被者僧熱謾麼若知還可救得所謂
咳唾落九天隨風生珠玉。

解制上堂豎法幢立宗旨養育才器開盧韝展鉗錘
陶鑄俊傑此是五福與諸仁者廝結眉毛打者鼓笛
然不知老面皮厚多少也雖然聖制周完諸人四去
若遇著伶俐底問五福說甚麼法如何抵對。

上堂維摩杜口於毗邪釋迦掩室於因沙玄沙築指
於鳶嶺雪峰悟道於鼇鎮識得此四老子當堂分付
法印正所謂鄭州梨青州棗萬物無過出處好复云
子丑寅卯。

上堂僧問天地未分聖凡未著者箇主翁在甚麼處
師云頭指天腳蹋地進云除卻者箇聻師卓杖一下
云是甚麼問如何是臧身句師云一片白雲橫谷口
乃以杖指露柱云要見麼見見之時見非見山僧不
妨通一線未分已分問若何兩箇五百是一貫复顧
左右云何曾是符到奉行兵隨印轉。

普請上堂烏衣語梁不住雲水道人非閒所以五福
梆催又要大家出山召眾云古人道柴般人人般柴
即不問登山涉水還有觸目菩提麼眾無對師代云
般柴去。

龍潭竹雲室上堂龍池龍起萬浪千濤雅對雅鳴三
村兩落即不無如何是衲僧本分事石龜吞卻鐵鷂
子木人騎著玉麒麟。

上堂一二三四五六七楊岐老子舌頭赤新婦騎驢
阿家牽伶俐衲僧爭得識喝一喝。

上堂僧問黃檗行化即不問婆子掩門意若何師云
饒汝伶俐也須疑三十年進云也是幾度賣來還自
買為憐松竹引清風師云爭奈缽盂何進云閉門推
出人不識一任梅花別樣薌師云太無猒生乃云即
心即佛驢覷井非心非佛井覷驢不是心不是佛不
是物擔枷過狀三世諸佛有口祇堪挂壁且喜沒交
涉還委悉麼拈拄杖卓一下云棒下無生忍臨機不
見師。

上堂連朝雨雪下峰頭各寮松火燒盧頭猿沒嶺頭
鳥絕支頭隴上寒梅不徹頭不可頭上更安頭。

上堂舉徑山和尚云法是常法道是常道拶破面門
點即不到師云徑山老人好箇曲調千載之下可惜
無人接拍山僧未免狗尾續貂乃云法是常法道是
常道拶破面門旁觀者笑。

上堂山僧今年四十回首祇如瞚息自笑平生驅馳
何曾得閒半日拈拂子拂一拂云不可以知知不可
以識識正恁麼時如何行招兩社僧共步青山月。

上堂天下叢林浴佛獨是者裏最毒請看八德盆中
惡水一瓢澆沃大眾還有知恩報恩者麼眾無對良
久云須是木上座始得便擿下。

嵩山野竹禪師語錄卷一(終)

嵩山野竹禪師語錄卷二

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 再住雲南府慈雲禪院語錄

沅江總府王公請上堂一缽年來頗自過愛閒不打
葛藤窩如今又上華王座依舊開場唱哩囉還有共
相酬唱者麼僧問如何是慈雲竟師云水環彌勒寺
雲起太華峰如何是竟中人師云髼頭垢面老眼空
四海中進云恁麼則慈雲普覆無邊剎慧日光吞宇
宙新師打云闍黎莫被竟謾好一僧不法師下座打
出复陞座云剛才拔出金鞭折卻野狐脊骨不是憎
愛斯人祇要辦正眼目據道而論似杲日當空物象
自明秦鏡當臺魑魅自怪山僧始自荊南被本師靈
巖老人屈折數番喫盡甘苦始得登此寶座雖忻此
遇然常恨不能盡吾師之道每自剋責若臨深履薄
奈何後進不仰先賢卻來者裏謂是天童衣缽謂是
萬峰適胤惑亂諸人而又亂形問答大言不慚若不
打出使之滋蔓即山僧過也胡不聞古人一言墮狐
貍五百生一語倒屙三十載斯人豈不耳而目之邪
故山僧不敢以人情愛人自昧招愆之罪必準叢林
規矩逐出三門所謂支葉糟糠之柬良有以也各自
努力珍重珍重。

上堂僧問威音那畔消息請師直指師良久進云恁
麼則十世古今始終不離於當念師云徒來念詩章
乃云聽聽豐山才打鐘蠅迎蟻曳列鴛鴻要知歷歷
祖庭事侵早金烏出海東。

上堂僧問無手人合藥無病人還得喫麼師云得喫
不得喫干你甚事進云恁麼學人無分也師云即便
有堪作麼生僧擬議師便打典座問如何是祖師西
來意師云汝也不妨善能藥石乃云連日冒風倦不
暇潑天噴嚏如相罵忽然撾鼓請陞堂逼得通身白
汗下或有箇旁不甘底出來道老和尚既是大善知
識因甚麼逼得通身白汗下山僧但向他道瞎漢汝
也不妨疑著。

包章京張公請上堂僧問世尊說法百萬人天和尚
說法百萬人天是仝是別師云兩采一賽進云恁麼
則慶賀去也師云也不消得乃云祖師心印如岡如
陵其動也萬物育焉而不盈其靜也百谷密焉而不
及乾坤之內宇宙之閒中有一寶祕在形山即且置
今日張護法為男祖保保壽又如何分付惟願孩兒
愚且鹵無災無患到公卿。

上堂僧問馬祖陞堂百丈卷席意旨如何師云脫體
風流進云恁麼則滇南獨露一支春師云見箇甚麼
與麼道僧喝師便打問學人未問時早落第二頭也
請和尚向第一頭道師云勘過了打乃云菴前細雨
飄飄颻颻海上溼煙青青黯黯太華山上撲碎金蟾
羅漢壁閒高飛蝴蜨道是指物傳心何異犛牛愛尾
不道指物傳心正是盲龜值木然則映楚居士求法
又作麼生一籃栗棘蓬幾箇金剛圈。

上堂僧問閉門打睡接上上機顧鑒嚬呻曲為中下
設有高揖釋迦不拜彌勒者來和尚如何相待師云
百二尺潭清見底乃云十五日已前逢人則出出則
不為人迎之不見其首十五日巳後逢人則不出出
則便為人隨之不見其後正當十五日一拳拳倒黃
鶴樓一踢踢翻鸚鵡洲有意气時添意气不風流處
也風流慧上座恁麼臨濟大師在背後咬指云將謂
無人也有者箇慧上座咄咄莫作是說若作是說祇
見錐頭利未見鑿頭方。

上堂舉僧問趙州如何是出頭來底人州云諸佛菩
薩徑山和尚云元來趙州膽小或有問如何是出頭
來底人向他道泥豬癩狗師云二老宿一人膽小兩
手擎天一人膽大四稜著地或有問如何是出頭來
底人但向道驢脣先生慈雲恁麼且道喚作膽大喚
作膽小。

普請上堂兩住慈雲法社開四緣亦有人將來梆聲
無那驚人耳也要勞拴舊艸鞋。

上堂爛東瓜吞卻嘉州大象寬闊有餘斷貫索鞭起
陜府鐵牛縱橫無礙然雖如是猶涉化門本分衲僧
必不為矣還會麼便下座。

上堂僧問學人有一物豎窮三際橫遍十方如今欲
成僧伽黎未審還得麼師云得得進云恁麼則普天
匝地也師云不得不得問如何是奪人不奪竟師云
華陰山前百尺井如何是奪竟不奪人師云中有寒
泉徹骨冷如何是人竟兩俱奪師云誰家女子來照
景如何是人竟俱不奪師云不照其人照斜領乃云
把破木勺一舀舀盡滄海水著爛艸鞋一蹋蹋倒須
彌山祇教阿耨達池無涓滴玅高山王絕點埃者箇
作略須是有傾湫之埶倒嶽之機底衲子始得不然
終是塗路人何日是歸期。

上堂僧問南泉斬貓意旨如何師便打問大死底人
卻涽時如何師云還我話頭來進云若不仝床睡安
知被裏穿師云眉毛下是甚麼乃云雨雪交加金峰
若葩瓊樓獨朗玉宇參差覓石羊處處無蹤趁白猿
樹樹如華所以道論其事也理隨事變論其理也事
得理圓理事洞融人法雙顯呈拄杖云慧上座放行
了矣還會麼琉璃殿上騎金馬明月堂前輥繡毬。

上堂僧問洞山過水意旨如何師云一雁落長空乃
云潛入滇南已十秋碧雞金馬坐兩頭分明露布真
消息無那高人不肯休篼香餌理釣鉤大似雲南府
昆明縣三市街賣卜底老周有問馬卻說牛木相卯
金王秋雖然總是雪峰道底。

上堂舉僧問趙州萬法歸一一歸何處州云我在青
州作領布衫重七斤開聖老人云疊翠峰頭師云趙
州祇知有屋裏皮毛不知有孤峰獨露開聖祇知有
孤峰獨露不知有屋裏皮毛所以一箇誇富於石崇
一箇誇貴於商嶺各與二十拄杖為甚如此將此深
心奉塵剎是則名為報佛恩。

開聖老人誕上堂僧問老人誕期猶是者邊事如何
是那邊事師云鞭撻不回問牛頭未見四祖時如何
師云落得一場喜見後如何師云落得一場喜見與
未見時如何師云向女道落得一場喜乃云大眾與
吾師慶誕慧上座不惜與大眾作箇滿散遂作女人
拜下座。

上堂喝一喝云會麼視之不見名曰夷聽之不聞名
曰希摶之不得名曰微正打旁敲下下隨复喝一喝
云者兩喝有一喝是賓有一喝是主試柬點看。

受嵩山請辭院上堂拈帖示眾云言言金石字字珠
璣不但當道青松碑文白字亦且百城共腑千里仝
風莫道慈雲矢上加尖照孔著楔好雖然者猶是慈
玉上座及湯玉欽眾居士底且如何是山僧底遂度
帖云知事宣過乃云僕夫行徒正思思此去嵩山春
正濃兩隻艸鞋獰似虎一條拄杖涽如龍以杖橫肩
云會麼杖頭八面起清風。

* 住雲南府嵩山禪院語錄

據室從上尊宿都在者裏驅臨濟喝拈德山棒一往
觀來總是借婆衫子拜婆年山僧雖是後生必也別
資一路始得乃以火箸撥盧中火云只者一星子家
家屋裏少他不得。

到院眾護法請上堂拈香祝
聖罷次拈香云此瓣香奉為
平西親王殿下並當道尊官薦紳文學當山請主見
前僧俗等末後拈香云此瓣香供養磚鏡大和尚用
酬法乳僧問如何是毗盧竟師云有水皆含月無山
不帶雲乃云斬新日月特地乾坤棒如雨點喝似雷
奔昆海老龍王只得平地波起淹到三十三天嚇得
帝釋天王來此惡發云是甚麼得如此利害山僧約
住云莫作瞋大家且看太平春。

鑄佛成上堂昆明池上毗盧閣金馬坊前嵩嶽祠神
鼎漫云好座殿而今涌出大雄師山僧適才從三市
街過見一夥俗士共相論云一謂鑄工善鑄所以三
十二相八十種好無不自在無不映徹此非涽佛邪
一謂住持長老善說法要所以三臧十二部一切修
多羅都在杖頭喝底使一切見者聞者悉皆成佛此
非涽佛邪於是各各爭論不已山僧見之不覺笑曰
據道而論不是者箇道理須要揭開毗盧頂門坐斷
報化佛舌始有入路不然但有言說都無實義。

上堂嵩山日午到街中萬戶千門迥不仝漫道家家
然火把白頭人尚笑春風正恁麼時如何委悉火󵍾
銀華合星橋鐵鎖開。

上堂舉趙州到一菴主問云有麼有麼主豎起拳州
云水淺不是泊船處又到一菴主問云有麼有麼主
亦豎起拳州云能縱能奪能殺能活便禮拜師云二
菴主不妨奇特等閒豎箇拳頭直似楞伽山四面無
路可入若非趙州神通菩薩亦難窺看雖然繩頭早
落在趙州手裏何也不見龜負出來喪性命於赤字。

上堂有時揮太阿刳佛碎祖有時烹露檟沃肺澆腸
若是其中人不消一句自然風行艸偃不見他古人
道天是天地是地山是山水是水僧是僧俗是俗男
是男女是女有甚麼磎徑雖然振邦居士為母添籌
又如何道母也天只無量壽海闊山高莫與齊。

上堂春回百谷煖千條楊柳開看看無向背嫩緣舞
莓苔乃舉拄杖云樂見麼見見之時見非是見見猶
離見見不能及不見道羚羊挂角無覓處莫向峰頭
泣艸萊。

師誕眾請上堂雲門打殺世尊不是好心金籠籠鴿
祝相公一百二十歲不是好心今日四眾與山僧慶
生是好心不是好心有意气時添意气不風流處也
風流喝一喝。

浴佛上堂身毒九龍浴悉達不似嵩山更惡辣滾滾
一鍋艾葉湯大家齊來涽澆殺以手作澆埶云涽澆
殺雨溼街頭如油滑。

長松專使送法衣至上堂師拓起示眾云見麼若也
見得始知未離兜率已降皇宮未出母胎度人巳竟
那堪更要露袒半肩起模作樣其或未見慧上座熱
謾諸人去也复以衣拂一拂云祖禰不了殃及兒孫。

上堂問話者直饒天池作口昆海為舌橫問豎問問
到盡未來際問亦問不著即使嵩山亦以天池作口
昆海為舌橫答豎答答到盡未來際答亦答不著總
之十言九中不如一默雖然如今嶭居士為青雲剃
度又作麼生白日傳心淨青蓮喻法微。

上堂嵩山有兩句才欲與諸人說破忽開化三聖和
尚括缽盂物來山飯眾要嵩山陞座說法嵩山自揣
識陋不能善巧祇好將者兩句向諸人說破遂高聲
云口渴思喫茶肚饑要喫飯。

上堂箇事元來不別腳跟點處莫疑舊日寒山拾得
痛罵豐干古錐如今王公權貴結此勝緣廣利群品
要山僧演出摩訶般若薦拔無生山僧也未免向第
二門露箇說話以杖卓云大施門開絕無壅塞所以
道神光不昧萬古徽猷入此門來莫存知解复顧大
眾云為甚麼行人更在青山外。

上堂破艸鞋爛東瓜謾天說價連城璧照膽鏡就地
還錢者裏不消一摑自然人閒天上所以放行則瓦
礫生煇把住則黃金失色祇如今放行好把住好識
人多處是非多知事少時煩惱少。

千佛會眾居士請上堂眾香國裏臧身百艸頭邊露
景威音者畔空劫已前舉古明今遠問近對當機覿
面覿面當機遇奇特人顯奇特事不見昔有秀才看
千佛名經問玄沙和尚云三千諸佛但聞其名未審
居何國土還化物也無沙云黃鶴樓崔灝題詩後秀
才曾題也未才云未曾沙云得閒題取一篇好師召
大眾還會麼聽取一頌三千諸佛居何土崔灝題詩
黃鶴樓曳得白牛全體出堂堂倒跨上揚州。

上堂老鼠咬江波蚯螾嚼生鐵烏龜笑大蟲蝦蟆吞
卻月識得此四句一生參學事畢。

上堂昨日晴今日晴山色分外明分外明更有啼猿
三兩聲三兩聲長連床上可憐生复舉僧問古德云
如何是佛德云即汝便是其僧悟去師云者僧悟去
祇悟得箇識神若是佛未夢見在山僧即不然或有
問如何是佛向道一二三便下座。

上堂日日空濛下不休門前石徑滑如油來朝自有
紅輪出行人莫只怨高秋阿呵呵翻憶傅大士步行
騎水牛。

上堂舉一不得舉二放過一著落在第二觀世音菩
薩將錢買胡餅放下卻是饅頭驀豎拄杖云樂見麼
騎竹馬上高樓手執紅羅扇遮面不令人見轉風流
曳杖下座。

上堂高天皓月淨無塵分明拓出贈與人大地本來
祇此箇何須更去問西鄰以拄杖畫一畫云還見麼
見則大家休去未見依舊東魯西秦。

上堂一事透徹萬理圓融一機幹旋十方坐斷聖號
凡名由此而章殊相劣形以之而見所以一明永明
一見永見更不借絲豪力也大眾直似長劍倚天神
威凜凜正恁麼時眾居士為用上座成此袈裟如何
分付乃度衣喝一喝下座。

李廷弼薦嚴請上堂佛法在世間不離世間覺若離
世間覺何異求兔角開眼也著合眼也著有漏笊籬
無漏木勺沒量大人羊腸信腳乃按拄杖召眾云此
是我阿思哈哈番明宇李公用底三略六韜落在山
僧手中不妨為公更下箇註腳公其生也秉張良之
資淮陰之算公其歿也題馬援之柱留竇憲之碑雖
然且道超生死絕去來又作麼生委付一葉一華一
世界一塵一國一如來。

上堂極大仝小不見邊表極小仝大是何竟界祖師
肝膽向人傾他家更在青山外喝一喝。

宗璽佛源張護法誕請上堂昨日雨今日雨點點打
著心眼裏報汝諸人知不知古佛過去已久矣劫雲
初芥石始更詢華甲與春秋佛源佛源祇者是。

額駙衛檀越請上堂六鼇載地五嶽擎天石麟應記
少陵題篇所以道圓仝太虛無欠無餘包羅萬有而
不盈含吐珠璣而無罄蹋著路頭撥轉關捩即且置
祇如法一丹尼大衛檀越為祖護植福又作麼生奕
葉流芳繼閥閱連綿瓜瓞奏塤箎。

上堂山僧恰直橋頭見兩人把手引白一人云昨日
雨今日晴是明法身事一人云芍藥開棕櫚長是明
法身事忽有人從旁約住罵云汝二人恁麼只解說
法身若法身實未夢見在山僧見之忍俊不禁乃痛
與一喝者一隊漢各箇削跡而去乃顧左右云佛身
王居士母難之辰要山僧舉揚箇事且道箇事如何
舉复顧左右云上來舉揚理合回向吽吽。

上堂莎底因生一念遭他毒螫通身明王藥出金缾
如日銷鎔薄冰攪長河為酥酪變大地作黃金轉關
迻軸換斗迻星即不無且王秉和為會成祈永年又
作麼生道八萬四千塵勞門流入莊嚴智慧海。

上堂太和令陳公於催科撫字之暇捧出無盡香飯
供養無邊高僧為母樊夫人祈益福算仍要嵩山陞
此座子舉揚宗乘藉此法利並答罔極嵩山既到此
座說箇甚麼即得良久云我有箇方便以杖連畫云
福於斯壽於斯與滄海並與南山齊。

上堂大事未明如喪考妣大事已明如喪考妣大事
未明固是大事已明因甚如喪考妣當時祇道毛長
短燒了方知地不平。

玄初劉公請上堂談笑梁州十載餘白雲深處每相
期碑文白字還須刻莫厭慈明相為時复舉李狀元
訪徑山杲杲上堂舉僧問雲門如何是和尚家風門
云有讀書人來報杲云讀書人已在者裏作麼生與
伊相見顧視左右云不是冤家不聚頭師云讀書人
已在者裏作麼生與伊相見嵩山亦顧視左右云文
章千古事得失寸心知。

上堂僧問如何是嵩山竟師云門連昆水山接華峰
乃云太華山華亭寺羅漢殿太史祠往古來今無變
無易箇中消息幾箇能知即使打地張口長慶生眉
更有拈皁角悟救餈敲木盆要遞泥貓兒尾上繫檑
椎還會麼大蟲裏紙帽好笑又驚人。

* 住富民縣臥龍山法華禪院語錄

據室深固幽遠無人能到如今新臥龍已得端居此
室倒拈拂柄把住要津不通凡聖矣你湖海衲僧到
來又如何管待以杖畫云雲門餅趙州茶。

開盧金聲振請上堂拈香祝
聖畢次拈香云此瓣香奉為
平西親王並當道護法檀越紳士等末後拈香云此
瓣香气吞諸方師表百世爇向盧中供養磚鏡大和
尚乃云臥龍山寺老禪和此日盧開到嶺阿添煤祇
借金居士凡聖還教避得麼時有僧問如何是賓師
云闍黎是暫到進云如何是主師云鐵輪天子僧禮
拜師便下座。

上堂僧問如何是臥龍竟師云碧水流白鷗乃云山
日麗長空衲僧齊曬㫰可惜閒工夫作在衣架上喝
一喝下座。

上堂豎拄杖云會麼於斯會得便知釋迦老子打失
眼睛底時節脫或未會聽臥龍處分然而者事祇饒
牙如劍樹口似血盆亦難彷彿除是過量人方有趨
向分如今深山裏土地也在瞠眉努眼謂之直指烏
乎老胡豈不絕望不見道參須實悟須實閻羅大王
不怕多語。

上堂珠樹靄沈沈滄江涌萬尋昆明一線月旁午上
東林且道明甚麼邊事昨日雨今日晴寒軒暴背樂
忻忻。

上堂一九兩九褱中插手大雪𠂤山孤鳥啼柳品字
地盧爇生柴無底缽盂煖白酉更烹露地牛殺子湖
狗醉飽拍且歌呵呵笑破口臥龍祇此要人知莫怪
普化翻筋斗。

普請上堂梆聲震天普請出嶺雖有冰霜絕多佳景
向前拾得缽盂卸柄复長揖云不審不審。

上堂僧問如何是三寶師云稻梁菽進云意旨如何
師云衲僧三頓飽齁齁乃云若是德山臨濟以杖指
云且向者邊立若是文殊普賢以杖指云且向者邊
立顧左右云臥龍不合為諸人註解便下座。

除日上堂爆竹徹天桃符入地世出世閒總此周備
卓杖云一芥墜而地覆一塵飛而天翳。

元旦上堂僧問陰陽未形主人公在甚麼處師云會
陽既形主人公在甚麼處問無夢無想主人公在甚
麼處師云日出後看取乃云壁立龍山鉤曲塘水躍
魚飛鳶來泰去否昨日舊年終今日新年始新年與
舊年總著者些子以我為隱乎吾無隱乎爾。

上堂你諸人直饒把三經五論三墳五典諸子百氏
世出世閒工巧伎術總作一句來問臥龍臥龍不消
一摑答汝諸人了也且與箇事總沒交涉汝諸人各
有一具地還穩當也未莫當等閒且將未穩當底看
看諸仁者但辦肯心必不相賺還委悉麼良久云無
人知此意令我憶南泉。

到武定府福田寺上堂僧問正法眼臧意旨如何師
拈拄杖云委在今時僧禮拜師打一棒乃云六華飄
空群峰集瑞漁父敲冰牧兒瞌睡慈明堂前榜溈山
肋上字佛果雞啼太原角吹玄沙指神光臂以杖一
卓云一一皆從者裏去复卓云大海終須納細流嶽
高盡是千峰埶。

* 住潞南州彌勒禪院語錄

據室立賓立主絕滲漏於機先有實有權驅聖凡於
喝下三千里外蚤識端倪十笏丈中誰堪種艸喝兩
喝云付在來日。

上堂拈香祝
聖畢次拈香云此瓣香奉為
平西親王並請主兵憲盧公護法檀越等末後拈香
云此瓣香名不得狀不得佛祖難嬰其鋒臧愈密聲
愈揚鬼神莫測其際爇向盧中供養前住荊南開聖
今住廣陵福海磚鏡大和尚乃云一竿風月隱梁中
又被纏綿出海東莫笑惡聲驚宇內十年肝膽驗蛇
龍有僧便喝師云者喝落在甚處僧又連喝師云三
喝後如何僧擬議師便打乃云若箇慧布袋有甚底
光采一肩破衲衣胸無點墨水舌利如錐腹空似海
佛口蛇心笑面無改以拄杖橫肩呵呵大笑云你看
者箇慘怪。

上堂舊閣閒田地未曾動著些偶然頭首請潦倒著
袈裟一根邛竹杖不識落誰家鐵額銅頭漢看看眼
迷麻喝一喝。

上堂江梅笑日岸柳含煙千峰翠色一道凝然不居
會界不涉眾緣珠迴玉轉緯地經天一塵正受萬法
周圓三要印開百川仝源即理即事非正非偏仰之
彌高鑽之彌堅似鏡照鏡如絃合絃還委悉麼竹杖
橫肩入市廛逢人乞與一文錢。

賀督府請上堂今日冷似昨日奚暇為眾竭力且不
解矢上加尖又何能秤錘掜汁不如和南散去何須
豎四橫三中九下七碟子成七片盞子撲落地拍膝
一下云者裏也好箇時節。

上堂花阡柳陌古佛家風舞榭歌樓當來補處桃李
經春而笑日松柏操霜而自妍文殊普賢也隨隊起
佛見法見被山僧二十拄杖趁出駭得金剛汗滴伽
藍咬指汝輩東瓜茄子幾曾知得。

師誕眾請上堂四十三年撾毒鼓一條藤杖斷人魂
更云戴角披毛事白髮嬰兒解笑言。

上堂舉道吾和尚示眾云高不在絕頂富不在福嚴
樂不在天堂苦不在地獄相識滿天下知心能幾人
大慧杲云高在絕頂富在福嚴樂在天堂苦在地獄
誰知席帽下原是昔愁人師云山僧即不然高者任
他高富者任他富樂者任他樂苦者任他苦須知遠
煙浪別有釣魚人。

上堂一聲呱地稱雄安知雲門棒折更有白拈老子
說他所見不別拈拄杖云當斷不斷返招賊擿拄杖
呵呵下座。

嶭居士請上堂驀拈拄杖喝一喝云若是不求諸聖
不重己靈一毛頭上橫身底必不周繇者也若是毒
蛇頭上揩癢饑雁爪下奪肉百尺竿頭努目底更不
周繇者也何故聻他家自有通人愛大眾山僧恁麼
且因齋慶贊又作麼生但願山前荍麥孰羅睺羅兒
與一文。

上堂本來事如何蜘蛛走上壁網取蟲喫了依然走
下壁翻覆看將來二九一十八。

上堂當陽一路祖佛共由覿面一機衲僧罔措所以
拾得帽來忘卻衫子似者樣底有甚麼用處不見道
大人具大見大智得大用擊石火閃電光牢籠不住
呼喚不回始有唱和分雖然祇如宗量麻夫人久勤
於道作麼生是他受用一句雲山海嶽都拋棄贏得
莊周蜨夢長。

上堂小知不及大知小年不及大年高聲喝云苦瓠
連根苦甜瓜徹蒂甜。

上堂舉僧問夾山撥塵見佛時如何山云祇須撝劍
若不撝劍漁父棲巢又問石霜霜云渠無國土何處
逢渠僧回舉似山山上堂云門庭施設不如老僧入
理深談猶較石霜百步師云今日設有問撥塵見佛
時如何劈脊便棒且道是門庭施設是入理深談速
道速道。

靈應寺近山請上堂道得一句子玄猶隔千差直饒
坐斷千差截斷眾流千聖不攜萬機休罷猶是時人
公幹須知更有向上一路還委悉麼便下座。

上堂僧問如何是北斗臧身句師云倚天長劍逼人
寒乃云北斗臧身理事全倚天長劍逼人寒還會麼
會則大家歸去好不會各箇面南看。

張廷璽率眾請上堂山僧昨夜隱几而臥便夢陞彌
勒內院見百千萬億善財百千萬億彌勒一一彌勒
執一一善財手一一善財於一一彌勒前諮問菩薩
摩訶薩初發心時學菩薩道行菩薩行其義云何彌
勒菩薩言善男子此義深遠難可具陳山僧即前云
善財你如此問老師如此答還要棒喫麼今日眾居
士請法山僧無處啟口權將昨夜夢底舉似諸人大
眾即今說底是昨夜夢底昨夜夢底是即今說底閉
眼底開眼底已為諸人說了還知落處麼驀豎拂子
云昨夜今朝休寐語大家著眼好生看。

嵩山野竹禪師語錄卷二(終)

嵩山野竹禪師語錄卷三

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 再住雲南府嵩山禪院語錄

開盧檀越高得捷張國勳同各衙勳貴請上堂指法
座云者箇座子與須彌齊等陞此座者揭開千聖頂
𩕳坐斷報化佛舌演無量玅義流出恒沙法門所謂
我為法王於法自在便陞座拈香祝
聖畢次拈香云此瓣香奉為
平西親王及高張兩居士各衙勳貴末後拈香云此
是第十回供養磚鏡大和尚僧問大冶盧開烹佛烹
祖如何是斬新一句師云今日勳貴約山僧開堂進
云恁麼則各各心空及第歸也師云如何是心空及
第歸底句僧喝師云此喝也少不得問選佛場開即
不問當陽一句作麼生師云零零落落千峰雪澹澹
清清幾點梅進云人人盡獲無生意箇箇仝明般若
心師云誰不瞻仰問雪飄萬里時如何師云祇要你
寒入骨乃云開盧瑞雪兩采一賽有時白紛紛有時
青靄靄古人云好雪片片不落別處且道落在甚麼
處還有知得落處底麼不見目前無法意在目前且
誰是目前法莫是海岳雲山艸木叢林總成瓊樓玉
宇麼莫是一玉宇有一佛出世說不可思議甚深法
不可思議解脫門麼莫是藩府勳貴約山僧開堂直
指人人本具受用底麼衲僧門下總沒交涉何也他
家別有通人愛。

上堂握靈蛇珠煇天鑒地持金剛劍截鐵斬釘德山
臨濟如龍得水佛果玅喜似虎靠山清平木勺靈昭
笊籬包羅萬有含吐十虛過量人有過量智有過量
智可以接待天下人所以道淨裸裸絕承當赤條條
沒回牙一道清虛渾無向背還委悉麼十字街頭等
箇人玲瓏不是尋常事。

上堂古者道咳唾掉臂是祖師西來意遂回首作咳
唾埶云還有西來意也無僧便問西來大意事如何
師云瓦礫生光問如何是戒師云匙挑不上如何是
定師云棒打不圓如何是慧師云終不向你道乃云
即心即佛非心非佛不是心不是佛不是物生鐵鑄
金剛你若會得南泉在你腳底你若不會南泉在你
腳底何也直饒句外明宗總是野狐精見解未具衲
僧气息在且如何是衲僧气息良久云恁麼也免得
箇野狐精見解。

上堂舉僧問法眼和尚如何是佛眼云汝名慧超僧
有省佛果云還會麼病遇良醫饑逢王膳買醬得鹽
雪裏送炭師云嵩山即不然熱病得藥冷病得汗似
桼投朱如油入麵。

上堂一色不有百千三昧全章一念才興無邊竟緣
齊赴所以道群靈一源假名為佛體竭形消而不滅
金流璞散以常存無變無不變非存非不存此是清
故阿吉革焦氏即日一周作大佛事所以山僧登此
座子示無生滅之體明無去來之用若是者裏會得
可謂省力其或未然山僧更有箇方便遂舉莊宗皇
帝請華嚴靜禪師大內齋時諸大師總看經惟華嚴
一眾默然帝問師何不看經靜云道泰不傳天子令
時清休唱太平歌帝云大師一人即得眾何不看靜
云師子窟中無異獸象王行處絕狐蹤帝云諸大師
為何總看靜云水母元無眼求食須仗蝦師云莊宗
殊勝中殊勝乃能萬機之暇露無為之功用可謂萬
世徽猷華嚴奇特中奇特乃能百尺竿頭發竭世之
樞機亦可謂萬世龜鑒山僧今日為眾竭力且道成
得箇甚麼事也祇要一光烜赫逼虛空今古熾然常
照燭。

長至楊聞谷請上堂銀碗裏盛雪也好秤錘裏掜汁
也好破沙盆裏煬羹也好珠砂缽裏括殘也好者箇
總不問你你道一陽來复复見天心且誰是天心自
代云剝盡群會來复日不萌支上起溫風。

供養天童悟祖開化和尚請上堂佛祖第一機無是
亦無非是非兩踢脫心空及第歸若論第一機開化
和尚為諸人露頭露目了也祇如心空及第作麼生
道有道得恰好者不惟祖風不墜正眼流通亦且知
我天童老人面目猶在有麼有麼复舉谷泉和尚訪
慈明禪師明問云白雲橫谷口道人何處來泉左右
顧視云夜來何處火燒出古人墳明云未在更道泉
作虎聲明以坐具便摵泉接住推明置禪床上明卻
作虎聲泉大笑云我見七十餘員善知識今日始遇
作家師召大眾云還識谷泉慈明麼以兩手拍膝云
天童老人來也不暇道得問取開化和尚一轉語去。

上堂孤迥迥峭巍巍鍼劄不入密綿綿涽潑潑水洩
不通所以壁立萬仞處滴水滴涷滴水滴涷處壁立
萬仞即使摩醯三目也覷不見大悲千手也摸不著
我甸舒慈雲兩和尚向覷不見摸不著處要嵩山露
箇說話然則欲露者箇說話須向文采未章前薦取
始得何也莫怪從前多意气他家曾蹋上頭關。

上堂殺人刀涽人劍要用便用要休便休天是天地
是地山是山水是水都盧是箇沒意智顯大機明大
用通身遍身觸著磕著也祇是要未見者見未聞者
聞未悟者悟未證者證正恁麼時懷州牛喫禾益州
馬腹脹即不問你嘉州大象吞卻陝府鐵牛又作麼
生穿楊箭與驚人句不是臨時學得來。

福海老人誕上堂舉僧問趙州承聞和尚親見南泉
來是不州云鎮州出大蘆菔頭師云趙州答話不妨
奇特祇是屈他南泉大似箇蘆菔頭嵩山即不然或
問和尚親見福海來是不向他道滇南產茯苓。

包章京張公請上堂結制已過三十日轉眼又是臘
月一施主辦齋和尚喫佛法人事俱周畢此土二三
西天四七癩馬繫枯椿不勞重指示乾屎橛蘆菔頭
金剛圈栗棘蓬是擔板禪和底履歷所以作家不啐
啄啐啄仝時失紫羅帳裏攃珍珠大地撮來如粟粒
又作麼生委悉喝一喝云弄潮須是弄潮人相識還
如不相識。

饒繡袞請上堂硃砂缽裏金牛飯吞不下吐不出瑪
瑙盆中赤肉團摶不圓掜不碎放一拈一拏三道三
施照用於雙縱雙禽明綱宗於三玄三要四種料揀
七事隨身衝天气宇落地金聲正恁麼時如何是嵩
山為人句敶雲橫海上拔劍攪龍門。

上堂以拄杖擊香几一下云大眾會麼恁麼散去猶
較些子設或遲疑嵩山撦葛藤不少何也羊頭神倒
跨碧雞金馬遊遍四天下與二十四景帝共相論義
云勝義諦中有世俗諦不若言有智不應一若言無
智不應二一二之義其意云何比無有對者惟有嵩
山拄杖子總與一摑云回而更相涉不爾依位住嵩
山見了總不管他為甚不管數聲清磬是非外一箇
閒人天地閒。

彌勒寺監院請上堂百日禪期過半未曾舉著舊案
今朝特地陞堂反覆元來者漢一句當陽眾流截斷
波斯喫胡椒老鼠嚼冰炭。

上堂朔風凜凜松煙鬱鬱覿面相呈更非他物所以
物物盡玅法法圓融一一七穴八穿一一千重百匝
見色明心聞聲悟道玄機獨唱截斷眾流鑊湯中垂
手虎穴裏揚名顯大機明大用涽人劍殺人刀須是
其人且如何是釋迦老人悟底道相識滿天下知心
能幾人。

元日兵憲盧公請上堂昨夜窮冬盡今朝椒柏香家
家簫鼓動可以樂時康此是仙月盧公治國安民為
祥為瑞底餘力雖然一句分明報汝知千尋萬派還
歸海揮拂子下座。

元宵上堂元宵景致可觀火樹銀華爛然萬戶千門
鼓吹太平時在目前嵩山也隨例得一橛乃以拄杖
打圓相云會麼良久云可惜許复云通蘊張君到嵩
山飯僧薦嚴慈答劬勞又作麼生指示此日此時開
正眼饑來喫飯倦來眠。

上堂春王二月一玄鳥聲催急桃華燦爛開者箇無
人識如欲識須真切嵩山此語雖平常木人聞之也
泣血。

上堂應龍馮公欲山僧垂語為北堂祝壽山岳峙與
內政祈玉燕重翔若論壽域虛空無量滄海無涯若
論熊兆英物齊聲阿充齊名所以道仁者必得其壽
必得其子孫既然且道如何是他受用一句不須鶴
下籌添室自是門高嶽降申。

祖臂韓公同眾內府請上堂一塵含法界大地全收
一念絕周遮古今不變所以道無邊無表絕相絕名
掜聚裂開生禽涽捉斥妖逐魅奪食驅耕大眾鬧市
裏天子百艸頭老僧則且置隨處作主遇緣即宗畢
竟如何以杖擊香几云迅雷歷歷無私震艸匽風行
得自由。

解制上堂春日乍融春風乍溫春山刺錦春水消冰
全章己用盡露法身出戶不出戶亦任高鑒蹋著蹋
不著何妨艸青所以道動若行雲止猶谷神既然今
日宗熙孔居士為諸人作箇滿散餞發一句作麼生
道咭嘹舌頭三千里。

上堂雨斷秋空月浮桂影免擣靈藥杵聲自冷。

上堂舉馬祖翫月因緣頌云年年此夜一輪圓照徹
梁城萬井煙要問三人誰箇恰抽身歸去是南泉。

上堂去年開盧雪今年開盧晴去年今年何相遠一
冷一暖難為情复云雪皚皚晴杲杲手執夜明符幾
箇知天曉。

峙如岳參府請上堂長至節過八九老梅雪孕谿口
細看地上春來莫愁瘦殺楊柳蘇州有常州有一拳
拳倒碧雞坊拈起珊瑚鞭北斗。

上堂驀拈拄杖召眾云會麼祖師西來庭前柏子句
外明宗機先領旨且置祇如離見絕聞作麼生道貍
奴白羖念摩訶翠竹黃花聳兩耳。

佛身王居士請上堂時固山額貞何居士出禮拜師
云若論第一義諦何公居士為諸人露布了也苟或
踟躕第二門領取豎拄杖云金剛劍截鐵斬釘師子
兒蹴蹋返躑孤峰頂上招手十字街前點頭十字街
前招手孤峰頂上點頭顧左右云者箇說話畢竟如
何撦葛藤不了有甚麼佛法擿拄杖下座。

雪日祖臂韓公請上堂群峰戛玉萬壑鳴珂好箇莊
嚴世界就裏何常淆訛你若寂寂寞寞我也多多和
和又誰管你樵沒蹤跡漁絕網羅龍女獻珠酒樓謳
歌大家共賞瓊樓玉宇遍山阿。

蒲居士等請上堂風動風鳴雪飄雪下錦繡山川了
無縫罅玄機透徹融萬相於目前至理精明會千差
於物表超生死絕見聞即不無隨處作主遇緣即宗
又作麼生不萌支上綻香肥無影林中日杲杲。

上堂北風聒聒吹疏壁雨雪紛紛下朝夕凍得諸人
毛骨寒腳跟下事浮逼逼插下火箸來築碎梵王鼻
石虎叫不休木人叉手泣惟有達道人不借些子力
毛德如請上堂初三十一不用擇日是佛是心非得
非失脫殼烏龜飛上天旛竿頭上煎饠饆南斗六北
斗七佛法絕思惟道學彈指入卸卻雲門枷放下曹
谿石馬祖陞堂百丈卷席對面千山天涯咫尺。

作務歸上堂運瓦般磚事事忙歸來無法可商量抬
眸月在梅梢上大地山河總是霜喝一喝。

上堂元宵鐙萬家春即此是時節好好細談論過去
諸佛於此時節示般涅槃未來諸佛於此時節示見
受生見在諸佛於此時節說法利生且道拄杖子於
此時節畢竟如何遂卓一卓复云者事且從包裏李
夫人求嗣又作麼生分付石麟生瑞靄玉燕向高門。

上堂春日曛曛春風謖謖瑞艸萌牙夭桃吐萼靈雲
攢眉濂谿囪綠陝府鐵牛角生嘉州大象毛脫著著
碓嘴生花磨盤八角。

額駙夏檀越薦郡主請上堂大道沒遮欄至理絕回
牙世與出世間無住無非住所以道來無所從去無
所至論其體也日月不足諭其明論其用也虛空不
足喻其廣驀拈拄杖云郡主見山僧與麼舉揚則證
悟無生在山僧拄杖頭上見大人相云我無量劫來
寶臧珠珍卻被嵩山長老道破如今未免轉施見前
四眾及盡未來際一切眾生直使窮劫莫罄汝等還
信得及麼若信得及釋迦不先彌勒不後脫或未能
以拄杖擊香几复拋下左右顧視云可惜許。

蒲夫人請上堂紅塵𠂤裏無礙紫竹林中有家好箇
見成受用不須別作生涯如是則壽山福海盡是己
有龜齡鶴算亦非他物假使有人磨以為墨過千國
土乃下一點如是點與不點盡抹微塵不足喻其壽
量大眾如此舉揚除是本分衲僧方信得及若非其
人未免怪笑還識祖師麼曳杖下座。

特生請上堂雨水前元宵後看看春舒柳桃李自成
蹊馨香遍宇宙乃卓杖云是大神咒是大明咒是無
上咒是無等等咒特生特生般若仝壽。

解制謝護法上堂風從虎雲從龍更摶扶搖九萬空
是以各鎮提承盡心盡力護衛法門其功可謂盡天
地不磨空芥城不窮山僧又將箇甚麼奉酬我想贈
人以物不如贈人以言且贈甚麼言聻碑文刻白字
當道種青松。

結制固山何公包章京張公請上堂舉僧問智門祚
和尚云一切智智清淨還墮地獄也無祚云閻羅王
是鬼做師云智門老子可謂不忝雲門下烜赫兒孫
若較嵩山者裏十萬八千在如今或有問一切智智
清淨還墮地獄也無但道不可擔枷過狀。

上堂玉璋饒君為母祝壽嵩山別無可說有首無生
曲子不妨舉似月初十西風急無位真人持書來報
道王母降瑤池王母手中有一物大如斗赤如日以
之壽劉母劉母算增益更有騎虎豐干執爨寒拾都
來道箇如是如是饒公饒公記取記取。

上堂喫飯穿衣釋迦彌勒真如佛性翠竹黃華出焉
而不知其所終入焉而不知其所窮古木無人徑深
山何處鐘有人於其中處胎嶽降乃至作世閒種種
事業莫不於此始於此終你道是誰玉璋饒公复呵
呵大笑下座。

包章京張公請上堂日間浩浩裏作得主夢裏如何
作不得主者箇去處諸人不可放過若放過他時喫
閻老子鐵棒莫言不道嵩山昔年見箇尊宿他問者
箇所在如何透去嵩山勤苦三年始有箇入路今日
向華王座上作者戴角披毛事亦不避諸方柬責雖
則祖令當行十方坐斷孤迥迥峭巍巍尚不敢造次
何故如臨深淵如履薄冰此言不可不凜焉珍重。

永順總府線公請上堂日面佛月面佛河裏失錢河
裏漉是世法是佛法雨下地上如油滑家家門前火
把子楚王城畔水東流不問你且道樹倒藤枯句歸
何處驀豎拄杖云有佛處不可住無佛處急走過。

宗璽張護法度僧請上堂水中鹽味色裏膠青秤頭
八兩秤尾半斤黃檗室中喫棒藥山松下看經國清
伽藍遭打雲居土地被瞋且道無位真人居何國土
四五百條花柳衖二三千所管絃樓。

額駙衛檀越請上堂目前無法有馬騎馬意在目前
無馬步行不是目前法空裏書卍字非耳目之所到
石上種青松所以道有情之本依智海以為源含識
之流總法身而為體大眾會麼木人才奏雲中曲石
女便吹海底笙。

上堂星辰夜夜挂長空何事今宵獨不仝及至打開
兩隻眼何曾被他碧紗籠。

堅長老通法嗣書上堂拈書召眾云者符子裏有道
真言念將出來不惟赤口毒舌魑魅方良全消即乃
佛乃祖也未免倒退何也他家曾蹋上頭關。

上堂朔風凜凜十分寒日照梅梢露未乾普請諸人
高著眼切忌從他支上看既不從支上看畢竟從甚
麼處看者裏也須拈卻炙脂帽子脫卻鶻臭布衫底
衲僧始得有麼如有出來嵩山要與他相見。

上堂臘月廿二寒光匝地凍合千谿了無塵滓伶俐
衲僧便合會去如涉脣吻白雲萬里所以道寒則普
天匝地寒熱則普天匝地熱你衲僧分上畢竟如何
驀召大眾云幸爾無事歸堂喫茶。

除夕上堂爆竹聲聲逼歲除梅花又見向雲舒分明
好箇真消息試問吾徒會也無良久云既不會嵩山
自道去也以手作鵓鳩嘴云谷呱呱便下座。

上堂元旦二自然智無師智齊周備醒醒底亦任醒
醒瞌睡底亦任瞌睡顧左右云頭角生也复顧左右
云才有好音來耳畔又被風吹別調中。

陳天徹率眾請上堂才直正月一又是月初十曲指
從頭數鳥騅趁不及趁不及千峰頂上側足立離相
絕名絲來線去高高處觀之不足低低處看之有餘
還會麼驀過于闐國撞著摩羅什。

上堂昨日雨今日晴水光山色坐黃昏嶺梅吐玉隄
柳垂金山月欲吐未吐鴻雁一聲兩聲复舉古德云
鋸解秤錘油煎石磉兩手擎來有功者賞師云誰是
有功者我要與他一束帛。

元宵馮鱗長請上堂山僧適才入城謝客見東城鐙
繩與西城鐙繩無別南城鐙繩與北城鐙繩一般勿
論長衕短衚貧富貴賤家家門首總少者條鐙繩不
得嵩山見此佳景忍俊不禁不覺手舞足蹈卒成一
曲今日馮居士請陞此座不免為諸人重歌一上遂
操蜀音以手作打瓦鼓埶云元宵自是正月半嵩山
一一為君判須彌鐙王暗偷眼然鐙古佛開笑面千
手大悲出梁州毗目仙人生叫喚娛樂底亦任娛樂
賞翫底亦任賞翫了了常知無別知明明見了非他
見擿下拄杖云灼然似箇鍍鑠鑽。

寧宇居士請上堂年年二月一獨有今年別罌粟十
丈映晴嵐翠竹千竿搖春日蟄發昆池魚化龍陽回
海角蘆飛鳦嵩山拄杖更淆訛忽然變作鐵鱉鼻而
今竄向諸人前遂拋下拄杖云九九還歸八十一。

內府眾護法請上堂春分時節雨群芳兼蜨舞紫燕
理舊巢黃鶯啄新􃆞頭頭意暢情舒物物耳聞目睹
既然一一見成何必重重言語大家撩起便行免得
攃沙攃土复以手作打杖鼓埶云普。

上堂楊花如雪山如錦隔澗流鶯叫落梅此日此時
人共得尋芳逐翠任徘徊拈拄杖召大眾云祖臂韓
公即日初度林下道人以何祝壽卓一卓云嵩山拄
杖情何切指出桼園八百春。

贖王會成歸俗請上堂柳條金嚲梅梢脂澍百芔競
妍萬松鬱霧發纖機於群芳撼條風於一雨桃浪並
麥浪翻飛梁山與華山相顧白額虎產大蟲黃缺脣
生玉兔會成會成者裏莫住汝非仝流勿與共處且
歸作俗人永承爾宗去克勤克儉永昌永祚恭諗王
維摩有郎一著錦衣便高步步蟾從此蹋青霄月中
丹桂親分付。

陳章居士供法衣上堂靈山委付迦葉粲粲金襴慈
氏相傳未休重重錦縫恁麼會祇得其一不得其二
大庾嶺頭力竭面目分明雞足峰前悄然頂門已露
恁麼會祇得其二不得其一拈拄杖召大眾云一二
之義其事云何以杖卓一卓喝一喝。

纛章京巴公請上堂舉世尊初生一手指天一手指
地云天上天下惟吾獨尊師呵呵大笑云也好笑笑
須三十年何也鳳兒未出林便有摩霄翼老胡才下
地心肝便傾出無端韶陽腦後椎未免平地生荊棘
生荊棘芒梢刺著輪王鼻。

上堂殘春已過中夏初臨火雲彌布火旂鮮明滇南
景異寒暑各嬰一雨則涼風透骨一晴則酷吏相瞋
大眾不涉仝異一句合作麼生石女夜拋機軋軋木
人曉弄笛聲聲。

上堂熏風自南來殿閣生微涼寒來暑往秋收冬臧
倚他門戶旁他牆反被時人喚作郎。

鄂州龍光上長老歸振國何居士請上堂玉剖荊山
名重列國金離麗水光絕諸塵物既如斯孰與仝價
況宗門牙叉法社夔龍骨臨濟而肉德山才明教而
學覺範實為楊岐遠裔可繼福海真孫說甚壽聖錐
鉤玅喜竹篦三玄戈甲五位功勛總尋常茶飯也所
以振國何公欲聞子歸就父共說家常祇如家常一
句又如何道愁人莫向愁人說說向愁人轉更愁。

楊聞谷請上堂太華峰昨夜秋昆明水清如油山悠
悠水悠悠歌白雪唱梁州端師子正黃牛也來者裏
大家笑不休你道笑箇甚麼人從橋上過橋流水不
流复舉僧問首山云如何是佛法的的大意山云楚
王城畔汝水東流師云嵩山即不然或問如何是佛
法的的大意向道漳泉福建頭匾如扇。

潞南州兜率堅長老歸上堂師兒近日已匡徒再上
山頭省老夫七尺遼天笻竹杖重重分付莫塗糊堅
長老聽指呼他時接得英靈物都盧排上祖師圖記
取記取。

上堂皓月當空未是轉身句谿流澗底未是入門句
白額虎咬殺大蟲說與諸人不識良久云昆侖鼻橫
龜哥眼赤。

中秋上堂寒山無比倫南泉便歸去鷲嶺喻重重曹
谿落指顧嵩山复如何別處開門戶以拄杖畫○此
相云會麼休道孤輪隱清光常獨露。

上堂蟬鳴樹底雁宿沙洲萬戶擣砧千江映月泥牛
海底耕翻曠劫靈苗木馬雲中嘶殺今時消息說甚
長三丈闊八尺自然緣水青山誠哉古佛气象一微
塵攝眾微塵眾微塵攝一微塵放去從容收來自在
如寶絲網友光相映葛藤且說到者裏祇如何檀越
素稱舊識畢竟以何為驗不因握手鷲峰前安得談
心昆海上。

曲靖府報國海長老歸上堂千差坐斷肘下看靈符
八字打開胸前旋卍字胸前旋卍字萬古神光肘下
看靈符五葉秀气五葉秀气一切水月一月攝萬古
神光一塵塵剖一切塵一塵塵剖一切塵金馬坊前
一切水月一月攝碧雞關上遂連喝云若不喝住說
到驢年也未休。

宗璽佛源張護法誕請上堂瑤池桃孰十月一信手
摘來香噴鼻如今捧出萬人前瑪瑙盆暉映霜日說
甚棗大如瓜萍甜似密驀直無位真人輕輕道箇不
必恁麼也得不恁麼也得何故春到百花開何須尋
舊曆。

王國勛國相薦嚴請上堂走馬街前擔來負去何曾
識得衣珠屠豬案上割去截來那箇識得精底譬如
巨商入海探寶手力崨疾者先得之所以我長山王
公手提萬貫囊足千珍自漢中見丈雪和尚知有向
上事及寓梁州再造嵩山于于然惟道是樂也故臨
終時屬長君及仲君後事畢談笑中便奄然化去烏
乎若公者比近世形仝之沙彌亦霄壤矣還知麼臨
行一句分明道巧手丹青畫不成。

江佛道請上堂冬日晴開臘八慈風蕩蕩無邊奇哉
三歎之語如今笑殺嵩山不是兒孫伎倆別他家曾
蹋上頭關你若丁一卓二我也拏三道三更欲指鹿
為馬安知得兔忘筌阿呵呵世間無限癡男女盡向
糟甕裏頭眠且誰是糟甕裏眠者聻鼬􃆟鼷鼠蜈蚣
蚰蜒。

說戒上堂嚴持者嚴持毀犯者毀犯布薩者布薩隱
惡者隱惡古者道修證即不無染汙即不得祇此不
染汙乃諸佛之所護念於斯領得即佛之一字亦不
喜聞況持犯罪福者哉苟或遲疑優波離尊者為諸
人轉十無盡戒。

上堂連日撾鼓陞堂衲僧气宇如王提唱楊岐宗旨
結習如雪澆湯嵩山恁麼告報還有為人處也無春
色無高下花支有短長。

上堂龍吟雲起虎嘯風生放之則遍卷之則臧靜無
邊際動即隨方即心即佛非變非常驀召大眾云是
甚麼得與麼郎當。

上堂㭉花頌元正春風剝楊柳青帝騎蒼龍金毛變
作狗此四句有一句奪人有一句奪竟有一句人竟
俱奪有一句人竟俱不奪若人識得將者箇座子分
半座與他若識不得須彌和南昆侖稽首。

上堂塵塵三昧觸處該通葉葉如來隨機展演且搭
在一邊祇如百花競秀玅德家風一亙晴空普賢竟
界你道於衲僧分上合談何事卓拄杖喝一喝云也
要大家委悉。

上堂竹檀欒柳婆娑好箇春初景不可不謳歌不可
不打鑼遂以手作打鑼埶复高聲唱云到江吳地盡
隔岸越山多。
嵩山野竹禪師語錄卷三(終)

嵩山野竹禪師語錄卷四

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 晚參

中秋晚參青山日日雨傾盆祇說廣寒羞見人忽地
晴開天如洗清光依舊在江蘋驀召眾云正恁麼時
還是修行邪供養邪拂袖歸去邪星隨平野闊月涌
大江流。

晚參因小師翦燭光滅師謂眾云要見龍潭麼向者
僧手中看取要見德山麼向山僧手中看取即心即
佛非心非佛不是心不是佛不是物是箇甚麼向諸
人腳跟下看取雖然不是一番寒徹骨怎得梅花撲
鼻香。

晚參先行不到末後太過不知是何人斯欲我多多
和和元來是鄂渚一箇弟弟一箇哥哥斯人何居竹
眉之阿斯人名誰問取玄沙。

晚參僧問幽鳥語諵諵辭雲入亂峰是甚麼意師云
花因雨打落日為雲破來問皓月當空時如何師云
清光獨露進云吹萬刀刀時如何師云山山吐玅機
進云恁麼則有水皆含月無山不帶雲師云徒來念
詩篇僧喝師便打問月朗星稀即不問風雲際會時
如何師云今夜不答話有俗士與僧齊出師云者僧
且止俗士快道士禮拜師云拜即不無汝須快道士
云某甲不會師云不會即得乃云幽鳥語諵諵聲落
髑髏前辭雲入亂峰刺瞎汝兩瞳今夜不答話十有
九人怕皓月當空清光不仝者僧且止不可與語俗
士快道嚇得滴尿者些蠢物不如趕出遂以杖一時
趁散。

晚參如今窮歲畢那事何曾識心頭未悄然依舊重
分析舉起拄杖云會麼若也未會付在來日。

晚參僧問孤峰獨宿時如何師云祇教你棒折進云
過在甚處師不答乃云孤峰獨宿祇教棒折過在甚
處不吐一句會麼卓杖云者般時節說向諸人猶作
竟會大似日中迷路月下挑鐙若是伶俐衲僧舉起
便知落處不見南院問風穴云南方一棒作麼商量
穴云作奇特商量穴便問和尚此間一棒作麼商量
院云棒下無生忍臨機不見師穴便悟入者便是舉
起便知底樣子還會麼歸宗會斬蛇禾山解打鼓。

晚參僧問某甲有鐵牛之機請師不搭印師云不搭
印得麼僧無語師喝云話頭也不識問皓月當空時
如何師云喫棒未有了日在乃以杖向空指云會麼
眾無對遂拋下云既不會大家噇眠去。

晚參有俗士作圓相云者是甚麼師云將謂將謂元
來元來士禮拜師云放不下擔將去又一士問如何
是色師云滿眼攃紅綠進云如何是空師云長長看
不盡進云色空兩忘時如何師云昆池浮皓月太華
插青霄乃云有問有答石頭路滑無問無答來朝初
八祇饒恁麼不翻為黃楊木禪即翻為徐六擔板正
恁麼時如何是獨超一句寒巖石鼓敲三點破寺金
鐘扣五更。

晚參聒聒秋風一夜雨華山高卓白雲中忽然卷盡
煙氛後依舊冰輪出海東者箇喚作全明全暗雙放
雙收且如何是正令全提句白棒當軒立。

結制晚參剋期取證畫地為牢立限調心敲空追響
者樣學道底欲悟本心驢年去枉經不云乎以大圓
覺為我伽藍身心安居平等性智若識得平等性智
則時時在伽藍裏安居又何有結制解制而為之閒
斷邪如今還有箇衲僧會得平等性智底麼且作麼
生是平等性智莫是四十九年三百餘會是麼莫是
九年面壁立雪斷臂是麼莫是打碓傳衣乃至玄要
王子圓相揚眉瞚目插鍬輥毬是麼乃以拄杖畫一
畫便起身。

晚參僧問如何是師子吼師側耳云㘞复問僧汝適
才問甚麼僧理前問師云者狐精尚趁叉牙問某甲
一塊地請師下種師云我者裏種也無下甚麼地僧
無語師云荒田不柬艸爭怪得山僧乃云荒田不柬
艸莫怪山僧好舊日拾得與寒山一面相逢一面老
大眾你道甚處是與寒拾相見處良久云趙州道底。

晚參僧才作禮師與驀頭一棒复問云汝適才道甚
麼僧擬對師又打乃云以心求之心不可得以禮求
之徒勞筋力不如自究了然明白搔著喉嚨癢咬破
口中舌月冷鐙殘勿勞久立。

晚參金華監院請益了無佛法可說雖有一箇話柄
早為諸人舉出所以汝問訊我低頭汝兜鞋我著靸
諸人既無諱處我又何曾祕密雖然祇如甘贄禮拜
烝籠普化踢倒飯床你諸人如何委悉舉拳云者箇
不可搭卻。

晚參元正啟祚萬物咸新古人到者裏不覺將春光
註破矣祇是千百年來無人識得如今莫有識得底
麼聽取一頌快涽足山家元夕飯胡麻清貧遣歲月
何用獻椒花。

晚參家家鼓吹處處庭燎光光相照不隔絲豪石女
奏無生之曲木人舞虞舜之韶汝諸人分上合作麼
生卓杖云看腳下。

晚參僧問如何是祖師西來意師良久云闍黎會也
僧云不會師便喝乃云入神通海坐寂滅場打骨董
話隱哀牢鄉祖師西來意一曲別宮商會與不會山
高水長。

晚參昨日雲龍辛刺史呈箇頌子云誦經不誦經二
俱墮地獄在家不出家出家不出俗又曰學道不學
道祇要死身心心死身不滅身生心不生刺史公可
謂在欲渾無欲居塵不染塵看來未在祖師門下須
是別有始得誦經不誦經說向愁人愁殺人二俱墮
地獄雪山東上太陽出在家不出家紅裙妒殺石榴
花出家不出俗生鐵鑄就金剛骨學道不學道一般
米麵隨人造祇要死身心耳裏泥沙眼裏塵心死身
不滅依然教汝驢腰折身生心不生誰把瑤琴月下
鳴山僧恁麼還杜得刺史公口麼。

晚參水盡山窮是幾多刈茅縛屋住煙蘿從教浸爛
珊瑚景萬里長天映白波。

晚參山僧到樹宗無法為人通一箇破繩床睡到日
頭紅拾枯柴鬻瀑布燒榾柮過殘冬報汝五湖賢衲
子何曾識得住山翁。

再住慈雲禪院晚參自笑慈雲舊主人歸來四壁是
埃塵為憐無限癡兒女不覺馳驅二十春者事且從
祇如山花開似錦澗水湛如藍是明甚麼邊事良久
云月落後來相見。

六月廿五日晚參家家門首火把子高照田禾祭酒
漿自是南方風俗異年年此日鼓笙簧有者賞鑑有
者醉狂有者照宅舍有者照城隍男歌女笑走忙忙
山僧雖無稼穡祡祀無佛法商量似此佳節休孤負
何妨打鼓樂時康。

晚參雲門抽顧鎮州蘆菔循環數遍琅玕竹阿呵呵
谿西雞齊啼屋北鹿獨宿。

九日晚參銀燭沈沈玉露寒飄香桂子落闌干山風
此日吹人醉不識何人為正冠顧視左右云明年此
日知誰健好把茱萸子細看。

晚參萬點青山夜雨長秋風謖謖詠寒螿莫笑村前
王大姊麥作醪兮米作漿桮中物未盡陶陶入醉鄉
且道是誰祁毛羽狄米貝明臧。

晚參僧問如何是鐵牛之機師云密密無蹤跡層層
鎖寂寥進云意旨如何師云夜夜峰頭月朝朝山上
雲問南方一棒即不問如何是慈雲一棒師云青天
也叫屈乃云德山小參不答話也好箇話頭趙州小
參要答話也好箇話頭慈雲即不然有問有答言中
取則無問無答免得心力复云薄莫慈雲撾毒鼓驚
起峰頂石人舞一拳拳破太虛空此句待明日續。

上元勉參家家火樹花開戶戶銀缸朵發欲會物我
仝根請觀者箇時節何故我見鐙明佛本光瑞如此。

晚參舉保福上堂舉寒山偈曰吾心似秋月碧潭清
皎潔無物堪比倫教我如何說老僧即不然吾心似
鐙籠點火內外紅有物堪比倫來朝日出東師云一
箇疑有十分悟有十分一箇悟有十分疑有十分正
眼看來總欠一著山僧也有箇狗尾續貂吾心似古
鑑萬物景常見比倫不比倫打破鑑來看如今恁麼
莫有優劣麼試道看。

晚參適才太守至山有勞諸人神用山僧舉則因緣
以供大眾乃舉僧問楊岐如何是佛岐云三腳驢子
弄蹄行師云天下老宿諸方作者雖然批判終不能
為楊岐師翁顯出宗旨慧上座有箇頌子不妨舉似
楊岐此驢風入四蹄要駕便駕要騎便騎東遊滄海
北上須彌報汝諸人那得知。

晚參僧問鐘樓上唱讚床腳下種菜意旨如何師云
從來疑著進云有甚相隔師云汝道一轉語看僧彈
指一下師云又道不隔僧云請和尚道師云道即不
辭祇是口門窄僧禮拜師召眾云祇如山僧適才恁
麼答話還有過也無便下座。

晚參無去無來祖佛師朝宗萬派合如斯形言語箭
鋒機一方明月下昆池。

晚參驀指盧云博山雅製看不足炭紅煙綠飄香玉
山僧不避作盧頭盡段群靈齊成佛切忌動著若也
動著六六三十六咄咄复以手撫几云也只兀兀。

晚參臘盡年窮無甚佛法可說我也不學他古人不
蓄一粒米不種一莖菜接待十方往來也不炊黍米
飯烹露地牛與諸禪分歲但只渴則共鬻流泉興至
齊歌白雪何故也免得諸人口吻。

晚參十五日巳前外息諸緣十五日巳後內心無喘
正當十五日中心樹子屬阿誰卓拄杖云貓兒尾上
繫檑椎。

* 小參

除日小參微言滯於心首恒為緣慮之場實相具於
目前翻為名相之竟擬向即乖用心即錯上根利智
舉著便知下劣凡夫三搭不轉五福者裏也無禪與
人參也無佛法要人會一味饑則喫飯困則高眠驀
召眾云祇如臘盡年窮又作麼生自代云來日是新
年复舉開聖老人上堂眾才集乃拈拄杖卓一卓顧
視左右云開聖今年除夕無甚長言短語祇有爆竹
一枚遂喝一喝云是甚麼聳兩耳師云昔年被他者
一喝祇得三日耳聾即今還有知利害者麼复喝一
喝下座。

小參古人三日便能取證諸人入堂已三日莫有恁
麼者麼有則出來對眾說看說得是山僧與汝證盟
非但山僧即鐙籠露柱禪板香案三門佛殿廚庫前
堂山河大地艸木叢林亦與汝證盟有麼有麼复舉
玄沙示眾云盡大地是顆明珠時有僧問既是明珠
學人為甚不識沙云全體是珠更教誰識曰雖然全
體是爭奈學人不識沙云問取汝眼慈雲彥隆禪師
云諸禪德者箇公案喚作嚼飯餧小兒把手更與杖
師云二尊宿可謂恩大難酬祇是多虛少實五福即
不然者箇公案大似燒尾辟歷觸著則喪何也不得
春風花不開花開又被風吹落。

小參五福有箇敗闕舉似諸人祇是不得冷笑昨日
從白蓮村歸中涂遇夥獵漢逐鹿問曰老和尚見鹿
過麼山僧向道不見曰老和尚錯過也山僧被者一
語祇得無言可對如今莫有為山僧雪屈者麼眾無
語師云不惟落節於彼亦且失利於此便歸方丈。

小參舉僧問梁山明和尚終日喫飯不曾咬著一粒
時如何明云一箇班鳩九隻鳥師云老和尚也好箇
心腸祇是口如密心如毒終非慈祥今日若有問終
日喫飯不曾咬著一粒時如何但向道三腳蝦蟆跳
上天。

小參五福即日獻歲無物與眾燕飲賴有一鍋滾湯
莫教孤負勺柄大家談笑且銜桮椒柏生光樂無為
無景林中月正照不萌支上綻香肥。

小參豎起拂子召眾云會得底喚作禪不會底喚作
禪似者儱侗禪和如麻似栗也著在堂裏有甚麼用
雖然且作死馬醫复舉五祖云孫臏今日開鋪了無
一人垂顧可憐三尺龍須喚作尋常破布五福即不
然五福今日開鋪湖海衲僧無措分明一箇東瓜說
是鎮州蘆菔。

小參僧問打破虛空當下心息如何得心息去師云
闍黎自薦取乃云春雨溼千峰春風鳴萬里乃轉普
門經隨緣皆玅理者事在臨濟喚作照用仝時人竟
俱奪在曹洞喚作理事縱橫玅協兼帶在溈仰喚作
圓相默問義海波翻在雲門喚作臧身北斗函蓋乾
坤在法眼喚作三界唯心萬法唯識在列祖喚作打
地搖鈴張弓架箭擎叉舞笏推磨輥毬雖各開門戶
究竟還歸一致揮拂子云者事且止佛真居士初見
山僧於慈雲再陳機解於五福且道如何是他入門
句寥寥天地間獨立望何極。

辭院小參松濤瓦缽試新茶一碗一碗野僧家明日
前塗誰共語轉身一別即天涯。

小參萬丈天目山青水綠鳥啼春花雲穿茅屋鍬鋤
開田千足萬足四海高人咸來共住大家談笑且圍
盧一箇蒲團平生福。

開南小參拈拂子召眾云會麼開南盡處是天涯竹
引清風日正斜杖上無錢酤白酒且傾一碗趙州茶
笑者如麻不笑者如麻放下云吽癹吒。

熊總戎至小參驀豎竹篦云向此會得即造周熊公
為諸人說法巳竟其或未會聽取一頌太華山頂茶
慈雲菴前水借地臧盧撥溈山火將清平勺酌文殊
盞滿滿盛將來熱渥諸人口。

小參諸佛法印匪從人得此老達磨不傳之伎倆也
直是無人勘破當時野竹若在祇向前以手加額云
看你老面皮厚多少不惟教他叫苦叫屈亦且免得
後來分皮分髓驀顧大眾云既是如此今日竹元竹
眉又作麼生分付多謝彎弓力一箭射雙鵰。

小參天淨雁橫秋气和慈雲何事更婆娑祇緣有箇
平生曲接拍無人奈若何禾山四打鼓演祖謳巴歌
甘贄設鬻飯南泉椎破鍋若要知此意湖南好大哥。

小參朔風刮地雪霰漫空正好薶炭以消殘臘關門
而避寒魔何期章居士堅請開示不無重違前志而
到此座子雖然爭奈無處啟口祇得借古人拳而築
伊嘴也驀拈拂子作過茶埶云會麼趙州一碗尋常
味如今飲者釋焦枯。

小參僧問冬臧即不問如何是春生句師云處處百
花香進云如何是花香意師云穿過髑髏乃云五蘊
非有四大本空何事昨日著冷今日傷風拂子出云
老師恁麼道未夢見祖師意在如今莫有知祖師意
底為山僧雪屈麼若無山僧也祇得禮拜拂子去。

小參山僧十載旁丘墟笑月眠雲匹老漁惱恨東風
無定力依然相送上皇都法幢隨處建立乃佛祖本
願何得嬾於斯而更悔於斯爭奈白髮催人老青春
逼歲除。

小參生而不生羊柬乾處尿死而不死驢擇溼處屙
生死兩忘樹倒藤枯木人起舞石女歡呼為甚如此
是我不露禪人期直縣弧所以渠來共相贊助何事
諸人不會依舊負女負吾。

小參諸方往往舉話不顧旁人笑殺山僧一味清間
免得多少唾罵然山僧昔年敗露如今不妨舉出癸
巳破家散宅戊戌走入南國剛才跳上戲場被人喚
作古佛我笑諸人此言何曾識得老竹。

小參舉僧問玄沙如何是觸目菩提沙踢狗子作聲
云小狗子不消一踢僧有省師云世出世元無定法
所以事有多塗理無二路山僧亦常言信手拈來信
口道去一莖艸上瓊樓瓊樓祇一莖艸若是知有底
人便知鹽貴米賤者般說話意在於何時僧出禮拜
師與一蹋歸方丈。

小參有盤根錯節方可施利器有銀山鐵壁方可展
鉗錘所以任他天下樂忻忻我獨不肯大眾不是厭
良為賤如今人奈何也有明威音那邊者也有明威
音者邊者也有明父母未生前者也有明父母已生
後者也有明長老未出方丈諸人未到座前者也有
明穿衣喫飯是箇甚麼屙屎放尿是箇甚麼者也有
明朝參暮請是箇甚麼陞堂入室是箇甚麼者看將
來腳跟下正好痛與三十何故祇為癡狂向外走。

對靈小參僧問生死去來即不問歸根得旨作麼生
師云山僧頗識好惡進云震旦自然渠獨步淨方何
用更開蓮師云祇道得一半乃云三十年來苦行腳
一條拄杖自擔荷㲯㲯毿毿敝衲衣赤赤條條祇者
箇請我登堂論無生盡力道箇咄咄咄不解順水推
舟耑要逆風把舵亡者可生天存者常安樂以拄杖
卓一卓喝一喝复舉道吾生也不道死也不道因緣
師云山僧則不然如有問生也死也但劈脊便棒不
惟掀翻窠臼亦且與諸人作得驢年道友。

小參報汝諸人有箇話杷分明舉似幸勿唾罵驀拈
拄杖畫一畫云且道是甚麼話杷當日輞川圖傳是
維摩畫。

小參僧問有句無句如藤倚樹樹倒藤枯句歸何處
師云口只堪喫飯問鐙鐙續燄祖祖相傳未審傳續
箇甚麼師云一花五葉進云恁麼則惟此一事實師
云不是不是進云我見鐙明佛本光瑞如此師云大
眾謝供養問如何是麻三斤師云放不下自擔去乃
云今年十月五雲水爭先睹問我昔因緣住持事更
繁朝打八百暮打三千會與不會柳陌花阡。

小參僧才禮拜師與驀頭一棒云禮拜即不無父母
未生前速道將來僧便喝師云喝即不無父母未生
前速道將來僧云猶要第二勺惡水師劈脊又打又
一僧出師亦與驀頭一棒云適才者僧道不得汝試
道看僧禮拜云屈屈師复打云祇道箇屈問以一重
去一重時如何師喝問無常到來將何抵敵師云將
汝抵敵問行住坐臥不離者箇者箇是甚麼師以杖
畫云不是者箇那僧禮拜師云汝道者箇是甚麼僧
無對師便打乃云行住坐臥不離者箇若問者箇一
棒打著豎起拄杖云恁麼見得也是大蟲看水磨。

小參舉陸亙大夫問南泉云肇法師也甚奇特解道
天地同根萬物一體泉指庭前牡丹曰大夫時人見
此一朱花如夢幻相似師頌云天地同根物一體南
泉大夫總未知要知此中端的處牡丹花下臥貓兒。

小參沙門釋子宜依佛學杖挂三衣囊存一缽是非
不關苦樂難縛樹下林間雲堂城臺參問高賢求指
解脫三臧研窮五經披剝以悟為期待徹為約古德
因緣則則良藥痛飲醍醐飽餐戒律從之而行無病
不卻動止安詳言語簡略離惡朋輩遠蛇蝮毒如象
渡河如鳳高翮淳風永扇慧光普灼任性逍遙隨緣
飲歠勸勉諸人各宜省覺。

對靈小參若道有生入地獄如箭若道無生入地獄
如箭既二俱是過合作麼生免得莫是即心即佛免
得麼莫是非心非佛免得麼莫是不是心不是佛不
是物免得麼驀召眾云者事且止即今薦拔誥封淑
人王氏無生之句如何垂示棒頭了得無生旨西方
此土一毛耑。

小參拄杖無耑哱咷嚇得石龜下尿獨有布穀兩雙
支上聲聲大叫且道叫箇甚麼不是頻催雨且要識
時節時幻空求開示師豎拂子云見麼空罔措師打
云向者裏參复云汝字幻空邪空云是師云既是幻
又何云空既是空又何云幻若會幻空理方識幻人
拈幻拂說幻法指幻人成幻佛其或未會將幻空二
字放在面前二六時中著力參去。

小參若論者箇事如人蹴圓相似手之舞之足之蹈
之威風八面無一鈍置若是眼目定動未免四稜著
地了也所以向上一事只在日用應物之際悟得箇
頭頭盡玅法法玲瓏便是高揖釋迦不拜彌勒者奈
何諸人桼桶不快會麼寒霜鋪大地梅花笑破腮。

小參僧問百骸分散時如何師云碧雞啼白晝進云
更無一物混塵埃時如何師云金馬夜嘶風進云二
俱不涉時如何師喝進云百骸分散盡更無一物混
塵埃又作麼生師云杲日騰空翠色新進云猶有者
箇在師云女卻有者箇在問如何是即今佛法師云
且許闍黎問進云恁麼則所薦亡者得生佛國也師
卓杖云棒頭卓處了無生乃舉杖云見麼复擊香几
云聞麼者箇不屬知不屬不知知是妄覺不知是無
記者裏若分疏得下不惟人人常光見前亦且知我
誥封李夫人無量劫來非男女等相底消息使夫人
聞此直下信受奉行也少不得是者箇符子若分疏
不下更有箇律令复擊香几兩下云碧雞啼處雲山
淨金馬嘶時水月明。

小參玅湛圓明滾滾秋月逼塞虛空人胡不徹石女
和無絃之音木人奏沒字之曲恁麼也得不恁麼也
得恁麼不恁麼利刃驀頭截不是彊分疏只要識時
節只要識甚麼時節是我護法親籓焦妃夫人其生
也佐王內政其薨也功垂劫石歷萬古而不磨底光
明幢子复於其間忽然識得者段光明底時節驀卓
拄杖一下云還會麼永證金剛不壞身飄然步步蓮
華國。

師誕小參此日算來四十三明朝決定四十四就中
一點不曾迻敢問諸人知也未若也知掉臂不顧脫
或未知靠拄杖云急著眼覷。

小參若論佛法適才普請時為諸人說了也倘是勇
猛漢聞恁麼道正好將嵩山濫椎一頓有甚麼過如
今未免別開眼腦為諸人去也以杖豎起良久云也
是無耑便下座。

小參雲門抽顧鎮州蘆菔睦州閉門華亭潛渡一人
於理上無礙一人於事上無礙一人於理事上無礙
一人於非理事上無礙臨濟大師道赤肉團上有一
無位真人在女諸人面門出入且道還涉理事也無
者裏分疏得出要篁鼓三玄三要也不難。

小參前山雪後山雪火裏烏龜凍欲裂露地白牛無
處尋東海波斯咬破古文殊普賢暗點頭目連鶖子
笑不歇忽然迸出火星來良久云止止不須說。

結制小參二乘只解殺賊殊不知賊不打貧家少林
祇麼安心殊不知徒畫蛇添足臥龍只得拈條白棒
佛來祖來喪不旋踵正與麼時若為委悉卓杖云天
共白雲曉水和明月流。

小參箇事圓明觸處周撞斷眉毛刺破頭擬欲求真
早墮塹將心除妄反為讎言中取則頭頭昧意外相
呈法法尤更問嵩山何指示逢人只豎箇拳頭乃豎
拳云喚著則觸不喚著則背汝諸人試下一轉語看
小參去年也恁麼今年也恁麼今年與去年何曾有
兩箇恁麼中不恁麼不恁麼中卻恁麼以杖橫肩云
星臨萬戶動月旁九霄多。

小參太華山風吹日炙昆池水橘綠橙黃且道有指
示無指示有指示今日三明日四無指示上是天下
是地良久云文殊自文殊文喜自文喜。

小參今時道支離禮誦行亦虧誑或世間人此病最
難醫嵩山如此不是壓良為賤不見古人大事未明
如喪考妣大事已明如喪考妣若是與古人把臂共
行底聞此則慶快平生若是黠劣凡夫聞此必生怪
誕大眾還識古人建化門庭麼拍膝云祇者是。

小參匡徒領眾竭吾才祇要兒曹正眼開若是分明
開正眼眾生諸佛一坑薶以拄杖畫一畫云且道毗
盧遮那聻复畫一畫。

小參山僧與二三行者灌圃不覺遲回及過禪堂禪
堂裏香几便問長老何得違時失候山僧被伊一問
只得向四大五蘊裏走一回要覓一句佛法扺對了
不可得如今又見諸人簇簇上來相逼山僧想將起
來若上堂是而灌圃非世尊不當云世間治生產業
皆與實相不相違背若上堂也是灌圃也是因甚灌
圃處不雲集而雲集於此此處合下得箇甚麼語始
不負參學乃喝云夜來何處火燒出古人墳。

小參山僧連日傷風連日咳嗽若論者箇病根語默
難搆既語默難搆還知嵩山病處麼毗邪離城談不
二嵩山室裏笑殺人。

小參知見立知即無明本知見無見斯即涅槃驀豎
拄杖云安楞嚴安楞嚴你何曾識得蔆花未照前。

小參展方外乾坤豎域中日月理上也著事上也著
所以道髑髏橫干世界鼻孔磨觸家風雖然轉身一
句作麼生道豎拄杖云手持千里鈔林下道人悲。
嵩山野竹禪師語錄卷四(終)

嵩山野竹禪師語錄卷五

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 示眾

住安順府長壽菴監院太極領眾作禮求睹長松所
付臨濟正宗記並請師陞座師既不獲辭集眾登座
拈記示眾云會麼者箇不從天得亦非地涌本是山
僧於平越府長松菴瞌睡𠂤頭得得來底今日不妨
和囊解出遂展開拂一拂云當場舉起師王令瓜瓞
綿綿萬古春眾作禮師便下座。

示眾吐霧吞雲衲僧巴鼻丁一卓二祖佛家風雖然
二六時中也須向碗底箸頭具一隻眼始得遂拈起
一莖菜云會麼大家拾取一莖好。

示眾月上金峰物色秀麗指物傳心誰曰不備支支
動珊瑚寸寸飄桂气雖然無比倫與我常相對天下
大醫王提此第一句仁者為甚不會不是所得遲只
為分明極。

示眾雪花菜脫粟鬻看來巳過人天福不是山僧愛
清貧先德高人如是屬東坡云富莫富於常知足。

示眾舉善財參彌勒因緣畢乃云過去諸佛在者裏
未來諸佛在者裏見在諸佛在者裏無量文殊無量
普賢無量觀音無量彌勒無量善財無量梵王帝釋
無量香水海無量須彌盧無量有情無情乃至不可
說不可說一切世界俱在者裏各說如是無量種種
法門汝諸人作麼生見若見得則生死二字總與汝
沒交涉亦可與者一隊把手共行久立珍重。

示眾廣大門風將委地可惜無人肯立志慈雲彊出
扶綱常勞筋苦骨何指示黃花韡韡露真機翠竹竿
竿明祖意親切句只者是大道自如如癡人全不識
迦維有箇老師翁一花垂示付衣偈三千年來有長
松此師剛柔而並濟長松會下十餘人慈雲最愚人
還忌薶名絕跡已多年今日形蹤無處避大眾請我
轉法輪白棒一條無所諱只要人人道眼開不負參
尋學聖智。

示眾春雷疾春雨密吹萬正怒哮耳根浮逼逼忽然
雲霽晴空刁調普息我居此所見實百花香撲鼻或
時遣興過東林腳跟動處印成跡此話說向諸人前
直教聞者笑溺滴。

示眾我此大眾各宜洗滌六根妄宰一切虛習將第
一義著實審諦者裏也不怕念起祇恐不識上上根
人舉一知十中下之流依舊無據者樣底如何教誨
即有箇方便為渠指示金屑雖貴落眼成翳。

示眾凡所有相皆是虛妄若見諸相非相則見如來
豎起拂子云者是相作麼生是非相者裏見得始知
先佛肝膽已為諸人傾出了也如見不得孤負古人
者段風光總之諸人見一切物便作一切物會未見
一箇兩箇向者裏理會是相邪非相邪如今既不能
了明大事正好向佛未出世祖未西來時自己眉毛
上識取金剛正眼好如此始不枉相聚一番亦免得
他日受閻羅折挫還知落處麼遂擿下拂子。

過寶臺山禮立禪大師塔示眾拈拄杖敲桶云會麼
時端峰塔主便喝師云且漫與麼此是大師生平不
坐不臥驀於不坐不臥處拾得來底今日落在者箇
桶子裏要教他出也由山僧要教他隱也由山僧且
道利害在甚麼處峰又喝師打云汝恁麼不惟孤負
大師亦且孤負山僧复敲桶云明明一具黃金骨留
與世人作樣看。

示眾眼如電口如吶問禪不知問教不孰似此等禪
人在者裏住著有甚用處會麼若不會知事打鼓普
請看。

出隊示眾一杖昆明已十旬未曾持缽下嶙峋昨夜
偶然饑火發燒著東西南北人大眾莫有把臂共行
底麼曳杖便行。

示眾山前好松山後好柏中間是甚麼諸人下語看
此語下得恰與汝一箇鈯斧子住山不然擔柴去。

分衛示眾山僧適才午睡夢入給孤獨園見阿難白
佛云六度何先佛言善哉六度者首檀波羅密何以
故吾從住此已來皆用此法此法令我得無上道故
令我具無量諸功德故令我滅除三有結習故大眾
據世尊此說喚甚麼作此法莫是檀波羅密麼三生
六十劫在。

示眾寸絲不挂粒米不餐底衲僧正好痛與三十棒
為甚如此為他祇解潔白地上作涽未解一切處流
通雖然且到者裏著。

示眾要取便取要舍便舍取舍兩忘時如何大唐國
裏安他不下复以拂畫一畫。

示眾才是八月中秋又到重陽菊破百代光會過客
一瞚生死傳火欲出三界旅亭打開識情關鎖中有
一竅通玄天上地下惟我良久云禾山四打鼓護國
三懡㦬。

示眾不餐粒米不披寸絲人若識得不離四儀實言
相告切莫多疑腦後堂堂絕是非。

* 機緣

師在長松領維那有居士問如何是祖師西來意師
云高藍山水間四面翠微滴士云不得以竟示人師
震威喝之又問如何是浮塵野馬師云黃雁飛過去
胡僧夜看書。

僧問清淨本然云何忽生山河大地師云昨日也好
雨今日也好雨。

僧問萬法歸一一歸何處師云太華山頂雲片片羅
漢寺前水潺潺。

僧問江梅破玉春信方來設問如何是生機一句師
云山僧口門窄。

師在長松時老人上堂師向前展具卻云也不消得
便收起老人豎起拂子師云渾然含理事何用歷三
祇老人复豎拂子云者箇用得恁麼快師禮拜歸位
一日長松老人問乾谿僧月映千江因甚乾谿不到
僧無對師出坡歸老人舉問師師云某甲今日勞倦
老人云勞倦且置作麼生是映底道理師以手作擎
叉埶而出。

士問和尚幾時來此師云天曉月初出夜半日當空
士云莫是臨濟宗麼師喝士亦喝師噓一聲。

因士舉古人云你不見閻君閻君要見你師云何必
南山起雲北山下雨。

經行次師顧壁上畫謂雲谷曰此是丹青巧手谷云
巧即不得師云如何才得谷擬對師云掠虛漢。

師過廣陵萬壽寺翫月次問僧名甚麼僧云無隱師
云當月照山河時忽生雲霧而輪不可見是隱是無
隱僧無語。

師歸獨山遇無臧臧問欲何處去師云獨山臧云獨
山關吏甚嚴師云未到關早教伊倒退三千里。

眾參次師舉古德因緣畢有聶玄一居士云此事正
如弟子於中塗目顧四方不知山水地名或曰此某
處也此某處也弟子當下即了然一般師云似則也
似是則未是祇如四方不知名時種種名色未常不
在及遇人指示目即了然種種名色未常始出此正
是取舍之見何有於道哉士禮拜乞師究竟師示偈
云見山當見雲看水須看月徘徊涂路中莫教築著
石士跽謝而退。

師仝混源遊山見黃雁飛過師指云闍黎見麼源云
不見師云不見即得。

善慶居士求開示師云女名甚麼士云善慶師云父
母未生前名甚麼士無對師云女云名善慶善慶不
善解若達善慶理泥牛奔出海。

士問大千世界被人坐卻和尚向那裏坐師云向居
士頭上坐。

師訪嵩目禪師不遇歸遇諸涂目問和尚何來師云
長松目云長松近日有何言句示人師云一味平常
目云衲僧門下好痛與三十棒師云未開口前你自
合喫一頓目擬對師云苦哉佛陀邪。

有居士從雲腹來師驀拈拄杖問云雲和尚有者箇
麼士云有師云作麼生用士禮拜師劈脊打云汝不
會問取雲和尚去。

師坐次有居士至榻前作禮師鳴指一下士便出師
召居士士回首師复鳴指一下士拍一拍師云作麼
士佇思師厲聲叱之又一士作禮云禮拜和尚師云
恰值和尚不在士云應者為誰師云歸也歸也士便
出師召居士士回首師云作麼作麼士佇思師亦厲
聲叱之。

師仝僧坐次有居士來僧以手指云者居士不打更
待何時師劈口便打僧一下僧喝師云嫌少那隨後
又打。

有居士參適師閱天童老人頌古士問是甚麼葛藤
師云莫眼花士云某甲不眼花師云不眼花卻道是
葛藤士拍一拍師喝出。

師指庭花問僧云古德道如夢幻相似汝作麼生僧
云仝師云是甚麼道仝僧云和尚如何師复指云者
支恁麼紅者支恁麼白复問當時臨濟在黃檗處得
力枉大愚處得力僧便喝師云喝即不無畢竟事作
麼生僧又喝師打一拂子云將謂是底。

有婆子問如何是祖師西來意師垂足云與山僧脫
腳婆擬議師便喝出。

又婆子問昨夜生箇孩兒請師安名師云不昧婆云
意旨如何師云阿邪阿邪婆云叫屈作麼師便喝。

有居士謁師下禪床以手加額云莫是不二居士麼
士云是師云天晴不來下雨來士云聞和尚至破雨
奉謁師云路上遇人也未士罔措師指狗子云者是
子湖底趙州底士云一任安名師云明日來與汝一
坑藐卻。

僧問和尚從那裏來師云看腳下僧云猶涉程塗在
師云憐兒不覺醜僧擬進語師便喝出。

士問如何是父母未生前面目師劈口掌云是生邪
未生邪。

婆問如何是水中月鏡中相師云分明道破婆云如
何是未動腳跟前薦取師云喫棒了也未。

師問僧甚處來僧云帝釋菴師云來時帝釋出善法
堂未僧云卻請和尚道師云我不從帝釋菴來复顧
侍僧云者僧欠棒在侍僧擬進語師云一等可憐生
有居士作禮師與驀頭一蹋士云者蹋也用不著師
云見箇甚麼便與麼道士云無入處師以手指地云
者裏入。

僧問和尚承嗣何人師云諸佛非我道僧擬進語師
叱之。

僧問學人從偏位中來請和尚正位中接師劈頭一
捧僧接住師便掌僧喝師复掌之。

師因僧呈偈師接得复申手云還有麼僧擬議師便
掌云丙丁童子來求火。

有婆子問成佛消息在甚麼處師云腳跟下婆云除
卻腳跟下又如何師云腦後看取。

有居士指狗子云和尚快道師云者畜生士踢狗子
師云適才為汝道甚麼士無語。

僧問如何是水中月師云祇教你撈摸不著。

士問弟子工夫不得力就師請益師云汝從甚處來
士云關嶺師云雲和尚處有甚因緣士云曾舉瑞巖
主人公話師云你甚處見瑞巖士佇思師云汝不識
瑞巖落處在若知瑞巖落處則知雲腹落處知雲腹
落處則見得山僧見得山僧則從上諸佛被汝一口
吞卻。

士問如何是東山水上行師云兩岸蘆花翻野色一
江風月弄波光。

婆子問如何是佛師云相好光明婆云如何是真人
師云滿口道不出婆云如何是海底撈鍼師云正好
著力。

僧問一口气不來向甚麼處去師良久云甚麼處去
有俗士豎起扇子云速道速道師云販私鹽漢士展
開扇子師云販私鹽漢士歸位師云好柄扇子祇是
少風。

童子問如何是學師云勤而行之。

尼善逝求開示師喝一喝尼不喻旨侍僧云為汝開
示已竟師打侍僧三棒。

僧問先有和尚先有天地師云山僧後天地天地後
山僧。

士問如何是肉眼師云眉毛腳下看士云如何是天
眼師云河山也覷透士云如何是慧眼師云妍媸景
自分士云如何是法眼師云一一鑒如日士云如何
是佛眼師云鐵壁也須通士云五眼蒙師指示即今
事作麼生師召居士士應諾師云喫茶去。

玄初居士問如何是一味馨香出菊林師云不是飽
餐人不知。

僧作禮師與驀頭一棒云是甚麼僧不審師云悔悔
僧云悔甚麼師云悔適才錯打闍黎僧云棒頭有眼
師云眼在甚麼處僧無對師呵呵大笑。

僧問水盡山窮時如何師云者是拄杖子僧禮拜師
便打。

僧問諸魔頓盡時如何師云且不向汝道。

馬居士騎驢入山師問云既是馬因甚騎驢士罔措
師呵呵大笑。

僧問如何是的的意旨師云石馬夜嘶風僧作禮師
云有先鋒無殿後便打。

僧辭師師以拂子畫一畫云過得者裏便去僧云怎
過不得師云作麼生僧禮拜師打云好好記取。

彌勒高檀越入山供大眾布師提起云天龍恭敬不
以為喜若下得一轉語便與他布時竹元首座出云
某甲定不得布師云作麼生元趨出。

僧問如何是萬象之中獨露身師卓拄杖僧禮拜師
云者裏放過即不可便打。

士問如何是安身立命處師云拄杖子卻知問取一
轉語士擬議師便打。

師問元首座臨濟有箇賓主句汝作麼生元便喝師
云是賓是主元又喝師云汝再喝看元云得恁麼不
識好惡師云者漢卻來者裏捋虎須元掩耳而出。

師問磷西堂臨濟枉黃檗處得力枉大愚處得力磷
云和尚也不得無厭生師云末後如何磷云落得一
場笑師云未在更道磷舞坐具便出。

佛果高居士問西來的旨可得聞乎師云得得果禮
拜師以扇𢮁之果云從今更不問和尚也師云汝見
箇甚麼道理果再拜而去。

僧光遠謁師師云汝名光遠邪僧云是師云設遇覆
盆下又作麼生僧云諸佛仝一鼻孔師喝云甚麼所
在說仝說別僧云通身放下師直打出。

僧問如何是單傳之旨師云一箇髼鬆兩箇丫。

僧問古德云三臧十二部從者裏流出又云從者裏
流入未審出底是入底是師卓杖云不得喚作拄杖
子僧禮拜師便打。

僧問本常理即不問如何是迥脫根塵句師云棒頭
自有驚人句喝下何須覓指歸僧云恁麼則橫身踊
躍去也師便打。

僧問如何是三玄的旨師云重陽九日菊花新。

師常呼僧名僧應諾師云汝名甚麼或呼僧僧至師
云我不曾叫汝或呼僧僧擬議師云可憐生复云嵩
山有的旨但呼汝名字汝不恁麼來我便恁麼去。

僧問如何是正法眼臧師云六月裏炭團。

僧問慈雲嵩山二監院齊到還有賓主也無師云賓
主歷然僧禮拜師打一棒云恰倩汝用。

士問如何是成佛底事師云殺人放火。

僧問臧身處沒蹤跡沒蹤跡處莫臧身意旨如何師
云皓月當空照無聊僧云還照學人也未師云將謂
闍黎早薦得不知猶在覆盆中。

僧問終日商量明甚麼邊事師云油鹽錢乞我一文。

僧問學人桼桶破也請和尚驗師云汝桼桶破也僧
擬開口師劈脊便打。

* 普說

普說若論者箇事人各自具人各不無既人各自具
人各不無又要山僧說箇甚麼盍人雖自具人雖不
無而人人不識自性無始劫來認賊為子薶沒家珍
妄自馳求由此枉入諸趣輪轉不休故勞我先佛出
來示此一大事因緣種種譬喻無數善巧喚作開方
便門示真實相使人人悟明心地了達諸緣識取自
家一段光明以為修證之驗自具不無之理於是乎
得矣奈何人人又於文言中泥滯不知言外取討是
又勞我祖師西來特唱幽宗單明教外喚作專接上
機使人人不落文字直下承當了達罪性本空不涉
言詮以為直截之徑故曰教外別傳遞相流布綿綿
繼續楷模後人自南嶽馬祖百丈青原石頭藥山臨
濟溈仰曹洞雲門法眼皆傳此印也其他七破蒲團
四十年不雜用心三二十年打成一片三登九上種
種勤勞無非為此大事耳今之初學才進門來便作
自了自悟巳修已證想甘心於無事甲裏妄想叢中
終日食信心檀越食衣信心檀越衣取快過時何有
實落烏乎豈古人不若時輩之甚與你輩既為生死
事大與山僧相伴切勿學此般人無廉無恥無慚無
媿須是實心達本方為沙門極則不然終是虛妄之
心窺竊祖位欺罔良善地獄種子山僧住慈雲時見
有稱天童法嗣稱萬峰衣缽高談闊論或有箇問著
便東指西畫胡喝亂打如此欺忤賢良辱沒先德百
醜千態不堪屈指山僧此說只要人人識取自家本
具一著共相委悉使佛祖一脈流通作人天眼目起
迪後昆复次大眾若以坐為禪禪非坐臥昔馬祖在
南嶽二十年諄以打坐為業一日被讓和尚磨磚打
車之喻方才了達性空穌通前後若以棒喝為禪禪
非棒喝棒喝若是禪則十字街頭三家村裏擔來負
去掄拳喝罵者亦應是禪邪若以能言能說為禪禪
非言說言說若是禪則演禽賣卜經紀貿易者亦應
是禪邪若以義理講論為禪禪非論義論義若是禪
則經師律虎文人墨士亦應是禪邪故教中道我所
說法如筏喻者又曰指南一路智者知疏因你輩初
入法門假此重重指示非為與人逞驢脣馬嘴作地
獄種子耳珍重珍重。

普說僧問和尚未出方丈學人未到法堂時如何師
云由前山後雨瀟瀟乃云霧重重鎖寂寥山前山
後雨瀟瀟為要普滋三艸茂甘霖從此應今朝大眾
若論三艸二木不獨大支小葉拖綠垂青以喻天人
十善小果四諦緣覺十二法菩薩六度即聖之與几
頓之與漸迷之與悟愚之與慧利之與鈍總此喻中
收然亦不出箇自性自度何也你若從見聞識得自
性便是見聞自度從覺知識得自性便是覺知自度
從色聲識得自性便是色聲自度從觸法識得自性
便是觸法自度故三艸二木之喻無非為人指衣下
明珠宅中大駕豈有他邪後來祖師家種種利生亦
是艸木之喻昔僧問趙州云學人乍入叢林乞和尚
方便指示州云喫鬻了也未僧云喫鬻了也州云洗
缽盂去僧從斯省悟又僧請益葉縣省庭前柏樹子
話省云吾不辭語汝恐汝不信僧云和尚誠言安敢
不信省云汝聞簷前雨滴聲麼其僧不覺失聲云􂳢
省云汝見箇甚麼僧對以偈曰簷前雨滴分明歷歷
打破虛空當下心息又廣額屠兒於涅槃會上颺下
屠刀云世尊我是千佛中一數世尊云如是如是汝
是千佛中一數又外道不問有言不問無言世尊良
久外道禮拜讚歎云世尊大慈大悲開我迷雲令我
得入又僧問一尊宿學人要覓箇去處向甚處去宿
以手指云向那裏去其僧佇立宿云汝不去怎怪得
老僧如此都是見聞覺知色聲觸法悟去底樣子都
是艸木喻中悟得底樣子所以悟得念佛則念佛底
是悟得誦經則誦經底是悟得持咒則持咒底是悟
得禮拜則禮拜底是悟得持戒則持戒底是悟得參
禪則參禪底是何故盍都是諸佛之本源祖師之命
脈所謂開方便門示真實相者此也若萬派朝宗千
江一月此悟之一字乃起迪之源也洛浦云單明自
己法眼未明此人祇具一隻眼若要雙眼圓明除是
不居會界不涉眾緣無景林中高縣日月不萌支上
暗辦春秋始得諸仁者倘若依而行之將他佛祖玄
言玅句三臧十二部千七百則一一坐斷然後向人
天眾前大抹高揮豈不快哉雖然如是也要知衲僧
門下別有轉身處始得今日為我眾居士來叢林裏
飯僧不覺忉忉怛怛汝等還見麼若也未見待來日
普請看。

普說夫諸佛祖師惟為此一大事因緣故出見於世
諸人還知大事也未勿論僧之與俗男之與女貧之
與富貴之與賤人人貴在識破生死二字若識破生
死二字則曰輪迴曰顛倒曰涅槃曰真如曰佛性曰
煩惱曰苦樂日善惡曰取舍總是賸語何有繫縛哉
不然盡是安立知見隨業漂沈汩沒四生輪迴三界
不能舍妄歸真從凡入聖所以佛祖千萬方便或行
棒行喝或示機示竟只要使人當下冰消無始劫來
種種窠窟拾取自家一段光明七花八裂徹底玲瓏
始知從前錯用許多痴福故古者道佛即是塵塵即
是佛心佛眾生三無差別豈虛語哉又曰佛真法身
猶若虛空應物見形如水中月雖然如何說箇應底
道理莫是穿衣喫飯屙屎放溺麼莫是營家治業教
子訓孫麼莫是高車大馬呼奴使婢麼莫是迎賓送
客折旋頫仰麼莫是運水般柴跨南走北麼殊不知
一一俱是只是你諸人業識茫茫無本可據祇為從
前不曾段鍊一回依人作解障自悟門盡是經論邊
語言裏熱謾了虛過一生從劫至劫無有出身之路
若是英靈上士直下便知安肯被他老婆舌頭轉卻
面門使不得玅邪珍重。

普說吾祖之道不立文字尚矣所以臨機顯晦出格
超群若壯士屈臂不借他力臨濟大師云大凡舉唱
宗乘一句語須具三玄門一玄門須具三要路有權
有實有照有用如今去聖時遙薶沒宗旨者比比而
禪衲盜竊祖位者亦比比且返訕正知正見為文字
以己知己見為聖諦蠱惑愚癡謂大道無言只枉清
修苦鍊甘於無事甲裏黑山鬼窟瞠眉動目為極或
有問不是無根之言便是胡打胡喝若如是則教外
別傳之旨埽地矣不見一貫之旨非顏曾莫能顯抱
一守元非老莊莫能措惟此一事實非迦葉諸祖莫
能相傳三教聖賢莫不以此燮理陰陽入無何有鄉
游覺苑之場嗟乎清修苦鍊甘於無事甲裏者尚何
如哉古人云今人不疑古人言句學者大病余雖不
敏大眾請事斯語矣。

普說上古淳風居巢處穴大智而後布列叢林養育
才器陳規矩修繩墨雖則可觀而去聖愈遠矣烏乎
看來如今不是無禪祇是無師古人豈欺我哉獨是
余身微言輕不能為諸人張之雖然略舉數人行履
為諸人楷式若楊岐監院應菴副寺寒山菜汁拾得
埽地法昌行腳圜悟歸侍太原知浴育王掌記真牧
維那牛頭負米大鑑打碓石霜篩簸雪峰飯頭溈山
典座巖頭帶鋤廣慧築圃靈巖馳書虎丘臧主首山
典客龍牙庄役夾山開堂洞山生薑道吾把鍼寶壽
街坊明招烹茶芙蓉提拏普化生菜智勇籬笆雲峰
乞炭仰山種畬蔣山槽廠馬足推車佛鐙封衾興陽
爛瓜天童摩懺盧陂當衙香嚴拾垢世奇聽蛙海舟
鐙繩小塘袈裟石鞏牧牛嵇山柴頭南泉行鬻天衣
汲湫保福直歲石門耕疇重雲侍藥洞山整灼華藥
持缽華嚴鋤钁者一路老古錐得非諸人楷式邪谷
隱云如人學書點畫可效者工否者拙然山僧識淺
德薄不能新意但取從上楷模以結眾緣倘諸人卒
地折嚗地斷始知古何人也今何人也唾罵山僧有
日在。

普說舉什邡方水禪師示眾云方水潭中鱉鼻蛇擬
心相向便榆椰何人拔得蛇頭出後來大隨元靖禪
師舉了云方水潭中鱉鼻蛇昭覺克勤禪師舉了云
雲門胡餅趙州茶靈隱慧遠禪師舉了云嚤呢噠哩
吽癹吒靈巖完璧老師舉了云霜葉紅於二月花者
四尊宿可謂斗運於上事立於下斗指一方四塞俱
成只是中間猶有點淆訛若不為諸人說過未免淆
訛到底且道淆訛在甚處乃顧左右云者裏無人證
盟雖然嵩山又作麼生遂舉了云依然者事隔天涯。
嵩山野竹禪師語錄卷五(終)

嵩山野竹禪師語錄卷六

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 拈古

「舉世尊一日陞座文殊白椎云諦觀法王法法王法
如是世尊便下座。」

【拈云文殊見兔放鷹正不失為本分世尊因人成
事亦不失為宗師只是百萬人天不合大驚小怪
正眼看來總是搓巴若鬼。】

「舉世尊因耆婆善別音響過一冢間見五髑髏乃敲
一髑髏問曰生何道曰生天道又敲一曰生何道曰
生人道又敲一曰生何道耆婆罔措天童悟老人云
世尊大似有先鋒無殿後待耆婆罔知便也好與一
敲何故不見道先以定動後以智拔。」

【拈云大小世尊無故坑陷平人若非天童老人拔
劍相救未免髑髏遍地所謂失之東隅收之桑榆
未為晚也。】

「舉明州布袋和尚常攜一布袋或問如何是布袋袋
便放下布袋曰如何是布袋下事袋負之而去或於
稠人中打開布袋中物攃下云看看天童悟老人云
少賣弄。」

【拈云一箇布袋便作奇特觀若不是天童老人幾
被他謾過遂召大眾眾舉首師云可憐生。】

「舉六祖大師云不思善不思惡正恁麼時阿那箇是
明上座本來面目明即悟入。」

【拈云不思善不思惡正是明上座疑處亦是明上
座悟處只不合向密語密意邊淹殺如今還有救
得者麼。】

「舉六祖謂門人云吾歸新州汝等速理舟楫門云師
從此去早晚卻回祖云葉落歸根來時無口五祖演
云祖師恁麼道猶欠悟在悟老人云五祖恁麼道還
知端的也無。」

【拈云二大師舉此公案將謂有箇焦尾巴接拍殊
不知徒自疲困慈雲則不然來日不得普請。】

「舉南泉因東西兩堂爭貓兒泉遇之白眾曰道得即
救取貓兒道不得即斬卻也眾無對泉便斬之趙州
自外歸泉舉前話示之州乃脫履安頭上而出泉曰
子若在即救得貓兒。」

【拈云南泉有生禽涽捉之手無奪趙幟之能趙州
有縱奪殺涽之機無縛彊項之智千載之下猶令
人扼掔大眾慈雲恁麼還有獨超物外助慈雲一
臂者麼。】

「舉南泉云王老師自小養一頭水羖擬向谿東牧未
免食他國王水艸擬向谿西牧亦未免食他國王水
艸如今隨分納些些總不見得悟老人云南泉希圖
本分不知翻成分外。」

【拈云王老師者頭水羖費盡許多艸料方得肥膩
後來天童老人翻為屈殺雖然天童老人可謂善
挽千鈞。】

「舉大梅住山馬祖令僧去問和尚見馬大師得箇甚
麼便住此山梅云大師向我道即心即佛我便向者
裏住僧曰大師近日佛法又別梅云作麼生曰又道
非心非佛梅云者老漢惑亂人未有了日任他非心
非佛我祇管即心即佛其僧回舉似馬祖祖曰梅子
孰也。」

【拈云即心即佛正是諸人笑處非心非佛亦正是
諸人哭處惑亂人未有了日即不無敢問諸仁者
梅子孰時以何為驗。】

「舉溈山示眾云老僧百年後向山下作一頭水羖牛
左脅下書五字曰溈山僧某甲當恁麼時喚作溈山
僧又是水羖牛喚作水羖牛又是溈山僧某甲畢竟
喚作甚麼即得悟老人云溈山大似不打自招复云
還知金粟落處麼。」

【拈云溈山古佛走入水羖牛隊裏及金粟落處且
置還知慈雲落處麼。】

「舉湖南祇林和尚每叱文殊普賢為精魅手持木劍
自謂降魔每見僧來參便云魔來也魔來也以劍亂
揮歸方丈如是十二年後擿劍無言僧問十二年前
為甚降魔林云賊不打貧兒家十二年後為甚不降
魔林云賊不打貧兒家。」

【拈云湖南好箇賊不打貧兒家爭奈者僧前度有
箇入路後度沒箇出路若是慈雲長老見與麼道
拂袖便行。】

「舉仰山問中邑如何得見佛性去邑云譬如一室有
六囪云云。」

【拈云仰山如此可謂有半斤始稱八兩中邑如彼
可謂有全機方施大用大眾瞌睡獼猴醒醒且置
你道相見後如何驀歸方丈。】

「舉僧問趙州學人乍入叢林乞師指示州云喫鬻了
也未僧云喫鬻了也州云洗缽盂去僧從斯悟入。」

【拈云七百餘甲子老禪伯見人問著便鼓鬻飯气
雖療得他人饑不覺失卻自己碗大眾還知麼。】

「舉僧問趙州萬法歸一一歸何處州云我在青州作
領布衫重七斤。」

【拈云老趙州雖善裁長補短較重量輕柬點將來
不無猶欠機關在何也切忌向者僧前賣弄。】

「舉臨濟問黃檗佛法的的大意三度問三度被打不
契檗指參大愚云云。」

【拈云三度痛棒如蒿支拂相似不是高安艾九向
棒瘡上灸之幾乎成箇拍盲。】

「舉臨濟一日與河陽木塔三人在僧堂坐正說普化
每日在街市掣風掣顛未知他是凡是聖化忽入來
濟便問汝是凡是聖化云汝且道我是凡是聖濟便
喝化以手指云河陽新婦子木塔老婆禪臨濟小廝
兒卻具一隻眼濟云者賊化云賊賊便出去。」

【拈云者三尊宿商量浩浩地且置祇如臨濟道箇
賊普化道箇賊賊便出去是甚麼意。】

「舉臨濟將示滅屬三聖云吾遷化後不得滅卻吾正
法眼臧聖云怎敢滅卻和尚正法眼臧濟云忽有人
問汝作麼生抵對聖便喝濟云誰知吾正法眼臧向
瞎驢邊滅卻。」

【拈云臨濟老漢生平用白拈手段所以末後猶有
一段顧命之恩爭奈三聖不識好惡卻向瞎驢隊
裏下者一喝喚作父子一堂。】

「舉僧到翠巖相看值巖不在遂看主事事云參見和
尚也未僧云未曾事乃指狗子云上人要見和尚但
禮者狗子僧無語後巖歸問云作麼生免得與麼無
語去雲門云欲見其師先觀弟子玅喜云當時若作
者僧便禮狗子一拜。」

【拈云大眾欲見其師先觀弟子且從祇如玅喜禮
拜狗子還得也無世情看冷煖人面逐高低。】

「舉靈雲見桃花悟入述偈云三十年來尋劍客幾回
落葉又抽支自從一見桃花後直至而今更不疑玄
沙聞云諦當甚諦當敢保老兄未徹在。」

【拈云日暖花香自是家家園裏春堪賞所以靈雲
卻向者香嗅裏道箇不疑後來玄沙恁麼且道那
裏是他未徹處。】

「舉瑞巖問巖頭如何是本常理頭云動也巖云動後
如何頭云不見本常理巖佇思頭云肯則迥脫根塵
不肯則永沈生死巖即悟入。」

【拈云縣巖散手未是承當絕後再穌欺君不得所
以觀世音將錢買胡餅放下卻是饅頭。】

「舉九峰枉石霜作侍者霜遷化眾請堂中第一座接
續住持峰不肯云云。」

【拈云座元平地上扶杖猶恐遭跌況滑路上能放
腳邪九峰也好箇心腸不失為益友只不合剛克
於人故失於厚道慈雲恁麼斷且道免得天下人
唾罵也未。】

「舉臨濟和尚示眾云赤肉團上有一無位真人枉汝
諸人面門出入未證據者看看時有僧出問如何是
無位真人濟下禪床扭住云道道僧無對濟拓開云
無位真人是甚麼乾菌橛。」

【拈云無位真人非但者僧無對直饒智過張良勇
過頂羽看則有分舉則淆訛嵩山不惜新暑要與
諸人說破以杖擊禪床一下云洎合錯下註腳。】

「舉雪巖欽問高峰無夢無想主人公云云。」

【拈云正無夢想時主人公枉甚麼處此一詰雪巖
老人可謂天地父母心亦可謂善教人處但高峰
推落枕子只是難當者一驚。】

* 頌古

「世尊拈花。」

【當時手裏也平常未必千金學此方金色老人彊解
事至今顛倒我衣常。】

「產難因緣。」

【相逢借問口難開此日郎君落節回縱是靈山霜雪
遍梅花未必送春來。】

「女子出定。」

【當日入定女子一踢踢翻便止何必拓至梵天又要
渠來彈指。】

「外道問世尊不問有言不問無言世尊良久外
道讚歎云世尊大慈開我迷雲令我得入。」

【有無不問更是邪一得江風便轉柤回首長安何近
遠秋光月色冷平沙。】

「教云若能轉物即仝如來。」

【爾知我不知我到爾不到上馬築金鞭下馬脫紙帽。】

「教云佛說剎說眾生說三世一時說。」

【刀刀眾木怒號起三籟分明仝一音若謂便含千古
韻依然錯認祖師心。】

「教云關閉一切諸惡趣而生五道以見其身。」

【關閉不關閉失錢便遭罪巴掌問拳頭此是何三昧。】

「教云當知虛空生汝心內猶若片雲點太清裏。」

【好箇娘生四大十方總此一袋看來無欠無餘酬償
佛冤祖債。】

「教云見見之時見非是見見欲離見見不能及。」

【春眠不覺曉處處聞啼鳥夜來風雨聲花落知多少。】

「善財童子五十三參。」

【未見文殊時樓閣門已破何必遍參來千古成話墮
快須坐斷聖凡情莫直大蟲看水磨复彈指云錯。】

「達磨見武帝。」

【普通年中到吳江高談殿陛心無降不是天王多雨
露腰支未免血淙淙。】

「二祖斷臂。」

【獨立庭前三尺雪提刀斫手求心訣天曉回頭骨已
寒翻然下拜何須說。】

「三祖懺罪。」

【推求身恙若空然如雪輕飛落火邊始信從來無一
物河山依舊月明前。】

「道明趁盧行者。」

【不見惡不見善者箇分明看得見看得見虛空背上
早著箭。】

「思和尚問六祖。」

【秦鑒當天物莫逃寒光如水絕塵囂回頭自照無功
用階級何曾著一毫。】

「馬祖不安。」

【日面佛月面佛十有九人自受屈清光如前照寶峰
兒孫高論翻為物。】

「野鴨子。」

【高論雲中野鴨飛鼻梁扭得痛如錐歸來明月西江
上心曲如今說向誰。】

「百丈示眾。」

【不將語默涉離微翠竹黃花是邪非屏卻咽喉如道
得潑天門戶复光煇。】

「黃檗拓缽。」

【持缽王城也自然相逢話舊各拋磚誰知引玉都無
實且看蘆花放釣船。】

「三頓棒。」

【丈室何曾開得口三遭痛棒拂蒿支高安築了拳頭
後從此顛名天下知。】

「四料揀。」

【奪人不奪竟白菊一籬香風永誰家江上擣秋砧思
殺關西征戍冷。

奪竟不奪人金鞍白馬倍精神紅日西沉春已去不
知何地更逢春。

人竟兩俱奪雲搖雨散成空闊秦皇一去離宮休陵
寢荒來鳴曉鴰。

人竟俱不奪漢地秦山花雨闊公子王孫樂未央銅
鞮唱罷春風潑。】

「臨濟枉黃檗鋤園。」

【低頭鋤艸正新晴钁柄翻開萬古春莫謂尋常禮樂
備恐妨白日涽薶人。】

「南泉斬貓。」

【掌中三尺豐城劍雲水魂消敢乞鄰脫下艸鞋春已
去一年一度暗傷神。】

「平常心是道。」

【平常心是道江風波浩浩日用事如何屙屎與放溺。】

「陸亙大夫問南泉云肇法師也甚奇特云云。」

【牡丹花似美人莊一著春風遍地香玉指指時人不
會可憐無語對斜陽。】

「陸亙問南泉缾鵝話。」

【標宗句子不淆訛喚一聲來缾出鵝從此家邦安若
石烹茶釀酒喫如何。】

「麻谷持錫。」

【是不是離不離看他轉便欲何為禪床三匝無多子
不免當頭下一椎。】

「僧問興化四方八面來時如何化云打中間底。」

【饒他八面盡來時當中一棒血淋漓黑風暴雨忽然
盡村齋依舊飽如斯。】

「石頭參思和尚。」

【雲鎖蒼梧鳳獨栖雨去晴來總不知總不知秦皇漢
武過多時。】

「藥山侍石頭遊山。」

【兩兩峰頭說六朝秋風吹殺小谿橋誰知笑裏成刀
劍只到而今恨未消。】

「石頭和尚剷艸次鄧隱峰枉左側又手云云。」

【者邊那邊一钁齊剷隱峰面牆石頭擔板看來赤土
自成𠂤獨許洞山具隻眼。】

「僧問洞山如何是佛山云待洞水逆流即向汝
道。」

【洞水逆流如道得平沙依舊月西斜秋風昨夜吹霜
雪不識何人醉酒家。】

「江州刺史李問歸宗介子納須彌話。」

【介納須彌莫是妄十人九箇不能詮從顛至踵如椰
子萬卷詩書何處邊。】

「白樂天謁歸宗。」

【君子儒小人儒白公不悟走盤珠當時若是僊陀客
奪過泥盤恰好塗。】

「僧問道吾如何是深深處吾下禪床作女人拜
云謝子遠來無可祇待。」

【深深深意才相問便下禪床作拜酬熱血一腔原不
惜奈何郎意未曾休。】

「道吾有時持木劍在肩上作舞。」

【怪來便去頻揮劍者事分明無少欠擿下依然是道
吾髑髏遍地無人窆。】

「僧問趙州云和尚姓甚麼州云常州有。」

【常州有常州有赤土畫時樣不走畫長畫短知不知
王維雖巧莫能偶。】

「趙州十二時。」

【晝夜推遷一百剝翻來覆去者箇賊趙州也自解風
流打得胡笳十八拍。】

「趙州參南泉。」

【示審沙彌有主無進前叉手豈糊塗果然蘆菔情關
切不是尋常小丈夫。】

「趙州因一秀才云和尚是古佛州云秀才是新
如來。」

【趙州是古佛秀才新如來兩箇粗體貨深深掘土薶。】

「趙州訪臨濟。」

【一人口啞一人耳聵兩箇纏綿本是一對勘破了大
家請退。】

「秀才問趙州佛滿眾生願云云。」

【當機覿面提覿面當機疾某甲非君子我亦不是佛
各與三十藤免得鑽鬼窟。】

「趙州三佛。」

【趙州三佛金木土屬一齊搭卻省得取辱打瓦鼓唱
巴曲者箇風流千足萬足。】

「趙州因尼問如何是密密意。」

【欲將密意為深酬好箇白頭老趙州一掐通身毛骨
換不知何處更風流。】

「雲峰示眾。」

【何必與不必兩頭俱不挈正當恁麼時一掌一握血。】

「三心不可得。」

【過去來今不可得紅粉佳人解作賊金剛疏鈔燒龍
潭直到而今天下黑。】

「德山拓缽。」

【衲子家風不別剛刀須是鑌鐵斬斷雪峰命根那討
巖頭饒舌三年死去下冰霜萬里關山人跡絕。】

「船子接夾山。」

【高隱雲閒幾十秋風晴雨露一孤舟江清浪暖錦鱗
出卻向波心自點頭。】

「僧問夾山如何是佛山云此閒無賓主。」

【本來不坐空王殿誰肯尋花上五臺如問山中何所
有春池浪靜月初來。】

「僧問夾山如何是夾山竟。」

【山頭碧去是秋煙茅屋寒來霜滿天二十年前如此
見安知此日不如前。】

「保福長慶鏡清三人遊山。」

【萬丈峰頭一碧秋玅高山色似相侔不見當年人可
惜如今淚向白雲流。】

「三喚侍者。」

【國師三喚侍者三應負汝負吾情何逕庭秋光一片
落西湖且看菊英香三徑。】

「靈雲見桃花。」

【露滴蒼苔桃萼嫩香飄綠樹故園春花神滿院人皆
見何似靈雲見得親。】

「僧問石霜如何是和尚深深處霜云無鑐鎖子
兩頭搖。」

【無鑐鎖子兩頭搖萬兩黃金也合消閒看江南三月
雨春風滿地是波濤。】

「婆子燒菴。」

【祇解閉門煨野榸不知門外春風催翻思二十年前
事幾度梅花冷自開。】

「北斗臧身。」

【秋月照高堂艸根鳴絡緯若非鍾子期休問琴中旨。】

「白雲端和尚牧牛圖。」

【白雲老子是心未休石上種棘空裏插鍬描形畫跡
也無由咄。】

「鄧隱峰推車次馬大師展腳路上坐云云。」

【單車直輓向中原萬騎倒戈日月昏戰場斧子千鈞
重引頸相酬報此恩。】

「石車乘禪師問天童悟和尚設有問如何是禪
作麼抵對悟打云一棒打教髑髏穿云更有問
又如何悟亦打云足方頂更圓云更有問又如
何悟复打云口裏舌頭尖云更有問又如何悟
再打云若喚作禪入地獄如射箭乘禮拜。」

【七尺金鞭驅祖令百千三昧此中圓五湖自此狼煙
息獨累兒孫續正傳。】

「僧問天童悟和尚色身非我我亦非真如何是
本來面目悟與推倒師著語云費許多气力作
麼。」

【色身非我我非真口未開時早喫棒十二巫峰月正
明猿聲啼枉枯藤上。】

「僧問破山明和尚終日喫飯不曾咬著一粒時
如何明云一箇斑鳩九隻鳥。」

【撥艸瞻風心悄悄自言一粒不曾咬萬峰別有好商
量痛道斑鳩九隻鳥。】

「青州布衫。」

【白髮老人何太切長將心事翻脣舌青州衫子也無
耑坐上深房不可說。】

「鐵龍拙和尚四眼一金剛眼。」

【打破娘生眼見之見時石火較猶遲莫云五色能盲
此射殺陽烏分外奇。】

「透關眼。」

【月冷三更戶未關朱簾不卷也清閒褱中把出琉璃
盞石女當軒笑破顏。】

「擇法眼。」

【十尺樓臺百寶莊金珠瓦石也盈堂不須更借銀蟾
力貴賤妍媸不敢臧。】

「超宗眼。」

【四海清清一色秋空林黃葉落悠悠仙人別有壺中
日不似陽烏照九州。】

「天地仝根萬物一體。」

【天地仝根萬物一體此言如何打著心髓肇法師肇
法師我要問你南泉為甚麼道時人見此一朱花如
夢幻相似。】

「僧問長松璧和尚萬法歸一一歸何處璧云疊
翠峰。」

【寒空一雁度秋河思殺鄉關奈若何如是不能知轉
便年年隴上泣嵯峨。】

「僧問長松如何是第一義松云猴愁摟搜頭。」

【撥開空外一支春特殺分明特殺新喝散乾坤驅祖
令當頭誰設論疏親。】

「僧問長松如何是祖師西來意松云門前五箇
石。」

【大意如何五箇石分明的示與兒曹滄江空闊秋天
雨一處寒聲涌怒濤。】

「僧問長松如何是須須長丈二松云白羖背上
一莖毛。」

【須須丈二問如何白羖一莖也不多秋夜月明浦淑
冷砧聲擣碎玉蟾娥。】

「長松和尚問僧釋迦彌勒猶是他奴且道他是
誰僧無對松代云背後無尾巴僧云意旨如何
松云眉毛下黑桼桼。」

【白牛露地眠頭角攢雲霞看看自完全卻云無尾巴。】

「八棒。」

【觸令支玄無病討病伶俐衲僧切忌按定。

接機從正絕念離思擬動脣吻早已覆屍。

靠玄傷正棒了罰錢興化老子撲在驢前。

印順宗旨置驛傳命一人歡喜萬人卻病。

取驗虛實作家勘辦設若躊躕艸鞋線綻。

盲枷瞎棒翳眼空花天然種類栗棘丫叉。

苦責愚痴婆心不歇大施門開有何壅塞。

埽除凡聖月照寒蘆動揚古路左右逢渠。】

「十智仝真。」

【十智仝真面目全華山高卓白雲邊汾陽老口便便
畫蛇添足瞎驢前喝一喝顧視左右抗聲云苦自苦
兮甜自甜。】

「九峰不肯首座。」

【古廟香煙如白練石霜此意恐非真要知暗裏東風
力須看梅花支上春。】

「盤山和尚因見人於屠肄買肉云云。」

【刻舟尋劍幾經秋秋月春花未徹頭偶然步自屠門
過一飽於今何所求。】

「雲巖埽地。」

【四海參尋學道人須知有不區區者笤帚豎起自分
明汝若不見正好打。】

「僧問天童悟老人鐵牛吞卻虛空時如何悟云
你道老僧枉甚麼處僧無對師代云道即不辭
只是老和尚莫打某甲。」

【問亦奇答亦奇鐵石聞之也蹙眉當時若是慈雲在
笑破師翁老面皮。】

「蘇州報恩賢師翁住遯浦常垂語云報恩居在
水鄉四面無路還有不假舟楫到得者裏麼二
十年未有契機者。」

【拏卻賊走卻賊今日關南明日塞北打殺會捕捉了
窩家青天白日樂桑麻。】

「賢師翁常以馬祖一喝百丈三日耳聾勘眾三
十年未有契機者一日舉問福海璧和尚福海
日不是苦心人不知。」

【入室須還父子機溫衾扇枕事庭幃家聲從此傳天
下自是名無翼可蜚。】

「鐵龍䂐和尚開堂日沒量張居士請書雲堂額
龍云攃佛處以衣袖左右撝云山川也是艸木
也是張作虎聲便出龍云者俗流也有點气息。」

【千斤黑鐵鑄成鐘一擊孤音驚海宇有耳明明也不
聞如何不道眾生苦。】

「鐵龍一日舉楞嚴事究竟堅固因擊碎茶桮勘
眾云你道是堅固是不堅固若道堅固山僧已
擊碎矣若道不堅固古人為甚如此道。」

【口如石密心如棘可惜當年放過賊漫道夭桃別是
紅還他煤墨一般黑。】

「大儀觀誰禪師嗣棲靈䂐和尚將示滅召眾云
吾年三十五隨處打口鼓若識吾去處反覆沙
界裏便擿下拂子時僧再請垂示儀瞚目揚眉
端坐而逝。」

【臨行鼓板鼕鼕打目瞚眉揚一著奇分付叢林學道
者石林精舍看垂慈。】

「君臣五位。」

【偏歸正位絕淆訛正向偏中理事和屋裏清光通一
線天邊素景沒長河祇知尊貴深宮住那覺勤勞勛
業多看取終時折合了何曾銀漢照娑婆。】

「趙州蘆菔頭。」

【鎮州蘆菔頭南泉面目見如今天下人那箇能解薦
能解薦也是徐六檐板。】

「鼻祖。」

【折葦楊子江轉身回天篤可憐大地人猶唱渡江曲。】

「石蒲揆禪師因則堯居士問如何是那事揆曰
昨日方丈裏有客麼堯拍露柱便去揆曰是是。」

【昨夜東山客問月今朝北郭主回風兩人笑到秋初
一依舊牆頭枸杞紅。】
嵩山野竹禪師語錄卷六(終)

嵩山野竹禪師語錄卷七

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 源流頌

** 南嶽褱讓和尚

「　相從南粵幾多秋一日飄然度嶺頭自是祝融峰上月清光不盡映衡州」


** 馬祖道一和尚

「　磨磚作鏡喻便便此意聞之五味全更旁關山歌一曲孤音止許馬師傳」


** 百丈褱海和尚

「　野鴨高飛飛過去歸寮哭笑恨偏長來朝卷卻堂前席別是從前怨鼻梁」


** 黃檗希運和尚

「　當年一喝聾三日此日聞之舌吐來赫赫家聲天下振亞池浪裏錦帆開」


** 臨濟義玄和尚

「　頭皮打破痛難堪一到高安便絕談大業從今非小小兒孫也好著羞慚」


** 興化存獎和尚

「　未識原流真實處衲衣脫下莫輕忽爛椎下下喚蒼天不是尋常蒿子拂」


** 寶應慧顒和尚

「　欲疑不疑是何由點破分明萬事休赤肉團邊須子細莫教錯認在鉤頭」


** 風穴延沼和尚

「　借問我師的的意倚天長劍絕疏親中原自此人安堵一物何曾礙眼睛」


** 首山省念和尚

「　經聲才絕問心安拂袖歸來玉一團更把蒲輪當戶坐秋天孤月下闌干」


** 汾陽善昭和尚

「　龍袖拂開如白月象王行處落紅英等閒放下千斤擔七十一家風味平」


** 石霜楚圓和尚

「　辱罵千翻汾水上可憐一箇臭頑皮及知道出常情也回首青天不自疑」


** 楊岐方會和尚

「　泣盡南源猶自可山前搊住恨仍長轉身日出扶桑國野艸閒花遍界香」


** 白雲守端和尚

「　非問茶陵遭跌事伽陀別有好宮商一籌不及猶閒事只是難當笑面郎」


** 五祖法演和尚

「　雪凍白雲春方醒杜鵑啼血灑煙霞谿風吹殺錢塘柳別是秋紅二月花」


** 圓悟克勤和尚

「　詩聲認得未為孤何事翻開別一塗須是巍科重得意好看丹鳳起蒼梧」


** 虎丘紹隆和尚

「　瞌睡虎兒人不識闔閭一吼使人驚諸方縱有穿楊手未免臨危也失聲」


** 應菴曇華和尚

「　半載深明沒意智家常事事足芳香梅陽遙有銅符寄自是聲名無地臧」


** 密菴咸傑和尚

「　正法眼開已可馮破沙盆子也相稱叢林近日多英物只是猶多異類僧」


** 破菴祖先和尚

「　工夫穩實乃如此自是玲瓏無可比隨處逍遙不計年團團秋月浮空水」


** 無準師範和尚

「　見說猢猻何用捉烏頭自此眼雙開孤音別是清商調千古人思奏落梅」


** 雪巖祖欽和尚

「　一死十年涽不得偶然古柏觸雙睛西風相送歸帆急鏡水秦山好掩荊」


** 高峰原玅和尚

「　床頭枕子才推落夢想兩關便絕音鐵蛇翻出險岩句瑟瑟高風􂻯古今」


** 中峰明本和尚

「　拓贈掌中竹篦子如風著水波紋起忽然浪靜碧如秋祖佛淵源深見底」


** 千巖元長和尚

「　望亭聞鼠夜翻器木勺磁甌齊粉碎止賸南泉三尺鍋爛鬻藜羹勝百味」


** 萬峰時蔚和尚

「　豎拳叉手巳無耑何用僊僊珠走盤光福山中明月在他家安有許多般」


** 寶臧普持和尚

「　窟中獅子是何物牙叉未施威已出一聲哮吼震高岡千妖百怪無臧處」


** 東明慧旵和尚

「　虛空安柄事如何辟歷聲中走白波心佛剛然如粉碎回頭星月在天河」


** 海舟永慈和尚

「　鐙繩才斷醒雙眸放出遼天一箇鶻自是羽毛豐足時鵬霄九萬隨衝突」


** 寶峰智瑄和尚

「　漫笑當年山鬼子眉毛燒卻丈夫兒三三兩兩都打殺扶起瞿曇第一支」


** 天奇本瑞和尚

「　細看師僧殺涽機猛敲石火顧猶遲如今關塞無飛將愁聽胡笳悲咽時」


** 無聞明聰和尚

「　者箇分明赤子意何妨苦樂兩拋開村歌別是陽春曲漫向江頭聽落海」


** 月心德寶和尚

「　江頭采葉一莖走引得波斯笑破口近代叢林老作家看來未必全知有」


** 幻有正傳和尚

「　鐙花爆落已曾知拋出鞋來又起疑翹首忽焉心眼碎天然靈物化龍兒」


** 密雲圓悟和尚

「　蹋碎銅棺月景寒又來理釣弄波瀾釣得錦鱗出巨浪吳江日已在闌干」


** 浮石通賢和尚

「　脫盡皮膚始見真吳山越水臥松筠如今一片當湖月萬古清煇莫可倫」


** 磚鏡完璧和尚(一諱行瀚)

「　指月園中肝膽裂報恩寺裏髑髏枯等閒奪得莫邪劍四海堂堂大丈夫」


* 牧牛頌

安南許鎮府就師求牧牛頌師信筆書十首
與之其次十首乃師在開聖時呈方丈者并
編於此

** 撥艸尋牛

「　曳杖春山綠樹齊閒雲深處鷓鴣啼孤征莫怨王孫艸細看平苔過虎谿」


「　細細尋來不計程寒苔結處野煙平翻身又度千峰外依舊空山啼亂鶯」


** 驀然見跡

「　雲亂山深艸木齊踟躕搔首此松谿風梳石髮輕會散忽見新蹄印雨泥」


「　趁鳥隨雲出嶺東芒鞋十載度崆峒幾回泣盡松會亂彷彿頭蹄白霧中」


** 捕步見牛

「　春雨濛濛度虎谿寒巖樹裏叫黃鸝抬眸一望煙峰下頭角玲瓏隔水西」


「　看水尋山春又秋羞將短髮老林丘夕陽回首三千日遙見深眠百艸頭」


** 得牛貫鼻

「　蹋斷青山與白雲閒花野艸自芳芬此時得曳牛兒鼻一笛楊花奏晚曛」


「　隴西春煖簇山煙一拳鼻頭信手牽如今正好前谿牧漫聽青林響杜鵑」


** 牧童調護

「　牽來日日牧煙霞穩步雲山與淺沙洗刷剛然無烈性一聲葉笛夕陽斜」


「　鞭策相隨只此中流鶯聲裏百花紅閒來且趁春風煖一覺晴煙臥牧童」


** 騎牛歸家

「　谿中漫步出荒蓁橫笛吹來別樣春十載辛勤無地譜蘆花彎裏好愁人」


「　半嶺松風吹白沙關山一曲日初斜騎來自是頭蹄別不讓南泉水艸奢」


** 忘牛存人

「　秋煙漠漠月暉暉一色寒空倚翠微隔澗蒼蒼深樹裏一聲鶴唳到柴扉」


「　無功用處意若何梁月盈盈浸白波夜裏不知何處客歌聲隱隱出煙蘿」


** 人牛雙忘

「　輪中桂子景婆娑一道清煇映碧蘿萬象森羅何處去霏霏玉露下銀河」


「　清谿靜夜落秋香不見疏鐘出上方報汝參尋雲水客別縣明月照滄浪」


** 返本還源

「　夭桃深處子鳺啼一片春風遍嶺西好箇輞川惟自樂尋花趁柳過前谿」


「　此日還家罷問津烹茶好賞百花春高人有問如何道山自清兮水自真」


** 入廛垂手

「　相逢竹篦才拈起只是衲僧眼見鬼昨日江南書信來鷓鴣別在深花裏」


「　敝垢衣披自入廛酉家屠肆也堪眠兒童瓦鼓知多少布袋何曾少白錢」


* 佛祖贊

** 釋迦佛

「　稽首空劫至賢聖此大劫中睹圓鏡四十九年住釋尊群經能被恒沙性屈指飛光悟阿難毗邪勘破維魔病多子塔前委大龜從此源源流東震東震兒孫道眼明如龍如象最英俊六十九傳有長松慈雲繼松為道胤是故稽首諸聖師願續祖鐙濟饑饉」


** 阿彌陀佛

「　稽首安養世尊四十八願深遠化及水鳥與樹林九蓮八德為園苑紫金光聚仝法界滿目皇皇瑩如琬自從曠劫接群生恒沙船筏及車幰我常接足禮慈尊不憚罷勞直至晚」


** 彌勒

「　稽首阿逸多常游戲華臧終日自軒渠布袋惟相向走過酉肆淫房又轉花街柳衖忽然申手索錢复與兒童歌唱慈雲菴突突兀兀兜率天來來往往咄任他做盡伎倆難逃者箇竹杖」


** 觀音大士

「　三十二應如水含月复具千手手各有執無剎不身無身不晰上天下土羅剎鬼國威威慈慈利人利物我故稽首禮吾師足」


** 紫竹觀音

「　道子筆下神巧畫出吾師真貌吾師無身之身紫竹檀欒遍罩畫者禮者供養者何名菩薩之道」


** 送子觀音(獨存李婆子請)

「　世間大慈父逢場常作戲手送福德男與人繼宗嗣善哉李行婆皆承此恩力」


** 繪像觀音(許三山請)

「　大士大士見如水月恍恍惚惚皓皓雪雪正法眼中無盡身破砂盆裏著不得如今寫在畫圖中萬古流芳沛恩澤」


** 布袋和尚

「　一條布袋百樣古怪十字街頭看買賣逢人乞我一文錢拄杖橫肩常三昧」


** 面壁達磨(堅副寺請)

「　者老阿師少室宴坐莫謂難識早已勘破放他三十藤何必將錯就錯」


又(李佛心請)

「　看則非真望則不像甚麼東西寫在紙上直饒塗出他鼻孔也未必受汝供養」


** 錫杖

「　錫杖錫杖梵音貞亮天人之幖幟佛祖之榜樣熏成五分法身初機必假良匠呵呵若問授者何人本是
野竹和尚」


** 夔州破山明和尚

「　者老子生涽賊三十年咨毒舌肉鍋酉甕薶沒英傑撞著福慧禮你三拜看你老面皮厚薄」


** 安漢鐵龍䂐和尚

「　棲靈四眼能埽藥病指月四禪新出祖令傳到諸方人天寶鏡魔王腦碎衲僧乞命者箇川巴老子卻要賣弄毒糞致令天下叢林鬧浩浩裏講論」


** 立禪和尚

「　立禪和尚僧寶頂像帶水拖泥流通龍臧不怕黑風漂鼓落得慈航無恙如今葉落歸根跏趺金屏石上好好出來相見免得虛空痛棒」


** 雲翁吳檀越行樂圖(諱三汲)

「　阿翁純一心自無作小白起權大赤松略弟位親棥胸常沖漠掩貫群書孔顏之樂時或尋僧談笑林薄時或訪道倚杖采藥三教床座怡然自若火其百家不用存橐侃侃誾誾灑灑落落造到如斯人難摸索忽遇嵩山別有一著雲翁雲翁此還是惡要得頓盡脫卻此縛」


** 潘契空居士小像

「　黃眉碧眼視著殘篇童子炷香坐立宛然呵呵不是嵩山道者幾乎喚作地上行仙」


** 天童悟老人

「　不說有為不談實相佛來祖來先喫棒好打殺不打殺金粟寺裏欲削跡難削跡太白頂上噫伊何人斯是我曾大父底頂相」


** 報恩賢老人

「　者位尊慈七坐道場道尊六合大業皇皇雖未親炙者點難臧如問雄基誰可繼依然崛起錦江旁」


** 長松璧老人

「　長松老師維奇維絕四住名藍縱橫施設眼裏無人腦後拔楔退隱藍峰谿山自說祖佛不知鬼神莫測日午鐵鼓震長空夜半木人吐出月」


* 自贊

「　者粗漢無羇絆言語奇奇怪怪作事嬾嬾散散干戈隊裏驅祖風選佛場中埽文翰如今分付還武昌待遇其人始好展(宏書記請)」


「　箇竹布袋也自奇怪不慈不威無向無背人或請益大棒打退有者憎有者愛丹青丹青不用汝繪免得他年累子孫塊塊兜樓擿火內(堅西堂請)」


「　昔玄鑑禪師畫中峰本老人像歸滇滇人始知有禪今數百年矣余雖不敢望中峰老人然親履其地而滇人又親炙余言似終不能忘余也故昇維那描余陋質索題乃筆其辭曰唯村阿師語默難搆非佛非心無聲無臭嵩松維那可以相授傳兮傳兮綿乎宇宙(昇維那請)」


「　野竹老師本生下里六年長松一朝得髓為人至毒气吞虎兕惡罵諸人白棒隨舉抽機迅崨走殺雲水三艸畫余來請題搦管書云祇者是(溥後堂請)」


「　是相非相也寫紙上此時挂在室中看他有甚伎倆說是川勤適骨之孫何曾是者箇模樣雖然童子童子快把香來者裏供養(幟後堂請)」


「　生平貫弄白拈手令行西南獅王吼無人接拍奈若何且向深塘種白蕅或問此翁是阿誰慈雲菴主野竹叟(道監院請)」


「　川巴老也俊峭據嵩山佛魔埽為人切棒破腦休懊悔誰艸艸無景林中白日杲杲好箇慈悲老子只是惡名不少(幬監院請)」


「　十回拈香八據大剎人天魂消佛祖抹殺一道坦然萬有包括棒頭既銳逢著便劄見者聞者盡道惡辣
佛美佛美聽余此說異日展時莫只十八(殷佛美請)」


「　申申夭夭箇模樣傳是嵩山老和尚不知無身复無身才是無身真實相我也三喚太無耑汝也三應何句當侍者侍者莫只看無風匝匝之波浪(玨侍者請)」


「　獨者川老子無風白浪起說法雖十年未常啟此齒棒喝看臨時不著者些子頂相擴乾坤祇是自家底歸去展開看與汝不相似(尼宗一請)」


「　偉哉老蜀直不臧曲其气剛其志篤其心慈其口毒遇貴不尊逢賤不辱德雖未贍行亦頗足如此為人何異惡俗(尼宗鏡請)」


* 書問

** 上長松老人

不肖慧幼未經學壯值干戈加之賦性昏瞢材質樗
櫟吾師明鑒久矣拜辭函丈奔走無聊況鬼方僰種
獦狫煙村而不毛之土安能樹吾師宗旨少報萬一
邪雖梵剎屢主燒香數回終為小就敢云光前裕後
以當不傳甚盛事哉未審吾師近日起居若何慧歷
年不得隨侍惟罪是恐欲差僧省覲揣無可任者恃
在高明或不加責矣夜郎僧謀歸鄉之舉聊附空函
問安容當專人恭候伏冀洪慈俯垂法庇再祈吾師
全錄一本以便流通慧臨啟無任瞻望之至。

** 复君用藺居士

山僧十年來枕煙霞臥泉石固守本分不敢漏逗片
語於明眼人前者盍祖庭秋晚佛道夌徲加之野狐
遍地衷偽不分此時若動一毫必招若輩笑罵昨者
與居士一晤不過口角中談論孰知居士錯會返引
種種過譽并寄偈言山僧籌之又不敢緘默恐墮疏
謾之罪與孤居士問道之高意是以就偈中喫緊處
著一語以复切勿笑為王蠻子也如偈中云昆侖山
上打坐者祇如盡大地是一座昆侖山居士作麼生
坐若道得一語山僧當痛與三十棒何也寶所五百
由旬聊助居士發軔。

又

省手札字字奇絕且复擿地有聲及再過一次方知
一味隔靴抓癢未有實落若是佛祖得力處居士未
開口前正好驀口痛打若知打意自然得力古人有
言向父母未生前未棒未喝前威音那邊領略得猶
較些子若直扶籬旁壁絕無交涉倘居士痛念生死
只將父母未生前未棒未喝前威音那邊行住坐臥
一一參究參究到情忘意絕忽地冷灰發燄啐地折
嚗地斷始不枉居士於戎馬留心空宗一番若是半
疑半信有甚了期不是山僧彊生支節因翰示不得
不直道一語。

** 與督府孫居士

奇逢昆海聚首慈雲未獲深談便爾別去令人不勝
縣切聞細柳營近在羅浮此仙都也想肅清萬里恩
威八荒使魔王潛伏時仍留心佛道其諸仝輩日論
無生而問道錄又不知集幾許篇也如不慧之山僧
每於塞雁南還祝居士護衛三寶當與髯將軍仝垂
不朽耳。

** 再上長松老人

右慧啟今月某日承襲法印再授金襴以崇祖嗣者
竊以臨筵策眾揚佛捺祖之無痕就機接人敲金戛
玉之有器大風歌威傳四海小釋迦法震五天正吾
師之德功乃我輩之眼目慧抱志巖石安靜林丘與
六七蠢蠢之徒尋方拈韻仝二三􃆠􃆠之士較雨量
晴雖聖人直不為況虛名所可動奈何習气未盡繇
是方便隨興故燒香於名藍因領眾於南徼是欲報
先宗之慈蔭非敢揚弱質之微才何當金襴之遠頒
再勞玉書之大賜慧捐此病軀圖報有日但恐罪辱
法化難申赦原恃在海涵胸襟總叨法庇者矣。

** 复玄初劉居士

手札三賜不及一言奉复者盍山僧短於柬札非敢
疏謾為罪不知別後道念若何昨來一帖方知慕愛
未已但苦於公事耳然古人有於公事中大得意者
傳鐙諸書往往見之雖公事亦何妨學道所謂公事
之餘喜坐禪此濟川居士徹證處非公事時得意必
不出此言也居士以為何如。

又

福星當位德音遠聞彈丸地上握靈蛇者幾人而護
持佛法者亦又幾人居士居是任不獨為祥為瑞亦
使見聞快意敬信仰慕但恨法社羇身不得與居士
密邇說仝條生仝條死於三生石上耳何時買舟過
昆明以晤言消此渴塵乎臨楮悵悵不勝神溯。

** 复本源和尚(諱照明)

一日隔三秋況五六年不一見邪月日梅孰兄來得
誦大教不覺絕倒且又知長松門下出一瞌睡虎安
得不咥人直起吾師之道至若妖鼠封狐自當退步
弟學淺德薄雖勉力支牚終鼠臂蟲肝之伎何敢當
毒鼓聲而雷震乎邇興土木無物奉寄聊贈茶鐺一
具倘鬻月烹流得句時不可不寄一絕來。

** 寄大雲和尚

平城拜別幾向鑊湯盧炭中出入總賴佛祖之靈今
得穌矣抑或可少報聖恩之德不知法兄近日挂瓢
何地倘念眾生不妨拈出長松宗旨幸甚幸甚鴻便
聊控鄙懷并呈二頌兄昔聖恩續道原非仝點額泣
龍門昆明池上一方月曾照夜郎第幾村大雲名巳
播川雲法乳源源流到君珍重龍門舊日德莫將獅
象落狐群。

** 寄海月和尚(諱祖䂐)

龍門分袂未卜動止何地不磷禪人歸始知剎竿已
樹圓覺唱和長松宗旨而惡池一派屬兄掌握矣弟
不勝慶幸盍佛道垂秋師法不古得兄塵頭一揮是
輩自合潛滅令法久住不惟利物亦庶學者不入邪
見稠林則老人有望矣但老人江南之行弟阻萬里
老兄倘獲佳音可走一帖為感。

** 复羨瞿煇監院

月日接賢徒手啟太守公將獅山道場煥然一新功
冠南雲美榮西竺又欲老僧於此作主法老僧薄德
淺識大不堪任近又因王妃仙遊有像教之羇擬柳
眼拖金枯梅含玉或可攜笻過武陽桃李谿上一話
無生至於主法兩字斷不敢許可多致意太守公餘
不多屬。

** 复通邑眾護法

來札懇留秋水住持涌金道場甚為希有此公等一
種高意不惟法門增煇亦佛祖慧命有寄而震旦之
高風竺乾之法運在此一舉矣但慮秋水學識荒涼
取笑識者公等既重方外友祈輔訓之可也若欲講
明堂奧則秋水棒頭喝下亦可領取不須更問山野
也然佛法凋零之秋護法者與主法者須鐵石心勇
猛志庶魔軍滅跡狐狗潛蹤不然則靡不有初鮮克
有終之誚定在目前矣。

** 再复通邑眾居士

月日接眾君書云謹諏七月廿四請秋水上堂說法
欣動許多紳士各願護法八月六日公請秋水實住
涌金山野始而喜終而笑何也今海內稱知識者如
麻粟而入吾祖室者盍寡矣山野戊戌入滇法幢再
樹梵剎九遷雖有一二彷彿者亦不過勉彊印之敢
云宗揚六詔名動五湖老師大衲無不睹聞而亦欲
愛而續之付此人也邪況今一夥禿漢未睹堂奧未
盡玄微便將金帛市此祖位到處蠱惑世俗謂之傳
佛心印烏乎是何幺􃆡亂法之甚也眾君既留秋水
住此道場不可艸艸須要萬仞壁立令盡大地眾生
見者聞者一齊斷卻命根與佛祖為師始不負眾君
衛法之心也艸覆不盡。

** 复秋水長老

祖佛家法在弘法者之楷模耳欲楷模此法必效先
覺軌範方不致魔彊佛弱而敗乃事且今鼠竊狗偷
不可曲指此輩既不具頂𩕳眼而入衰見稠林我輩
不以萬世師法千古龜鑑臨之則與此輩等也月日
接通邑紳士書並省賢徒書知賢徒已作涌金主人
共多士廝結眉毛作驢年友不德有望矣冬閒張盧
韝與湖海英俊從事可報佛祖深恩也所呈上堂但
離師太早之過汝宜知之餘意盡在來人口頭茲不
多贅。

** 复良之徐居士

適才午睡偶聞門外剝啄聲方下榻有某居士至言
居士尚念山僧不置口复出手札即啟讀之不惟天
涯咫尺而清風沁人快不能喻然非良之不至此也
何時一接笑談消我渴塵萬斛。

** 上福海老人

七年秋七月四日上子自淮南馳吾師書至拜讀一
過訓誨諄諄幾如親炙又知近日福祉無恙六七年
哀慕之思捧此可消半矣又蒙遠賜佛果諸錄慧雖
不敏不敢與諸祖等然竊向往之即他日與諸祖把
臂性海自此始也吾師之德銘刻五內何可忘哉昆
明風景翻然改觀慧短拙之一人而當二三百嗷嗷
蛄􃆢在江南雖是泛常在滇中則竭盡心力也關山
修阻不能趨侍倘吾師原之慧受賜侈矣。

** 复竹眉長老(附來啟)

月日省啟知將歸江夏令先君八尺可封矣不知此
後可再會滇中不夫佛祖慧命非敢如此第以女素
來投機非仝淺士驗之吾心久矣故遣人再印之以
衣原倘他日為吾拈出不但吾門幸甚開聖幸甚而
先宗亦幸甚也山僧從此可高眠泉石身上亦無他
事矣餘不多屬。

伏聞中諦含遠五眼莫得從窺佛教崇虛三賢未
能取證大龜尚嗟窮子善吉猶申自訶苟非神悟
於機先終是喪膽於喝下宏自破家散宅躡屩四
方二十餘載回首家山雨淚莫禁常思出世因緣
既不逢人罔聞入路歲戊戌扣法慈雲蒙指崨徑
再造金齒深荷垂慈宏受誨以來捐埃難報今又
玉音遠錫愛宏何深宏自慚樗櫟之材難當大任
之責欲躬親繳上方丈奈眾兄說之再三加之間
關萬里難以孤征只得遙空頓首暫存方底俟先
君堂成再覲慈顏方盡褱抱癸卯冬月望日宏再
拜上。


嵩山野竹禪師語錄卷七(終)

嵩山野竹禪師語錄卷八

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 法語

** 示竹眉書記

三峰宏公楚人也遇余於梁城時余說法慈雲因來
席下請益先佛先祖下手工夫作何方便山僧揣其
因緣不可輕說須時至可耳歲己亥余遷金齒渠亦
隨侍其志尤切於當日余始憫渠之誠又憫信根有
如此之確安忍負之使不得門而入邪故以金剛劍
拈出令渠當下無疑則無始以來一切見網愛繩塵
勞羇鎖一齊頓脫回觀從前許多冤屈元來只是箇
本來面目本地風光但欠悟耳亦知山僧一段婆心
與因緣和合之時節實非偶然昔人有言吾若向子
道他日必罵我若山僧當日即說今日豈不罵我邪。

** 示雲和知客

雲山水月四皆無情而質皆虛虛實實獨雲稱和者
何也盍雲興雨施萬物均蒙其澤又能使槁者穌困
者起故曰和或集積千峰不相妨礙故曰和今天下
叢林之眾而江湖來集聚者亦眾因名其堂曰雲堂
盍亦取雲集之多而無障礙義耳雲集而不礙和說
而不憎其稱雲和不亦宜乎今雲和有是德有是和
其名雲和又不亦宜乎。

** 示竹元侍者

高尚之士能歇狂神泯惡作斷愛繩省貪力割見網
墮貢高求善友訪知識遊城邑步聚落涉雲山履泉
石冒寒暑經歲月或肩囊負缽或喫苦耽饑或含羞
抱媿或勞筋累骨總之生死未破佛法因緣未會受
斯種種苦耳所以入一叢林出一保社參禮聖化瞻
仰高流或問一機或聞半偈能向頂門突出金剛正
眼爍破魔精肝膽使我臨濟門庭楊岐正脈綿綿續
續續續綿綿豈不稱丈夫也哉雖然還須還我金剛
寶劍來擿下筆云關又云咄哉丈夫生於大塊學於
佛乘斯不足畏也然而有時垂一言為叢林重者獨
何與盍志大气剛與天地仝化聖人仝行雖在寂寞
之濱巨壑之內威武不能屈美譽不能動豈逃虛名
於世外者仝日而語邪雖如此也須向冰壺石洞中
折挫來始得不然徒自掠虛名於事何益。

** 示不磷副寺

學道人非有鐵石心肝金剛道種必不能也若只是
箇方方良良穢物腐艸不名根器如是之人不惟道
之難見亦自陷生平行腳矣不磷道人仝慈雲數載
雖未有大見諦然而受苦耽辛勤勤懇懇晝夜精進
以求此道則他日瞌睡虎伎倆似有餘地如斯人豈
非鐵石心金剛種邪故筆此言以嘉之而異日桶底
子落時竹布衲自是點頭也不磷其勉諸又云不磷
從慈雲參見以來道業不輟如渴欲飲饑欲餐又常
來棒頭喝底討取巴鼻山僧以副寺闕人將以煩汝
伊忻然身任其事又常請益洞山生彊因緣山僧云
待汝咬著惡辣滋味吞不得吐不得於吞吐不得處
呈似山僧山僧然後以一粒生鐵丸將惡辣滋味下
得乾乾淨淨無絲毫气息在腸胃中作噎始與汝說
破汝到者裏亦始知生薑漢元是慈雲副寺是時自
合不問山僧汝自放心也呵呵。

** 示悟空老僧

悟空老僧者今年六十有二髮白面皺終不以此自
傷盍散誕逍遙如出廄良驥見鞭景而追風趁日者
也且不觸三聖瞎驢前亦不落臨濟三句後惟於水
邊林下朝朝莫莫一缽冰霜而王舍城三十年足不
至也所謂絕學無為盡諸有結大阿羅漢人耳慧公
可不謂善知人者而悟空得慧公一言如附驥尾。

** 示思修禪人

眼色耳聲非吾自用之地邪犬吠驢鳴聞塵清淨谿
光山色見性寂然然總不能逃吾般若之光性地之
理奈何鼓鐘羅前不知耳識之真青黃交映不知眼
入之玅所以不得到入流忘所動靜二相不生之地
耳然又不知聞思修即仝龜毛兔角有何真實有何
不真實故曰思而知慮而解鬼家涽計者裏如欲求
的向威音那邊更那邊一看看破元來箇事本來寂
靜本來非寂靜連寂靜不寂靜底一總搭卻方有入
路經云十方俱擊鼓十處一齊聞還會麼低聲低聲。

** 示不盈禪人

舉世閒為人只要為到出家地步自然尊貴自然美
譽方是出格人亦可楷模後學所以黃面老人棄金
輪王位作出家事業四十九年三百餘會說盡心病
到如今功德尤著此非尊貴美譽而何然後以斯道
委付飲光傳繼未來故有禪教人參有教要人看皆
出家事業也不盈見山僧多番將謂山僧有多少奇
特殊不知只是箇竹布袋耳倘的的要論此事此事
富塞虛空盈滿大地雖然猶有一著未肯點首在。

** 示含月禪人

有水皆含月無山不帶雲又曰石蘊玉以山暉水含
珠而川媚由此觀之非人人常光物物象先之喻邪
此是過量人之事中下人未必能曉此義也不然在
主法者善巧指示曲全其德德既全安有不齊成正
覺乎含月來五福共住久矣寒則仝穿衣饑來仝喫
飯但是者事未仝耳山僧不得不以沒滋味之言誘
之使之得入不獨含月即諸人亦欲誘之使仝得斯
道始不枉五福領眾之勤勞也嗟嗟蘊玉含珠若能
剖出試呈似山僧看。

** 示格目典座

描不成畫不就才著相成過咎煎油餈敲茶曰鍋中
點水灶下抽柴此理省得道眼自開雪峰覆盆溈山
淨缾一一透過可謂普賢行門。

** 示空菴靜主

一條拄杖撥艸瞻風祇要覓箇真子以繼吾道自黔
至滇未曾撥著一箇半箇盍人才之難也如此今又
來蒙化太極山偶空菴道人與余相見被拄杖子打
得橫身破裂渠猶以理路未勦故有許多說話余只
管痛錐痛劄要將從前見解徹底掀翻知余一種苦
心相為也欲余作字余故書此以與之俟異日到大
全竟界再來相見時自不負渠一段苦志。

** 示禦木副寺

江西老宿即心即佛一期方便如蟲禦木鐵鑄虛空
世人不識汝若能知立地成佛打破煩惱城推倒人
我窟若不如斯行依舊是鹿鹿。

** 示化城禪人

古人威化城指歸寶所意在欲不動寸步而遊諸國
土不舉一念而含育十方無勞彈指樓閣自開不待
尋覓別峰自然相見所謂無相實相之體無門解脫
之門又曰般若無門四面可入既曰無門向甚處入
不妨疑著化城禪者相見於蒙化求一號與開示山
僧以所遇之地號之亦由叔孫得地名其子之義然
不是欲伊登化城要伊識破化城耳經云寶所在近
若悟得寶所化城則賸物也且道見寶所後如何方
悟神珠不從外得。

** 示羨瞿禪人

行腳人擔囊負缽竹杖芒鞋撥艸瞻風不憚寒暑者
貴圖委悉大道耳非是游煙水尋名山取嘯傲快胸
臆之事也縱遇風濤洶涌漂墮羅剎鬼國亦須不畏
生死拌舍身命只要聖解凡情一齊倒斷仝佛了義
成無上道如此才不枉行腳苦辛也瞿云某此處推
不開約不住日用中舉不顧何如噫嘻還須向五福
棒頭喝下識些痛癢好瞿禮謝而退。

** 示三艸禪人

周行七步目顧四方此釋迦老子一種婆心爭奈雲
門大師一棒打殺與狗子喫者箇說話喚作報恩後
代兒孫不翻為過譽即翻為毒藥總非二老人為人
意也三艸禪人自龍潭來五福門下將究雲門打殺
世尊之意一日山僧上堂伊出問三玄的旨山僧不
惜眉毛向道重陽九日菊花新如會此意則二老人
被汝一口吞卻。

** 示不露禪人

學佛比丘鎮日青松社裏白業龕中無出身路終是
鹿鹿漢子縱曉得三臧十二部五經百氏何益於道
眼者裏須是別有轉身涽路始得古人云喫溈山飯
屙溈山屎直不學溈山禪此便是別有轉身底樣子
倘能如此稱出格高人亦不是過若實未親到不可
與麼便休露禪者來喫五福飯屙五福屎五福要問
你還學五福禪麼要悟猶可易出身也大難。

** 示不用禪人

世所貴者連城璧隋侯珠所不貴者道旁礫階除艸
所忽者夫婦與知夫婦與能所尤忽者生死大患耳
夫所貴者有時墮塵土委泥沙所不貴者有時陞高
堂覆亭榭而與知與能與生死只是不志求若志求
雖聖人不知不能我知我能況生死不明不會邪到
此地步曰璧曰珠曰礫曰艸曰知曰能曰大患曰貴
曰不貴皆一串穿卻雖然也須透過始得。

** 示化一禪人

衲僧家立箇牚天拄地志向吐霧吞雲伎倆學佛學
祖自然不難矣倘一向往東走西登山涉水此人喚
作迷頭自狂且無轉物手段不惟如水沫泡燄亦且
虛喪光會有何益哉不如看箇狗子無佛性話久之
自然聖解也通生死也辦佛祖因緣也透自己大事
也明雖有許多苦辛卻得生平慶快然後更以無量
為一一為無量小中見大大中見小做得十分悟得
十分方才不負行腳。

** 示慧一禪人

六月一日山雨東霽余登樓望遠見華峰翠滴昆水
波流鳧鷖相狎而鳴漁人競舟而度爽然自快矣偶
侍僧跫然而來曰慧一大德乞吾師法語為學道先
聲余曰是法住法位世閒相常住知之不若知則萬
事畢若不知你向瀟湘我向秦侍僧不喻只拂紙求
書因錄與侍僧問答之語以示之。

** 示佛照王居士

無上玅道在汝昭昭心目之閒云何不會卻索人涕
唾邪三世諸佛歷代祖師天下知識皆不能有道與
人惟要自悟自度雖先聖建立化門指機示竟不過
使見者聞者悟此心地法門仝證大覺成無上道耳
如能自悟自度則當人分上脫體無依名大解脫所
謂心佛眾生三無差別騰蛟居士白禮於余求法語
開示並欲求一字余曰撦葛藤則不能只好以佛照
二字字之如知佛照之義則玅道於斯悟矣噫只恐
不是玉是玉也大奇。

** 示崇信趙居士

道在邇而求諸遠日從東嶺出事在易而求諸難月
向咸池沒嗟嗟孰能於萬象中獨露身邪東坡與東
林總公論道乃有偈其末曰夜來八萬四千偈他日
如何舉似人若東坡者可謂得獨露身之理也崇信
居士要山僧指示山僧無可指示如有指示又是馬
頭截角何有於道哉雖然李駙馬有云擔折知柴重
如明此乃可學道乃得獨露身也即道邇事易正好
噴飯。

** 示張春宇

今天下以病病人者多而膏肓之病尤多雖杏林春
放橘井香生終不能藥而瘳之嗟嗟顧安得有盧扁
起令盡大地病者一箇箇倒腸傾肚一箇箇起死回
生然後藥病齊埽成箇佛祖乾淨世界余目觀三十
年未有勃然而興者安得不扼掔為天下人哭邪。

** 示建極李居士

余賦性疏野且未經學安知工詩作字以應文人墨
士邪不過一條棒到處打風打雨以繼先宗而已偶
寓楚雄福城院建極居士以一箑索余偈余不得已
乃書曰但盡凡情別無聖解。

** 示崇善傅居士

道無迷悟迷悟屬機耳余常語人曰悟乃迷即失迷
乃悟即隱迷悟雖分然終歸幻相古人有曰有權有
實有照有用此說非上根利智不能機前領旨言外
知歸如必曰權曰實曰照曰用則為四端之所籠絡
安得與大道相應邪崇善居士見山僧論迷悟權實
照用之理乃索一言以為指示山僧向道上來所論
即指示何須更要蛇足不見道諸佛法印匪從人得
汝知之不倘不知更為汝書出。

** 示不瞿禪人

父母未生四稜著地父母生後一鶚戾天生與未生
陝府鐵牛如能一言透則千萬言可透如不透雖千
萬言何益於道哉不瞿江南人自江南河北名山大
川無一不足履其概老師大衲無一不禮進其誠祇
是雲月雖仝谿山是異故又從黔邁滇訪山僧於雲
陽請益斯道既得其說覺從前蹋遍許多山水總閒
事也今年重到五福朝參暮請勤懇不已總之要明
生與未生直到絕學罷參與吾祖佛作冤作讎於驢
年耳且乞法語於是乎書以與之。

** 示惟勤禪人

為佛子當報佛恩祇如佛恩如何報須是於無作用
處顯作用無交涉處作交涉無安排處作安排無機
用處張機用不顧危亡得失一切淨盡拋卻只有一
條窮性命拖條笻竹杖打風打雨隨緣放曠任性逍
遙能如是報恩有餘矣。

** 示二木禪人

瞌睡遇枕子冤家離對頭者箇喚作好意思好消息
然殊不知翻成利害既成利害畢竟過在甚處過在
取舍過在喜怒過在見聞過在垢淨過在迷悟過在
無事甲裏昏散魔中被者些盍覆所以不能脫灑不
能自由二木禪人二六時中不可放過切須著力。

** 示不閔禪人

學道人樹精進幢被忍辱鎧出言若金石行坐如磐
石外不受八風鼓蕩內不受三業牽纏始可於佛法
中本分上少有相應如只管竟日倚牆靠壁不但打
失眉毛亦恐花費眼前日子於戲生死大事如救頭
然所以保福擇菜被玄沙一語堅其操學方能盍天
盍地然後如吹萬於萬竅不仝處自然哮吼也尒其
勉之。

** 示不顯禪人

學佛逃禪繫驢橛耳殊不知佛即心性禪即日用動
心即佛應物即禪然以佛之一字為是不曰漱口三
日以禪之一字為是不曰禪乃藥石耳者裏須將己
眼洞明然後始知禪即佛體佛即禪用體用雙章理
事不二和箇不二底一齊拋卻方名心佛眾生三無
差別之本覺也雖羊鹿牛之不一而禪佛心之本仝
仁者能直下委悉得麼合取狗口好。

** 示通廣朱居士

識破化城之喻則得寶所受用得寶所受用自不作
伶俜窮子甘受辛苦也到如此地步自然腳跟未動
足遍十方一念未萌圓成萬法故曰觸事而真體之
則神然而此說貴在當人領會人不領會吾末如之
何也矣所謂萬法本閒而人自鬧實自咎耳余常以
此語化城居士居士不喻余又只得將箇父母未生
前面目教伊貼在額頭上使一切處看是甚麼東西
倘忽地裏洗面時摸著鼻孔方識吾不汝欺亦知寶
所地步原來在者裏。

** 示古維董居士

古維初見山僧求入道之要因示以本來面目一日
再見請益前所示者山僧喝之維忙無所措再求開
示山僧云汝正禮拜時是箇甚麼道理維不喻又一
日相見山僧卻問從前事作麼生曰無下手處山僧
云無下手處正好下手維复作禮山僧云好箇來頭
只是不知落處又來室中出紙一幅求山僧書因錄
所見機語與之。

** 示文遠侍者

欲脫生死須是上上智之人其志堅其言信然後不
問寒暑饑渴苦樂逆順只於灑埽應對擔勞執役滌
缾洗缽禮佛看經焚香課誦一一體究明白自然與
實相不相違背而日用之理不待惺惺而自惺惺不
待寂寂而自寂寂矣如涉岐路非道人本分倘不然
但向彼不來此不往於不來不往處急著眼覷。

** 示自休禪人

昔人有言至道無難惟嫌柬擇但莫憎愛洞然明白
斯言雖一期方便終為叢席徽猷看將來好箇入路
所以玄沙不出嶺保福不渡河便到解脫田地便到
不疑竟界此正是不柬擇不憎愛樣子故曰參學若
無如是眼艸鞋終被石頭謾自休禪人既不與麼柬
擇亦不與麼憎愛還得解脫到不疑之地不看腳下。

** 示自愚禪人

本色住山絕無他伎由大事未明故有此舉所以住
山有二一大事未辦道眼未明必欲打徹大事悟明
己眼故須住山二從上佛祖玄言玅句未透未徹必
欲透徹故須住山非為棄世情謝人事入山取靜也
昔南泉住山刈茅次一僧問南泉路向甚處去泉豎
起鎌子云者箇三十錢買得僧云不問者箇南泉路
向甚處去泉云我用得正快如知此意正是行到水
窮處坐看雲起時而住山始有益。

** 示即徹禪人

大道在鬧浩中不在寂靜裏在寂靜中不在鬧浩裏
此猶是分身兩處何曾會仝須理會寂靜非寂靜鬧
浩非鬧浩以鬧浩為寂靜以寂靜為鬧浩寂兮鬧晃
晃燿燿鬧兮寂明明歷歷打破虛空當下心息理會
得如此可謂會仝要到徹頭徹尾出羅籠脫窠臼見
大人相亦不難也不然終是隨群喫飯何有於道哉。

** 示惟一禪人

三界惟心萬法惟識惟識惟心眼聲耳色咄此是老
清涼沒處臧頭卻來山僧筆尖上討巴鼻住住住聽
分付花與麼黃竹與麼綠鼻孔下頭大眉毛眼上曲
衲僧點著便行何須白日走魅叫苦叫屈侍僧云和
尚借取眉毛山僧高聲喝曰你道山僧過在甚處侍
僧無對山僧复云本自無瘡勿剜窟可也。

** 示恒之李居士

余常觀古人有曰鼓無絃琴豈無知音於山間林下
哉然而者事貴在領會領會底自是頭頭盡玅即破
沙盆乾屎橛麻三斤庭前柏樹子無位真人未有不
了了者到此時節則禪不必參道不必學村歌社舞
閒坐困眠皆合吾道且不待合而自合矣故曰行亦
禪坐亦禪語默動靜體安然者也居士還曾親證也
未其或未然蟭螟眼裏嘉州象蚱蜢眉梢陝府牛且
理會著。

** 示佛海陳居士

海居士來自騰越請問直指之義余曰直指之義乃
學道人之最緊要者然亦貴在箇放得下如放得下
自然有條入路曰放下後如何曰驀直去曰祇如道
驀直去莫是不管生不知生死不知死只管驀直去
麼曰否教驀直去者是要根塵識法外及子史百家
陳爛葛藤一齊放下然後向百尺竿頭抖擻精神把
箇沒滋味底話行也如是住也如是乃至坐臥一動
一靜只如此看去倘看得過來則父母未生前父母
己生後都透了豈非驀直去邪士唯唯跽謝而去。

** 示怕量禪人

昔人有言四大本空五蘊非有滴滴為人不可翻
為乾爆爆冷湫湫去若如此則安能動後學之淵心
激佛海之波瀾以注澤枯槁眾生邪所以祖師西來
特唱幽宗直指人心見性成佛者良有以焉量公相
從已來日則行諸難行夜則脅不至席以求心地法
門勤道有志禮敬有節所以運水般柴神通妙用誠
道玄之偶偕也雖然神通妙用在甚麼處請道看。

** 示德安禪人

出家人大事未了雖將相之榮不取也比見一夥禿
居士向村衖聚落取媚無識謂之打口鼓言我是某
宗彼是某派妄形語言魔魅人家男女此等喚作無
佛處稱尊及徵其所為則或兀坐或狂歌如此欺誑
如此惑人烏乎是何業種之蟻聚妖魅之蜂屯難殄
難去邪枯禪默照之徒鬼窟長年打坐已見叱於當
日豈知猶不如枯禪默照之日邪德安求法語開示
因書此輩之狂解以告之。

** 示自惺禪人

至道無難貴圖委悉委悉云何先須立志志不可轉
有如磐石搖亦不傾排亦不退自然可尊自然可貴
了達大道何難何易即語默而非語默即理事而非
理事即傳持而非傳持即紹繼而非紹繼即惺惺而
非惺惺即寂寂而非寂寂金烏夜半正當空便是直
下成佛地。

** 示映楚熊居士

昔道玄問石頭和尚不與萬法為侶者是甚麼人石
頭以手掩其口道玄有省後見馬大師理前問大師
云待汝一口吸盡西江水即向汝道道玄即頓悟玄
旨噫嘻此公若無石頭開發與夫馬祖格外鉗錘不
過一穿衣喫飯人而已何有名聞於今日哉映楚居
士欲學玄公須向一口吸盡西江水處摸索如摸索
得著可謂今日之玄公也。

** 示佛印優婆私

臺山婆云驀直去伊只一箇女流耳便有傾湫倒嶽
之伎倆且道伊得箇甚麼此語不可放過若知此語
則從上千七百則被汝一串穿卻不然縱朝打三千
莫打八百尚何益哉噫臺山一句子千古更光煇。

** 示篤信優婆私

尋牛須訪跡學道貴無心指物與心會物物皆本真
者幾語只恐信不及若信得及則靈昭百艸頭邊祖
師意旨便了然也篤信來山飯僧無可開示祇將靈
昭句子示之汝當默默參究看是甚麼道理如看到
山盡水窮放得身命時則靈昭之伎倆盡被汝勘破
了也汝能行不。

** 示即性禪人

學道須是鐵漢是非好醜不管只要光光相照鐙鐙
續燄故曰大丈夫秉慧劍般若鋒兮金剛燄不但能
摧外道心早曾落卻天魔膽即性禪者欲秉是劍奈
何其力未充每索法言於老竹老竹向道欲識佛性
義當觀時節因緣時節若至其理自章汝還知麼。

** 示如剛陳居士

余自戊戌六月離普定挂笠滇南之彌勒閣時城西
慈雲菴成督府孫居士延為住持一載因風塵不偶
又迻永昌之金華山一載到雲陽又一載始歸慈雲
嗟乎四年之間奔走不暇安能有法指示於人也邪
如剛居士從騰越來作禮於余余曰何來曰和尚忘
卻弟子邪余不覺泫然下涕曰莫是四年前普定之
陳居士不士唯唯於是盤桓者十數日臨別索余法
言因拂紙錄余與居士離合之言以送之如法言當
求之諸方善知識去。

** 示拈一禪人

有時三世諸佛於糞𠂤上轉大法輪有時貍奴白羖
在法堂中演第一義拈一汝曾見也未所以者件事
不是拈頭作尾拈尾作頭趙州常云將一莖艸作丈
六金身丈六金身作一莖艸會得趙州意則轉與不
轉演與不演皆了了矣故曰識得一萬事畢。

** 示不臧禪人

者件事沒甚奇特沒甚巴鼻沒甚工夫沒甚伎倆沒
甚學解沒甚見聞只要當下識得無始劫來識神種
子元是賓頭盧手中琉璃碗不假人借然後喚作奇
特也得不喚作奇特也得喚作巴鼻也得不喚作巴
鼻也得喚作工夫也得不喚作工夫也得喚作伎倆
也得不喚作伎倆也得喚作學解也得不喚作學解
也得喚作見聞也得不喚作見聞也得在一切非一
切在喜怒非喜怒不見道穿衣喫飯是箇甚麼參。

** 示蘊空禪人

住深山奚所匹倚層巒旁崒嵂刈把茅結箇室折腳
鐺煨品字拾枯柴煮瀑汁或吟詠采松實行則三坐
則七時客來便相聚老瓦盆方拓出𠂤黃精盛樣栗
且加餐任游逸若如何可不必一漚發浴其日逸其
流喪其質蘊禪人其惕怵恁麼行萬事畢。


嵩山野竹禪師語錄卷八(終)

嵩山野竹禪師語錄卷九

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 雜偈

** 送竹眉書記

「　十載梁州道自箴死心名已重叢林此歸還見衡山月曾照洞庭幾尺深」


「　鞭指高天走白日魂消石虎血流出亞池派派汎湖湘百代鯨波翻崒嵂」


** 送竹元首座

「　霜敲萬尺湘山竹空曲檀欒是幾年和根落在桓伊手一笛梅花楚水邊」


「　鐵拳揮破蒼蒼面一色煙空飛紫電多少東瓜瓠子禪爭逃開聖一支箭」


** 送喻紫石歸夜郎兼贈木患子

「　朝聞蜀客向夜郎昆明池上餞行裝手中百八君如用舌吐蓮華十丈香」


** 寄水目山無住大師

「　自說句章契理來閒花落盡又重開如何不屑當時屬水目山頭卻放獃」


** 寄高峰山自然律主

「　不貴當年推枕子牢將四分束身心年來練得如蟾淨別樣清光照北林」


** 寄雲巖靜主

「　聞道不行驢馬腳山中高臥笑南參為僧即到無生死當日何須五十三」


** 寄畢節眾居士

「　黔山靄靄雨中天遙憶故人赤水邊飯罷烹茶茶未孰一聲歸雁落秋煙」


** 寄清水塘應宣

「　清水塘邊艸如煙倚雲樓閣淨諸天夜來人憶三更冷誰看輕風吹白蓮」


** 寄獨山州心月

「　夜夜高藍峰上月秋暉先照獨山來鬻茶話舊知何日兩地寒風吹綠苔」


** 寄太極主人

「　昆明秋碧清如鏡煙蘄天空月下來寄語故人須就道快扶輕策過徘徊」


** 寄廣陵渾源

「　雪斷廣陵淑气催尋芳拾翠向莓苔渾源如憶當時約快著芒鞋策杖來」


** 秋夜懷古與慈玉上人

「　前有華亭後慈玉孤舟一繫何榮辱他人不解追遺蹤莫莫朝朝船子曲」


「　太華峰下昆明月金馬坊前漢使碣夜靜誦經月上來蒼然照見古人骨」


** 寄希有律主

「　麈尾高揮談四部淨壇冷坐論三空麻衣老大成何事不若安眠白晝中」


** 寄玄初劉居士

「　擔折知柴重有由如何不悟令心憂尼山若是詞壇客未必師人十二州」


** 寄東山印持

「　我祖西來傳法印黃梅洗刷更精微自從印破東山月萬里蒼然揭素暉」


** 寄佛度高居士(諱俊捷)

「　煙樹蒼蒼月色微秋天一雁向南飛此情遙寄哥舒翰玉露泠泠在釣磯」


** 寄不凡禪人

「　葉盡疏林秋已促園中桂子飄香玉不見吾徒過嶺來渡頭聽唱華亭曲」


** 答許別駕送扇(諱學夔)

「　感君遺我扇頭字中有熱腸豈偶然他日誰編高士傳清言未必別為篇」


** 答劉夫人

「　獨坐深宮求佛理好將寶劍剖無明等閒識得非他物好笑靈昭也浪名」


** 答楊夫人

「　形聲未兆理俱全切忌從他物外牽聖解凡情都莫取此時方信祖師禪」


** 答鞏昌眾居士

「　相逢一笑舊黔南別去春花已見三信字雖然頻寄雁不知何日話松龕」


** 答李擇之居士

「　白首窮經欲學韓青鐙永夜對闌干雞囪啼出殘更月猶自依依未解冠」


** 答竹眉昆仲寄梅花之作

「　枯腸搜盡答雙槐為愛新聲遠寄來猶說前年天目嶺梅花正向雪中開」


「　梅花樹樹旁崔嵬雪骨冰衫映石苔不得陽春回洞壑如何一片逐風來」


** 答李維谷居士

「　天篤談心喻指月指頭非月月生明若將暗者為明月依舊從前汩死生」


** 复黃太史公燦

「　一夜西風逐雁來千山巖桂映秋開幽香不為遊人醉山谷如何得意回」


** 复張爾用居士

「　近日法綱將委地蒲團只是念張商自憐好箇清涼
室恐作鐵圍鬼子場」


** 复許別駕(附來偈)

「　一劍頂門血滴滴回頭不覺濺羅袍身前曾共三生石今日無明當下消」


「　不貴窮機貴轉身當年供奉已消塵眼前豈是無相識能到大賢有幾人」


斗粟從來腰不折惟逢石丈整宮袍今得雨花臺
上會塵頭一拂障全消。

敢說生前金粟身佛門獅象已拋塵登岸不須回
首顧問塗還問過來人。

** 复古乘上人

「　挂冠歸隱禮空王忠孝又尋寂滅場周子留衣亭上偈何曾一字貴韓昌」


** 复胡思慥居士

「　久欲歸家歸不得今番歸去卻無家不如放下歸家句一任優游到海涯」


「　一寒徹骨還如洒況是無家野鶴兒若問風流何處得慈雲一棒破頭皮」


「　君言徹骨還存髓我道貧時髓也無好向人天開隻眼清名也自播江湖」


** 示覺證劉夫人

「　曠大劫來一幻身今朝看破是浮塵普門示見隨男女宴坐華堂好繼秦」


** 示佛果高居士

「　一從白社廬山中人世千年別遠公今日將軍身再見依然談笑舊春風」


** 示佛源張居士

「　輕身重道學無為玅在今時惟自知若問自知知底事無根樹子糝春支」


** 示佛旨于居士

「　禪房三次論無生利鎖名韁一洗清只飲曹谿谿裏水從今無意世中情」


** 示佛初劉居士

「　沙場百戰逞戈矛洗盡風塵已見休卻問蘇黃何處得谿聲巖桂啟雙眸」


** 示佛舟薛居士

「　動靜雙忘入聖流張帆性海任春秋何須更過涅槃岸潦倒高棲明月樓」


** 贈堅副寺

「　當時生薑辣洞山清名從此落人間慈雲副寺還剛直竟日何曾一破顏」


** 贈三山許居士

「　祖佛叢中中毒深一腔惡气噴東林此番結下驢年友間弄瑤琴太古音」


** 贈丹桂陳居士

「　何為法眼破沙盆此語分明是道原桂子從今香宇宙石人聞得也消魂」


** 贈佛心李居士

「　少林華綻不萌支香霧重重繞石籬報汝佛心知道不瞿曇法印自今時」


** 示昇維那

「　竹杖敲來血濺衣嵩山別是箭鋒機還拳不借那吒力好向青峰詠落暉」


** 示圓通道人

「　山海沈沈曉日紅一聲清聲出琳宮楞伽讀罷全無事臥看閒雲過嶺東」


** 示綵繪昆仲

「　宮牆珠樹接嵩山寶葉疏疏蔭大還直共莊生椿不老餘會也得護禪關」


** 示我侍者

「　為僧心了是精修莫把虛名落世流真如木枕堪龜鑒直到真如得便休」


** 示易侍者

「　隨侍巾缾已十春殷勤曉夕拂空塵何時摸著九峰鼻始笑板頭未了人」


** 示幬監院

「　監寺名垂切要知金陵之則复何疑雖然潔比冰壺月不似高翔鐵鷂兒」


** 璋知客求書

「　不暇臨池學艸聖揮毫落紙便塗雅雲煙未必龍蛇走空道山陰第一家」


** 示不磨禪人

「　鐵石為心可學道龍驤虎驟起家聲何妨一缽三千界隨處法幢接有情」


** 示不計禪人

「　佛有恒沙方便智娑婆國土閒游戲揭開理性示真常實相堂堂無位次」


** 示豁浪禪人

「　錦鯉千頭奮鬣來桃花三級怒春雷龍門若不施全力依舊爆腮點額回」


** 示朗月禪人

「　秋江日日碧波流道者無心仝水鷗回首樓前今夜月清暉如洗照芳洲」


** 示我聞禪人

「　雪薄香寒送早春鳥啼空翠入清晨曇華山裏天然足了得人閒一夢身」


** 示體周禪人

「　倚城禪室散幽香庭下海棠看正芳一度聞來穿鼻孔如何還有別商量」


** 示會玄禪人

「　杵聲處處送秋光醉芙蓉別樣香開眼堂堂無入路不知何地覓心王」


** 示筍光禮峨嵋

「　山東萬里向西來未必孃生夢眼開好去峨嵋山上見一輪孤月在蒼苔」


** 示智然禪人

「　伊魴眼裏著須彌太末眉閒貯酒危引得鐙籠開口笑不知何日是歸期」


** 示幻息禪人

「　亂峰𠂤裏寄殘身鳥自啼花艸自春物外高人如幻息何妨攲枕臥松筠」


** 示般舟禪人

「　芙蓉拔出明如雪直剖先天混沌空此空剖後來相見始笑燕然勒石功」


** 作務歸示眾

「　土木勞人可罷參汾州門戶未能堪胡僧近日知何處不見重來激指南」


「　盡道嵩山歇晚參方來雲水力難堪僧堂好箇慈明鼓竟日無人擊嶺南」


** 示月峰監院

「　笠挂南雄是幾時杖頭消息少人知鬼方好歎無靈物笑殺月峰老住持」


** 示映月禪人

「　風來桂子遞秋香物外高人臥艸堂細論長松當日事回頭月色上垂楊」


** 示秋水禪人

「　學者先須不自欺千章松裏破深疑悄然摸著虛空面題字傳鐙也可期」


** 示洞天禪人

「　不識真機何處是雲流洞口也分明江湖多少南詢
客只是平生滯化城」


** 示牧野禪人

「　徼外相逢一笑休解人何必在多秋青山有約須歸去月白花黃好牧牛」


** 示無相菴主

「　撲碎雲中師子峰此生也好繼先宗缽盂不是人閒物漫向寒潭制毒龍」


** 示無量老僧

「　竹嶺茅茨久掩關無將鶴髮去人閒黃精白筍長知足僧史之名也是閒」


** 示空菴靜主

「　無景林中牧白牛秋春不計樂悠悠嬾添水艸祇隨分好笑池陽老比丘」


** 示純一禪人

「　萬事如何純到一還須靜裏自家看忽然看至情忘處明月皚皚在指耑」


** 示不昧禪人

「　百事無關世外春三衣一缽也隨身辟塵珠子明方寸好向錦城出示人」


** 示篤行禪人

「　先德門風如不切吐辭未必可為經只宜三尺明如雪山鬼無能逞性靈」


** 示心和禪人

「　淨如秋月是禪心一枕間房日色沈才把缽盂烹白水不知野老正相尋」


** 示法空靜主

「　無我無人無壽者清源一幅無人寫雙空空後是何空一把鋤頭住林野」


** 示西江老僧

「　白石巖邊曳杖藜春花敶敶落幽谿谿南回首是何
處一帶寒松老鶴棲」


** 示熹書記

「　山徑迢迢步委蛇蒼蒼花木也徵詩碧雞坊下青苔石傳是王褒舊日碑」


** 示六一茶頭

「　陸羽盧仝舊有經烹來七碗醉還醒嵩山欲獻打門客倩汝擎來就竹亭」


** 示非幻靜主

「　高峰室裏靜無塵坐聽啼鶯報曉春紫蕨新新穿破土折來便好待佳賓」


** 弔天然上人

「　渠無國土歸何處面目分明也了然不信請看江上月清暉夜夜蘆花前」


** 示玄谷禪人

「　北禪私宰白牛兒縣裏來句要納皮脫下帽簷分外別何曾節外又生支」


** 示慧旨禪人

「　記得盤龍分別時杖頭消息汝曾知如何十載青山外方寸依然未破疑」


** 示石幢禪人

「　雲開一笑入青天不是他家五味禪自此銀河秋月永寒光靄靄淨無邊」


** 示見容禪人

「　午夜挑鐙坐碧紗客身如夢在天涯谿聲忽醒從前事長嘯松門月色斜」


** 示佛照王居士

「　自理絲綸上釣臺青煙白雨集還開谿山笑我三千日未見金鱗破浪來」


** 送熊總戎之黔州

「　鄉關一別幾經春公極人臣我極真欲問真僧真實
理回觀此理在君身」


「　羽輪才得駐東林又聽明朝灞水吟一夜盤桓須盡意莫教前路思偏深」


** 示祥符甘居士

「　談笑天涯也有年碑文白字已重鑴大家攜手松亭上閒看微風動白蓮」


** 示普澤趙善人

「　道在己躬不自知登山涉水卻生疑靈昭有箇平生語百艸分明是祖師」


** 示古維居士書華嚴

「　河沙偈子斗山高總入香園一兔豪字字書來無盡眼到頭未必別塵勞」


** 示李明之居士

「　身經幻夢醒無期漚滅漚生是幾時好把趙州無字看不須別處覓靈犀」


** 示馬坦然居士

「　大道如何卻坦然不須竿木著身邊他家別有清機在漫向蘆灣喚釣船」


** 示彭大器居士

「　斗大茅菴住此中間收樣芋未為窮分明好箇清貧調笑殺山前白髮翁」


** 示李世奇居士

「　三餐鬻飯無他事一架琴書對酉卮悟來即是真消息何必青天又起疑」


** 示王為霖居士

「　艸鞋未入白雲門三十葛陂打痛快忽然識得本來人好罵臥龍涽慘怪」


** 示李時雨居士

「　百尺巖邊夜雨聲圓通面目也分明頂門若是無靈鑒仍是黑風吹殺人」


** 示陶君重居士

「　龜毛拔得幾千尺兔角截來百萬鈞此語相傳人未信不如緘口過殘春」


** 示江文仲居士

「　百事不關心自閒倦來曳杖向沙灣何須一擊頭皮碎別有生機笑破顏」


** 示董國玉居士

「　喝底如能細揣摸曹谿鼻孔也不多從今歸去西湖月夜夜清暉在白波」


** 示潘紹永居士

「　一念消歸露本真根根互用便無塵只恐豪釐空未盡依然性命落波旬」


** 示夏元朗居士

「　酉注葷盤不礙道閒情野況自如如何須更問還家事昆海波心月照初」


** 示陳瑞應居士

「　覓火逢煙未可休燄光須是徹牽牛逃禪必到情忘處海鳥無心得自由」


** 示魏不能居士

「　鞭起鐵牛力未能如何與道得相應老龐鼻孔元無別摸著尖頭似不曾」


** 示夏君錫居士

「　香園潔白沒人住塵土腥羶往往多可惜形山無價寶委在泥沙奈若何」


** 示顏思淵居士

「　三生石共白雲峰一枕蒲團睡正濃卻被茶童初喚醒夕陽已下嶺頭松」


** 示孔宗熙居士

「　曉日含霜露正肥塞鴻敶敶向南飛秋風滿地吹黃葉幾處樵歌隔翠微」


** 示王志明居士

「　春雨霏霏鳥亂啼吾家住在竹林西有人問道如何對一片閒雲散遠谿」


** 示王國章居士

「　相逢豎拂驗來耑多少英雄到此難若要清香香透骨梅花也得幾番寒」


** 示趙佛勇居士

「　萬國風塵艸木悲橫擔一杖到天涯莫云荒服無知己細與君家和舊詩」


** 示楊志勤居士

「　昨夜三更月到囪南泉此語也平常野僧別有過人處一缽青芹分外香」


** 示魯質貞居士

「　一盧柏子平生事半缽糲羹萬慮忘野竹家常已道了任將此語播諸方」


** 示田良遂居士

「　嵩寺蒼涼昆海濱門無俗客室無塵倦來又上蒲團臥閱盡人間四十春」


** 示王佛身居士

「　幾年學佛空諸有衣下明珠識也無今日相逢仝一笑烹茶剝栗且跏趺」


** 示熊道人

「　前峰漠漠散飛霞野徑蕭疏正落花蓽戶一聲閒犬吠世人也得到山家」


** 示王君仁居士

「　勞勞學佛幾多年一卷牛皮也看穿不似道人無一事三竿紅日正堪眠」


** 示王君用居士

「　百艸堂堂涽祖師龐家面目別無為轉身便到忘功用五葉一花香滿支」


** 示馮國祥居士

「　身老無能報國恩蕭然斗室坐黃昏閒無異物消清晝只有陳年杖一根」


** 示何寧宇居士

「　不愛叩嘩不愛靜隨緣自適得深省森羅攝入大圓中一切聖人如鏡景」


** 示王應龍居士

「　晚步平田四野春山家石室靜無塵忽然雲外鐘聲出好向堂前省夢身」


** 示姚佛仁居士

「　千尺桃花滾滾流春風細柳繫孤舟有時釣得金鱗物回首前山月已浮」


** 拓缽歸示楊古玄居士

「　緊俏艸鞋入市來婆婆也自笑余獃家常元不添些子依舊低頭空缽回」


** 示王古宗居士

「　鄰家犬吠啟圓通何事時人耳獨聾更向山中求解會不知日已下谿東」


** 示楊席珍居士

「　白髮持竿坐釣磯蒼山洱水送春暉何時破浪金鱗子一上鉤頭得意歸」


** 示張國柱居士

「　一年一度中秋節惟有今年分外別孤月團團在汝心殷勤教我如何說」


** 示楊聞谷居士

「　多年靜坐覓心王不識心王每自傷野竹室中三頓棒回頭滿地散天香」


** 示劉自北居士

「　石霜已奪裴休笏嵩寺還徵自北心未必古今分兩路看來只是白雲深」


** 示祝天美居士

「　世外高人坐白蓮心如水月盡秋煙不知亦有攢眉客直向深林訪酉仙」


** 示張師徵居士

「　年年谿上弄春暉百鳥啼花隔翠微日出乘舟沿水去月來罷釣旁雲歸」


** 示楊騰龍居士

「　不知嵩少為誰言見說神光雪裏論皮髓分來戊底事低頭下拜可酬恩」

嵩山野竹禪師語錄卷九(終)

嵩山野竹禪師語錄卷十

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 雜偈

** 褱竹元竹眉二子

「　拂衣昆海是春時三楚為家未可知不見衡陽歸雁至空教老眼兩行垂」


** 寄兜率堅長老

「　住院心心要細微減言敬事用恩威若云寬猛俱無濟那得人人盡上機」


** 與昇首座

「　海光昨夜淨西樓山色蒼蒼月一鉤自是漁人知我意釣船繫在蓼華頭」


** 與總戎王居士

「　挾纊當知惠愛深英雄入塞騎駸駸壽亭一去空千載此日浮屠見沛霖」


** 送鼎西堂吳門代省

「　雲山萬里別哀牢南下戕牁放小舠此去姑蘇寧大父趨庭切忌試吹毛」


** 送方伯李護法遷浙中時開聖老人在吳郡便
寄起居(諱本晟)

「　清香夾道海棠紅皁盍行雲向浙東何用衡陽南去雁家書一紙便吳中」


** 送磻谿王居士

「　吾家住在古城西水鳥聲聲叫柳陽回首親朋無信字故人獨有老磻谿」


** 寄胡鳧菴居士(諱欽華時許作嵩山碑)

「　何事書淫惜此光嵩山不放照幽堂曹谿南嶽千年石緣字猶能記寶坊」


** 贈兜率堅長老

「　三尺青蛇開紫電十年得自長松院和韜分付不磷兒歸去臨機看轉便」


** 贈報國海長老

「　文水潭魚極細文孤舟乘月向江濆有時釣得魚兒出好擿絲竿笑晚曛」


** 贈臻監院

「　一塢紅英映艸堂閑師才見便還鄉如今折贈臻監院別是玄都觀裏香」


** 贈總戎線居士(諱維明)

「　嵩雲帶雨潤江皋橫海將軍在不毛令肅嚴更縣夜月南方小醜漫稱豪」


「　神武軍威徼外陳當時出塞車鄰鄰靈山舊識公還記共坐嵩山詠早春」


** 贈總戎祁居士(諱三昇)

「　親擐戈甲塞雲開手握青蛇气噴雷走馬虎谿尋勝蹟雲房無力下床來」


** 贈李廷弼世襲

「　石霜一箇無鑐鎖巧手欲開不得開卻被郎君輕一擊火星迸散滿崔嵬」


** 贈竹水張居士

「　知君愛竹又愛水竹高水淨青山裏或時背手夕陽斜一笑一歌深有旨」


** 答龍光上長老苦雨之作(附上偈)

「　鐵鞭已在山僧手問爾龍蛇何處走如今六合青冥開躍躍依然不出斗」


好把珊瑚鞭在手東椎白日金輪走蒼龍跛𡯛如
驅羊臥看銀河橫北斗。

** 前韻贈堅昇二子

「　逢人垂下黃龍手幾番申縮金毛走神睛雙點真龍
兒破壁天飛戾北斗」


** 再答上長老(附來偈)

「　無耑申出拏雲手嚇得豐隆下地走卻被龍光收拾歸金豪萬道射牛斗」


等閒築著我師手滿紙雲煙隨手走放在奚囊玉
匣中猶餘光怪拂南斗。

** 壽軒翁高檀越

「　簫鼓張筵可壯觀百年此祝复何難籛彭不審家何處為我邀來一醉歡」


** 壽巖若陳太守

「　白榆昨夜支支開散入錦城大府來盡道梁州賢太守千春治此字嬰孩」


** 壽佛髻羅居士

「　鷲峰壽量稱無盡好笑人閒貴百年瑞靄高門初度日銜豪一為寫新篇」


** 壽我侍者(我楚雄人)

「　鹿城城外白雲橫此日阿充旁曉生好看蹋翻紫頂月蒼山雪浪任從烹」


** 次大眾勉學二絕

「　寓內浮名也可刪心原始得接嵩山莫愁塵外無深趣白石青谿好掩關」


「　舊時塵務未能刪瓢笠何須寄此山方寸清來無一事南公也免揭三關」


** 示嵩元禪人

「　衣囊柬束到嵩山雲自無心水自閒只把此閒閒到底不須持缽向人閒」


** 華書記被犬傷

「　拋閒信步入城游砧急家家九月秋忽遇子湖簾外犬親遭一口笑不休」


** 示無用知客

「　雲水紛紛無盡期茶桮談笑切須知恐防大伯咍咍笑又詠枯椿舊處詩」


** 示顯宗禪人

「　蒲團靜對竹囪時花落花開總不知莫把此閒容易得臥龍當日也難期」


** 寄洞庭賀居士

「　少陵去後艸堂灰冷落巴山千載來月照洞庭萬頃碧不知新句為誰裁」


「　高囪研墨寫新詩下筆未能又引疑始信昔人言不誤吟成扭斷數莖髭」


** 寄參仝宏長老

「　虎須捋得才盈把鳳翥龍驤看作家不是嵩高真骨肉如何掌上有靈蛇」


** 寄盛守元居士

「　百劫塵緣剔得脫尋花趁柳也翛然此情便是毗邪意何用他家五味禪」


** 示陳元柏居士

「　金山室裏尋床座四大元無五蘊空玉帶輸來千古外桃花猶自怨春風」


** 示渾樸熊居士

「　蒼蒼庭柏語來真老子不將竟示人若謂談玄終不實不知何地覓芳春」


** 示傅雲景居士

「　本常之理未能知埽地焚香看是誰者裏忽然頭角出青天白日复何疑」


** 示佛祕馮善人

「　未知誰脫复誰縛太末蟲兒吞卻雀此意疑來幾十年猶傳普化空搖鐸」


** 示佛性劉善人

「　從來者事無多語一箇平常心自許黃葉西飛旅雁
南秋風析析吹禾黍」


** 示何宗古居士

「　天曉山前白雨收魚竿又理向谿流誰知自弄鉤頭餌眼看清波不計秋」


** 示杜可美居士

「　禪心濯濯似秋月三十年來力已竭舉似公家知不知若知歸去莫輕忽」


** 示佛真葉道人

「　好箇龐家回向句荊釵脫下走盤珠千年法社無消息且喜今朝汝自符」


** 示王大定居士

「　一曲無絃彈未已仝人聞得便歡忻松門自此堪長嘯秋月浮來可贈君」


** 示宗益王道人

「　紅塵豈是隔清涼祇恐牢牢著戲場報汝常光元具足不須此外別商量」


** 示呂離我居士

「　齋心事佛只須真莫掠虛名笑殺人直與蘇黃仝鼻孔超然韻出劫前春」


** 示殷佛美居士

「　者事吾徒切要知臨機全不著思惟請看信手拈來藥即使膏肓也可醫」


** 示羅佛髻居士

「　烏藤七尺驗雲水盡抱頭皮護痛痕不似君家心更切幾番走馬到龍門」


** 示汪永善居士

「　香匙手裏撥盧煙此是諸方上上禪無那汪君猶未徹徒勞高步向林泉」


** 示袁宗啟居士

「　世尊無說我無聞此語分明舉似君正體堂堂無位
次歸家切忌罵慈雲」


** 示曹一禎居士

「　夜靜殘鐙在艸堂囪前寒景動輕霜道人紙被烘來煖一覺安眠萬事忘」


** 示王東城居士

「　橫擔一竹坐茅廬有客相尋忽下驢借問君家何處是門前五柳是吾居」


** 示陳貴吾居士

「　山家充缽是園蔬歲歲年年食有餘更問住山消息子蒲團夜夜月來初」


** 示李新初居士

「　暑气相催到上方松門艸閣也清涼臥看拒霜華滿樹西風撲落上衣香」


** 示傅玉環居士

「　相逢盡是熱心人未肯休歸閒此身獨有傅君情可愛時時顧我詠陽春」


** 示傅褱吾居士

「　臥龍山下芭蕉石石上莓苔深可尺一片贈君君莫輕有時價重連城璧」


** 示涂成衣

「　看水尋山情自說孃生鼻孔何曾別翦刀遺下響丁東此事分明都漏洩」


** 示王如月居士

「　雪斷夭桃映水紅陽春滿地艸茙茙文殊面目無臧處一任風吹日炙中」


** 示姜如鶚居士

「　無情說法果何長撥著盧頭柏子香自是塵塵聲動地痴人猶自播雌黃」


** 示王一賢居士

「　團團秋月上谿東素景如霜下艸芃好箇瞿曇清淨
眼何妨說與白頭翁」


** 示李乾如居士

「　塵心洗淨可逃禪靜裏煙華別一天若是翻然開醉眼騎驢何用到林泉」


** 示徐居士亨

「　捉下猢猻即便休閉門高枕樂悠悠此時有問如何道拈起茶桮也好酬」


** 示江寂永居士

「　白石巖前煙漠漠閒來石上看松鶴只須騎鶴白雲耑莫向人間嚼糟粕」


** 示羅洪才居士

「　列聖微言理可求囪前艸緣未為優山僧無者閒家具日日高眠接上流」


** 示劉濟舟居士

「　當日張弓二十年三平一見開胸臆敲床自是醒韓公借問濟舟識不識」


** 示宋榮祿居士

「　儒佛何曾是兩般埽除刪述各相關不知別有風流事只在相逢一笑間」


** 與王臣舉居士話舊

「　一別錦江十歲寒家山回首幾摧肝逢君又話鄉中事夜半殘鐙淚眼看」


** 俗士病革因示小偈

「　伏枕床頭苦病身如今易簀欲拋塵要知此去家何處可問蓮花國裏人」


** 示戚道明居士

「　秋霜打動庭梧落驚起高支三兩雀此意明明著見聞如何卻說空無作」


** 示王國柱居士

「　日日囪中禮六時金臺有路預為期總之未了目前
事拓足他方白蕅池」


** 示方任周居士

「　從前謬向經中討此日方知一字無種柳栽花堪自樂不須別處費工夫」


** 示符聖道居士

「　去盡塵緣與野馬何空何有亦何假始知萬象一毛中魔佛相逢正好打」


** 示毛宗明居士

「　青眼高歌白日裏不僧不俗是何宗瞿曇老子也難識薄莫騎牛入亂松」


** 示王淵源居士

「　清心絕欲坐間房便是長生第一方花落花開情自得何山何水不幽香」


** 示杜體賢居士

「　大業心心在聖堯深褱精一老漁樵楊雄去後無消息此日逢君意自銷」


** 示岳良壁居士

「　拄杖顛東拂子忙磚頭瓦塊費商量瞿曇一有拈花事千古虛聲落大唐」


** 示陳語石居士

「　煩惱叢叢是燄光未能勘破苦何長回頭若醒塵緣夢便到如來大寂場」


** 示佛印婆子

「　佛印圓通耳獨云由來堪忍詔聲聞慈航欲盡眾生界無那頑皮志不勤」


** 示佛明婆子

「　道在常情須理會非男女相莫塗糊古人雖說無名字喫飯穿衣豈是無」


** 示佛見婆子

「　宗旨今時豈易扶幾番困頓幾番穌雖然得箇蒲團
地也笑功成萬骨枯」


** 示葉佛顯居士

「　本來底事無名字教我如何安得名昨夜前村深雪裏不知何處笑歌聲」


** 示易佛本居士

「　佛說何曾去一塵閒花野艸自天真須彌腳下滄溟水浸殺魚龍笑殺人」


** 示趙佛住居士

「　本來無住名真住佛子緣何信未能若使虛空開得口說時依舊未相應」


** 示郭足法居士

「　方自方兮圓自圓道人活計此為先咽喉屏卻如何道三箇猢猻夜簸錢」


** 示李賢友居士

「　山風摵摵隕霜露看看高梧秋已莫促織鳴來嬾婦驚道人何不趨歸路」


** 示王國才居士

「　熊耳山前斷臂師一缽傳來是幾時莫謂如今消息盡慈雲菴主也偏宜」


** 示劉宗法居士

「　山僧無法可相傳問著當央痛與拳曠劫無明從此息朝朝莫莫自天然」


** 示范世德居士

「　斬水蒼山兩地秋單車昨日到梁州迎風一掌能相委白月青天各自休」


** 示王國安居士

「　相逢惟說宕渠邊回首身前事枉然何日還鄉尋故老為余問訊李青蓮」


** 示黃玉徵居士

「　九月九日昆陽裏閒看秋園落樣子籬邊醉殺陶淵
明笑倩旁人為扶起」


** 示楊宗文居士

「　雷奔一喝勘來耑卻道明明是此旨更有蒼天兩字冤何曾悟得自家底」


** 送江希賢居士

「　西風昨夜落青梧又見寒砧艸木枯十載梁城驚歲莫明朝回首是東吳」


** 章祥宇居士以扇求偈

「　揮豪欲艸扇頭詩盡力畫來無一字引得鐙籠笑不休為君投筆慚無地」


** 示馬神超居士(紫竹菴托滄江)

「　行盡深谿紫竹菴禪房華木映晴嵐秋來一碧如天鏡應看銀河下空潭」


** 示張一嘯居士

「　日下松支景漸斜香風十里道人家一腔清趣能消受散步長隄送去雅」


** 示王如鼎居士

「　何名清淨何名佛艸木河山人畜物縛作一團置掌中莫教滾滾如波沸」


** 示金之鼐居士

「　萬事經心溺是非一絲不挂也輕微請看聚散白雲景到底何曾有所依」


** 示楊文季居士

「　秋老邊城木葉空太華風雨夜濛濛更殘忽霽昆陽月一片清光落浪中」


** 示張正顏居士

「　寂寂山房月一鉤風迻花景過囪頭幾番欲繪金箋上只恐王維也著羞」


** 觀潘契空居士箑頭詩字口號

「　字玅詩工遠擅場右丞千古筆生香莫云不是前身
事一度思來笑欲狂」


** 寄劉善用居士

「　寄語忘情客可來山中靜極白雲𠂤河梁亦有清秋月好共知音酌茗桮」


** 示李仁吾居士

「　道者無心學漢詩閒情疏散是便宜相逢有問曹谿旨一掌分明贈故知」


** 示舒隰原居士

「　物物何曾別性天祇緣染汙各紛然如今說破雖無異一箇鼻頭沒半邊」


** 示楊裕德居士

「　有心說道道非道無意談心心自心一箇蒲團緘口坐高天白月上幽林」


** 示王居敬居士

「　露溼疏林曉霧吹秋禽啼在桂花支如何此意人皆見不省從前夢幻時」


** 示鄭洪仁居士

「　世事看來如野馬人情不實似潺湲縱然玉帛千廂滿不及道人一日閒」


** 示申宗琳居士

「　烹茶釀酉也如如此是西林高士居亭上問余玄要意青天一嘯落池魚」


** 示宗玩婆子

「　油餈擿去事何如一掌當腮信不虛火裏生蓮香可愛聲名百代播群書」


** 示宗緣刑夫人

「　當年秦國扣禪宗無字徹來笑別峰心事恐人傳不盡親書入道語重重」


** 示載谷鄭婆子

「　道在邇而求諸遠飲得茶來忘卻飯忽照蔆花省舊
顏翻然頓足悔來晚」


** 示曾一諾居士

「　嵩山敢自愛林泉總為雲峰許我眠法社夌徲非不惜如今半是野狐禪」


** 示不及徐婆子

「　一劍揮空及不及此談終不落階級轉身若不解真機方寸何能袪妄習」


** 示于登江婆子

「　散手千巖未是玄銀河撲碎始悄然有人問爾真息遙指蜀山萬點尖」


** 示陳待沽居士

「　吾儕一柄龜毛拂別是人閒無價物白石先生也不知空教居士來相乞」


** 示李宗韜居士

「　塵說剎說熾然說朝朝莫莫何曾輟李君歸去返聞聞識得從前冤可雪」


** 示宗祥劉婆子

「　衲僧盡是老婆兒此語聞之也大奇近日梁城劉鐵磨孃生鼻孔要人知」


** 示張希聲居士

「　臥龍不說聱頭禪有問當空築鐵鞭只教偷心無避處他年免得哭蒼天」


** 示宗希蔡婆子

「　六子生來人未遇如今者箇也須拋嵩山問汝如何道無翼鳥兒起鶴巢」


** 示楊完素居士

「　毗目仙人失卻口嘉州大象向南走驀然撞著桃符神兩腳踢翻白額吼」


** 示江佛道居士

「　春朝細雨下長空北去翩翩萬里鴻借問拖泥何所
事幽谿蹋碎落花紅」


** 示龔安然婆子

「　風雨瀟瀟灑碧空松雲密密送飛鴻道人欲契無生旨且看東園樹樹紅」


** 示尼維量

「　辭親下髮為僧事不務真心也枉然若得一期桶底落翻身便是祖師禪」


** 示尼還轍

「　孤標一榻坐閒房閱盡人閒四十霜回首絲絲如白雪名高蘭若淨天香」


** 示一舟船頭

「　蘆花渡口一孤舟雲衰雨笠自風流有時臥唱華亭曲應是無心仝海鷗」


** 示大堅禪人

「　不是挂冠圖小急都緣學佛價難酬於今欲入慈雲室只是深防棒血流」


** 示似我禪人

「　者箇須眉不是我才離者箇便相左何如拋下了然知斗大茅菴獨自坐」


** 示南嶽德監院

「　話到為僧未是難鼻梁摸著始心安請觀思大當年事三世吞來豈是謾」


** 示會元禪人

「　飄飄一笠漢中來萬里梁城得意回歸去三川尋古佛艸鞋破處罵吾儕」


** 示李靖邦居士

「　雨後煙光淨北斗輕風細細動楊柳看來不是眼中塵無那君心卻自負」


** 薦萬恭人陳氏

「　者箇不生元不生挑鐙未必暗中行從今識得本來
百鳥語松風祇是聲」


** 弔王秉和居士

「　十載昆明手共攜來風去雨每嵩西哭君何事抽身早孤我雲瓢在五谿」


** 弔王長山居士

「　推破名韁利鎖關翻身如月涌千山毗邪有問須親對白石青松解笑顏」



嵩山野竹禪師語錄卷十(終)

嵩山野竹禪師語錄卷十一

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 雜偈

** 示愈書記

「　初日當囪曉色青山滿岫晴光悄然快活松下何必丹丘石旁」


** 示祥監院

「　早夜勤勤不倦金陵老子風規有時摸著鼻孔與汝一根竹篦」


** 示和侍者

「　曠大劫來一物朗然偪塞虛空此即相傳的事原原委委何窮」


** 示敏侍者

「　槲笠艸衣幾載芒鞋竹杖平生如何更問消息別指籬前菊英」


** 示玨侍者

「　不變不遷不改何思何慮何憂庭前百尺松子每向其中臥遊」


** 示學侍者

「　山中學得無為嬾把殘經對月千七百則葛藤何為成佛之訣」


** 示牧之禪人

「　溈山一頭水羖隨處拖犁抴杷莫道無人收管牧之也解倒跨」


** 示近山禪人

「　諧去諧來十載腳跟下事浮沈室中問我宗旨且聽樹頭鳥音」


** 示不仝禪人

「　荊棘林中不住翻身卻到慈雲來時步步思忖何者是吾真聞」


** 示湛涪禪人

「　巾缾缽杖三衣四海五湖任往榮辱自然不干何須別問安養」


** 示悅也禪人

「　欲醒吾家法眼棒頭別有根源若將學解為勝依然三世佛冤」


** 示石雲禪人

「　深山寂寂禪室何事心心未閒不若通身放下自然萬慮俱刪」


** 示指南禪人

「　落日霞生萬壑山靈列幕環屏回頭石上東顧山色朧朧杳冥」


** 示佛旨禪人

「　止說偷身學嬾那知學嬾非間嬾閒兩字無取馮他日上松關」


** 示會一禪人

「　曠劫汪汪愛水今朝一瀝傾乾只諧明月來往一切塵緣不干」


** 示空碧禪人

「　山僧不解談禪亦不與人講究晚來散步長廊不覺依然漏逗」


** 寄白馬講主

「　白馬峰前翻經青蓮華裏悟理高原鑿井之喻舉世何曾惺此」


** 寄古問禪人

「　江頭一片明月白露千珠艸頭借問廣寒何兔擣藥聞之滿臼」


** 示覺一禪人

「　欲識死生覺性瑩然覺一恢恢此理若知真實原非槁木寒灰」


** 示大一禪人

「　月來原自渡口雲去無非峰頭雲月往來不盡時時醒我雙眸」


** 示仲安禪人

「　闍黎發足金陵四海名山過目今日相逢益州挂錫三間茅屋」


** 示不悉禪人

「　為僧獨貴清真莫學勞勞度日動靜常常中規自然大道安逸」


** 示不易禪人

「　不明生死云何須究西來大意只到佛魔兩忘神珠一顆自至」


** 示岫雲禪人

「　色色空空世界瀟瀟灑灑人家且過眼前日子任他說落天花」


** 示三目禪人

「　摩醯三目難鑒衲子相逢若何古人別有方便打鼓且聽笙歌」


** 示明旨禪人

「　欲知明暗之旨曉夜何常兩邊明暗拋來莫管回頭蹋破三玄」


** 示淨月禪人

「　月中桂子垂朵一夜風來送香鼻孔依俙識得開眉便見清光」


** 示尼宗一

「　至道祇須一言自然體露金風且徵何者是道只可返尋己躬」


** 示尼安然

「　三尺竹篦悟得。任他東土西天。慈雲不是多口。祇要女心了然。」


** 示廣國宋夫人持法華

「　禮誦蓮經竟日。言言字字深香。有時念到寶塔。便是儼然法王。」


** 示賀居士宗福

「　為仙為佛高志。衹在當人一決。若是因循日子。依然錯過時節。」


** 示雷居士遠

「　地僻山幽可靜。谿清石怪堪情。看他鳥弄春日。支上一聲兩聲。」


** 示戴居士璞

「　住著山中幾載。日高猶自貪眠。為僧得到如此。何必羡他大賢。」


** 示閻居士禧

「　宿昔閭丘居士。相尋拾得寒山。遺來一片明月。至今猶在林間。」


** 示張居士印

「　西來大意何旨。白日朝來水東。剔起眉毛便是。莫教錯過此中。」


** 示白居士恩

「　山頭錦鯉如雪。海底金烏若雞。今日為君說破。明朝各自東西。」


** 示徐居士太原

「　君家住在何處。身上猶帶落霞。早把機心放下。馮他碓嘴生華。」


「　秤錘蟲蠹久矣。不見不聞隨他。前三後三省得。即是吾家叉牙。」


** 示何居士常

「　迷悟兩塗未判。端居看是何物。分明一段天真。不是
依俙仿佛。」


** 示王居士幻

「　十類眾生是夢。三世如來夢人。山僧為你直道。爾我亦是浮塵。」


** 示楊居士顯

「　野馬如無玉絡。奔狂之性何調。學人棄此繩墨。未免伴奐自憍。」


** 示湯居士昶

「　萬尺寒潭把釣。細鱗無意吞鉤。可憐襏襫漁叟。香餌翛然別投。」


** 示眾

「　今朝白禮諸人。事務不煩問我。有求佛法因緣。但指庭花幾朵。」


「　山僧雖是村翁。領眾何常廢禮。只是尋常鬻飯。不曾別有臧否。」


** 示陳居士萬

「　多年失卻寶所。今日相尋道人。話到無生奧義。何勞拋棄紅塵。」


** 示丁居士輔

「　祇知鑿井高原。不識水源就下。縱是施工百生。何曾有滴如瀉。」


** 示易居士生

「　早晨洗面穿衣。下晚上床脫襪。申手去摸枕頭。不知打著心月。」


** 示龍居士智

「　一艇閒游性海。蘭橈打倒須彌。此是大人竟界。非仝緣木之龜。」


** 示龍居士乾

「　無說無傳聖道。有為有作猿心。一豪不去分別。當下全消古今。」


** 示趙居士本

「　佛心無住為本。道者無為是根。無住無為不二。鐙籠露柱何言。」


** 示王居士朗

「　山門佛殿相對。土地金剛鬥拳。既是旁人不識。隨他明月前川。」


** 坐象巖示昆明諸子

「　象嶺巖前獨坐。朝昏滿目煙雲。回觀隔岸松子。依舊落他見聞。」


「　葉上欲書半偈。枯腸括盡無能。不如石上高臥。此事全超一乘。」


** 示許居士三山

「　推落匡床枕子。驚起檐樹鳴鳩。安南城裏收賊。塞北山前失牛。」


** 示劉居士應文

「　才見提刀出塞。又來撿點家珍。兩重公案無別。可謂全詠法身。」


** 示陳居士宗性

「　道人識甚家風。手裏把箇木勺。驚起甑箄搖眉。鐙籠築破雙腳。」


** 示石居士廷瑾

「　槿籬靄靄雲合。石澗潺潺野水。入路分明不差。幾曾輪轉生死。」


** 示李居士可植

「　松直棘曲之理。鶴白烏玄之言。喚作歸家時節。何常悟得心源。」


** 示許居士云盛

「　誨人不是不切。回頭恐落虛名。偶上東山散步。月明一塢松聲。」


** 示崔居士天壽

「　般若深談四相。法華喻說三車。究來都是閒事。且坐室中喫茶。」


** 示徐居士伯遷

「　月照前峰石色。風吹上澗波聲。誰知見者難識。仍教孤他此情。」


** 示杜居士三元

「　水水山山畫圖。風風雨雨世界。從頭柬點將來。智者如何蒂芥。」


** 示徐居士化淳

「　騎牛覓牛痴矣。上筏舍筏愚甚。一切是非莫存。自然華屋高枕。」


** 示祝居士良傑

「　傑出中山獨步。虎頭燕頷稱奇。指耑亦有明月。返照必然得之。」


** 示徐居士大成

「　大事因緣不別一揮。智劍心寒成仙成佛。多事閒看前峰月團。」


** 示張居士希舜

「　消閒無過山家。萬嶺清風素霞。閒到峰前一曲。樹頭驚起飛雅。」


** 示郭居士成功

「　道學無非方寸。逃禪何用求心。自然應物如鏡。一切魔王敢侵。」


** 示平居士不二

「　喫飯穿衣不二。提缾把碗偏仝。鳥啼花落巖下。悟得從來法空。」


** 示王居士世統

「　七尺軀中性靈。無耑落在風月。今朝落脫些兒。便上蓮華一筏。」


** 示陳居士棟

「　萬木森森巖石。風吹瑟瑟清音。禪房有此幽韻。任他世上浮沈。」


** 示張居士自起

「　一根既得返元六處。自能休伏二十五人。圓通當時名起天篤。」


** 示曹居士成功

「　石鞏一弓廿載。三平方露胸襟。當陽兩扣絃子。聖箭猶傳到今。」


** 示張居士登高

「　碧雞午夜啼寒。金馬日中嚼雪。分明好箇風頭。只是當人不決。」


** 示羅居士守庫

「　當年濟北三玄。今日嵩山一喝。莫謂古今兩塗。總然者點生活。」


** 示張居士天祥

「　瑞像道人不取。道人只貴心光。問余何謂心光。依舊龜毛尺長。」


** 示史居士得功

「　空華陽燄潭月。三箇本來不真。若謂竹僧錯判。何妨緘口殘春。」


** 示薛居士聯

「　帶月連雲艸坐。石頭為枕高情。了然松韻徐響。不勝笙歌幾聲。」


** 示程居士雲鳳

「　相傳大道多載。只是無人承當。所以慈雲一默。管他東土西方。」


** 示張居士朝玉

「　佛殿苔生艸。合然鐙過去。慈尊門前沒箇消息。佛法有誰一論。」


** 示陳居士揀

「　至道惟嫌柬擇。洞然明白何詮。眼光爍破天下。南北東西見前。」


** 示王居士尚勇

「　道人一箇蒲團。四海任他游戲。若問如何是道。倦來放下憨睡。」


** 示王居士應顯

「　青峰陰裏高臥。白水谿邊放船。此是維摩玅著。馮他天下相傳。」


** 示馬居士顯祥

「　者箇渥洼駿骨。有時齧膝千里。非仝款段騰蹋。所以名高野史。」


** 示劉居士文聖

「　井市山林不二。春華秋月相期。嗟乎者段三昧。須是達人乃知。」


** 示曹居士應桀

「　良驥從來貴德。蟾蜍亦重精明。余聞先佛心印。不是虛頭假名。」


** 示王居士良友

「　嵩少安心可師。慈雲勤道良友。莫謂古今不仝。蝦跳何曾出斗。」


** 示趙居士良珮

「　囀囀支頭鳥語。閒閒林下人家。夜來一輪明月。客至兩桮閔茶。」


** 示殷居士自常

「　舉世無人好道。滿堂盡是閒僧。雖然有箇居士。何曾離得愛憎。」


** 示呂居士友才

「　我輩相逢話舊。芝蘭气味相投。落花流水游戲。誰管南州北州。」


** 示金居士成功

「　金剛撝散魔軍。慧日光開暗室。瑞艸靈芽不珍。端然領取真實。」


** 示李居士國珍

「　曲說直說兩路。宗通說通一門。分明隻字無得。便是歸家之言。」


** 示郭居士朝鳳

「　松鶴巢來古樹。鐘聲散入平原。此中即是宗旨。更要阿誰一言。」


** 示張居士弘名

「　心佛眾生名字。泥豬癩狗生涯。明明如何不會。驢鳴犬吠從他。」


** 示張居士計美

「　世人百計生涯。嬾漢只消一事。日日蒲團石上。閒來便是濃睡。」


** 示王居士文柱

「　古鏡生光似雪。自然方良潛蹤。騎牛忽過松嶺。管甚春風淡濃。」


** 示肖居士二卯

「　豎起一條鐵脊。打開半箇疑團。了然當下成佛。何必重重細看。」


** 示湯居士國印

「　先佛一枚海印。一印萬象森羅。誰知落在君手。何妨來往娑婆。」


** 示溫居士泗

「　生死關頭識破。端然成佛多時。坐消昆海明月。踢脫凡情聖知。」


** 示張居士權

「　參禪本自求悟。斷妄何須猒迷。只把吹毛利劍。聖凡情見排擠。」


** 示張居士教

「　菩提煩惱如燄。生死涅槃似漚。若是安心選佛。秋高月上芳洲。」


** 示黃居士宗

「　數日不打口鼓。安閒自在煙村。剛才搖動檀板。笑破諸人面門。」


** 示王居士道

「　利門名路元假。山鳥谿煙可尋。若問道人樂處。翻身又上幽岑。」


** 示金居士豁

「　如玉如冰如水。若華若鳥若晴。道人祇此坐臥。佛來祖來嬾迎。」


** 示楊居士鶴紀

「　少室安心斷臂。兩重公案紛紜。不如言外求之。免墮從前見聞。」


** 示馮居士文魁

「　道骨千生練就。衣珠一日何明。逢煙如可休去。到底逗遛半程。」


** 示保居士佛手

「　小往大來名泰。輕清重濁兩間。見聞不住聲色。是謂佛祖之關。」


** 示楊居士中立

「　密雲密布三千。一雨普沾艸木。喚作如來大慈。亦是指馬為鹿。」


** 示余居士不一

「　勞勞終日持佛。只是恐防錯認。若謂佛居淨邦。目前安得隨順。」


** 示羅居士郁

「　鬱鬱黃花非外。青青翠竹本真。總是當人佛性。何須猒棄芳塵。」


** 示楊居士茂

「　眾生諸佛眼孔。只在喫飯穿衣。直指出來不會。枉然此箇真機。」


** 示耿居士迥

「　祕魔擎叉奇怪。溈山笑裏戈矛。慈雲不是無語。卻有一條棒頭。」


** 示俞居士永

「　秋日蘆華華下。釣魚舟上坐歌。分明一箇船子。元是華亭頭陀。」


** 示熊居士昌

「　殺佛殺祖雲門。奪人奪竟濟北。正好一坑活薶。免得是非兩賊。」


** 示李居士繼

「　學道當如埽地。只須埽到無塵。了然一片乾淨。莫管誰為假真。」


** 示劉居士時

「　室中請益禪學。善惡兩關莫取。父母未生面目。分明祇者言語。」


** 示劉居士齡瑞

「　維摩病中說法。嵩山埽除藥病。拈起拂子便打。少室親行此令。」


** 示雷居士奭

「　大雄峰頂明月。光含萬象森羅。世人祇是懵董。不見目前奈何。」


** 示蔣居士嘉

「　金馬碧雞坊下。太華昆水之間。悟得眼前景物。誰為生死兩關。」


** 示王居士晶

「　趙州一箇繩床。野竹一間艸屋。受用雖則不仝。從教天下相噱。」


** 示舒居士章

「　鼻祖西來直指。虛虛豁豁性天。孃生面目全在。劫火從他洞然。」


** 示楊居士智

「　山上鯉魚破浪。海中塵土坌天。指示當人不信。生生錯過目前。」


** 示孟道人奇

「　奇哉鼻舌身意。三世如來安宅。更問如何是道。趙州有箇庭柏。」


** 示陳道人瑞

「　為人為仙為佛。祇要吾徒志堅。一點明明會得。便知父母生前。」


** 示朱道人惺

「　勤行德業為首。道眼處處圓明。信手摸著鼻孔。元來不自孃生。」


** 示張道人映

「　心佛眾生不二。眾生心佛何殊。會來三無差別。青青翠竹真如。」


** 示毛居士安

「　地盧撥火談道。了沒一言可陳。若問那邊理事。本來無妄無真。」


** 示張居士寅

「　菴外石牛穩睡。火中蓮子飄香。西來大意如此。義气全章法堂。」


** 示沈居士鼇

「　不二門中何物。梅花帳裏真機。堪憐一段消息。落得人前是非。」


** 示熊居士易

「　不種梧桐免鳳。多栽綠竹引賢。道人雖沒文行。卻有祖師別傳。」


** 示聞居士聖

「　無泥內外中閒。豈云聞見非塵。雖然不是真智。了得從前之因。」


** 示張居士實

「　惟此一事真實。本來何有三乘。千頭萬緒歸一。曠劫無明可冰。」


** 示謝居士有

「　一段西來玅機。許多大士難識。今時縱有些兒。究竟何曾得力。」


嵩山野竹禪師語錄卷十一(終)

嵩山野竹禪師語錄卷十二

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 雜偈

** 示克禮禪人

「　谿深勺柄三尺。水靜漁歌一灣。此事無人舉著。隨他狼藉松關。」


** 示擇木禪人

「　佛見也須括去。是以乃可安閒。一身輕似雲葉。始得把茅住山。」


** 示闊安禪人

「　鐘聲曉出千峰。秋雨夜來幾點。打著闍黎面門。可憐猶作空閃。」


** 示等齊禪人

「　竹杖敲開頂盍。眼光映著眉毛。如何者裏難會。卻去尋李問桃。」


** 示豁山禪人

「　一口缽盂放下。半閒茅屋隨緣。清泉爚孰三碗。力倦方床可眠。」


** 示普濟禪人

「　靜住深山幾祀。不曾拓缽梁城。非衣巳自知我。白米朝朝滿盈。」


** 示玉和禪人

「　嵩山華木春煖。古寺雲煙靜深。放下蒲輪且坐。流鶯啼在西林。」


** 示二木禪人

「　頂門有眼須見。艸履無繩莫拋。信意行將過去。山中也好誅茅。」


** 示牧山禪人

「　落日青楓江上。西來幾處漁樵。看他一種佛性。天然與理俱超。」


** 示純白禪人

「　椎殺山前石虎。打翻殿上鐙籠。不知何者為佛。但見日出海東。」


** 示遍谷禪人

「　春鶯啼上煙華。白雨傾來竹樹。打著心頭不知。要人指箇入路。」


** 訪曇華上人不遇題壁而還

「　南來一衲瀟灑。荷葉翦成練衣。我欲相尋菴裏。元來拓缽未歸。」


** 聽琴

「　流水分明指上。高山迻在庭中。轉身一曲悽惋。灑灑柳霧松風。」


** 漁父詞

「　蘆華一繫孤舟。便取白魚換酉。明月灣中自傾。醉來仍臥谿口。」


「　瀟瀟灑灑平生。往往來來洞口。忽遇秦人兩語。回頭星已在罶。」


** 種華

「　金峰卓錫幽居。且種幾行松菊。松韻泠泠襲人。菊華徑徑香屋。」


** 早梅

「　一支鬥雪開來。冷艷微微出朵。只恐佳人妒忌。任他煙霧深鎖。」


** 入山

「　直入千山萬山。管他兩谿三谿。有時大笑巖口。驚起林中竹雞。」


** 題鐙

「　一碗孤鐙殿上。清光與月爭明。小師好好挑撥。莫教
非蛾死生。」


** 題壁

「　飯食經行無別。揮豪壁上圖詩。雖然高士訶罵。識者心必韙之。」


** 山居

「　幽居日日清閒。不管聲名榮辱。山下雕胡一掌。三餐往往豐沃。」


** 示蔣居士武

「　看盡聯峰集翠。峰頭猿鳥幾聲。日莫牛羊下去。松關纖月初明。」


** 示晏居士圯

「　不到石霜奪笏。非從鐵甕輸帶。頓然崛起龐公。一吸西江絕瀨。」


** 示何居士覺

「　當日燒菴伎倆。龐家百艸風度。拈來勘驗龍蛇。便是生機一路。」


** 示許居士貴

「　缽盂不可安柄。竹杖何曾發櫱。放下手中盞兒。未常有物爭奪。」


** 示杜居士喻

「　山翁終日杜門。不是猒煩應對。祇要人人共知。箇事全無向背。」


** 示宋居士皎

「　油油出岫春雲。鬱鬱旁籬野艸。細看者箇生機。不消別去尋討。」


** 示楊居士運

「　下馬虎谿一笑。登樓見月高呼。總是清涼竟界。騎牛恐是文殊。」


** 示石居士鏗

「　當囪幾樹黃梅。臨水數竿綠竹。梅上月來似霜。竹邊
露墜如霂。」


** 示李居士祖

「　無頭無尾一物。能賓能主多般。山僧一味閒坐。梅雨一灣兩灣。」


** 示彭居士節

「　檐前細雨涔涔。山外水雲漠漠。且賞華茶兩鐺。閒來又上樓閣。」


** 示鄧居士靖

「　涼風吹亂芭蕉。細雨潤回荳蔻。便是山中佳趣。不妨高臥清晝。」


** 示陳居士璋

「　瓦礫放光動地。東瓜說短道長。者箇句當不必。大家散步西廊。」


** 示王居士曛

「　王瓜棧上新燕。郁李支頭落英。不是知音莫道。恐他喚作閒情。」


** 示朱道人煦

「　涔涔夜雨黃梅。漠漠水田黑犢。好箇風流不知。依然只是徐六。」


** 示王居士語

「　鳥語啼來漏洩。山華看去無名。見聞若不黏著。十方可以橫行。」


** 示何居士業

「　嵩山高臥雲室。免得勞勞送迎。有問如何是道。子鳺支上三更。」


** 示鄧居士處

「　用修遺蹟苔厚。玄鑒禪房艸深。一段風流可惜。與君且酌東林。」


** 示趙居士莊

「　桼園夢化蝴蜨。李伯晝成馬胎。二子不知妄相。如何
道眼得開。」


** 示楊居士燾

「　仲尼精一無比。老氏嬰兒絕倫。惟我瞿曇獨步。十方總是天真。」


** 示王居士塞

「　問我西來大意。塞鴻昨夜南飛。王君若也難會。更折一支紫薇。」


** 示余道人局

「　仙凡一箇棋局。日月兩枚腐螢。倚檻看華看竹。不知春老山亭。」


** 示陳道人準

「　佛說無心最上。我云有物難群。閒來且蹋松景。未必隨他見聞。」


** 示曹道人冰

「　蠟人幾度如冰。道者何曾有實。放下一棚是非。端然坐致深密。」


** 示景道人經

「　三拜何曾得髓。一言已是遭賊。看來金屑雖貴。眼裏著他不得。」


** 示汪道人湘

「　一滴虛空浸爛。何消滾滾瀟湘。道人笑我無實。我也未曾著忙。」


** 示柳道人竭

「　不貴隋隄萬樹。亦非白蕅深香。若得末山伎倆。管他東土西方。」


** 示段居士戍

「　忽然昨夜秋砧。黃葉西飛滿林。一領鶉衣有在。何消瞥起驚心。」


** 示孫居士武

「　無琢無磨是道。有修有證非真。佛生兩路無別。你道
誰疏誰親。」


** 示喬居士鶴

「　一翮翼翼碧漢。數聲清響前村。往來共我多日。月上待歸閉門。」


** 示汪居士文

「　理學知行合一。浮屠戒等三門。何謂禪宗之學。雪峰覆卻飯盆。」


** 示吳道人凌

「　是道非道勿論。即心即佛無爭。只管掩室閒坐。從他涇渭濁清。」


** 示趙道人甸

「　取得明珠在掌。不須別覓金丹。方知開合隨順。回首光生指耑。」


** 示胡道人默

「　三心開卻人眼。親到龍潭不曾。可惜都盧放過。任他隨處馮陵。」


** 示傅道人說

「　一箇西來印子。如今落在梁中。是誰摸著師紐。我也許他立功。」


** 示鄭道人璉

「　璉也尊為玉器。不如心玉為奇。非男非女之相。分付鐙籠不知。」


** 示吳居士嚴

「　青山一塢春雲。白水千群野鶩。莫將入道之源。落在見聞兩路。」


** 示李道人崇

「　學道貴乎無我。此言入道之原。嵩山不是饒舌。千聖從斯一門。」


** 示李居士季

「　深悲象季澆漓。且旁南山打雀。不是風流衲僧。如何
弄得手腳。」


** 示潭道人祕

「　法印何曾祕密。心光如日當天。婆子若還識得。不須別問三玄。」


** 示李道人章

「　要知龐子回向。拈取龜毛尺長。擿在東洋海裏。回頭百艸生光。」


** 示李居士淙

「　萬派東流入海。千山西向摩天。誰知成佛之訣。此處亦有生緣。」


** 示宋居士軾

「　每見宋儒理學。也曾口口談禪。傳鐙雖有名字。未必心心了然。」


** 示李居士碔

「　你也馬頭截角。我方龜背括毛。笑倒貍奴白羖。何妨椎殺猿夔。」


** 示王居士玭

「　論道先須去妄。方才得近如來。然後拈起椎子。一下兩邊擊開。」


** 示方道人素

「　曰聖曰凡假名。無脩無證光大。只饒萬里長江。不免似條襪帶。」


** 示余居士立

「　說性說心伎倆。奪人奪竟生涯。嵩山一味閒坐。渴到起來鬻茶。」


** 示鄭居士洪

「　生死兩關如何。直下穿衣喫飯。有時唼著舌頭。好箇見成公案。」


** 示陶居士灒

「　五柳先生好飲。如今好飲何妨。應知者點消息。也在
三桮五觴。」


** 示李居士初

「　心心欲學般若。見色聞聲若何。忽然跌落盆子。打碎山廚小鍋。」


** 示王居士沐

「　為君拈起苕帚。此處也須洞然。好箇機關不識。回頭只叫蒼天。」


** 示范道人沅

「　暑往寒來性海。歠茶飲水無生。日用尋常知得。不必問他淨名。」


** 示彭居士佑

「　秋水長天一色。此中便是真如。黃華折得盈把。自在安閒有餘。」


** 示趙道人爾

「　艸塘荷葉錢小。江岸柳梢線長。若問西來大意。不須別處商量。」


** 示劉道人盈

「　𨹁山華山鬥額。菜海昆海談玄。龍女獻珠百顆。夜叉震動三千。」


** 示陳居士沱

「　當日寶峰一喝。耳聾吐舌兩人。千古門風不別。誰是前身後身。」


** 示劉道人能

「　千山日煖樵歌。一水春晴釣艇。便是道人樂處。識來與佛齊等。」


** 示劉居士致

「　者箇如何說得。虛空未必能詮。當日李翱問道。止言月在青天。」


** 示馬道人涯

「　臥龍沒甚生涯。惟有一條落藜。或問至道如何。拈起
當頭便批。」


** 示趙居士泰

「　才然豎起苕帚。人便謂余說禪。只如犢子搖尾。且道是玅是玄。」


** 示王居士晉

「　欲得不傳至道。只須斫斷根朱。軀中一物無取。方識眉山老蘇。」


** 示何居士既

「　不與鐙籠共語。還仝露柱相娛。識得其中玅理。便為了事凡夫。」


** 示祝居士深

「　秋清雲吐明月。水淨光生蚌珠。一段天真不識。請看鷺宿平湖。」


** 示王居士佐

「　靜處坐觀物化。怡然自有真如。粗心不得涯際。五眼未能一窺。」


** 示龔居士基

「　素履安然進道。不知幾度春秋。審君非是機鈍。入路難將力求。」


** 示范居士晞

「　竹裏艸亭僻淨。谿邊石徑幽深。居來始猒塵俗。烹茶獨箇彈琴。」


** 示李居士正

「　埽石高眠白晝。曳笻又向青山。若非世外人物。未必能知此間。」


** 示姚居士贊

「　居山須遠塵俗。談道莫生妄言。此是高人法式。亦為成佛之根。」


** 示謝居士暉

「　過去之言過去。今朝之事今朝。看來無甚關切。且向
嵩山挂瓢。」


** 示劉居士苓

「　因行不妨掉臂。迻松也得茯苓。返身識得家寶。一切煩惱自寧。」


** 示吳居士剛

「　不識金剛玅體。無明窟裏回轉。此番為女敲開。處處身光大顯。」


** 示余居士任

「　春山疊疊青嶂。漁唱聲聲水涯。達者風流洩洩。往來蹋碎煙華。」


** 示聞居士普

「　廣大如天普盍。煇光似日常明。者箇果然會得。何妨坐臥經行。」


** 示溫居士模

「　一毛耑上天地。百艸頭邊祖師。不是其人莫說。恐他笑殺雙眉。」


** 示鄭居士宜

「　好箇見成法句。如何賢者無聞。吾儕不惜脣舌。是非還他莫分。」


** 示李居士依

「　大道本無依倚。真如何用談論。江清月白之夜。一曲高歌石門。」


** 示周居士皓

「　浩浩紅塵有佛。瑩瑩白玉無瑕。道人莫合雙眼。此物何曾正邪。」


** 示盧居士紀

「　何常佛性南北。管甚寤迷兩條。只要單刀入去。從前心垢全消。」


** 示朱居士怙

「　棒下不能領旨。且看拋下油餈。有時摸著巴鼻。始笑
臥龍古錐。」


** 示陳居士航

「　嶽林一箇神通。終日嗤嗤自笑。布袋向人解開。何曾有點玄玅。」


** 示王居士從

「　世尊有箇三昧。石女偏然寶惜。女也不妨眼開。看他是甚蹤跡。」


** 示李居士令

「　欲知衰世津梁。祇是手中拂柄。此處不消佇思。翻然寤得真淨。」


** 示吳居士忍

「　階前石是真機。不別淨名一默。如何更問嵩山。歸去黑山捉賊。」


** 示趙居士鍾

「　梁山天半嵯峨。黑水江心怒吼。少室真機漏洩。木人空裏招手。」


** 示尹居士筠

「　幾樹寒梅厭雪。千竿修竹搖晴。分明好箇歸路。何用雷奔一聲。」


** 示夏居士恁

「　才言入路分明。露柱嗤嗤笑倒。不若支鐺鬻茶。管他天色遲早。」


** 示張居士誥

「　不隨語默流轉。脫去是非兩岐。方寸全無一物。不知月上華支。」


** 示鍾居士坰

「　海上月光炯炯。樹閒華景微微。文殊老子三昧。知得全拋是非。」


** 示關居士雲

「　瀟瀟華雨春岸。漠漠香風艸塘。不是瞿曇面見。空勞
別覓丹方。」


** 示計居士緣

「　道者不隨世緣。蒲團只在山裏。渴來一澗清泉。秋孰滿林樣子。」


** 示張居士琳

「　囪虛月照空床。艸密荒肥石徑。不必蓬壺遠尋。須知此地殊勝。」


** 示王居士𦙆

「　半雨半晴歲月。不山不水人家。閒來石上趺坐。目送林東落雅。」


** 示無垢禪人

「　蹋破萬峰青。飲乾千澗水。若求佛祖心。早須合卻嘴。」


** 示禪學禪人

「　林下何生涯。山前一塢粟。何須持缽行。卻受人榮辱。」


** 示法雨禪人

「　如天一味雨。萬物從茲生。借問生機理。無臭复無聲。」


** 示唯識禪人

「　唯識識何識。唯心心亦空。迅雷下一喝。頓教雙耳聾。」


** 示谿舌禪人

「　禪者意如何。飲湯識冷熱。閒看谿水流。日日弄長舌。」


** 示覺旨禪人

「　宿昔談心法。何曾知目前。可憐肝膽裂。空負百華然。」


** 示不波禪人

「　早晨喫白鬻。到晚饑仍覺。此理复如何。馬頭初生角。」


** 示融旨禪人

「　一條笻竹杖。是處得人嫌。撥著興化了。結冤到驢年。」


** 示輪旨禪人

「　新作出家郎。須明方寸事。揩磨日用中。可到如來地。」


** 示慈航禪人

「　一缽一蒲團。隨緣道自安。魔宮與佛界。是處得盤桓。」


** 送霽禪人還水目

「　送女歸山裏。離亭分手難。殷勤精道業。莫只自顢頇。」


** 示得心禪人

「　得心不得心。得心在方寸。昨夜子規啼。聲聲啼出恨。」


** 示尼善逝

「　臺山大會齋。此語傳千古。分付汝研窮。努力莫茻鹵。」


** 示張居士蘊

「　慈雲昆海上。張子古城裏。味道幾如饑。往來談至理。」


** 示陳居士見

「　從來無法說。教我如何指。明月照菴前。吾心常若此。」


** 示宋居士槿

「　相見不揚眉。舉意便知有。合掌向南辰。面面看北斗。」


** 示蔣居士輪

「　本來無一事。何須更比倫。東峰日已出。華景落平原。」


** 示孫居士文

「　慈雲菴前水。太華頂上雪。祖意已了然。叫我如何說。」


** 示戈居士息

「　寄食江城裏。盤桓艸閣中。問余道中事。日出寺門東。」


** 示郭居士茂

「　塵中人寂寂。一物了然無。如此行將去。何須問老盧。」


** 示孫居士威

「　月到清江明。風來桃浪生。仁者心不動。隨處聽啼鶯。」


** 示唐居士廣嚴

「　佛法無多子。太虛一印定。泥人笑破顏。石女初褱孕。」


** 示徐居士國倫

「　才欲見山僧。紛紛華雨墮。端然不外求。何處立功過。」


** 示胡居士騰所

「　無我我亦無。有心心亦有。兩關齊踢破。杲日當垂柳。」


** 示龔居士巹

「　嵩山一竹篦。勘驗五湖人。打得血流出。方才見本真。」


** 示黃居士昱

「　要論無生旨。須教道眼真。秋中一片月。看看無纖塵。」


** 示郭居士昱

「　良哉觀世音。能超諸生死。故號大慈父。如秋月見水。」


** 示熊居士繼

「　佛本在愚心。亦不離此覺。若明此覺性。誰縛欲誰脫。」


** 示鍾居士慶

「　馬頭截角易。龜背拔毛難。嶺上古明月。徘徊過石磐。」


嵩山野竹禪師語錄卷十二(終)

嵩山野竹禪師語錄卷十三

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 雜偈

** 西山雜偈

「　昆海澂清已潑秋。西山高臥看牽牛。人生無事須行樂。莫待星星白上頭。」


「　牚雲笻竹隨春秀。落澗松聲逐晚來。村村野趣轉幽翠。樹樹群芳向日開。」


「　一局殘棋罷戲場。百年興廢可悲傷。門前欲散華朝雨。且旁谿煙詠夕陽。」


「　蹋蹋莓苔春興奢。呼童敲火鬻新茶。銜豪擬畫庭芳趣。回首青山叫晚雅。」


「　十載曾經采玉蘭。重來烽火半燒殘。青山無恙松風在。且酌清泉鎮日看。」


「　商山嶺下鴨城西。古樹蒼蒼亂鳥啼。白髮閒僧多種竹。寒梢百尺與雲齊。」


「　亂石巖巖倚白雲。霜鐘送曉散榆枌。分明一幅王維畫。可惜和煙落海濆。」


「　世外柴扉旁水涯。高岡華木嚲春支。倚巖夜夜看昆海。惟有清風明月宜。」


「　眺望青天明月珠。團團如玉向山隅。老僧自說兒時住。八十年來在畫圖。」


「　一宿山中便欲仙。山花山鳥也紛然。主人注意能留客。又引峰頭看杜鵑。」


「　芒鞋竹杖宿江村。一夜猿聲響北原。明日欲歸歸未得。又攜瓢笠入雲門。」


「　麥浪翻翻四月中。海棠葉耎石橋東。欲將老眼看三日。無那征蓬巳挂風。」


** 采蕨

「　才􃆣春山放綠蟠。柔疑玉腕淨疑蘭。拓根雖是山中物。曾與夷齊有舊歡。」


** 采薪

「　負斧登山山更幽。一聲寒鳥上支頭。雪華回首迷青嶂。不見江心放鶴洲。」


「　嶺外孤征兩鬢寒。小谿風度雪漫漫。誰知萬壑千崖玉。也作峨嵋一樣看。」


** 采芹

「　自識青泥姓字來。芳香幾度共春醅。莫愁回首雲谿晚。已見東峰月色開。」


** 山居

「　放下詩瓢砌石籬。茅房常與白雲期。廚薌蕨飯從來事。說似膏梁恐未知。」


「　山中樣芋足秋來。日日沙鐺只自煨。飽食閒眠明月下。何須高唱酌金罍。」


** 龍門奉和本師和尚喜雨之作

「　一躍龍湫白雨來。江天萬里看風雷。雖然艸木生機別。各自青青抱潤回。」


** 喜林上人至

「　蹋蹋歌聲澗外來。手攜笻竹打門開。莫愁艸榻為君下。且酌蒙山勝舊醅。」


** 戲書筆華館

「　二月煙華滿苑香。主人醉臥古亭旁。莫云往事夢中夢。今日猶存小洞房。」


** 和雲腹和尚四首(雲嗣象崖珽)

僧玄谷呈雲。公复梁司馬四景韻。余讀之極
愛。神竟絕玅。可謂今日雪竇也。把筆和之雖
不能與雲較得失。聊自警耳。

** 涉谿

「　雨盡新晴照柳隄。綠煙深處亂鶯啼。高人此際能消受。樹樹梨華香滿谿。」


** 心景

「　柳色鶯聲此見聞。如何別處說氤氳。嵩山日日閒無事。倚杖高歌入水雲。」


** 寂定

「　山前雨歇轉新涼。靜入蒲團事事忘。囪外寒雅啼出月。不知何處散天香。」


** 水月

「　秋河清極淨無塵。素景遙遙映白蘋。道者了然方寸裏。此心欲寄與何人。」


** 蟬鳴樹底

「　輕煙裊裊動高支。葉下清音到莫時。幾度欲題韻未就。竹風引雨過簾楣。」


** 漁舟夜泛

「　空潭羕羕弄清河。兩岸蘆華拂細波。回首林皋纖月上。清煇白露墜漁衰。」


** 罌粟

「　朵朵東園一丈開。澆紅潑綠美人來。信知西子非凡種。曾是蓬壺舊結胎。」


** 鬻泉

「　孤身落落向天涯。且鬻清流醉白沙。坐到月明苔石上。蘆笙吹起野人家。」


** 聞雁有感

「　廣陵一夜倍凄清。鴻雁聲中傷客情。仝學少年多不在。如今何計樂嵒耕。」


** 看蓮

「　漠漠清池水荇肥。香風款款襲人衣。玉顏已勝澣紗女。不用吳宮著絳緋。」


** 過萬松山

「　袈裟自媿亂戎常。病骨三年在異鄉。借問蠻煙何日淨。此山終是斷人腸。」


** 野望

「　天目山中響杜鵑。隴雲如絳艸如煙。春風不棄碧嵒。裏故遣梅華十里妍。」


** 閒游

「　艸綠東郊曳杖游。山華滿岫隔林丘。谿谿黃鳥啼春日。回首雲煙在嶺頭。」


** 步友人雪中尋梅韻

「　寒芳昨夜一支開。玉骨冰肌隔水隈。仙種自應能傲雪。秋波何必妒香胎。」


** 過準提菴(菴去長松二里)

「　家在小谿半畝田。每看松鶴避茶煙。閒庭夜夜東峰月。何必廬山種白蓮。」


** 再參荊南開聖老和尚

「　荊南再到逢秋日。三徑幽香看菊英。北望秭歸巫峽外。晚來萬里莫雲平。」


** 遣興

「　挂笠長松已六秋。殘篇未敢入雙眸。故人遙在南丹裏。何日扶笻到虎丘。」


** 自勉

「　莫怨風塵鬢已衰。好將鐵骨傲霜梅。古人不自輕吾道。八十猶擔杖缽來。」


** 長松別靈巖老和尚

「　十載依違古夜郎。秋風曉送桂華香。寒蟬欲去千峰冷。黃葉西蜚引恨長。」


「　詩瓢此日別愚谿。白雨清朝盡柳隄。不識龍山何處是。茅房無恙借幽棲。」


「　岳色青青雨後真。出門長揖別西鄰。山中有分堪高臥。只是深褱白髮人。」


「　孤蹤幾度白雲陳。又見黃華向砌開。才得承歡今又別。安知淚向平生來。」


「　衣缽收來去夜郎。輕身趁鳥又還鄉。蒼苔茅屋深山裏。敢把虛名播四方。」


「　己躍龍門三汲浪。非仝點額落波濤。他年雲外天蜚日。好看風雷撼巨鼇。」


** 次王應龍居士韻

「　三月邊城日气融。白雲來去自西東。晴光幾樹催春鳥。空使繁聲落艸蓬。」


** 閒坐

「　不翦芙煙貼翠茵。青苔石上老閒身。東風日日催黃鳥。坐看山華醉別春。」


「　綠水蒼蒼繫小舠。閒傾白酉复低謠。夕陽才向前谿口。又挂輕帆去石橋。」


** 偕許刺史宋廣文遊龍泉寺

「　隨雲緩步上山樓。洞口迢遙白水流。秋色煙光看不猒。晴霞洗盡一池鷗。」


** 廣陵九日

「　九月秋高落木時。廣陵孤客倍相思。渝州弟妹知何處。未得還鄉一問之。」


** 孤梅笑日

「　玉脂嬝嬝縞衣輕。肯放容華笑晚晴。谿畔己隨春霧煖。誰將凡品汙高名。」


** 江梅映水

「　支支瘦骨向江開。香霧沈沈映日來。護惜春光江水上。冰衫莫遣委莓苔。」


** 訪靈隱和尚

「　雲日當天暑漸催。幽人著屐向莓苔。到門桃李天然別。款款清香風𢍏回。」


*** 法明曉鐘(即金齒八景)

「　白雲深鎖帝王居。玉字人傳是御書。不識龍歸何處去。晚鍾猶自報清虛。」


*** 西山晚翠

「　日莫古城看去雅。武侯祠上夕陽斜。晚風吹得漁樵冷。滿目清光潑翠華。」


*** 龍池夜月

「　女堞參差印水湄。秋波澹澹引新詩。低回池上龍泉寺。獨對寒光有所思。」


*** 芭蕉石洞

「　風雨瀟瀟碎玉聲。空嵒百丈倚山城。石門深鎖荒煙裏。亦有洞簫葉底鳴。」


*** 安樂金井

「　青峰萬點指煙空。觱沸清源出柳東。午夜微波方印月。蠻奴誰遣汲雲中。」


*** 擺井楊柳

「　金絲織翠曲闌旁。弱弱千條舞夕陽。不向隋隄拖雨足。山中空自斷人腸。」


*** 雲嵒石佛

「　山門一望白雲開。石壁流光散佛臺。日莫珠林清磬出。翩翩鸞鶴又蜚回。」


*** 金雞溫泉

「　金齒城東古寺西。碑亭每見昔人題。如今寂寞深山裏。祇聽黃鸝薄莫啼。」


** 李道人給供口占

「　松間入定正當春。一樹寒鴉叫殺人。何處道人來給粟。車聲軋軋起煙塵。」


** 留客

「　小座當軒春日斜。西山歸鶴破煙霞。三間茅屋能留客。汲得靈泉夜鬻茶。」


** 乙未元日奉和開聖老人登石林山用原韻

「　元日晴煙淨。邊春入石林。小谿梅欲亂。前嶺雪還深。松霧侵人骨。山風散瀑音。誰知塵竟外。聞聽亦無心。」


** 晚眺

「　寒煙浮竹樹。秋气向檐生。日落山初暗。菊肥暑漸平。孤峰蜚鳥盡。野澗入雲輕。千里一身外。狂歌茗欲傾。」


** 喜晴柬杜爾侯

「　晴開峰際曉。人坐小囪中。定水浸香案。蜚崖斷雨虹。青煙含瘦柳。白露下微風。已見楓林晚。山山霜葉紅。」


** 薄莫

「　登高岳色冷。野望晚山昏。秋老林光瘦。谿乾雲气溫。煙隨虹雨出。鳥向夕陽翻。故舊音書盡。悲風動石門。」


** 玅應寺

「　白白金沙地。青青玉井蓮。古碑荒鳥篆。廢沼引牛泉。微雨溼松子。茶鐺散竹煙。了然人景外。鐙火接諸天。」


** 褱本師靈和尚

「　一別經三載。音書絕夜郎。昆明秋夜月。湘水播州霜。落木紛紛盡。邊風浸浸涼。自知褱抱拙。何日奉恩光。」


** 仝汪牧鯤夜坐得樓字

「　石壺傾苦茗。竟日坐山樓。雨過苔衣溼。雲生竹戶幽。相逢萬里外。談笑五谿頭。莫問平生事。千峰已莫秋。」


** 和佟太守韓甲喇觀海之作

「　下馬山林晚。蒼芒碧海深。波砰知變化。浪靜識禪心。樹樹寒蟬聒。村村野鳥吟。歸來茗碗在。何以獻高岑。」


** 戲題大我靜主房

「　山深成野況。高日照嵒津。坐見僧寮畫。行探石澗春。一峰天外杳。萬木眼中頻。借問降龍缽。欲收何處鱗。」


** 答友人餽物兼話舊

「　獨坐松囪下。焚香聽鳥鳴。打門何處客。聞語似師兄。曾憶荼󵌸別。今逢玉菊清。贈余方外物。十襲敢云輕。」


** 送友人之昆陽

「　秋淨山光冷。前涂路頗遙。邊雲隨去景。野鳥逐歸橈。纔看釣魚叟。忽過冷水橋。昆陽何處達。落日見漁樵。」


** 秋日坐梵菴上人房

「　石床華木裏。黃葉落西風。萬里音書斷。一身鬼國東。青山插雲際。白露下芳叢。坐到夕陽後。秋香入梵宮。」


** 還山

「　看看谿山晚。前村日已斜。隨雲行澗水。趁鳥入煙霞。古畫仍餘壁。寒梅漸有華。且烹龍窟下。塵外道人家。」


** 寄都統高居士(諱得捷道號佛果)

「　晴日浮滄波。清風吹芰荷。嵒深臧虎豹。村遠隔笙歌。山靜人來少。林疏月上多。何時王事暇。一騎入煙蘿。」


** 秋夕與白雲上人

「　白霧三山起。秋風一院涼。茶煙熏石壁。霜鳥上隄楊。泉落龍嵒下。人經虎洞旁。茅菴竟日好。坐臥只空堂。」


** 送王太守(諱命來)

「　相逢一月閒。談笑滿臺榭。閒去看谿流。倦來歸艸舍。離情生昨日。論道只今夜。前路須善為。陰晴莫自詫。」


** 答扶相國(諱絅)

「　月浮不出戶。況复到人間。囪下南華孰。階前苔石斑。微風聞鳥語。亂響落潺湲。自是塵沙業。一生即可刪。」


** 與天龍陳居士

陳公西蜀名家。疆場俠士。雖羇身戎塞。心在
空宗。歲辛丑。余遷五福。公再往盤桓。因就果
園刱室為游。宴地鄉里。胡公額曰。緣野軒乃
約仝志閉室轟飲。是日獨余惺惺。遂賦一章。

「　青林開一室。白石映新晴。樹密禽常宿。潭深水至清。萬竿階下靜。五斗座中傾。余獨惺惺者。天池聊以烹。」


** 竹林寺

「　一到無塵地。白雲在五峰。蘿上新秋月。山中舊日鐘。錫閒曾解虎。缽淨可降龍。飯罷無餘事。散步自扶笻。」


** 擬寒山詩(用麗江世守虛白木公雲薖集韻二十首)

「　黃金如可成。白璧賤武夫。真覺陶幻妄。大道貴清虛。世界蝸角耑。乾坤著小壺。火風銷歇盡。浮漚若潰疽。」


「　但圖名與利。早是利心人。況复梯榮業。鹿鹿走夢身。何日去煩熱。優游樂天真。悲愍甚悲愍。不得脫囂塵。」


「　自省身世事。何物與我親。髮膚非己有。妻子屬他人。一入冥塗閒。業風吹識神。不如休歇去。免此淫怒瞋。」


「　未能空五蘊。躁妄名為濁。逐塵自迷源。隨真賊可捉。寒潭月皎潔。空華何勞斲。慧日本常光。如何不自覺。」


「　鼻祖未西來。箇箇丈夫漢。直逗到今日。如麻似粟亂。空勞逞嬌姿。安知有長歎。烏乎女如此。驢年登彼岸。」


「　此身離襁褓。漸漸形姝好。渾渾若蜉蝣。凄然便衰老。人生天地閒。一息難再保。經紀眼前華。不如修行早。」


「　看看如逆旅。光陰真過客。無生半箇無。趨利常千百。未雪妻兒冤。又酬牛馬役。奔波尚未寧。早被閻羅責。」


「　耽色拖紅裙。欲食美酉葷。蛾眉充後掖。金珠足千斤。一朝臨死期。方悔不鑒殷。拘拘去冥路。回首誰從君。」


「　貨財不為家。世珍非我有。獨有兩箇字。拙愚常抱守。服食莫多貪。無憂無過咎。千鍾何足娛。寸地福還厚。」


「　我有一奇物。如空谷傳響。六用或來需。應之豪不爽。德常被天人。重重若梵網。乘此大悲心。可以化諸枉。」


「　山中何所有。清谿與白雲。或值漁樵語。或從麋鹿群。青冥發澹靄。迻坐對斜曛。客至隨豐儉。柏子香得焚。」


「　道人衡門下。棲遲方契真。衣破翦荷葉。理窮惟谷神。守智休離德。為物先體仁。勤勤教初學。勿自憍主賓。」


「　夢裏作國王。覺來何曾履。浮生三萬場。終是癡愚子。富貴不牢固。聰明安用此。伯夷與叔齊。今古無多已。」


「　日日看谿流。敖遊古松下。談心佛日明。講究尊王化。風打艸蓬蜚。仙人時獨駕。頫仰天地閒。大道誰酬價。」


「　世事多紛云。吾心寂頗玅。林泉常澹泊。免得天人笑。
不赴王城齋。安趨公侯召。清谿無秋冬。一竿惟自釣。」


「　聖教有確論。權實兩為門。三賢眼上翳。吾心樂秋原。少室單傳旨。玅道奚用言。奇哉复奇哉。歸來早閉閽。」


「　鶤鵬背千里。錦鱗汙池游。逐本須棄末。煩性一旦休。是物皆有適。齊之早不侔。無笑莊生陋。明明是贅疣。」


「　雪鶴白自白。墨煤黔自黔。黃檗何為苦。甘艸元非甜。覺性恒如是。初月露纖纖。勞生無把著。不及益當謙。」


「　酉色神之鑿。貨財命之斧。華羅喪人明。功名實心蠱。惟有越格士。無憂常無苦。往來天地先。遊戲任州府。」


「　我擬寒山詩。本從雲薖集。三复義自殊。俗士尚能及。煙雲灑太清。筆墨蜚華汁。大事雖未能。西江欲盡吸。」


** 贈米太守(諱璁曾參萬峰明和尚)

「　自謂曹谿客。复從白兔來。禪深棒下旨。機玅地中雷。長嘯三祇劫。尤嫌八斗才。梁山如有約。莫道不重回。」


** 答杜長史(諱元英)

「　若欲覓安心。覓心不可得。春來萬物青。月晦一宵黑。動靜觀無因。後先求有則。堂堂大道宗。君道何通塞。」


** 送別劉順州

「　星軺五馬使。行色碧雞初。手綰銅章臭。旂開日气餘。邊春華擁署。夾道雨隨車。若到順州後。還須寄一書。」


** 仙月盧兵憲夜坐嵩山

「　中夜坐嵩山。秋光清四野。重徵五蘊床。不及白蓮社。諸郡仰金湯。一竿牚大廈。銜桮夜茗孰。默默情堪瀉。」


** 仝岳峙如賀大來月夜登樓用前韻

「　乘興夜登樓。推囪遙望野。清光在石林。玉露滴茅社。鬻月問流泉。工詩頻步廈。山童滌瓦區。苦茗為君瀉。」


** 秋日答劉文季內翰

「　相逢古道在。高論亦何奇。悅老相徵詰。張公啟笑眉。更殘翻溺器。曉後說家私。自是雲山衲。清閒可得披。」


** 示實參居士

「　忽見西流火。還聞北陸風。嚴霜沾老樹。皓月起長空。不欲露全體。翛然明正中。來時卻無口。今古憶何窮。」


** 雪日書示大眾

「　群陰剝盡日。瑞雪滿崔嵬。無著王恭服。好傾黨氏桮。充廚愁翦蔬。占韻喜從梅。更有過人處。寒盧撥死灰。」


** 七夕旅次二首

「　七月方流火。江楓已半紅。晚霞親橘柚。殘暑卻梧桐。河上鵲橋起。天邊雲路通。如何身似葉。猶滯在梁中。日下西峰際。晴光向晚開。人間乞巧候。天上合歡哀。對月輕搖珮。依雲漫酌桮。可憐此一夜。淚向平生來。」


** 送甸舒和尚居五華

「　涂飾光先德。磨磚砌五華。金沙清淨界。鐘聲梵王家。瓦合迷蒼鼠。亭斜栖白雅。佛鐙從此續。爍破嶺頭霞。」


** 示昇首座

「　春日生峰際。煙華起洞邊。風回香自遠。艸耎色還妍。綠入松雲度。白迻野鶴遷。相依烹樣芋。飽食亦堪眠。」


** 送裕之張檀越齎奏京師

「　新秋暑未退。萬里北平行。馳驛尊王事。揮鞭入帝京。征涂須保愛。到處看逢迎。馬首歸何日。山茶欲待烹。」


** 山居

「　山靜從無俗客尋。閒華野徑自低吟。春來鋤藥防牙損。秋後收禾畏鼠侵。月到清流常獨坐。雲封古石每多陰。蒲團一定三更冷。榻下惟聞促織音。」


** 高藍山元日登眺

「　空山欲上履冰苔。已見晴煇旁柳開。度澗吟行浮野色。倚嵒小座韻新梅。百年心事從人欲。一塢春光向岫來。最是今朝興自別。衣常帶得谷雲回。」


** 寧國寺(寺在迷渡)

「　桃華滿樹映春開。紅景含香逐水回。綠艸芬芳天正暖。白雲明滅日初來。瘴深迷渡情堪泣。碑臥荒村事
可哀。松寺未殘僧已老。何時鐘聲出莓苔。」


** 次宋廣文寄上許刺史之作用來韻

「　昨夜蜚鴻到白雲。山山泉石起氤氳。新新墨跡還含潤。戛戛金聲未可群。世上如君誰夢筆。黔中惟我稿先焚。從今莫寄蒲團客。五老峰前實媿君。」


** 太極樓分韻得秋字

「　樓觀菜海碧波流。又見西風送晚秋。幾點斷雲穿石谷。一群歸雁落沙洲。閒敲玉磬僧房淨。時看楞伽利路休。吟罷又隨庭鶴去。橋頭坐看采蔆舟。」


** 除夕

「　萬事傷悲今日驅。百年歡笑每須臾。名心澹盡如桮水。利路無關只瓦盧。自著松柴烹玉雪。誰將柏酉酌冰壺。雲房且過眼前日。莫管人家換舊符。」


** 偶成與竹眉竹元不磷諸徒

「　戶外昆明積水深。漁歌薄莫響蘆林。扁舟欲泛澂江月。夕雨將收擣練砧。老病相催潘岳鬢。兒孫須學古人心。熱腸未盡楊華盡。萬里春歸亂鳥吟。」


** 卜居金華山

「　小築新居祇樹中。盧峰裊裊紫煙空。雲來雲去隨深澗。華落華開逐曉風。翠黛有時生莫嶺。西山無日不垂虹。林香又是清明節。倚杖階前看去鴻。」


** 南峰寺

「　曳杖重來舊竹房。疏鐘猶聽出山岡。千章古木排雙徑。一畝新荷綻晚香。洞口閒雲流石壁。樓頭白月映池塘。上方自是清涼竟。幾度游人洗熱腸。」


** 室中聞野哭

「　雲松百畝景蒼蒼。忽聽哀聲人斷腸。不為無家深墮淚。多因催賦苦悲傷。鬻雞雨過莓苔滑。典室翁艸色荒。日莫更愁鈞帖至。悽風吹殺舊隄楊。」


** 綠野軒

「　一到雲中見古初。塵氛何敢入幽居。高眠自斷天涯夢。病骨難刪舊日書。對柳閒看春欲老。向山遠望鳥蜚徐。今朝莫遣夕陽早。石上谿翁正釣魚。」


** 仝刺史于公坐綠野軒

「　聲聲黃鳥響柴荊。遙望雲山物色清。白白梨華開谷口。青青松子弄春明。愛君詞賦人難敵。媿我袈裟事未精。茶孰室中須暢飲。雪絲莫待滿頭生。」


** 龍泉寺

「　九曲清流羕碧渦。迢遙一徑入煙蘿。風回綠水迻秋月。雨斷青天朗玉河。琪樹華開香上界慈雲景潤溼輕羅。明朝還有前涂恨。不識沾巾思若何。」


** 送內翰劉文季歸里用來韻

「　自投書劍學深臧。每見秋高憶故鄉。千里峨嵋無限恨。十年昆海不勝忙。人歸故國愁荒塞。夢到天涯淚染常。此去蠶叢莫久住。兔園寂寞思梁王。」


** 喜李方伯再過賞桃

「　華木幾番雨雪催。清香始見逐風來。在培已得隨春日。點叕深叨作賦才。暢飲何須邀美妓。尋芳不用折新梅。只因民膜關心苦。嵩寺難教十日回。」


** 和福海靈老人輓淮仙先生原韻

「　雪照湖沙一片明。江春又旁白雲生。祝融有日開青嶂。華屋無琴對紫荊。漢水西來城郭冷。蛇山東向薜蘿晴。陰陰松柏千峰裏。只與漁樵舊有盟。」


** 示蒼石禪人

「　千峰𠂤裏好刈茅。縛箇閒房十尺高。自放豪吟消岑寂。可將清磬擊雲皋。是非不問纔方淨。歌笑何須喜酌醪。漫道煙霞非我隱。如今四海盡風濤。」


** 親王省耕南郭便泛近華洲上宴賞夫渠

「　王家南郭說田疇。萬井瘡痍已可瘳。浪夾旌旂蛟送雨。弓開明月箭翻鶖。聯檣戀賞夫渠勝。載酉稱觴荇
菜柔。不數梁園詞賦美。棠陰有曲詠千秋。」


** 小壺橋獲拙鳩集步蜚華入研池韻

「　輕舠一繫讀新詩。字秀如何不費思。敲石聲聲翻峽水。落英點點入香池。階前老檜方消雪。橋下脩鱗欲躍時。好著奚囊歸寺去。江湖有意報相知。」


** 和張太守游華亭寺見寄

「　燕公詞賦舊知名。宇內新聲未可爭。南徼惠行憐赤子。東山臥起為蒼生。僊僊旌旆華亭日。隱隱笙歌孟獲城。玄鑑遺蹤千古在。白雲倚檻看嵒耕。」

嵩山野竹禪師語錄卷十三(終)

嵩山野竹禪師語錄卷十四

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

* 雜著

** 贈高藍隱者

「　竹雞聲滑滑。隱者深林裏。曉色照谿西。秋風來萬里。」


** 過紫谿菴

「　夏日人易倦。閒行過紫谿。竹門山靄合。坐聽鷓鴣啼。」


** 金華散步見海棠盛開。余摘其尤者兩支。插於
鬢。大眾見而笑之。因口占以示

「　室中人岑寂。偶步到華叢。一支才插鬢。語笑對春風。」


** 褱鞏昌府綵繪二居士

「　登樓褱白公。遙望秋雲疾。處處漁樵歸。石門正落日。」


** 詠梅

「　寒香初破雪。高潔隔幽谿。堪笑余兼爾。終當巖壑棲。」


** 示申居士受

「　松寒月欲高。隔塢聞荷香。不識誰家笛。清音細柳旁。」


** 示梅居士鶴

「　鶴閒松子青。馬亦有追風。鄰翁谿水上。日莫釣魚終。」


** 示曹居士濟

「　求佛先求心。蓮華掌上開。香風吹不盡。白豪吞日來。」


** 示楊居士謝

「　聞道不須遲。來朝雪滿頭。忽然骨肉別。如日輕霜休。」


** 示周居士昭

「　南山松柏裏。亦有白頭翁。昨日過山來。對我理絲桐。」


** 壽張居士存之

「　嵩山磨古今。白月照無終。圖畫箑頭上。煙雲生不窮。」


** 复李居士相如(附來偈)

「　聽聽打更鐘。一下复五下。才曉又夕陽。依舊是昨夜。」


一更一聲鐘。五更鐘五下。寅卯已天明。子丑是昨
夜。

** 示王居士令

「　松囪開澗水。高坐待明月。西北涼風生。翏翏吹白髮。」


** 示江居士汲

「　江聲夜靜遠。微波生枕上。鄰雞寒欲啼。鼯鼠自來往。」


** 示雷居士嵒

「　琴在白雲室。孤音逐水流。彈罷焚香坐。松風猶未休。」


** 示欒居士盍

「　楊柳垂殘月。寒雅醒欲啼。不知何處客。已度板橋西。」


** 示伍居士芔

「　一衣三十年。高臥白雲岡。如何開卻眼。只見別人忙。」


** 山中四威儀

「　山中行。谿谿野雲平。古樹生苔蘚。寒猿三兩聲。」


「　山中住。閒看前峰霧。茅屋倚雲隈。好鳥自來去。」


「　山中坐。何須理清課。日用自閒閒。誰管立功過。」


「　山中臥。一枕蒲團破。忽然惺覺來。峰頭日已墮。」


** 示劉居士嚴

「　道原不在規矩。學又豈關子書。只要心空若月。看華隨柳幽居。」


** 贈佛果高居士

「　佛果佛果如蓮出火。開口見肝內不著我。祖債佛冤一杖擔荷。師子遊行野干自墮。事事見成行行回互。分付宗元一切莫附。祖代源流從此屬付。」


** 贈傅居士懷吾

「　山生奇石水含秋碧。鳥倦飛而知還。雲無心而出入。煙光靄靄谿色羃羃。中有一士鄰我咫尺。日來亭上問我佛理。一劍破頂門。渾身血滴滴。忽然申此手。拍碎昆侖脊。」


** 示章居士祥宇

「　死生齊一凡聖仝廛。揮之即碎團之即圓。清光滿匊明鏡當軒。一條白練一念萬年。是賓是主有實有權。如斯領悟故曰單傳。且道傳箇甚麼。咄。伶俐漢休熱瞞。南海波斯騎石虎。森森拔出珊瑚鞭。」


** 示造周熊總戎

「　逃禪須子細。不可墮無記。喫飯與穿衣。咳唾與掉臂。處處契真機。物物明祖意。又須格外觀。莫信人巧譽。一念如萬年。千差當一致。古之學道流。依之超十地。若不如是行。徒勞立此志。我雖不識丁。敢言說非義。情忘體自殊。意絕理自備。應用在臨時。斯道為第一。」


** 示不昧禪人

「　者一物那一物。因不該果不屬。心常明意常足。不斷貪不求福。昭昭然能照燭。未生前是何物。」


** 示汝明磨頭

「　磨推女。女推磨。汝明汝明。識者箇莫滯塗。路中只須家裏坐。女來執吾役。吾故與女說。󳌤要論玄機。玄機終非得。無修無悟人。直此是法則。」


** 示李居士維谷

「　在家出家理無差別。一念回光萬機頓歇。本既無生何者受滅。萬年一念獨超方便。佛說非真我本無見。曰男曰女乃貴乃賤。一念萬年頓在目前。先天勿用何假後天。前後際斷其道玄玄。玄玄之玅不涉眹兆。推倒空王歸來大笑。」


** 示周居士清

「　坐如山行如兕。大丈夫本乎此。三千年前老釋迦。說有談空剖真理。非心非佛在彼在此。中天月正圓。素景落潭水。」


** 總戎熊居士祈禪銘

「　禪須實究道須實落。日用之閒灑灑脫脫。踢倒淨缾豎起麈拂。索我禪銘乃為是說。畢竟如何長天一鶚。」


** 示阮居士坤

「　幾向黃華叱吒。又來白社縱橫。著著玄關莫測。威風凜凜江城。」


** 示王居士佛身

「　以身持經。以經束身。夫身與經誰疏誰親。二如不取何妨持經。呵呵。也是平地掘坑。」


** 示黎居士亨

「　宗亨居士入佛叢林。歸無上道了悟佛心。中邊不涉亦不閒吟。雖然到此田地。猶是聽人餘音。」


** 示劉居士文進

「　驀直相逢道不識。廓然無聖語何欺。如今為女重說破。鳥道歸來早已遲。是甚麼。貓兒尾上繫研椎。」


** 示韓居士世

「　如何是佛。糞𠂤土塹。衲僧罔措。龍天稱歎。力士骨毛寒。波旬心膽顫。」


** 示黃居士旭

「　海印三昧。觸目菩提。毛含巨海。螾吞象犀。修竹囪前萬竿。山僧只管高棲。」


** 示薛居士遠

「　天上無彌勒。地下無彌勒。去問拄杖子。向空畫一畫。良久云總沒交涉。」


** 示王居士海

「　昆侖申足蹋倒海嶽。抹過丹穴吞卻鸑鷟。露柱笑鐙籠此理也端確。」


** 示楊居士奇

「　梵夾五千餘。字字疏摩訶。中閒一字真。著意便蹉跎。呵呵會得奈我何。不會奈爾何。」


** 示陳居士雲

「　雲從龍風從虎。五眼六通各自睹。祕魔叉禾山鼓。五五還歸二十五。」


** 示宋居士易知

「　知者見之知。仁者見之仁。易之易之誰與鄰。縱然跳出者箇。猶是眼中之塵。」


** 示任居士古嵋

「　黃檗自苦石密自甘。甘苦不著各自歸菴。若了此中旨何勞五十三。」


** 示貝居士鳳

「　喫茶者茶飲酉者酉。上天鷹飛下地兔走。吾與女复何有。猴愁摟頭狗走抖口。」


** 示王居士融

「　雅不涅而黔。鶴不浴而白。火盧浪滔天。梵本難為譯。木人天外高歌。石女谿邊繡刺。」


** 示趙居士珠

「　如珠走盤似水就下。一往觀來何假何借。珠兮珠兮奈爾何明朝有意重來麼。」


** 示李居士玉

「　左也得右也得。虛空何面烏。本自黑鴛鴦。枕上夢回時。且道起來何消息。」


** 示楊居士冀

「　馬能蹄牛可角。雨下枯回魚行水濁物我仝根佛生。不悖是謂春溫之華秋涼之月。」


** 示周居士目

「　我生天地天地我子。面目依然阿誰動止。風吹江海波紋起。」


** 示陳居士景

「　禪非禪道非道。直下了之無不到。百尺竿頭進步人。坐卻白雲終不玅。」


** 示白居士道

「　不入虎穴不得虎子。以喻道人學佛之理。但能勤精進。自然得道耳。」


** 示曾居士一

「　天得一地得一。衲僧有甚閒巴鼻。竹老眉毛任女看。錯會依然何處覓。」


** 示李居士燿

「　我心不可得。問之無可說。拋卻鏡華忘卻水月莫叫屈。明朝依舊日東出。」


** 示金居士緯

「　大道如何。經天緯地。萬象森羅。清光不昧。左右逢原。切忌眼覷。」


** 示徐居士玉

「　前三後三布袋之閒。若也不會綠水青山。寒山逢拾得攜手笑破顏。」


** 示陳居士薊

「　有家無家二俱不立。路上人披衰。田中人頂笠。疑殺瓠子東瓜。笑倒石頭瓦礫。」


** 示楊居士轍

「　父母未生女是阿誰。父母生後何悟何迷。咄。撞著白額大蟲須打殺。莫待貓兒狗子疑。」


** 示曾居士學

「　道無言說曾子一唯。門人詰之忠恕而已。若是衲僧未敢相許。」


** 示周居士維新

「　聖不得名几不得狀。掌碎虛空何名實相。住住。聽吾言。莫要喫人棒。」


** 示李居士惟

「　洞山有麻曹山有酉。趙州喫茶子湖看狗。慈雲無說拈匙弄帚。有問西來意拾起驀打口。」


** 示唐居士本

「　道不屬知不屬不知。及乎有知何異無知。認取孃生舊面皮。勿待霜月落前谿。」


** 示脫塵飯頭

「　炊脫粟供頭陀。雪峰覆卻盆南泉打破鍋。飯裏有蟲有砂麼。」


** 示羅居士欽

「　不是心佛不是物。明明指人也叫屈。南泉蘆菔頭。不是相仿佛。翠竹青青黃華鬱鬱。切不可認作佛。」


** 示譚道人谷

「　山深臧雲水清。含物喚作吾心。孤負先佛。者裏只須分明。免得後時叫屈。」


** 示葛居士樵

「　對一說倒一說。深恨睦州拶折腳。忽然識得者些兒。好把葛藤盡拋卻。盡拋卻。開眼也著合眼也著。」


** 示張居士注

「　如人飲水冷熱自知。此是直說不必生疑。豎起拂云看取令行時。」


** 示張居士貞

「　真實說無閒歇。虛空咬爛須彌舌。天下覓醫人。驢年覓不得。」


** 示李居士止

「　止止不須說。此意人難知。竹篦打三十。依舊卻生疑。呵呵此事不須疑。」


** 示葉居士饒

「　此眾無支葉。惟有諸真實。筠袁虔吉頭上插筆。此意如何舉心即失。」


** 示左居士立

「　千朱柏萬章松。閒觀春綠綠重重如來面孔何常別。好向峰頭識此容。」


** 示陳居士釋

「　功德天黑暗女。有知主人俱不取。綠竹黃華別樣春。曹谿衣缽何須數。」


** 示吳居士述

「　日出作日入息。鋤柄舉來人不識。卻向他家覓指歸。焉知費盡心頭力。」


** 示李居士和

「　雪峰毬石霜鎖。俱胝一指雲門話墮。長松五石更新鮮。將心解會卻不可。」


** 示周居士宣

「　一句明三句透。不必重重求講究。呼奴喚婢識家風。何曾一事落人後。」


** 示楊居士益

「　知之眾玅門。知之眾禍門。忽然知字都忘卻。水送扁舟過別村。」


** 示梁居士震

「　半壁關中百二名楊六詔江山。駸駸良驥嘶月。又向松門學閒。」


** 薦劉道人

「　生以不生生。死以不死死。死生如轉圜。佛性何終始。只恐不自知。去來終不已。勞勞三界中。苦樂如拘豕。幸爾遇梁城。聽吾說深旨。雖未大休歇。頗亦識知止。此日复何言。言之不相似。撲破無明敢。何物可為累。」


讀升菴外集。載佛經有云樂行不如苦住。富客
不如貧主。又見洞山語錄。破鏡不重照。落華
不上支。絕似唐人樂府。因書其後。

「　星泥兩未形。是中何為主。苦樂既累吾。安知眾父父。鏡破照非無。華隕香還吐。寄言詞人知。至道切須取。」


** 書石刻金剛經後

劉公維巡撫雲南時。刻金剛於石。使士民傳誦。意在
俾南人知有佛。公去袁公懋功來下車之初。知劉舊
有石刻金剛。即使人求之。人以殘闕進。公歎曰。時日
未遠。損蠹乃爾。命工補全印出。复裝潢之。遍送仝事。
烏乎。故君子莫大與人為善。則二公以之歲某月日
額駙衛公得一本以示余。且謂余曰。二公之好佛不
在楊李下。師不一言發明之。無乃忘人功乎。余唯唯。
遂成一頌。
「　鏡水無心能鑒物。金剛有種豈微功。太虛仝壽傳難盡。高閣經聲落曉風。」


** 喜雨

「　支上有鳴鳩。梁上有栖燕。蜚時各自蜚。雨下雙不見。山囪苦炎熱。忽然涼生殿。遙天青冥開。江色淨如練。」


** 從軍行

「　余生胡不辰。才壯驅入塞。爺孃苦號啼。別時肝腦碎。王事未有程。此心焉可背。磨刀隴上水。憯雲忽生代。明日鬥旂旛。天地為之晦。」


** 毗盧閣告成詩以謝兩序

「　嵩山古瓦薶蘚荒。煙流水去千秋涼。庭樹蒼蒼鶴栖老。囪外雲深白日長。北來老僧手有力。芟艸除礫洗宮牆。未還舊觀此僧去。余來四載猶暴霜。鱗瓦蜚碧星日礙。嘲風似磨閶闔旁。水藻丹黍妒華木。青黑烏雀正蹌蹌。鍾鼓逢逢傳萬壑。高風欲下落天香。畫棟雕甍何人力。夙興夜寐眾劻勷。我烹白泉先春艸。更燒龍麝排高堂。白黑三百咸歌舞。歌斯哭斯曆永昌。」


** 峨嵋山月歌

「　峨嵋山高入青天。白月蜚來半山前。月照空山夜如雪。山搖空月艸如煙。老僧禿髮騎雲出。眉豪垂銀深拂肩。此時顧我似有說。回首看月心不然。峨嵋山高高入青天。山月莫逆歌以永年。」


** 和于公薄斂歌

「　南海珠還雲州守。高呼青天民父母。啼饑號寒獨關心。一歲兩歲饒歌酉。于公于公真賢牧。賣劍使人盡買犢。我歌未終惠風生。徐徐出自龔黃屋。虎走蝗蜚又收䅘。村村童叟歌莫來。只恐君王不借寇。詔下奪
我將相才。」


* 佛事

固山何公請為元旦初貞喇嘛入龕。秋風吹斷北山
霞。此日松杉叫白雅。報道故人兜率去。香雲靄靄落
平沙。恭惟喇嘛禪師。塞北柱石秦西名緇宗戒定於
中年刱伽藍。於晚歲心空及第。語默絕離微道振中
華才名稱善慧正宜開導何期潛煇。正恁麼時如何
是他受用一句。莫道從今無覓處。金光龕裏應跏趺。
下火舉火苣云。無手行拳。拳畢竟滅。執相說法。法畢
竟邪。如今喇嘛禪師既恁麼來又恁麼去。畢竟絕去
來相。三處恁麼畢竟如何是助伊火光三昧底句。擿
火苣云。攃手歸家人自在。紅盧放出白豪來。

乳峰院主起骨。古者道向紅盧裏段過來底。雖未精
細然亦可作得一箇器皿。如今者漢向者盧子裏和
皮骨都段過了。且道成得箇甚麼器皿。以杖敲骨云。
煉得身形似鶴形。別是金剛不壞體。

梁山明和尚訃至。挂真云。固陵大樹錦江摧。一代宗
盟去不回。留得巫山三峽月。清煇夜夜向囪來。乃以
手指真召眾云。者便是世大父底面目。見在者裏。為
甚卻道大樹摧去不回。便燒香云。一度椎胸一度恨。
青山綠水也多哀。

蘇州浮師翁凶問至。挂真舉哀云。三十年呵佛罵祖
欲得一箇半箇交代缽袋子。此我大父為法求人底
心也。如今和性命都落在不肖慧手裏。要教他上天
也在不肖慧。要教他入地也在不肖慧。大眾且道以
何為驗。插香云哀哀。

為阿思哈哈番明宇李公下火。鵲印搖邊月。丈夫吐
气揚眉。龍旂掣海雲。英雄囚首喪膽。聳賢冠於凌煙
閣。題銅柱於瘴癘鄉。此大丈夫事非庸才可能為也。
雖然如今收功一句又作麼生。攛下火苣云。馮君莫
話封侯事。一將功成萬骨枯。

為王秉和居士下火。者居士生平子女玉帛中而不
染著。可謂蓮華淨也。生平絃索歌笑中而不取著。可
謂白月高也。若較衲僧門下卻也做得半箇衲僧。所
以三十夜到來撩起便行。不待呻吟枕席然後脫也。
雖然百尺竿頭須進步。十方世界見全身。

為蝦撓公下火。雕弓抱月守在四方。畫旂翻雲雄稱
一劍。取功名如拾芥。卻勁敵若摧枯。此下幃學劍之
效也。正當此時公既捐館人亦銜涕。且道香薪積山
如何助他發燄。遂攛下云。莫只火中稱安樂。回頭須
識舊家鄉。

* 銘

** 元旦初貞喇嘛塔銘

謹按狀喇嘛名元旦初貞族蒙古之後生。萬曆甲寅
才成童便有棄俗意。未幾父母相繼而逝。故喇嘛得
躡屩四方矣。初喇嘛為山海步將有仁心。凡得俸必
分而周急人。人常比為叔牙。崇禎丁丑年二十四忽
告固山何公纛章京巴公曰。四大苦空洵亦無常。塵
網不於此時裂之。真不知死之將至云耳。二公憐而
許之。己卯春禮沈陽元旦講素為師。素授以鬱多羅
僧專學律部。素見學有日益。乃歎曰佛日重光舍子
其誰乎。甲申年三十一。上首羅卜臧招度擺求講梵
網四分。聽者無不服膺。自此講誦不輟。常讀法華至
藥王本事品。即以香水沐臂爇指供佛。而神色不少
變。順治壬辰年三十九至西海謁噠哪喇嘛公。公知
法器。即授以僧伽黎俾廣佛化。旋奉王旨於西寧塔
耳寺。飯僧約萬數。明年來漢中刱寶林寺。造西方三
聖各丈餘。糝以金屑巍峨壯麗。而漢中人睹相發願
往生者到今不絕。康熙癸卯夏來滇禮雞足。將欲還。
二公堅留駐錫雲南東郭之五靈。五靈舊為城東巨
剎年來失人遂至坍圮喇嘛駐錫。不二年即煥然改
觀。复建閣五楹貯貝葉一臧。皆裝潢精奇。丙午某月
某日誡眾曰。勤儉廉退。釋子大節。若肆奢侈。不如流
俗也。世界無常真如幻泡。吾徒不勤學業。虛喪光陰。
寧不惜哉。雖示微恙應對如常。於某日端身正坐舉
手掜印奄然蟬蛻。二公與眾章京大慟。承服以師禮
事之。留三日始茶毗。柩之所至觀者如市。二公請余
主喪事。既闍維得設利百許。二公聞於王王加歎不
已。捐金以助佛事。建塔於寺之左。塔成二公徵銘於
余。余曰喇嘛與余交雖未久。然常以拈華微笑之意
與達磨宗旨詰之。喇嘛酬對不爽。又常向余言生卒
所歷之事。似以余為法門骨肉。則今日之銘於義可
卻乎。乃原其始而銘之曰。神廟在御至人生焉。顛毛
始􃆤有志出廛。為王執殳鎮靜烽煙。仁心可匊千夫
歡然。既告以歸袈裟半肩。講誦刱造西北人傳。末後
事畢如蛻新蟬。聳動官庶哭踊聯翩。建塔五靈永基
萬年。

** 淮仙先生墓銘

文章百世道。亦可師余嗟。先生來非其時。上自堯舜
下及昭代。鑿為一書千流。可匯亦誅既死殫發幽光
大業未終。先生隕亡。八尺未封二十九年。二子悲號
涕淚漣漣。有女一人已擇佳婿。二氏向祀無敢。曰戾
長君問余請為銘之以勒貞石。千秋永斯。

* 行實

康熙壬寅慈玉僧統將嵩山。眾護法命來師既受之。
十二月到院。明日黑白千人欲聞師行腳因。命坐乃
從容告曰。慧渝州長壽葉氏子。生熹宗癸亥三月五
日葉氏自先大父至慧三世皆業耕閒有入塾。不過
認字便了。國家從天啟元祀賊破渝州。歷思宗甲申
二十四年。蜀東西巴南北田廬父兄燒戮殆盡。慧既
遭亂。適父母俱亡。孤身南避黔州。遇仝鄉緇衣者話
及離亂之事。不覺泫然泣下。數日因商南丹忽自覺
曰吾鄉父老今無一存。我獨存者豈非天欲我為好
事邪。當此大劫不自回觀真癡矣。乃脫下俗服誓曰。
如不即出家有如父老。乃謁東明曉師剃落名福慧
字思修。日惟禮佛持經如是三年。壬辰春有雪林者
來自平越。時慧客寓獨山之天竺菴。因問禪師何來。
林曰某在平越龍門為磨頭尚未具戒。來此募衣今
冬欲納戒耳。慧曰龍門和尚尋常教人習何事。林曰
教人精進道業。脫離生死。慧曰󵍸要一兩語可得聞
乎。林曰觀公此問意亦可嘉。何不要包自去問和尚。
某雖記得數則因緣。終是糟粕。慧見林語頗異。因求
攜往。及到龍門三月二日也。因告香期近不得即見。
越十日始得晉謁和尚。問何來。慧曰獨山。又問何處
人。慧曰洛溫。又問幾時離彼。慧曰永曆初。又問因何
到者裏。慧舉與雪林之語。對未終和尚便喝出。慧維
時忖之。和尚怪我邪。去告嬾兄。玄知客嬾曰。你向者
裏疑去。慧愈疑駭。時本兄明教授在遵義歸慧又告
本。本曰兄亡入叢林便欲理許大事也。未久和尚遷
萬壽。慧去求開示。和尚示以平實末教參萬法歸一
一歸何處。慧方有箇信意。因與嬾民本源隱居開石
石芝梅隱梅孰遜岳諸兄十八人打七。未有入路。是
歲癸巳慧與大雲長兄海雲仲兄等二百人納戒畢
辭回獨山。未幾和尚遷聖恩慧又約聽松覺蓮同往
因求燒茶供眾。和尚許之。一日與別南往鎮遠路上
亦如死人。忽過谿不覺口念萬法歸一。才舉首時便
識得者事原來在者裏。方知和尚喝出與嬾本二兄
相為處。歸見和尚。和尚曰女參得禪也。後因看南泉
問知頭陀云女名甚麼。曰宗知。泉曰知不到處作麼
生宗。知曰切忌道著。泉曰灼然知不到處切忌道著。
道著。則頭角生。大丈夫須向異類中行。於此又不知
落處。一日見僧問和尚如何是異類中行事。和尚曰
與我擎凳子來。僧擎至。理前問。和尚示以偈曰山僧
擎凳子。漫道闍黎擎。若謂闍黎擎。依舊可憐生。慧聞
始到平妥。便著衣上方丈禮拜曰。前來異類中行事。
慧會也。和尚曰女如何會。慧趨出。和尚曰未在。慧复
回頌曰。春眠不覺曉。處處聞啼鳥。夜來風雨聲。華落
知多少。和尚休去。明年甲午惺一照兄含容德兄將
長松命來敦請和尚。不得已應之。因命嬾兄與慧先
往。是歲結冬擢慧維那開堂。日慧出問禹門千尋浪。
誰是化龍回。和尚曰浪頭赤鬣自分曉。慧曰恁麼則
蜚躍去也。和尚曰俊哉衲子。慧禮拜又一日慧出豎
拳曰者是第幾機。和尚曰放下好也。免得喫棒。慧畫
一畫。和尚曰自領去。又一日慧出問欲領一棒。師意
如何。和尚曰教你喪身失命。慧曰恰好。和尚曰甚麼
年閒得活。慧曰鐵牛耕轉昆侖去。瞎驢嘶破太虛回。
和尚曰瞻前顧後。又一日慧向前展具。卻云也不消
得便收起。和尚豎起拂子。慧曰渾然含理事。何用歷
三祇。和尚复豎起拂子云者箇用得恁麼快。慧禮拜。
又一日慧出問曰第一訣獨立庭前雪時如何。和尚
曰寒殺只宜寒殺。慧曰第二訣烏龜吞卻月時如何。
和尚曰皎皎只宜皎皎。慧曰第三訣今時全漏洩時
如何。和尚曰可惜只宜可惜。慧曰恁麼則踢碎西河
師子窟。裂破汾陽萬古秋去也。和尚曰莫易開終始
口好。又一日慧與端居泰兄岳樵崇兄入室。和尚以
杖畫十字。慧曰好不識羞。和尚复畫卍字。慧乃行。和
尚便打一棒。制終辭回省師。和尚送以偈曰龍門一
曲別宮商。三峽流泉韻自長。分付還鄉須保愛。肚皮
篾束白雲岡。因更字野竹乙未秋。和尚遣開石意監
院复淮國公書。因聞和尚有慶陽王要住龍門命又
有仁和侯要住開聖命。因束裝與開兄往長松遇和
尚著笠曳杖赴龍門請慧隨行。一日忽與弟兄失歡。
又辭歸。丙申再見和尚。於荊南開聖丁卯再見和尚
於長松閏五月朔和尚撰曹谿正脈記一軸。曰相逢
一笑見平生。眼去眉來意盡呈。聖箭室中拓贈女兒
孫。四海可橫行。密召入室屬曰女之見諦頗好。只是
學不逮耳。山僧欲留女身邊。然亂離未已。恐不能保
長居。女將去住山。不可疾走出人前。慧力辭不獲。遂
禮拜作偈六章辭行。時友人欲禮雞足便相約入滇。
不期此中王公當事。眾護法推慧出來致有開堂之
事五六年來纏綿八剎之命。然慧無學又兼離師太
早。一回忖之一回慚恧眾兄欲聞慧行腳只得將從
前之事告之。至於多少敗闕不能盡說。如諸兄再問。
慧受用一句。慧只得也道箇上來所供并是詣實。
嵩山野竹禪師語錄卷十四(終)


　(康熙八年夏重刻
　嵩山語錄一部計一十四卷
　　板臧浙江嘉興府楞嚴寺
　　經坊)