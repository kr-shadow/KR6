#+TITLE: 佛說大愛道般泥洹經-西晉-白法祖
#+DATE: 2016-06-11 12:27:37
#+SOURCE: github.com/kanripo/KR6a0148 master f8da5c33                


No. 144 [No. 125(52.1), No. 145]
《佛說大愛道般泥洹經》

西晉河內沙門白法祖譯

聞如是：

一時，佛在墮舍利國，行在獼猴水
拘羅曷講堂。是時，摩訶卑耶和題俱曇彌，行
在墮舍利國，與五百比丘尼俱，皆是阿羅漢，
皆為大神足，為諄那須、摩訶離、惟讖彌、優波
羅洹、卑耶俱曇彌，是輩長年比丘尼大弟子，
行在墮舍利王國比丘尼精舍。是時摩訶卑
耶和題俱曇彌，自意覺念言：「我不忍見佛般
泥洹，并阿難、舍利弗、目揵連是賢者輩，我先
捨壽命行取泥洹去。」是時佛即已覺知，便語
阿難：「是間摩訶卑耶和題俱曇彌自念言：
『我不忍見佛般泥洹，并阿難、舍利弗、目乾連
是賢者輩，我先捨壽行取泥洹去。』是五百比
丘尼，自意覺捨一切苦，我不忍見佛般泥洹，
并賢者阿難、舍利弗、目乾連是賢者輩，我輩
亦當捨壽行取泥洹去。」佛說如是。

阿難白佛
言：「是故我身不能自勝，諸方不能分別，所聞
法不能自識。所以者何？聞摩訶卑耶和題俱
曇彌當般泥洹。」

佛便告賢者阿難：「如是阿難！
汝自意念：摩訶卑耶和題俱曇彌，持精進種
般泥洹耶，并定種、慈種、解種、度知見種所法，
我自知證覺者，若四意止、若四意斷、若四神
足、若五根、若五力、七覺意、若八慧道行，汝恐
摩訶卑耶和題俱曇彌，持是法去耶？」

佛說是
竟已，阿難白言：「摩訶卑耶和題俱曇彌，終
不能持清淨種般泥洹去，亦不能持定種，亦不
能持慧種，亦不能持解種，亦不能持慧見知種，
終不能持覺種。佛自慧所覺知法，若四意止、
若四意斷、若四神足、若五根、若五力、若七覺意，
若八慧道行，終不能持是法般泥洹。」

阿難
言：「我自念摩訶卑耶和題俱曇彌於佛有阜
恩，佛母壽終時，摩訶卑耶和題俱曇彌乳養
長大佛。」

佛言：「阿難！有是。摩訶卑耶和題俱
曇彌，於我有阜恩，我母壽終時乳養長大我。」
佛言：「阿難！我亦於摩訶卑耶和題俱曇彌有
恩無量。所以者何？摩訶卑耶和題俱曇彌從
我因緣，自歸佛，自歸法，自歸比丘僧，自歸習
道盡，亦不復疑佛，亦不復疑法，亦不復疑比
丘僧，亦不復疑習道盡，皆已了知。若人，阿
難！能教人自歸佛者、自歸法者、自歸比丘僧
者，自歸習道盡者，受者盡壽命者，遷事所
受歸教，施與衣食臥具醫藥，所索不逆，盡
壽命如是，尚未能為報師恩。」佛言：「是故阿
難！我於摩訶卑耶和題俱曇彌，有阜恩無量。」

是時摩訶卑耶和題俱曇彌，并五百比丘尼，
便俱出墮舍利國到大樹間，至佛所以頭面
禮佛足却住一處，是五百比丘尼亦復禮佛
住一處。摩訶卑耶和題俱曇彌便叉手白佛
言：「我不能忍見佛般泥洹，并阿難、舍利弗羅、
目乾連是賢者輩比丘，我欲先捨壽行取泥
洹去。」以白如是，佛受摩訶卑耶和題俱曇彌
所白默然。摩訶卑耶和題俱曇彌便以手摩
佛足言：「我今日最後見世間依者，最後見世
間明者，最後見世間無上者，從今以後不復
見三界中尊者。」已為佛作禮却坐一處。是五
百比丘尼亦復叉手，白佛如是：「我輩不忍見
佛般泥洹，并賢者阿難、舍利弗羅、目乾連賢
者比丘輩，我輩欲捨壽行取泥洹去。」五百比
丘尼白如是，佛默然受五百比丘尼所白。五
百比丘尼便頭面禮佛足言：「我輩最後見世
間依者，最後見世間明者，最後見世間無上
者，從今以後不復見三界中尊者。」已說如是
各還就座。

佛為摩訶卑耶和題俱曇彌并五
百比丘尼，說若干品法已訖，皆歡喜起坐，皆
為佛作禮繞佛三匝，頭面著地還到墮舍利
國，入王園比丘尼精舍，便從一處布五百座，
摩訶卑耶和題俱曇彌，并五百比丘尼各就
座。是時摩訶卑耶和題俱曇彌，便自現神足
從坐中沒身去，從東方出，在虛空中，上一
樹間上至七樹間，自現四神足，於虛空上經
行；已經行便住，已住便坐，已坐便臥，已臥
便自身出五色火，上身出五色火，下身出水，
下身出五色火，上身出水；如是從東方沒出
西方，從南方沒出北方，便從七樹間下至地
變化現神足如於上，時便滅神足取泥洹去。
是時五百比丘尼便皆於坐中沒身，從東方
出，在虛空中，上一樹間上至七樹間，自現四
品神足，於虛空中經行；已經行便住，已住便
坐，已坐便臥，已臥便自身出五色火，上身出
五色火，下身出水，下身出五色火，上身出水；
如是從東方沒出西方，從南方沒出北方，便
從七樹間下至地，變化現神足如於上，時便
滅神足取泥洹去。

是時，佛告賢者阿難：「汝行明日平旦入惟舍
利國到耶陀迦羅越舍，已到便告耶陀迦羅
越，佛母般泥洹，并五百比丘尼，佛勸令迦羅
越作五百輿床、五百瓶麻油、五百分香、五百分
薪，若干種花香、若干種伎樂，持到王園比丘
尼精舍。所以者何？佛母般泥洹并五百比丘
尼，皆是阿羅漢皆大神足，功德已滿，當好葬
之。」佛語阿難：「告迦羅越，佛勸如是。」

阿難聞佛
言，唯然即起持頭面禮佛足，即以平旦入惟
舍利國，至耶陀迦羅越所，至已告守門者：「令
入白迦羅越，阿難在外。」守門者聞阿難言，即
入白如是。時耶陀迦羅越在高樓上，與妓女
共相娛樂，聞門者言如是，即恐怖衣毛皆竪，
即下樓出與阿難相見，即持頭面著賢者阿
難足下為禮，白賢者阿難：「是非恒亦非小事。
所以者何？賢者來入國一何早耶？」耶陀迦羅
越言：「已意何？」阿難即報言：「佛使我來，欲勸令
迦羅越，作五百輿床、五百麻油瓶、五百分香、
五百分薪，若干種好香花、若干種伎樂，持到
王園比丘尼精舍。所以者何？佛母般泥洹并
五百比丘尼，皆是阿羅漢皆大神足，功德已
滿，當好葬之。佛勸迦羅越如是。」

迦羅越聞阿
難言如是，即惛擗地言：「賢者阿難！我人有
何等過於比丘尼？比丘尼有何恨我人？所般
泥洹不告我人？賢者阿難！從今以後，行室
當空，諸座亦當空，經行處亦當空，四徼道頭
里巷皆當空，惟舍利國已為空。賢者阿難！從
今以後，不復見比丘尼行分越入惟舍利國，
是痛何甚！」

耶陀迦羅越言已竟，阿難即告迦
羅越言：「佛本自說言，一切恩愛皆當別離消
散，各自異處各自異行，所生所至所想，各自
有行，各自有因緣，會當滅盡會當別離，欲令
不別離者終不可得，慧人但當護法行。」是時
賢者阿難，為迦羅越引若干經，要持解迦羅
越意，欲勸迦羅越意，已解已喜已勸，便到惟
舍利國。

披羅門迦羅越異因緣，在講堂聚會，
便賢者阿難，以到就座已坐，便告惟舍利國
披羅門迦羅越：「卿輩作五百輿床、五百麻油
瓶、五百分香、五百分薪，若干種好香華、若干
種妓樂，持到王園比丘尼精舍。所以者何？
佛母般泥洹并五百比丘尼，皆是阿羅漢皆
大神足，功德已滿，當好葬之。佛勸眾披羅門
迦羅越如是。」惟舍利國披羅門迦羅越，即便
擗地告賢者阿難：「我人有何等過於比丘
尼？比丘尼有何恨我人輩？持何等失比丘尼
意，般泥洹不告我人？賢者阿難！從今以後，行
室皆當空，諸座皆當空，四徼道頭里巷皆當
空，惟舍利國以為空。從今以後，終不復見比
丘尼入惟舍利國行分越。」

是時，賢者阿難告
惟舍利國披羅門迦羅越：「佛先自說，一切恩愛
皆當別離消散，各自異處各自異行，所生所
至所想，各自有行，各自有因緣，會當別離，欲
令不別離終不可得，慧人但當護法行。」是時，
賢者阿難，為惟舍利國披羅門迦羅越，引若
干經要持解披羅門迦羅越意，喜披羅門迦
羅越意，勸披羅門迦羅越意，已解已喜已
勸，賢者阿難，便起坐到佛所。

是時耶陀迦
羅越，并五百披羅門迦羅越，持五百輿床、五百
麻油瓶、五百分薪、五百分香，若干種好香華妓
樂，到王園比丘尼精舍，已到是時王園比丘
尼精舍門閉，耶陀迦羅越便告一人言：「來，汝
上一人肩上，度垣牆入園開門。」是人受迦羅
越言，上一人肩上度垣牆即開門。耶游陀迦
羅越及五百披羅門，俱入王園比丘尼精舍。
是時五百比丘尼共有六沙彌利，是六沙彌
利告耶游陀迦羅越言：「賢者迦羅越！莫得嬈
是五百比丘尼也。所以者何？皆是已得定意
坐者。」是時，迦羅越告六沙彌利言：「是五百比
丘尼，不為定意生，已捨壽命行取泥洹。」是
時，六沙彌利聞是語即惛擗地言：「誰當復教
誡我人者耶？誰當復諫數我人，當持衣鉢隨
誰後耶？」

是時，迦羅越告賢者六沙彌利言：「佛
先自說，一切恩愛皆當別離。賢者沙彌利莫愁
憂，但當勤行增精進。」是時，迦羅越取摩訶
卑耶和題俱曇彌舍利，持若干種香花妓樂，
恭敬撿取舍利著金床上，并五百比丘尼舍
利亦如是，便耶游陀迦羅越，并五百披羅門
迦羅越，俱取摩訶卑耶和題俱曇彌，并五百
比丘尼舍利到佛所。

是時，佛告賢者舍利弗
羅：「汝來！正東向叉手，下右膝著地，說如是：『有
在東方直信者直業者，三神六智大神足功
德已滿者，皆來到是間。所以者何？佛母般
泥洹并五百比丘尼已般泥洹，皆是阿羅漢
皆大神足，功德已滿，當共好葬之。』南方亦爾
西方亦爾，北方亦爾，東方亦爾。」賢者舍利弗
羅受語，即東向、南向、西向、北向請諸阿羅漢。
即時東方有三百五十阿羅漢來，南方亦爾，
西方亦爾，北方亦爾，合千阿羅漢在佛前。佛
便與千比丘僧俱，到摩訶卑耶和題俱曇彌
舍利所，佛便坐，千比丘皆就座。

是時，佛便
告賢者阿難：「汝起，取摩訶卑耶和題俱曇彌
舍利，以鉢盛之，持來著我手中。」阿難言：「唯
然。」便起坐取摩訶卑耶和題俱曇彌舍利，
著鉢中持授佛，佛即以兩手受之。摩訶卑耶
和題俱曇彌舍利已受，佛便告眾比丘僧：「是
母人聚舍利也，本是惡身急弊卒暴輕心
數轉嫉妬，摩訶卑耶和題俱曇彌，已捨母
人聚身，男子所應得者摩訶卑耶和題為已
得也。」

是時佛令耶游陀迦羅越眾比丘僧，共為摩
訶卑耶和題俱曇彌并五百比丘尼起塔，已
起塔及惟舍利國人民及諸天人，皆共事摩
訶卑耶和題俱曇彌并五百比丘尼塔。

佛說
如是，諸比丘皆歡喜，起前為佛作禮而去。
佛說大愛道般泥洹經