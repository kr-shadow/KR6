#+TITLE: 般若心經正眼-明-大文
#+DATE: 2016-06-11 12:27:52
#+SOURCE: github.com/kanripo/KR6c0168 master 62721de4                
No. 549
般若波羅蜜多心經正眼
唐三藏法師　玄奘　譯
明武林後學　大文　述

將釋此經大段分十一釋名題二能修人三明般
若體四明般若用五正示三觀工夫六承諸法本
不生滅七述空中本無諸法八無得而得九讚深
般若十密說般若。
* △一釋名題

「般若波羅蜜多心經」

【天台大師嘗以名體宗用教相五章釋一切經題
此經法喻為名前六字梵語此翻智慧到彼岸是
法心之一字是喻般若有三實相觀照文字實相
之體聖凡平等生佛一如各各圓具不曾少欠絲
毫無始無明覆蔽所謂法身流轉五道也以觀照
之用照破諸法當體全空初無罣礙立登彼岸坐
證菩提矣實相即法身觀照即般若到彼岸即解
脫三德祕藏不離當人也要一回親見始得心乃
撮粹精要統一身四肢百骸之主喻此少文而該
八部七百餘卷之全義故云爾也實相為體諸大
乘經皆以實相為體故照見蘊空為宗以智破諸
法故度苦為用疾超二種生死故熟酥為教相是
法華之前矛故經者常也法也聖賢之常道出塵
之軌則貫線攝持具如別說。】
* △二能修人

「觀自在菩薩。」

【如來拈圓修頓證之人勉諸凡小修行者而作榜
樣萬有交陳乎前不滯一情不住一法中流兩岸
不居即此岸而登彼岸以無緣慈泛應羣機無剎
不現如月印千江故名自在。】
* △三明般若體

「行深般若波羅蜜多時。」

【此舉實相體也是法身德行揀有解無行深揀凡
外邪智二乘偏真權教但中三觀一心故云深也
圓解之時即觀隨觀即證無時之時揀非次第也。】

* △四明般若用

「照見五蘊皆空度一切苦厄。」

【此明深般若之實效用也是般若解脫二德以圓
照之功照破了了徹見故曰照見眾生執根身器
界對待形顯以為實有名色領納違順俱非起苦
樂中庸名受搖動妄情攀緣計較名想運運密移
新新不住名行明了分別名識此五蓋覆真性封
蔀妙明為蘊二乘雖破我執法執猶存權乘次第
漸斷猶未之竟菩薩以大智慧光逆推其源無來
去之迹向不曾迷本自空寂何須宰割其體原無
頓超乎六道四生之分段長劫勤劬之變易故曰
一切苦厄般若淵微盡情吐露矣下告當機者重
拈之註脚耳。】
* △五正示三觀工夫

「舍利子色不異空空不異色色即是空空即是色受
想行識亦復如是。」

【鶖子是眾中智慧第一之人彼即當機故如來呼
其名而告之色不異空空觀也破凡外執根塵實
有是色起惑造業誠生死根株也故曉之曰此所
執色不異于真空勿滯著也空不異色假觀也破
二乘之人雖用體析之空破彼假色猶保偏空而
為涅槃故曉之曰此所證空不異于假色勿取證
也色即是空空即是色中觀也恐權乘之人聞說
不異終成二物謂智外有如可證不解融即猶存
空有二見故曉之曰玅有之色即是真空實相之
空即是真色所以為大空第一義空也何生死之
不超哉何苦厄之不度哉言不頓彰文不累書其
實般若菩薩三觀一心三諦一境也色為五蘊首
故詳其色而略其餘焉若具言之則受不異空空
不異受受即是空空即是受想行識三亦復如是。】

* △六承諸法本不生滅

「舍利子是諸法空相不生不滅不垢不淨不增不減。」

【此承上文色空不異即是之旨重申揭而示之諸
法即是世出世有八十一科所言即是真空實相
者諸法本不曾生亦無有滅生死即涅槃本不曾
垢亦何須淨煩惱即菩提智亦不增惑亦不減諸
法寂滅即是真空何生滅垢淨增減乎此六不字
即是一空字若具而言之不來不去不斷不常不
一不異不有不無等亦然也。】
* △七述空中本無諸
法

「是故空中無色無受想行識無眼耳鼻舌身意無色
聲香味觸法無眼界乃至無意識界無無明亦無無
明盡乃至無老死亦無老死盡無苦集滅道無智亦
無得。」

【此述成諸法空相中本無生滅等不但無生滅即
真空實相體中本無世出世八十一科諸法故云
是故諸法空相之中本無五蘊眼等六根色等六
塵眼識等六識即十八界各有種族界畔故此無
世間法也無明至老死是十二因緣流轉門緣覺
人所觀之境無明盡至老死盡是十二因緣還滅
門以智斷無明盡則一切皆盡也苦集是世間因
果滅道是出世間因果是聲聞人知苦斷集慕滅
修道菩薩以智觀之諸法真空實相體中原無二
乘所修證之法也亦無藏通別菩薩斷惑之智亦
無菩提可得有得有證不了義故俱為戲論此無
出世間法也。】
* △八無得而得

「以無所得故菩提薩埵依般若波羅蜜多故心無罣
礙無罣礙故無有恐怖遠離一切顛倒夢想究竟涅
槃三世諸佛依般若波羅蜜多故得阿耨多羅三藐
三菩提。」

【上乃以空慧之水洗蕩執情廉纖搭滯四句百非
凡情聖解所謂但盡凡情別無聖解掃至不可掃
處離至不可離處本體如如之真佛原來不曾動
著纖毫譬如水清月現歇即菩提始知從前頭頭
蹉過矣可謂無修是為真修無得是為真得無證
是為真證故云以無所得故依此真空實相不妨
而到涅槃彼岸何以能到以不住一法不滯一情
心即無礙無礙即自在也以無礙故何恐怖之有
若有住著就不自在即有無量恐懼怖畏以無常
計常以苦為樂等八種顛倒晝為想心夜為諸夢
攀緣妄境無時休息生死長夜永無解脫之期如
來說為可怜憫者以此真空達此實相何等自在
永離恐怖焉有顛倒夢想而不遠離耶可為涅槃
彼岸頓證究竟歟菩薩因人諸佛果人莫不依此
般若而得無上正等正覺所謂從因以至果位也
菩提智果涅槃斷果互有無者是影略說。】
* △九讚
深般若

「故知般若波羅蜜多是大神呪是大明呪是無上呪
是無等等呪能除一切苦真實不虗。」

【此讚般若不可思議之意神即靈知不測明即朗
鑑洞徹爍昏衢之智炬越苦海之迅航故皆云大
此法最尊無所過上九界三乘更無與等而等諸
究竟最上一乘呪即讚此法不可心思言議豈限
量所及哉與下呪義不同故能除二種生死之苦
如來所說真實之語竝無虗謬之談可勿信乎顯
說般若巳竟下乃密說般若可謂顯密圓通。】
* △十
密說般若

「故說般若波羅蜜多呪即說呪曰。

揭諦揭諦波羅揭
諦波羅僧揭諦菩提娑婆訶」

【呪即祕密真詮如王密旨似軍中號令豈容漏泄
乎顯教則聞解而修修而克果密教則尊重受持
冥益加被不容解釋故不翻譯即五不翻中祕密
不翻也。】

般若波羅蜜多心經正眼(終)

* 䟦

我故篋中有心經正眼一卷點倭訓流通于世若看
閱者因文字發觀炤契實相矣于茲書於所願于餘
紙而巳。
雒下　知空　拜