#+TITLE: 大博乾禪師語錄-清-乾
#+DATE: 2016-06-11 12:30:34
#+SOURCE: github.com/kanripo/KR6q0584 master 370a54a3                

** 序

古之時生齒殷繁而名民惟四今則四民之內復有
二氏此二氏者使其幸而生於堯舜禹湯文武之世
則其教固不至于惑世而誣民雖不幸而不見正于
堯舜禹湯文武之聖然其教亦足以佐治而翼儒何
者古之時父與子言兄與弟言朋友之相規課皆仁
義道德之說也少而習長而安不見異而遷故凡二
帝三王之道日月星辰之行天地之所以著鬼神之
所以幽人物之所以蕃江湖之所以流若燭照數計
而龜卜也則夫二氏之教彼孰從而傳之習之哉三
代以還人私其身士私其學利欲熏其心淫邪易其
性竭智罷神紛紜錯沓老死而不悟者滔滔然也習
二氏之學者獨能忘形骸屏嗜好一死生絕外膠其
為心也泊然無所起其于世也淡然無所遭樂山水
而安靜閑以視夫世之營營逐逐者其人之智愚賢
不肖為何如吾謂三代以后二氏之教反足以佐治
而翼儒者以此然老氏者流必數百餘年始崛起一
人以纘其緒若釋氏貼自漢以來代不乏人首則如
達磨羅什圖澄輩以彰拈花微笑之旨繼則有曹洞
臨濟趙州諸知識以衍單提直指之宗浸浸乎與濂
洛關間諸君子並驅爭先矣昔人有云禮失而求諸
野殆調是歟蜀之知識僧博和尚者蚤習浮屠學果
行育德三十餘年一旦識其依歸如久客旋家酣夢
觸醒故其咳唾指顧皆同正覺于是擔笈杖錫下岷
山上湘水過九嶷涉浙湍入商洛東遊于京國欲以
其自得者同諸人意良仁巳余始見而疑之既而叩
其學固非拘律以縛身亦非為大以欺佛者及出其
語錄若干卷余受而閱之奧旨微詞雖不盡解然而
聆其言挹其容信非有道者不能苟世之人誠能如
彼之忘得喪齊彭殤不以外物一攖具心惟仁義道
德之說習安而不遷為則夫堯舜禹湯文武之盛庶
幾旦募遇之矣鳥得泥豎儒之言而概訾其惑世誣
民也哉余故以為三代以還釋氏之教反只以佐治
而翼儒也于是乎言。

時
康熙六年歲次疆圉協洽浴佛日相空子書于慶餘
堂中




** 序

學道而至於明心見性雖賢者知其難也天下之理
推之極於耳所得聞目所得見使一人之才周而通
之則智有所不給況於非耳所得聞非目所得見內
握至要以環徹乎無窮夫安得不難則有為之說曰
人患不知爾知而肆力焉未有不至者世之言赫奕
莫如王候將相言顯聞莫如道德文章有人於此捨
是二者泛乎浩涆之間棲乎淡泊之上宜若非世所
急而獨修其身者之所為乃王候將相代不乏人道
德文章有時而盡而此不可磨滅之心性近在目前
遠踰萬里求之無象孰之愈非是以累千萬人而不
一遇或曠世而如遇之是可疑也順治乙未余將守
藩嶺表待舟於大津會大博和尚在此得其禪錄讀
之驚其奧渺浸淫不能自巳殆必使天下之聾者盡
解聵者盡覺迷妄者識其歸途而不為流浪罔生者
耶昌黎口不言禪原性諸篇巳有出門合轍之勢廬
陵尤諱此事而其出處進退之際坦然無所累心二
公誠深於禪特泯其跡不使人騰以為口實者余為
韓歐之學有年塵垢浮沉未能有所增長晚遇和尚
意絕好之妄自謂聰明者未必益專固者未必損也
和尚得法萬如老人自蜀而吳而越以至於此此地
素椎魯俗勁急乃見其翻然洗心問道恐後不異於
生與法侶習聞玄義者固和尚善誘使然亦以見心
性之學人人莫能外之難易之疑余渙然而釋矣。

檇李曹溶頓首拜撰

























大博乾禪師語錄卷第一
侍者超宗記錄

師於順治拾貳年十月十五日燕京天津衛縉紳檀
越暨院主亮空請住地藏菴結制上堂師至座前拈
起疏云諸佛根源祖師巴鼻盡在裏許切忌鑽龜打
瓦其或未然卻請維那宣過宣疏畢師指座云盡大
地總寶華王座更要登箇甚麼雖然如是一不做二
不休便陞座拈香云此一瓣香天不能蓋地不能載
爇向爐中端為祝延今上
皇帝萬歲萬歲萬萬歲伏願皇圖鞏固帝道遐昌堯風
永扇於斯朝舜日長輝於萬國次拈云此一瓣香奉
為滿朝文武概國公卿本衛檀越同明不二之因共
結無生之果復拈云此一瓣香千方不破百計難開
懷入江南遇個鐵面皮老子一拶粉碎爇向爐中端
為供養現住江南常州府宜興縣龍池山禹門堂上
傳曹溪正脈第三十五世本師萬如大和尚用酬法
乳之恩歛衣就座維那白椎云法筵龍象眾當觀第
一義師云鐘停鼓寂全提向上玄機列陣臺前最喜
單刀直入還有不顧危亡的衲僧出眾相見一僧纔
出師便喝進云是甚境界師復喝僧亦喝師打一僧
纔出師便打進云棒下點開生死路言中裂破祖師
關師復打乃云靈源獨耀迥脫根塵逼塞太虛輝騰
今古遍大千皆一妙體總剎海盡一真乘情與無情
同一寶覺即今群賢降駕山僧豈敢囊藏盡將迦葉
微笑的達磨直指的和盤托出舉起拂子云會麼於
此會得頂門正眼頓開肘後玄符獨露殺活擒縱處
處鋒鋩把住放行渾無滲漏秪如到恁麼地還有為
人處也無擲下拄杖云死人遊活路維那白椎云諦
觀法王法法王法如是。

上堂問快馬一鞭快人一言和尚今日陞座又作麼
生師云瞎進云恁麼則人人鼻孔撩天去也師云又
要第二言僧喝師打云又要第二鞭僧無語師喝乃
云無蹤無跡離相離名描不出書不成不是祖師巴
鼻亦非瞎驢眼睛掀翻佛殿三門踏殺一堂聖僧烏
石嶺望州亭乾屎橛麻三斤復喝一喝云識取鉤頭
意莫認定盤星。

上堂問昔日黃面老人大開濟世法門今朝和尚如
何指示師云只要大家知進云古曲無音韻如何和
得齊師云叮叮咚咚進云不是弄潮人徒勞遭點額
師云棒頭有人喫在乃云圓明正照頓絕諸緣赫赫
常明始終一貫佛佛以此授受祖祖以此相傳獨許
孤俊兒孫橫拈倒用明投暗合正法流通只如不露
聲色一句如何道欲提無相毘盧印須向千峰頂上
行。

劉衡陽薦親上堂問那吒太子析骨還父析肉還母
復現本身為父母說法即今薦親一句如何指示師
云迥出孤圓進云恁麼則人間天上任意優游師云
憑誰恩力進云豁開戶牖明明示師云莫亂分疏乃
云離生滅相頓絕去來無位真人沒處安排既無安
排亡靈又向甚處著落還會麼冥不收兮陽不管送
伊突出九重天。

上堂十五已前一念萬年十五已後推門落臼正當
十五離秦別楚秘魔擎叉禾山打鼓乾達婆奏樂迦
葉起舞團魚吞卻鱉大蟲咬殺虎甜的徹蒂甜苦的
連根苦天津這裏又且不然不擎叉不打鼓不奏樂
不起舞亦無奇奇怪怪甜甜苦苦一味白米乾飯麵
觔豆腐復云參。

上堂拈拄杖云山僧了無二事秪將這箇為人截斷
腳跟紅線挑開頂門眼睛橫抽腦後楔倒拔舌前觔
到恁麼時說甚麼藏身處沒蹤跡沒蹤跡處莫藏身
還會麼一芥一莖一勢至一塵一剎一觀音。

上堂問全持戒律為甚不守毘尼師云大象不遊兔
徑進云人人有個影子為甚踏不著師云你即今立
在甚麼處僧無語師打云果然踏不著乃云玄機獨
露徹底尖新通身手眼一點難瞞分皂白於石火之
中剖錙銖於閃電之際機輪活潑軌步圓通演最上
乘示真實相咄咄咄住住住復喝一喝云孟八郎漢
掩耳偷鈴。

冬至上堂問群陰剝盡即不問一陽始復事如何師
云日長一線進云衲僧分上又作麼生師云不遂四
時凋進云恁麼則衲被蒙頭跏跌坐一鑪榾柮煖烘
烘師云照顧眉毛師乃拍桌一下大眾齊顧視師展
開兩手示之便下座。

上堂問獅子遊行即不問前護後擁事如何師云人
天圍繞進云恁麼則哮吼一聲清風滿座師云諕殺
一堂人進云者老漢更出一頭地去也師云莫謗他
好乃云樹凋葉落顯覿體之真乘人法兩忘示本然
之密旨到者裏全彰本分毫沒囊藏應物隨機一團
活潑雖然如是且道放行為人好把住為人好休從
兔角尋長短莫向空花問淺深。

上堂問衝開壁立萬初擊碎鐵額銅頭未審還有向
上事也無師云行人更在青山外進云昨日法雷轟
宇宙今朝衝破釣鰲磯師云穿卻汝鼻孔乃云龜毛
拂子迅如風兔角烏藤活似龍彈指拂開千丈石𠻳
聲透過萬重峰到恁麼時指山山崩點海海竭不是
神通妙用亦非法爾如然還會麼一鏃破三關分明
箭後路。

上堂八面玲瓏徹底穿通身渾箇不相瞞臨機隨便
拈來用不是拳頭便腳尖到恁麼時更待分賓立主
問答三玄不惟鈍置殺人亦乃墮坑落塹若是當家
種草觸處分明不動纖毫一場事畢只如大用現前
一句如何指陳巨靈抬手無多子分破華山千萬重
寂慧薦親上堂箇事從來絕覆藏包羅天地了無雙
即今示汝無藏者元是當初申大郎只這裏離四句
絕百非金剛體塞太虛常寂光輝萬象八字打開和
盤托出還會麼七寶池邊聞法意九蓮臺上現金容
下座。

上堂問金鐘罷扣玉磬高停和尚如何指示師云其
聲若雷進云恁麼則耀古騰今去也師云汝將甚麼
聞僧喝師打乃云一不立無孔鐵錘當面擲無端穿
卻諸人眼只要男兒自點頭不論根機利鈍初學久
參貴乎直下承當機前擔荷會中還有擔荷得者麼
試通箇消息看眾無語復云巨鰲潭上無音信徒向
磯前下一鉤。

上堂昔日釋迦老子要箇無眼耳鼻舌身意的擔當
箇事何故聻不萌枝上藏香象無底籃能捉活龍昨
夜拄杖子道要箇有眼耳鼻舌身意的擔當箇事何
故聻摘破香囊燻大國撥開天竅吼真風山僧又即
不然有眼耳鼻舌身意的也不用無眼耳鼻舌身意
的也不用既然總不用畢竟作麼生夜深不向蘆灣
宿迥出中間與兩頭。

元旦上堂昨朝舊歲今日新年牧童起舞野老揚鞭
到恁麼時只得平地上匝匝興波高山頭滔滔鼓浪
玲瓏活潑玉轉珠回著著真常頭頭作用論甚麼世
法佛法打成一片雖然如此超群須是英靈漢勝敵
還歸將相才。

解制上堂問昔日靈山結制今朝這裏解制如何是
不結不解之旨師云饑來喫飯睡來眠進云如何是
第一玄師云父母未生前進云如何是第二玄師云
夜睹明星自了然進云如何是第三玄師云拈花笑
處為君傳進云如何是第一要師云坐斷聖凡道進
云如何是第二要師云放開一線竅進云如何是第
三要師云入廛垂手召進云三玄三要蒙師指報德
全憑一點秋師云如何是一點秋進云低聲低聲師
云作家闍黎乃云紅爐三箇月團魚煆成鱉鉗錘九
十日生鐵煉成鋼天津衛裏結制雷音寺裏上堂桑
樹著箭柳樹出槳正所謂懷州牛喫禾益州馬腹脹
天下覓醫人灸豬左膊上還會麼三月功勳鶤化去
一吼黃河兩道流。

師於順治拾參年十一月初二日院主來曇暨天津
檀越請住如來菴結制上堂拈香祝
聖罷次拈香云此一瓣香第二回爇向爐中供養本師
萬如大和尚用酬法乳歛衣就座問答不錄乃云圓
明正照寶炬生煙九十日爐盤裏托出釋迦三七中
鉗口邊吐出彌勒到這裏只得掀翻佛殿踏倒三門
露柱燈籠一齊撫掌高歌云囉囉哩囉囉哩喫瓔珞
粥的不是你喝一喝下座。

上堂棒下絕商量喝中無滲漏若向箇裏承當管取
推門入臼到這裏論甚麼正法眼藏涅槃妙心向上
機關祖師巴鼻一拶粉碎自然家齊業就觸處現成
左右逢源無可不可所謂理無礙事無礙理事無礙
事事無礙是為天上天下惟吾獨尊復召大眾云即
今釋迦老子向拄杖頭上為諸人指示去也擲拄杖
下座。

冬至上堂當陽把住凡聖難通坐斷乾維陰陽潛跡
今則放開線道拈出梭頭掣轉機關挽回作用總剎
海氤氳遶日盡大地瑞氣騰空山頭玉樹抽條海底
紅爐潑焰於斯會得朝打三千其或未然暮打八百
大眾可會得去麼廓然一入真如境爍迦羅眼不能
窺。

上堂尼無多問通身活潑一頭牛蹄角全彰事事周
掣斷一番渾不立乾坤無礙任優游和尚還收得也
未師云汝的牛在甚麼處進云角挑日月尾掛須彌
師云鼻孔在甚麼處進云踏翻潭底月吼破祖師關
師云好好把住繩頭進云鐵壁銀山俱粉碎了然無
礙獨稱尊師云休要詐明頭乃云張公喫酒李公醉
扶桑人種陜西田折東籬補西壁續鳧截鶴者般說
話總是懸羊頭賣狗肉天津這裏卻不然山是山水
是水僧是僧俗是俗永字八法分明決不扭直作曲
既然如是且道如何保任聻復云大眾歸堂。

上堂畫虎畫皮難畫骨知人知面不知心等閑識得
淨裸裸光爍爍充滿太虛周遍法界到這裏將大千
界撮來如粟米大拋向面前總不見得且道承誰恩
力以拂子擊香几下座。

上堂現成公案不用安排本自圓成何勞特地若是
英靈漢子聞恁麼道直下了然當處解脫所謂一處
透千處透一言通萬言通殺活擒縱盡在當人把住
放行全憑自巳雖然如是猶有事在還會麼羚羊掛
角千峰外更有羚羊在上層。

薦親上堂問諸佛涅槃心祖師正法眼為甚卻向瞎
驢邊滅卻師云僧投寺裏宿進云千聖不傳為甚卻
在和尚手裏師云疑殺闍黎進云言中有響句下無
私師云那裏學得虛頭來僧喝師打乃云觀音殿裏
燒香抬起頭看元來卻是彌勒若恁麼道又爭得釋
迦殿裏拜佛跨進門元來卻是文殊直恁麼道始較
些子秪如薦揚一句作麼生道脫卻皮囊達本真了
然自是一番新白蓮臺上無新舊永證金剛不壞身。

上堂如來淨妙身窮劫不能量示與眾家知虛空無
二狀擲拂下座。

上堂問明鏡當臺人天一鑑向上宗乘請師垂示師
云兔角杖挑潭底月龜毛繩繫樹頭風乃云空手把
鋤頭步行騎水牛人從橋上過橋流水不流千年田
八百主人貧智短馬瘦毛長寸金不換丈鐵還會麼
若不同床睡焉知被裏穿復舉古人道這著子如水
牯牛過窗櫺頭角四蹄都過了只有尾巴過不得乃
呵呵大笑云水中擇乳除是鵝王。

上堂恍恍惚惚其中有物且道是甚麼物杳杳冥冥
其中有精且道是甚麼精還會麼老君殿裏古佛迦
葉寺裏三清復舉周金剛行腳時中途遇婆子賣餈
團公案山僧今日不惜眉毛與周金剛出一口氣當
時待他道點那箇心只向道揀熱的搬將來伊若眼
目定動拈餈團劈面便搭管教者婆子舌如扁擔眼
似流星雖然如是也是賊過後張弓。

上堂問楊岐十載鑄就金圈少室九年覷破鐵壁只
此二人是同是別師云坐斷兩頭進云恁麼則萬聖
同知千秋不昧師云雪消雲散一輪紅進云只如安
心一事又作麼生師云雪上加霜進云一堂風冷淡
千古意分明師云好言在耳乃云佛身充滿於法界
普現一切群生前言多不如語直鬧市裏人物深山
裏老僧明明無覆藏明明絕點翳觸著磕著賊不入
慎家之門虎不咬無腥之漢通明殿裏玉帝圓通殿
裏觀音明人不做暗事豈肯掩耳偷鈴好大哥且道
雷音寺裏今日是什麼人說法振威一喝下座。

上堂魚行水濁鳥飛毛落乃呵呵大笑云若是仙陀
客隔山見煙始知是火隔牆見角便知是牛決不向
矢上加尖泥中洗土何故聻一口吸盡西江普天匝
地難藏海底珊瑚獨露天中杲日當陽。

應盤山請上堂問佛祖機關衲僧巴鼻學人上來請
師指示師喝進云既是正法眼藏因甚又在瞎驢邊
滅卻師亦喝進云只此兩喝是同是別師復喝進云
二喝喝開天地眼一言言出祖師機師云進前不如
退後乃云本無去來亦無彼此世界法身中山河天
眼裏隨機應便無處不周所謂大千世界無有如芥
子許不是菩薩捨身命處何故剎塵俱是真如體遍
界無非清淨身。

臘八上堂十方同聚會個個學無為此是選佛場心
空及第歸龐居士向拄杖頭上道即今正是釋迦成
道之時南無三滿多吉祥如意娑訶復召大眾云龐
公持誦巳畢爾我又如何持誦復云但得一萬事
等閑拈著春風自然桃紅李白。

上堂碧天雲靜性海波沉朗月當空靈源獨耀只得
東風面萬紫千紅總是春到者裏始知天地同根萬
物一體無量珍寶自然而至且道如何是無位真人
還委悉麼白鷺下田千點雪黃鸝上樹一枝花。

上堂經年覓道心即道終日尋珠性巳珠青翠盡隨
秋水去休來藤上覓葫蘆何故聻識取鉤頭意莫認
定盤星。

報成寺請上堂一月普現一切水一切水月一月攝
這般說話總只道得放行句未道把住句復舉昔有
婆子施財請趙州和尚轉大藏州下禪床遶一匝云
轉藏巳畢回婆婆云比來請轉全藏如何只轉半藏
師召大眾云如何是那半藏聻便下座。

上堂通身是眼鑒不到通身是耳聞不到通身是舌
說不到通身是心憶不到如人飲水冷煖自知鼻孔
撩天眉毛拖地到者裏拈起乾屎橛麻三斤庭前柏
樹子雲門餅趙州茶青州布衫一口吸盡西江等語
不消一笑何故聻野水瘦時秋潦退白雲斷處舊山
寒。

歲朝上堂問新年與舊年不隔一條線如何是舊年
盡的意旨師云赤條條的還兜率進云如何是新年
頭的意旨師云裝裝點點下瑤臺進云本來無改換
何用更安排師云披蓑側立千峰外引水澆蔬五老
前乃舉香嚴云去年貧未是貧今年貧始是貧去年
貧還有卓錐之地今年貧錐也無真淨云去年富未
是富今年富始是富去年富惟有一領黑漆布衫今
年富添得一條白衲袈裟歲朝抖搜呈禪眾實謂風
流出當家師云這隊老漢一個逞乖一個賣俏未免
向貧富裏折倒山僧這裏則不然也不道貧也不道
富逢茶喫茶遇粥喫粥新年與舊年六六三十六。

上堂道不用修只須息心心息自明德不用養貴乎
歇念念歇自圓德圓而無事不周道明而無理不達
是謂果熟馨香瓜甜自落若向窮今博古克巳施仁
處而欲道之明德之備如畫餅充饑正似瞽者引盲
難免有眼者哂畢竟如何欲識儂家真嫡體直須隱
入古人墳。

解制上堂赤尾金鱗露兩腮禹門踏破浪頭來一番
撩卻漫天網迅步風雷遍九垓到者裏離情離境絕
是絕非今古有無一齊坐斷只得天上天下佛國魔
宮任意縱橫隨處自在只如今朝解制還有透出網
者麼不妨露個消息看良久云萬里無雲空碧落滿
天星月笑春風。

上堂佛在自心中只向自心覓自心覓自心自忘心
境寂此是真安養此即波羅蜜若向外邊求迷頭尋
影跡尋至萬斯年未契根和蒂若能如是觀即入諸
佛位諸上人會不會覿面相陳無面背。




大博乾禪師語錄卷第一終

大博乾禪師語錄卷第二
侍者超今記錄

師於順治拾肆年四月初二日燕京保定府雄縣院
主欣然洎合縣縉紳檀越等請住崇寧寺結制上堂
拈香祝
聖畢次拈云此一瓣香第三回爇向爐中供養本師上
萬下如老和尚用酬法乳歛衣就座維那白椎云法
筵龍象眾當觀第一義師云埋兵搦戰總非作家匹
馬單鎗聊稱敏手還有久經戰場者麼出眾與拄杖
子相見僧問如何是賓中賓師云兩腳走埃塵進云
如何是賓中主師云烏藤不離手進云如何是主中
賓師云肚飽詐饑進云如何是主中主師云水火無
情進云賓主巳蒙師指示向上機關事如何師云耳
聾眼瞎乃云夏月炎天似火爐中不用添柴只待煙
沉火寂通身體露如來雖然如是且道是誰證據震
威一喝復舉王常侍訪臨濟同到僧堂中侍云這一
堂僧還參禪否濟云不參禪侍云還看經否濟云不
看經侍云畢竟作麼生濟云總教伊成佛作祖去侍
云金屑雖貴落眼成瞖又作麼生濟云我將謂汝是
個俗漢師云王常侍深用探竿難免坑塹臨濟老漢
趁浪顛舟徒費波濤正眼觀來各與二十拄杖何故
聻道泰不榮安樂業卻來平地起孤堆。

文安縣眾鄉紳請上堂跛鱉吸乾滄海水泥鰍吞卻
鐵崑崙得來箇裏平如掌佛祖流傳古到今於此透
得去總華藏海如一微塵盡大千界似一米粒泥鰍
跛鱉放大光明現無盡億身亦無身可得度無盡億
眾亦無眾可存雖然如是猶是建化門庭邊事且道
自巳腳跟下一句又作麼生道良久云空劫巳前難
話會威音那畔絕承當。

上堂問撐天拄地即不問赤條條的事如何師云天
無四壁進云只如天不能蓋地不能載又作麼生師
云誰是其人僧無語師打乃云獅子窟中獅子栴檀
林裏栴檀威獰赫赫精明香燄澄澄光彩乃至森羅
萬象貫古騰今剎剎塵塵全彰本分雖然如是若非
過量漢子焉敢承當出格男兒一肩擔荷會中還有
承當得者麼卓拄杖下座。

四月八上堂問世尊一手指天一手指地云天上天
下惟吾獨尊意旨如何師云和盤托出進云後來雲
門道一棒打殺是何意旨師云知恩報恩進云恁麼
則寒山逢拾得攜手過江村師云強盜撞著賊乃云
指天指地多少毒氣周行七步和盤托出目顧四方
轉覺郎當惟吾獨尊恥羞不顧大眾浴佛且置只如
雲門道一棒打殺喂狗子貴圖天下太平是何意旨
良久云將此身心奉塵剎是則名為報佛恩。

師誕日上堂問五十六年重煆煉一回拈出一回新
向上宗乘即不問乞師指出箇中人師云摘破香囊
燻大地進云天地同源萬物一體請拄杖子再轉法
輪師云撥開天竅吼真風進云雲開月朗乾坤闊萬
壽堂中宇宙寬師云不勞讚嘆乃云暑氣炎炎勢莫
休行人不在路橋頭南山古洞無今昔一片清涼不
記秋到者裏刀斧不能斫水火不能侵凡聖若空花
生死如陽燄所謂佛祖窺之不見列聖仰之無門從
他野鶴閑雲到來了無湊泊既然如是且道還有垂
手處也無壁立巖前風颯颯孤峰頂上浪滔滔。

端陽上堂云五月五日午時節百怪千妖俱殄滅菖
蒲似歛逼長空艾葉如雲遮天月桃符神莫莽鹵何
故聻清淨伽藍內不打這破鼓。

上堂離四句絕百非嘴邊生白醭舌上長青苔直恁
麼去卻成擔板橫說豎說塵說剎說口似懸河舌如
瓶瀉若恁麼去又落葛藤到者裏恁麼也不得不恁
麼也不得恁麼不恁麼總不得若有箇漢出來道離
四句絕百非也得橫說豎說塵說剎說也得恁麼不
恁麼總得且道淆訛在甚麼處還委悉麼鴛鴦繡出
從君看不把金鍼度與人。

上堂揚眉瞬目好肉剜瘡語默形言為蛇畫足只饒
乾坤未兆文彩未彰凜凜孤危沉沉絕照早是白雲
萬里還有具頂門眼者麼長安無限英靈客那箇男
兒不丈夫。

解制上堂秋水泥清秋月圓明秋禾成熟秋葉歸根
正是叢林中解制之時若是箇透脫漢子於動轉施
為處自然不掛一絲不捨一法物物頭頭拈來便用
到恁麼地便可以承受宗風擔荷家業還有擔荷得
者麼金風陣陣抹林枝正是梧桐葉落時幾次寒蟬
鳴後嶺數行秋鴈度前溪水光卸燄歸清錦山色蒼
黃疊翠衣說向參方學道者頭頭顯露目前機。

上堂如來出世間為度眾生故脫卻淨白衣示穿泥
履服六載悟心空三思深委曲無分大小根頓漸俱
提育拈花微笑間兩手親分付入滅到雙林潮回歸
海屋火燒白雀寺風捲西天竺咄咄。

上堂拈起須彌椎打破虛空鼓驚起北山蟲咬殺南
山虎甜的徹蒂甜苦的連根苦晝夜不容停追劄
鄉土為甚如是萬古碧潭空界月再三撈摝始應知。

師住盤山中盤寺僧首來儀院主德峰暨眾護法恭
請結制上堂拈疏示眾云今朝十月十五盤山鳴鐘
擊鼓中盤結制上堂林巒樹木起舞顧視左右云還
會麼倘若未會更請表白宣讀宣疏畢陞座拈香祝
聖罷次拈云此一瓣香第四回爇向爐中供養本師萬
如大和尚用酬法乳師云盤山久息案頭煙木鐸銅
鐃總寂然時為東君通一線鼓魚鐘磬吼三玄還有
知音者麼出眾相見僧問合山俊傑四海英賢同明
圓頓之宗共證三摩之旨且道承誰恩力師喝進云
萬象叢中開不二孤峰頂上獨稱尊師云誰是其人
進云眼橫鼻直師云末後一句如何道進云擊開普
化當年鐸驚起兒孫滿大唐師云又恁麼去也便打
問西乾演教東土傳心今日陞堂如何指示師云要
箇總不恁麼的進云恁麼則人人俱喝無生曲合會
同吹海底笙師云寶劍贈與烈士進云假若諸緣未
盡箇事欠平又如何指示師云只待腦後釘穿乃云
喫飯穿衣渾箇事迎賓待客總無他通身徹底無生
意何須重打葛藤窩到這裏窮玄窮妙背覺合塵論
性論心將妄逐妄若是英靈漢子聞恁麼道便乃直
下承當一肩擔荷豈不省力只如今日安居一事又
如何指示祖佛機關窮徹底人間天上總伽藍。

上堂佛殿階前騎象馬三門廊下走麒麟翻身踏倒
伽藍殿四個金剛著一驚且道驚個什麼誰知蓆帽
下元是昔時人。

上堂問古德云大事未明是山不是山水不是水只
如和尚分上畢竟如何師云山不是山水不是水進
云假若山崩水竭後畢竟又在什麼處師云兩眼對
兩眼進云山水巳蒙師指示瑞雪騰空事如何師云
日出後一場懡㦬乃云當陽一句顯教外之真風頂
門一機露玄關之密訣不是形言盡理博古明今實
要枯木龍吟石牛哮吼機投針芥言扣關津這邊那
邊齊收齊放所謂見與師齊減師半德見過於師方
堪傳授雖然如是盤山亦未點頭在何故聻出頭天
外看誰是我般人。

祈嗣上堂問教中道住者名主不住者名客即今僧
俗同均且道誰是住者師云雲騰千里霧進云假若
有個頂天立地人來又作麼生接待師云直與一頓
進云恁麼則打麵不離州土麥唱歌難哄當方人師
云哄過也不知乃云著實處透得攢花簇錦玉轉珠
回虛玄處透得玉轉珠回攢花簇錦到恁麼時節這
邊那邊向上向下魔宮佛國今古有無世法佛法打
成一片直得通身活潑徹底玲瓏有扣則鳴無求不
應卓杖云擒龍須是經綸漢捉虎還他將相才三個
泥牛吞卻月一時產下狀元來。

上堂問昨夜雪花飄滿地今朝風靜又成霜佛法世
法俱不問雪後加霜事如何師云屈詞難唱進云盤
山會裏翻觔斗到此方知普化顛如何是盤山境師
云五峰八石進云亂石巖前獅子吼短松靄靄萬年
春和尚平常以何接人師云杖頭有幸進云雪重霜
嚴伏惟珍重便拜師云遠勞神用乃云人人上盤山
求道道在什麼處乃呵呵大笑又云個個向老僧處
覓佛法佛法在什麼處亦呵呵大笑復云今日既巳
上來老僧與伊等說個方便去若要求道向邦君大
路上驀直去要求佛法向自巳頭上模取來老僧者
裏覓什麼碗復呵呵大笑下座。

冬至上堂三冬齊降湖海成冰正令當行乾坤失色
天門閉柵地戶封疆雪壓山川霜埋古路只得。

朔風颯颯寒氣森森冷冷孤危逼天塞地正恁麼時
若作佛法商量只得嘴掛壁上若作世法商量孰敢
出林揚首雖然如是止可威伏藩羊若是戴角熊兒
豈肯當爐避火只如隨緣得妙一句如何道竿木隨
身逢場作戲。

上堂迷者悟之父悟者迷之祖拈卻迷與悟大蟲元
是虎古人道米裏有蟲盤山道米裏有法但有嚼著
者一點也瞞他不得喝一喝。

上堂問盤山自古十人上山九人得道未審那一人
不得道師云跛腳阿師乃云覓火和煙得擔泉帶月
歸翻身獅子躑蹴踏象王回拈起拄杖云文殊普賢
不合本分卻向拄杖頭上道觀音妙智力能救世間
苦遂喝一喝云者無鼻梁漢終日救人何不自救且
道作麼生得自救去擲拄杖下座。

上堂問等閑恁麼提撕未能一肩擔荷今日群賢聚
會請師再轉玄機師云八角磨盤空裏轉進云拈出
些些乾屎橛直教遍界總馨香師云未飲三峽水爭
知甘味長進云恁麼則野老齊歌曲共賞雪中梅師
云逢人不得錯舉乃云若論佛法無處不是只是有
件事在說與大眾伸手拈不著開口道不著動足踏
不著所謂非思量計較之所能到者裏只許無舌人
論無手人拈無足人履還會麼若未會老僧更與你
通個消息去有意看山山轉遠無心學道道相應。

臘八日上堂問逐日尋心心不見經年參道道元無
夜深觸著明星角卓破摩醯本自如且道與釋迦老
子是同是別師云觸著後是何意旨進云古今無二
路凡聖一如然師云本分一句如何道進云踏著秤
錘硬似鐵師云亦須粉碎始得尼問如何是生師云
石筍抽條進云如何是死師云鐵牛臥水進云如何
是本來面目師云師姑依舊是女人進云早知燈是
火飯熟許多時師云見個什麼道理尼無語師打乃
云掀翻不是人間物打失何關天上星一片殘雲消
散盡碧天皎月現全身到恁麼時輸不從贏秦不順
楚山川水國緇素分明一片清虛何須特地還會麼
雖然舊閣閑田地一度贏來方始休。

上堂頓斷舌根的籠絡不住腦門合殺的總絕蹤由
所謂坐斷千差踏翻異路既然如是且道此人如何
親覲還委悉麼寢殿無人空寂寂滿軒惟有月虛明。

上堂動則失宗靜則失旨掀翻動靜㗭哩㗭哩若向
這裏領略得去今古歷然常坦坦了無南北與東西
下座。

應報成寺請上堂諸佛放光明助法實相義驀拈拄
杖敲香几西角云者是放的光如何是實相義又以
杖敲香几西角云者裏是實相如何是放的光若向
者兩處緇素得出便可拈一莖草為丈六金身盛大
千界於粟米之內何故聻水向石邊流出冷風從花
裏過來香。

歲朝上堂問衲僧門下無遷變選佛場中有聖凡只
如一年之首四季之初如何是迎新第一句師云東
方日出卯進云如何是國泰民安第二句師云臣忠
子樂子孝父心歡進云如何是風調雨順第三句師
云村翁連夜醉野老共雲閑進云恁麼則乾坤盡顯
無生意大地齊彰劫外春師云澣州出密棗乃云歲
首敘寒溫陽和四野分春風潑地起煖氣傍岩升乾
坤毛骨散甦醒凍中情到恁麼時羽毛轉向上宗乘
百草萌西來大意且道爾腳跟下骨董抽芽也未金
馬石前蘭疊翠白猿洞菊馨香。

上堂問五峰八石即不問如何是中盤寺裏主人公
師云德峰進云如何是主人的作用師云迎賓待客
進云恁麼則徹底玲瓏去也師云堂前休教缺香燈
張婆子問生從何來師喝進云死從何去師亦喝進
云如何是不來不去師云須彌山進云去年喫飽飯
今年忘卻饑師云什麼物解喫婆喝師打乃云終日
閑閑地常年坦坦然只麼無改變空王即現前下座。

上堂云拈起也雲騰霧捲放下也匝地波濤所謂活
潑潑轉轆轆逢江作渡遇澗為橋調無粉羹施無米
飯普利人天般般具足只如不拈不放一句如何指
示水歸大海波濤靜雲到蒼梧氣象閑。

上堂舉教中道佛真法身猶若虛空應物現形如水
中月黃面老子將苦葫蘆呼作密果拈黑豆換人眼
睛當時幸是無人若遇個銅頭鐵額漢管教一場漏
逗何故聻在處綠楊堪繫馬誰家無路透長安。

解制上堂解開布袋頭放出一群牛五湖藏不得四
海莫能收雖然如是切忌犯人苗稼豈不聞古人道
有佛處不得住無佛處急走過始較些子若還東逐
水草西犯青苗莫道不能收得只教浸殺他家虀甕
裏有分在會中還有拽脫鼻孔者試吐氣看眾默然
師云若不藍田射石虎幾乎誤殺李將軍。

上堂問南泉斬貓意旨如何師云腥臊的進云趙州
頂草鞋又作麼生師云兵行詭道乃云桑樹著箭柳
樹出漿張公喫酒醉殺李郎於此會得自有娘生衣
服祖業家園不變不遷不損不壞住之莫盡著之無
窮拈一絲而覆蔭群靈布一具而含育萬有且道如
何是娘生衣服祖業家園聻乃呵呵大笑下座。

上堂者個是甚麼只是個駝死屍的鈍漢荷皮袋的
婢子從始至今頭出頭入迷原認影逐妄失宗豈知
本自圓明體自空寂真常自性與佛無殊要識返本
還原麼識渠不用頻頻舉只在停機不語中。

上堂問神光山上說法達磨崖下參禪未審意旨如
何師云魚行水濁鳥飛毛落進云恁麼則虛空無背
面在處白雲鄉師云親到一回始得進云萬古不磨
空有相一塵不立絕淆訛師云更要腳跟點地始得
乃云圓明妙性中本來常清淨不染聲色塵不入寂
滅定無取亦無捨無修亦無證堂堂本自如是名大
圓鏡差別一絲毫錯過窮性命報到禪家仔細觀休
將伎倆作心源從前一段真常錦不假機梭體自圓。

上堂問等閑把住要津大地悉皆消殞如何是盤山
境師云群峰拱白塔進云如何是境中人師云一室
坐黃龍進云人境蒙師指向上事若何師便打進云
只如今日四眾臨筵又如何舉唱師云紫蓋峰前雲
片片蟒龍溪下水潺潺進云一種沒絃琴惟師彈得
妙師云識甚好惡乃云佛法如大火聚進則燎卻面
門退則墮坑落塹若有毫髮住著是為立地死漢只
饒諸佛諸祖出來亦須嘴掛壁上山僧到此無理可
申無言可吐只得借盤山為題與大眾通箇消息形
如畫境狀如松滿幹煙籠映碧穹面面龍盤浮翠影
層層瓔珞露真風寶圖壁立千峰外梵剎橫開萬壑
中舉世丹青描不得白雲常掛紫金容。

上堂箇中一著等虛玄今古寥寥絕變遷佛祖界中
藏不得盡情懸向碧堂前所謂仰之彌高鑽之彌堅
瞻之在前忽焉在後還會麼處處綠楊堪繫馬家家
有路透長安渠儂覿面親呈示不必前三與後三。

上堂問獅子吼時芳草綠象王回顧落花紅如何是
回顧的事師視左右云會麼進云不會師云錯過了
也乃云這邊一著佛智難知那邊一機祖心莫測移
星換宿促短延長格外提持一團作用到恁麼時便
可以大開爐鞴拈弄鉗錘煆煉聖凡權衡佛祖且道
誰是其人赤心片片知人少覿面堆堆睹者稀。

上堂問壁立萬仞即不問接物利生事如何師云拖
泥帶水進云棒頭演唱無生曲未審知音有幾人師
云阿誰不會進云恁麼則現前大眾悉皆同條去也
師云知恩者少負恩者多乃云言前薦得舉一明三
句下承當拈頭識尾鐵草鞋一踏粉碎金剛橛一拶
成灰只得百不減一不添貓兒睡覺狗子打眠任他
滄海變桑田惟有衲僧真密訣至今千古許誰傳還
會麼當道鑄成金矮子正齊行下鐵饅頭。

上堂問傾湫倒嶽平常事不涉唇吻道將來師云現
成公案進云手持夜明符幾個知天曉師云夜行人
更多師拈拄杖卓一下云至尊至貴至低至賤雖不
值錢傾國不換廚堂階下糞掃堆頭填坑補谷塞壑
盈溝諸佛拈不起祖師莫能收十聖無門趣入三賢
那覓蹤繇獨有寂寥峰外禪和子作蒲團作被褥做
枕頭復云咄下座。

保安上堂問三藏百宗渾是藥情與無情一病身乞
師速救師打云收進云恁麼則踢翻罏銚藥病消殞
去也師云㗭哩㗭哩進云謝師指示師云吽癹吒乃
云罪從心起將心懺覓心心似空花焰了知心罪本
來空此是雄雄沒量漢達心空真實懺紅爐燄上飛
雪片三災八難盡消除五眼六通渾顯現圓明露藏
不得爍爍寒光輝碧落眉間玉露少人知掌上明珠
誰把著擲拄杖云大眾看取。

上堂問年年今日臘月八朝朝夜半一天星且道釋
迦老子悟個什麼師云窺破鼻梁進云恁麼則天明
不須雞報曉日午何用打三更師云說到不如行到
進云學人契界分明去也師云且莫錯認定盤星僧
喝師打乃云臘月八無縫罅鐵壁銀山錐莫劄舉眸
觸著一輪星雪山悟了西番達擲拂子下座。



大博乾禪師語錄卷第二終

大博乾禪師語錄卷第三
侍者超古記錄

住報成寺結制上堂師拈起疏云一團錦繡斬砌新
鮮托向眾前各宜薦取顧視左右云還會麼其或未
然卻請維那布露宣畢師陞座拈香祝
聖罷次拈香云第五回爇向爐中供養上萬下如先師
用酬法乳維那白椎畢問十月十五鳴鐘擊鼓大冶
紅爐烹佛煉祖即今釋迦老子到此又作麼生煆煉
師云且立門外進云過在甚麼處師云佛之一字吾
不喜聞僧喝師打云亂喝進云恁麼則有眼不足見
無耳合成聞師云不妨伶俐進云學人禮拜去也師
云用禮作麼便打乃云現成公案不須土上添泥本
自圓成休要離身覓影只如林間擊竹目刺桃花喝
下翻身枕頭墮地總是好肉剜瘡與蛇畫足至於如
貓捕鼠抱卵成雞又是騎牛覓牛持火覓火只如今
朝結制無非斟確狸奴歸原契旨倘若卓卓分明用
什剔爐把火鼓扇生風可會得麼廓然坐斷無一事
擬議躊躇隔萬山維那白椎下座。

上堂開口成雙橛揚眉落二三箇中親透得了卻上
頭關若是得的人聞恁麼道不妨慶快若未透的人
聞恁麼道未免東撈西摸北想南猜還委悉得麼石
自沉兮水自流何須向外覓蹤由通身玉兔須當薦
休去香山問白牛。

上堂問大開門戶接龍蛇白棒橫空驗作家有無雨
道俱不問心空及第事如何師云只個閑人天地間
進云至於忘家者就路而知歸迷祖者轉身而見父
又作麼生師云從門入者不是家珍乃云天自高兮
海自深何須特地覓疏親通身盡是西來意只認衣
裳不認人。

上堂問百姓日用而不知且道不知個甚麼師云同
堂不見面進云除此還有奇特事也無師云共住不
知名進云自有一雙窮相手不妨隨處舞三臺師打
云何不領話乃云腦蓋掀開面門裂破無位真人隨
處活潑團的瓜瓢長的木杓大者砂盆小者磁缽米
麵油鹽醬橫醋腳卓杖云一齊分付與典座何故三
餐熟煮金牛飯六味調和酥酪羹復卓杖下座。

洪一卿薦親上堂問洪波浩渺白浪滔天且道靈骨
葬在甚麼處師云毘盧頂上進云捉虎還他同類客
擒龍須是個中人師云靈骨葬在甚麼處僧喝師云
喝即任喝要且未知靈骨落處在僧復喝師云果然
未知便打乃云皮膚脫落盡唯有一真實寂淨似長
空虛明如杲日只此淨妙身三界無能匹功德不可
量讚嘆何窮及既然如是且道又作麼生薦揚舉拂
云原是白蓮臺上客不須重點舊家鄉下座。

上堂問雲藏無縫襖鳥宿不萌枝如何是月正出的
意旨師云當爐不避火進云白雲散盡皎月當空如
何是月落的意旨師云衲被蒙頭坐進云恁麼則請
和尚歸方丈師云好與三十拄杖進云重賞之下奈
無勇夫師云自恭免罪乃云拈鎚豎拂棒喝施陳節
外生枝缽盂安柄三玄三要平地孤堆立主立賓無
風起浪個中一著總絕言詮一切現成不勞特地倘
若赤身擔荷白骨連山正脈流通堪為道種忽有個
漢出來道報成得何見解便恁麼道山僧只向道病
多知藥性經效始傳方擊拂下座。

上堂西來大意覿體堂堂無成無敗無覆無藏歷歷
明明煒煒煌煌光射大千含育群芳通玄衲子必不
承當既是通玄衲子為何又不承當聻男兒自有沖
天志不向他人行處行。

上堂問釋迦老子說法四十九年未曾說著一字只
如三藏十二部又從何來師云一狀領過進云除此
還有消息也無師云合取狗口進云若非漁夫引怎
得見波濤師云畫餅充饑乃云歷盡塵囂徹底清燈
籠露柱放光明等閑拈向高山頂驚起群鴉住不成
舉起拄杖云這個是露柱那個是燈籠卓一卓云者
個是燈籠那個是露柱若向者裏分辨得去亦知狸
奴白牯安身立命處其或未然聽取一頌雪裏鴛鴦
雖辨白墨中煤粉幾人知不是吾家親嫡子道來卓
卓有支離卓拄杖下座。

上堂十五日巳前太尊貴生十五日巳後太放意生
正當十五日又如何道若道個坐斷舌頭得麼道個
水洩不通得麼道個唯吾獨尊得麼任是佛祖到來
非但忘鋒結舌只教無門可入且道利害在什麼處
喝一喝下座。

上堂問佛法世法即不問如何是閉門造車出門合
轍師云一葉落天下秋進云恁麼則處處綠楊堪繫
馬家家有路透長安師云誰是知音進云到者方知
事了卻木人機師云家貧未是貧路貧貧殺人乃云
通身盡展玄中竅徹底全彰劫外機舉世丹青描不
得盡情付在畫樓西只這般境界從古到今不許正
眼覷著是以溈山道舉一不得舉二放過一著落在
第二仰山云昨日有人從天臺來卻往徑山去溈云
來日典座不得普請師噓一聲下座。

上堂問忠國師三喚侍者侍者三應是何意旨師云
泥牛吼月木馬嘶風進云國師道將謂吾事負汝卻
是汝辜負吾又作麼生師云一段淆訛乃云萬緣歇
盡蕩蕩全彰人法兩忘沉沉寂照若向這裏領略得
去始知正法眼藏涅槃妙心脈脈還源歸根得旨只
如還源一句如何通信休向街前問鬧市直須深壑
看孤村復舉文殊敕善財採藥機緣師云喚龍作渡
須是仙陀畫虎攔途還他作者且看文殊頭上加錐
善財腳跟出血饒君識盡西番境也被傍人道短長。

上堂安居半個月功夫忙不徹日裏造僧房夜間修
淨業昏沉似雨澆妄想如飄雪暫時不現前香板劈
頭楔行坐不幾時又聽雞饒舌課誦如完周東方日
皎潔依舊搬土坯忙忙直到黑好段緊功夫越煉越
親切大悟在目前止待時和節復召大眾云時節巳
到且作麼生得悟去將拄杖架肩上下座。

上堂眉毛不離眼舌頭不離口至道不離人徒向外
邊走正是富兒乞丐不知自有家私一失家鄉永離
擔荷會中可有擔荷得者麼試吐露看眾無語復云
擔當須是英靈子掛印還他將相才復舉女子入定
公案師云文殊善用殺人刀罔明能使活人劍女子
瞿曇只是好笑何故聻打麵還他州土麥唱歌難哄
當鄉人。

上堂問死去生來即不問安身立命事如何師云手
持夜明符幾個知天曉進云且道這裏與普化搖鈴
是同是別師云同則總同別則總別乃云踏千聖頂
𩕳全憑獨步舉萬鈞之重單仗樞機不假劫外之威
豈借他人之力到這時放開一線草木增光把住一
絲乾坤失色頭頭歸於掌握物物屬於當人只得獨
占魁緯魔妖頓絕會麼含元殿中無二主擲拄杖下
座。

上堂泥中有剌赤腳方知墨裏分煤作家始鑑所謂
騎佛殿出三門駕鐵船到絕頂須是其人若向這裏
會得便可以返必死之病吞栗棘之蓬驅耕夫之牛
奪猛虎之食直饒釋迦彌勒拱手稱尊勢至觀音讚
嘆不及驀拈拄杖云還會麼昨日天臺木上座今朝
南嶽竹闍黎。

臘月一日上堂問杲日當天即不問古鏡未磨事如
何師云兔子眠窩進云只如磨後又如何師云不自
鑑進云鏡光巳蒙師指示末後相委請師宣師云打
破鏡來與汝道進云打破了也師伸手接云還我銅
來僧無語師云古廟獅子便打乃云臘月一三冬嚴
令全其力天還地閉水凝堅朔朔寒風劈面疾吹教
猛虎吞大虫冷得團魚凍成鱉林間衲子達原宗不
出者段佳消息靈雲以此見桃花夾山橈下呈端的
明星沒卻老瞿曇剎竿壓斷阿難脊文殊椎下奪旗
鎗百丈堂前驀捲席既然如是會中還有恁麼一回
者麼試露個消息看眾默然復云大眾節令嚴寒不
勞久立。

臘八上堂問四十九年化世難三根沒殺老瞿曇了
然一句即不問透頂透底事如何師云大洋海底珊
瑚樹須彌頂上碧琉璃進云未離兜率巳降皇宮未
出母胎度人巳畢只如今日釋迦成道是何意旨師
云為憐三歲子不惜兩莖眉進云恁麼則拈花笑處
個個沾恩師云獨有你不得乃云大通智勝佛十劫
坐道場佛法不現前不得成正覺亦未是遲釋迦雪
山六載出現於世亦未是早所謂未離兜率巳降皇
宮未出母胎度人巳畢到者裏了無出沒生滅可得
亦無遲早時節所羈只得歷超今古頓絕去來還會
麼復成一頌諸佛本無生利生乘生滅六十小劫中
彈指駒過隙六載悟心空四十九年說機分大小根
狸奴多饒舌三界作醫王紅爐飛片雪驀拈拄杖云
大眾看看靈龜入海中吞卻沉潭月擲杖下座。

臘八日上堂問寒光爍爍迥青霄老梅骨裏吐花稍
象頭山上經歷盡一觸明星眼角高如何是得悟的
意旨師云不因花吐蕊誰知春到來進云恁麼則半
夜天正曉日午打三更師云道取一半進云還許學
人轉身吐氣也未師云合取口乃云踏著從前關捩
子翻轉娘生鐵面皮定亂靈符歸掌握生擒活捉在
臨時所謂從上釋迦老子傳衣缽印心宗總不出這
一著子乃至德山棒臨濟喝子胡狗秘魔杈亦不出
這一著子既然這一著子利人如是只如自利一句
如何指示折角泥牛歸海屋山群野鶴隱山阿復舉
忠國師喚侍者云與我過犀牛扇子來者云犀牛扇
子破也國師云扇子既破與我犀牛兒來者無語師
云國師殺人見血侍者抱賊叫屈直至如今未得歸
結復云相呼相應理周全誰識稍頭失本然陸路不
逢金象馬又沽銀鶴過前川。

上堂一切法不生一切法不滅了然無取捨諸佛當
現前所謂語默聲色古佛親臨動轉施為釋迦出世
頭頭彌勒物物觀音百草頭上普賢鬧市街前勢至
是謂處處真處處真塵塵盡是本來人正說真時真
不現正體堂堂沒卻身喝一喝下座。

元旦上堂問年頭月尾笑嘻嘻畫閣堂前顯俊機棒
喝交參即不問迎新送舊事如何師云水陸堂中千
碗供進云正當新年頭一句又作麼生道師云諸天
席上萬爐香進云恁麼則個個承新力家家換舊符
師云誰人不恁麼僧禮拜乃云一陽始復草木知春
久凍翻身死中得活只得圓明正炤耀古騰今洞鑑
天圍輝洪地軸時將不盡功德總祝
當今更願四恩普報三有齊資法界冤親速登覺岸勿
待金烏西墜玉兔東升瞬目來朝一期錯過歸源直
指一句如何道陋巷不騎金勒馬回頭唯著舊襴衫。

上堂乃云心圓境寂塵盡光生爍古明今輝天鑑地
此是功勳邊事至於煆聖煉凡鉗錘佛祖生擒活從
點鐵成金亦是建立門庭邊事若論受用消息無許
多般只得饑來喫飯困則打眠任運縱橫隨處自在
且道誰是其人震威一喝復舉維摩詰示疾毘耶離
城自念寢疾於床世尊垂慈知其此意告文殊師利
言汝詣被問疾機緣師云維摩示疾為眾抽釘世尊
垂慈看孔著楔致使文殊搬家運火不致停留雖然
如是家無小使不成君子錦衣公子渡泥河懼把羅
衣水上拖到岸一身泥水跡脫來㫰在葛藤坡便下
座。

上堂問古德云毫釐有差天地懸隔如何是毫釐的
事師云放去成堆收來不見進云恁麼則不隔去也
師云春眠不覺曉處處聞啼鳥進云金針歸本位空
缽掛芒山師云如何是你的本位僧喝師打云猶隔
山在乃云執秉吹毛截斷千差異路寒光赫燄威除
百怪妖精從此闡提門大開秘密藏全露至於廊安
雲水室納高流煉無氣息衲僧荷無文印子是謂燈
燈續燄祖祖相傳正脈流通道源廣備既然如是只
如無氣息的衲僧又如何煆煉瞬目亦非仙陀客寂
然不是個中人復舉二祖參達磨大師立雪斷臂機
緣師云達磨能殺能活有截鶴續鳧之功二祖善死
善生據化鯉成龍之妙正是象王作隊獅子成雙雖
然如是也是陸地烏龜復成一頌一隊驪龍翻碧水
雨山雲霧徹天昏長安嶺上分珠後直至如今長葛
藤。

懺愆上堂問雪上加霜即不問寒風透骨事如何師
云徹底風流進云只如丹霞燒木佛是何意旨師云
風捲蝦蟆背上雪雨打烏龜殼上霜進云院主為甚
麼眉鬚墮落師云石女懷胎進云恁麼則水向石邊
流出冷風從花裏過來香師云自知較一半乃云動
即失宗靜則失旨不動不靜忘憂絕喜若向這裏薦
得只是有耳不聞有眼不見蕩蕩悠悠自由自在是
為世出世間一個閑漢若或未然動靜中語默裏逐
物忘源迷頭認影到驢年未有了當時節在只如懺
滌愆尤一句作麼生道一番蕩盡根和蒂徹底清涼
心自空下座。

上堂舉仰山到東寺寺問云汝是甚麼處人山云廣
南人寺云我聞廣南有鎮海明珠是否山云是寺云
此珠如何山云白月即隱黑月即現寺云還將得來
麼山云將得來寺云何不呈似老僧山叉手進前云
昨到溈山被索此珠只得無言可對無理可伸寺云
真獅子兒善獅子吼師云二老漢須是輪對輪劍對
劍觀光即不無檢點將來總是自揚家醜何故聻一
見容顏足可觀何須拈弄許多般是非只為多開口
惹得傍人說異端。

元旦上堂問三陽開泰萬物更新祝
國祐民如何演唱師云天上有星皆拱北人間無水不
朝東進云恁麼則乾坤永固
聖壽無疆師云人人忻願乃云昨朝舊歲今日新年節
有新舊人無變遷只如舊歲前歲大前歲乃至過去
不可說不可說之巳前也秪是這個長老至於今年
明年後年大後年乃至未來不可說不可說之巳後
也秪是這個長老正當恁麼時亦只是這個長老何
故百年三萬六千朝反復元來是這漢復舉五祖遇
四祖機緣師云四祖慣釣劫外金鰲不費手腳足可
觀光五祖善能穿山透海直越龍門識堪賞鑒還知
道五祖來處麼七歲童兒破祖基天然骨格一雙眉
剛然拋別栽松老寄籍娘胎又一期。

上堂釋迦未出世達磨不西來佛法遍天下談禪口
不開所謂無眼耳鼻舌身意契佛心宗通達祖意到
這裏便可傳無盡燈說無為法然雖如是只如無為
法又作麼生說乃擲下拄杖復舉百丈與馬祖遊翫
遇一群野鴨飛過祖云是什麼丈云野鴨子祖云在
何處丈云飛過去也祖扭百丈鼻頭痛作聲祖云又
道飛過去也丈於言下大悟師云移星換斗須是馬
祖見月忘指還他百丈還知二老的落處麼扭破鼻
頭血濺流時將諍論一齊休騰空鷂子輕飛去直過
新羅到九洲。

解制上堂踏破天關掀翻地軸得一衲僧了無拘束
所謂天得一以清地得一以寧神得一以靈人得一
以明若向者裏領略得去遊盡百千萬億香水海不
用動足說盡百千萬億妙偈不用動舌度盡百千萬
億眾生不須舉念是謂百千剎土自他不隔於毫端
十世古今始終不離於當下只如今朝解制意旨又
作麼生道彫弓巳掛狼煙息萬里歌謠賀太平。

端陽上堂問燈籠露柱相交合談何事師云七十三
八十四進云只如三條椽下七尺單前又作麼生師
云日不眠夜不睡進云恁麼則古今不替光含象萬
有全彰一段春去也師云只待葉落歸根後始得乃
云五月五雄黃燒酒并角黍菖蒲蘄艾吐馨香列向
堂前慶端午執節符神鵠令嚴殺氣森森侵地府魑
魅邪妖頓絕蹤寰中明鑑深清楚湛湛寒光爍太虛
沉沉烈燄輝今古禪家亦曾恁麼行拄杖草鞋獰似
虎光前絕後赤條條棒喝聲前無佛祖活捉不須肘
後符生擒何用干鈞弩既然如是且道利害在什麼
處良久云寧經霹靂雷休聞塗毒鼓。

師誕日上堂問未離兜率巳降皇宮未出母胎度人
巳畢只如未離兜率時如何師云老僧方丈裏消閑
進云降生後又如何師云三門頭遊戲進云正當恁
麼時又作麼生師云陞堂說法進云恁麼則出入從
渠便縱橫不讓人師云善乃云鑿木思山飲水思泉
不惟報本且識根源所謂生我有母寄我有身今辰
正遇山僧母難之日毫無所長只得因齋慶讚遂合
掌云真常無損壞無證亦無修辭親割愛後任運得
自由還會麼一點圓明普週沙界復舉僧問藥山云
如何是道中至寶山云無諂曲僧云不諂曲時如何
山云傾國不換師云藥山老人剖心裂膽露盡肝腸
屈巳施仁毫無吝色至今同列之人誰不稱賞會中
還有識得藥山老人相為處麼眾無語代云伸腳不
離縮腳裏切莫千猜與萬猜下座。




大博乾禪師語錄卷第三終

大博乾禪師語錄卷第四
侍者超尚記錄

順治十六年八月二十二日北京法通寺座主天籟
請結制上堂師至座前拈疏云當陽拈出了沒遮藏
砌錦文章通身漏洩於斯會得歸去打眠其或未然
卻請維那布露宣疏畢以杖指座云栴檀為棟七寶
為牆瑞氣騰軒祥雲滿座宣傳嫡旨拔楔抽釘為眾
提撕斬釘截銕既然如是符到奉行便陞座拈香云
此一瓣香孤迥迥千聖莫知其蹤峭巍巍諸天罕識
其跡拈來成蓋成雲放下為霖為雨爇向爐中端為
祝延
今上皇帝聖躬萬歲萬歲萬萬歲伏願堯風蕩蕩舜日
輝輝恒為萬國之君永作千聖之首第二瓣香皎潔
孤峰縱橫十字歷塵劫不遷不變輝今古無後無生
爇向爐中專為合國勳臣滿朝卿相現前請主四眾
人等伏願智光齊日月福果亙乾坤綿綿帶礪功高
卓卓
君臣道合第三瓣香視之不得聞之不得如塗毒鼓似
人火聚今第六回爇向爐中端申供養禹門堂上
如先師用酬法乳之恩歛衣便坐維那白椎畢師云
鉗錘初放爐鞴新開一時電掣雷轟單煆銅頭鐵額
若是衝鋒利器透甲良才自然踴躍向前豈肯當爐
避火可有不懼爐錘的衲僧出眾相見僧問從來學
道事如秋黃葉紛紛辭樹頭法通開爐即不問葉落
歸根事如何師云孤峰無宿客進云只如落後又如
何師云赤條條的進云蒙師撥轉威音曲鐵笛橫吹
古佛心師云如何是古佛心僧喝師云這一喝落在
什麼處進云向這裏薦取師打乃云堪為梁棟繩墨
成功入聖超凡全憑煆煉是以編牢畫地指橛純羊
就窟張弓懸機陷虎只要頭穿額破不容掉臂翻身
獨教開眼打眠閉口吐氣山頭鼓浪海底揚塵始可
承受家私擔當祖印然雖如是法通者裏又且不然
也不指橛純羊懸機陷虎只要參禪衲僧直下托出
個本來面目點畫分明老僧兩手交付今承法通座
主深契宗風徹底婆心興揚法化且喜
金輪治世古佛臨凡洪荷上乘大開祖道林間衲子俱
受
皇恩各宜報答然雖如是只如今日開爐聚眾萬派歸
源一句作麼生道驀豎拂云憑仗阿伽陀妙藥點取
金剛正眼開。

上堂觸著磕著遍地皆真萬象森羅頭頭祖意拈之
不盡用之莫窮沃海盈虛填溝塞壑了無殊勝頓絕
高低一味平懷毫無造作雖曰正法眼藏涅槃妙心
瘡上生瘡疾上生疾靈源獨耀貫古騰今沙裏揚塵
火中撥焰內分玄妙外列主賓意落玄黃是非風起
砌成綱要編就門庭患久根深葛藤布露築臺看脈
病在膏肓扁鵲盧醫實難救治只如作麼生得歸本
分去是法住法位世間相常住。

上堂問千江萬派歸滄海四塞八蠻朝帝都向上玄
關即不問臨濟四喝請師分師云次第問將來進云
如何是金剛王寶劍師云誰敢當鋒進云橫按莫邪
全正令太平寰宇斬癡頑如何是踞地獅子師云狐
蹤絕跡進云踞地金毛吞異獸象王行處絕狐蹤如
何是探竿影草師舉拄杖云汝還會麼進云竿頭絲
線從君弄不犯清波意自殊如何是一喝不作一喝
用師云問答分明進云泥牛吼處天關轉木馬嘶時
地軸搖師云且莫錯承當乃云通身遍身弄鬼眼精
透頂透底覿面賣鬼撐天拄地乞兒落節橫遍十方
自作自當於此領略得去釋迦不前彌勒不後上無
佛道可成下無眾生可度只得峭巍巍明歷歷水清
今古洞察釐微到這時說甚麼明頭來暗頭來四方
八面來不消一劄直饒一喝分賓主一鏃破三關一
箭落雙鵰的向紅爐上飛甚麼雪縱使拈一莖草作
丈六金身攝丈六金身為一莖草促百千年為一日
攝一日為百千年者夫子門前賣甚麼文章若或諄
諄淳淳澄澄實實如洪鐘在架有扣即鳴古鏡當臺
無時不照的始有些子氣息還會麼一念不生全體
現六根纔動被雲遮。

上堂問香煙繞座瑞氣騰軒擊鼓鳴鐘合為何事師
云大家齊喝無音曲進云昔日釋迦今日和尚是同
是別師云一齊坐斷進云馮居士領眾善設齋得何
利益師云崑崙頂上千年柏進云恁麼則人人獲益
個個沾恩師云沾個什麼恩進云耀古騰今去也師
打云清風相送乃云本源湛寂個中無凡聖涅槃至
覺圓明就裏絕菩提彼岸清涼不立何處更著文殊
碧落虛凝道甚空王露影不歸一至不落一塵淨妙
處頓絕比倫圓潔中無可為喻只得淳淳湛湛歷歷
明明一段孤光輝天爍地此番奇特休向他求只在
方寸之中毫無欠缺若肯迴光返照直下承當不立
一塵事事成就還會麼虛玄較量猶為滯喚作如如
又落塵下座。

上堂問西天四七東土二三且止只如西來大意如
何舉唱師云萬古碧潭空界月再三撈摝始應知進
云恁麼則萬派千流悉皆普映師云魚行水濁進云
路遠夜長休把火大家吹滅暗中行師云汝向甚處
下腳進云逢橋不下馬各自奔前程師云橋倒路絕
又作麼生進云和尚不必費心師打云棺材裏吐氣
乃云見地分明腳跟穩密鑑千古於目前定始終於
當下豈止未兆巳前分形巳後直饒威音那畔更那
畔未來更未來盡在圈繢裏若是總無過去未來現
在的須如生鐵鑄成許提金剛寶劍斬斷淆訛獨鎮
乾坤安邦定國若是拋泥帶水撥草瞻風線去絲來
的俱成敗種且道如何是不沾緇素不落玄黃的句
機絲不掛梭頭事文彩縱橫意自殊下座。

上堂問法通消息即不問未生面目事如何師云腦
後三斤鐵眉前一對珠進云只如生後又如何師云
雨耳垂肩雙手過膝進云生與未生時又如何師云
藏身露影進云日月同行無二路點頭花放自知春
師云如何是你點頭的意旨僧喝師云這一喝落在
什麼處進云各人自掃門前雪休管他家瓦上霜師
打云又要來問話在問三分皎月七分秋黃葉徐徐
逐水流葉落枝寒即不問如何是奪人不奪境師云
乾坤似畫進云白鷺下田千點雪黃鸝上樹一枝花
如何是奪境不奪人師云人馬如山進云去來無礙
奇男子出入逍遙大丈夫如何是人境兩俱奪師云
隱進云踏翻大地無塵起觸碎虛空絕鳥行如何是
人境俱不奪師云露進云百花叢裏過一葉不沾身
臨濟宗乘蒙師指示只如腳跟下一句又作麼生道
師云孤峰頂上獨足立十字街頭躍馬行進云臨濟
宗風原未斷一條紅線手中牽師云你那裏見得進
云天上有星皆拱北人間無水不朝東師云且放過
三十棒乃云孤迥迥明歷歷峭巍巍黑漆漆佛祖摸
索不著聖凡難覓蹤由直饒千聖傳來總是依模畫
樣至於西天四七東土二三遞代宗師盡是懸羊頭
賣狗肉的白拈賊若向這裏覷得透作得主許伊一
串穿來朝打三千暮打八百管教乃佛乃祖是聖是
賢拱手皈降俯伏聽命到這裏所謂佛之一字吾不
喜聞念佛一聲漱口三日縱使喚作孤明悄寂碧昊
清霄巳落情塵境界何故豈不見道羚羊掛角千峰
外更有羚羊在上層下座。

上堂當陽獨露了無半點顢頇聲色相呈并無絲毫
隱匿言今道古排列有無令歸者踏破東西使達人
直登彼岸倘或守株待兔搖櫓釘樁不落漢帝城邊
定墮秦邦籬下直饒二邊不著中道不安不是無主
孤魂必為立地死漢若是通方之士舉著便知處處
八面玲瓏卓卓通霄大路雖有過量之事還他過量
之人若得過量之人始行過量之事還會得麼出頭
天外望誰是我般人。

上堂徐純修問天地不言含有象百靈何處謝無私
昔日世尊拈花示眾今日和尚陞座垂慈且道是同
是別師云二邊不立進云只如香嚴上樹的公案答
他則喪身失命不答又辜負來機且道和尚作麼生
師云向老僧未出方丈時薦取進云又如婆子燒菴
意旨如何師云入草尋人進云且道雪覆千山如何
孤峰不白師云獨出一頭地師又云你一口氣不來
向甚處安身立命進云遍界莫能藏師云不能藏且
止畢竟在甚處安身純修彈指一下師云也未信你
在乃云一機頓歇萬彙聲消一線放行群芳耀彩明
呼暗應盡在當人地轉天旋全憑自巳所謂一塵含
法界一念遍十方盡大地是一真乘總剎海皆一解
脫既在深含重育勿論聖凡只教踏破窠臼子
脫初機淺進未達之流截斷廉纖赤身擔荷至於特
達之士越格英靈掌上持珠亦應委悉山僧庸機淺
識久玷諸方今承別公山公憨公大展慈愛輝映蓬
居仗不盡之光演無為之化大眾還會麼和盤托出
因知巳徹底掀翻其鼻垂下座。

上堂當陽拈出太展囊藏忍氣吞聲埋沒自巳真實
落地總絕思惟密密綿綿純純淨淨風不能入水不
能浸一段真乘毫無造作但有纖毫聖解即墮凡情
動即乖真白雲萬里說甚麼孤峰頂上威音那畔如
猿捉影徒自勞形若或寸絲不掛無束無拘任意悠
遊卻較些子今承愍忠大和尚乃吾教授之師領諸
耆舊飛錫蓬廬光被宗風輝揚法化我諸弟子下座
禮足致謝勿勞久立。

上堂赤骨露處光含象白汗傾時水合天寂寂須彌
全不動深藏獅象吼三玄若向這裏領略得去眼裏
著百千萬億須彌山不剩一塵耳中盛百千萬億香
水海不餘一滴直饒移山塞海钁地補天戴角擎頭
移星換斗的盡在須彌山中香水海內若是作家龍
象不用形言纔展眉霜各歸本分還會得麼荊山美
玉何須辨赤水玄珠不用拈。

上堂糞堆裏埋玉屎窖裏盛金活路上閒殺人死路
邊忙殺漢所謂只拜釋迦不禮彌勒豬投羊隊馬奔
驢群認賊為家失宗千里若或不餐秦粒不飲楚泉
雲霧齊收水天一色到這裏染污不得描畫難窮離
相離形無蹤無跡且道利害在甚麼處沿路但貪一
粒米歸家失卻萬年糧卓拄杖下座。

上堂拶虛空髓調和酪羹煮月影芽下金牛飯教無
舌人一飽永劫忘饑豈似文殊朝朝淘米普賢日日
添柴喫了飯洗碗洗了碗喫飯有甚了期若是剛決
漢子撲然頓斷直下了然便知得從來不饑要甚麼
飯喫正如城東老母與佛同生畢竟不用見佛始有
些子衲僧氣息你我辦道人須取自巳受用休傍他
家覓食被人喚教洗缽盂喫茶去如斯落節非為玷
辱祖宗亦自虛生浪死且道作麼生得奮力去衝開
碧落松千尺截斷紅塵水一溪。

上堂問唧唧黃鸝遶樹頭梧桐葉落滿天秋當陽意
旨即不問牛頭未見四祖事如何師云山不是山水
不是水進云見後又如何師云山是山水是水進云
見與未見時又如何師云杭州人撐船進云三事巳
蒙師指示向上還有事也無師云有進云如何是向
上事師云千聖不傳進云元來歌是曲同路唱哩囉
師打云十萬八千乃云言前一路接引上根末後一
機提獎中下棒敲越格喝審仙陀缽止獰龍杖安猛
虎雖則婆心太切引玉拋磚本分位中卻成節目爭
似法通這裏種田博飯草褥麻衣熱步涼軒寒居暖
閣若是超群之士聞即翻身直下承當歸家穩坐與
拂云還會麼識得遠煙浪別有好思量。

上堂問西來大意即不問三玄三要事如何師云逐
句問將來進云如何是第一玄師云方丈裏沒老僧
進云如何是第二玄師云法堂中坐老僧進云如何
是第三玄師云佛殿前見老僧進云如何是第一要
師云猢猻正睡覺進云如何是第二要師云泥牛解
倒嚼進云如何是第三要師云柳林鸚鵡叫進云三
玄三要蒙師開示向上一路請師直指師打進云杖
頭點開生死路腳跟踏破祖師關師云又恁麼去也
復打乃云塵說剎說銅盆到底無箍橫拈倒拈木杓
終無二柄直饒機如掣電語似盆傾捏成鬼面神頭
總是空中釘橛若或一塵不起歷歷明明徹底澄清
始為活計還會得麼古殿無人空寂寂座中惟有月
明軒。

上堂問蓋天蓋地即不問透頂透底一句請師指示
師云無縫塔子八面玲瓏進云恁麼則十方無壁落
四面亦無門師云一口氣不來向甚麼處安身進云
不勞彈指超無學何須門外問三車師云念言語漢
便打乃云即心即佛巳成喪敗家私非心非佛更是
屙屎塗面秪如拈花微笑巳屬節文指戶分窗白雲
萬里逢鋼遇鐵須當本分鉗錘接馬渡驢還他貼體
草料銀山鐵壁使伊親自攻穿萬仞巖前只教赤身
投下一番徹骨踢開生死之關踏破長空獨出毘盧
絕頂切勿敲磚運響與賊過梯露影揚鞭污他良驥
既然如是法通今日又作麼生劍為不平離寶匣藥
因救病出金瓶。

解制上堂石超玄問上山須到頂入海必窮源末後
宗乘即不問如何是到底的意旨師云珊瑚枝枝撐
著月進云如何是到頂的意旨師云大鵬展翅出青
霄進云楞嚴經陽燧求火不從日來且道從甚麼處
來師云問從甚處來進云只向個裏來師云箇裏非
火玄喝師云此喝亦非火必定向甚麼處來玄擬議
師打云覓取火來乃云作場住扇爐內功成灶裏無
煙鍋中飯熟只得掀開蓬鞴叮嚀鑄出熊兒踏倒窠
臼放出銅頭鐵額逢獅遇象當頭漫捋虎鬚捉兕擒
龍須用爪牙全露行分嶮峻閑琢鋒鋩有佛處立下
西堂無佛處安為首座南壅北塞頓絕羅籠似出窟
金毛象王蹴踏大眾還會麼得來拈向千峰頂劃斷
天雲不放高下座。

期主馮超凡復請就法通寺結冬制上堂拈香祝
聖罷復拈云。

此一瓣香第七回爇向爐中供養上萬下如先師以
酬法乳歛衣就座維那白椎云法筵龍象眾當觀第
一義師云第一義諦鈍置殺人且向第二門頭撒網
拋鉤獲得一個半個以度寒冬可有負命鯨鱗出浪
相見問杲日正當陽覿面絕囊藏結制開爐即不問
舊令重拈事若何師云一番踏著一番寒進云恁麼
則法王法令飛水燄凍落星河月一輪師云雪上加
霜深埋古路進云古殿無人空寂寂座中惟露碧虛
閑師云白雲盡處是青山行人更在青山外僧噓一
聲便行師打云者裏不得放過問一回拈出一回新
落葉黃花遍地金結制安居即不問法通消息事如
何師云擂起堂前鼓誰人不解聞進云如何是和尚
的家風師云一捧一條痕一掌一握血進云如何是
西來大意師云貧兒思舊債餓狗跳糠兜進云昔日
臨濟見黃蘖三頓痛棒昨有一人打折和尚拄杖且
道是同是別師云只待脅下還拳時向汝道進云不
得一分寒徹骨爭得梅花噴鼻香師云未曾踏著石
梁橋在便打乃云作家爐鞴火不虛燒宗匠鉗錘用
不虛發動則灸乎真偽舉之截斷廉纖當陽隨叩隨
應棒下見骨見髓不似堆沙補缺縛草為堤圖羨聲
名指輝故典實在明投暗合內外水清恰裏融通堪
成法器只如大開爐冶一句如何道新出紅爐金彈
子簉破行人鐵面皮維那白椎下座。

禳災上堂問西來大意即不問如何是父母未生前
本來面目師打進云無夢無想主人公在什麼處師
亦打進云一口氣不來畢竟向甚麼處安身立命師
復打僧禮拜師又打乃云無陰陽地上草木不生寂
滅場中苦樂不到所謂有情來下種因地果還生無
情亦無種無地亦無生到這時彼此頓斷應用純真
左右逢緣隨方得妙如觀音三十二應無應不周似
普賢萬行同門無門不現到這裏三災八難盡蠲除
五眼六通皆餘物只如就中一句如何指示龍袖拂
開全體現象王行處絕狐蹤。

上堂問露柱燈籠即不問天地同根事如何師云白
雲與孤鶩齊飛秋水共長天一色進云清風吹面冷
春意點花容如何是萬物齊彰的句師云狗走朻搜
口猴愁摟搜頭進云恁麼則頭頭西來意物物祖師
關師云你那裏見得進云水向石邊流出冷風從花
裏過來香師打云也是杓卜聽虛聲問妙中玄玄中
妙法通寺裏陞堂十字街頭揚聲大叫未審叫個什
麼師云識取鉤頭意莫認定盤星進云恁麼則千江
有水千江月萬里無雲萬里天師云橫身宇宙是甚
麼人進云杲日當空無所不照師云為甚麼被片雲
遮卻僧無語師打云弄虛頭漢乃云向上一路親到
方知末後一機實證始得若或指賊為子喚奴作郎
水底撈蜎徒經力苦直須一塵不立一念不忘坐斷
千差踏翻異路自然頭頭絕二物物非他拈來掃帚
揚叉放去揚叉掃帚到這裏有甚麼玄關密訣熄火
傳燈直是八字打開和盤托出雖然如是同道者始
得何故不是知音者徒勞話歲寒擊拂子下座。

上堂針劄不入蚊子空自勞形水泄不通游魚徒教
擲尾所謂不是心不是佛不是物若是英靈漢就裏
承當得去如水合水似空合空迥出三賢頓超十地
到這裏只得渾無隱遁了沒遮藏如太虛空盈身宇
宙還會麼自是不歸歸便得五湖煙浪有誰諍持杖
下座。

冬至上堂問三秋巳去即不問冬至嚴寒事如何師
云凍教皮包骨休教骨包皮進云只如日長一線又
作麼生師云山南日近花開早嶺北風高鳥到遲進
云恁麼則一陽來復萬物沾春師云如何是沾春的
意旨進云木人夜半穿靴去石女天明戴帽歸師云
且莫詐名頭間暑往寒來即不問生死原頭事若何
師云煖閣無音信寒亭獨占魁進云父母未曾生死
個甚麼師云生死巳竟進云蒙師指出無生路步步
行來總是家師云家裏事甚麼意旨僧無語師打云
滯馬遭鞭乃云一擒一縱明明陰轉陽回雙放雙收
歷歷均歸寒暑所謂你有拄杖子與你拄杖子你無
拄杖子奪你拄杖子於此領略得去始知石臼唱曲
碓嘴開花跛鱉吟更木雞報曉到這時便可蒸雲作
飯煮霧為羹變大地作黃金攪長河為酥酪亦非分
外大眾還會得自由一句麼海闊從魚躍天空任鳥
飛擊拂下座。

剃度上堂真說無語真聽無聞佛佛授受祖祖傳燈
所謂狼行千里喫肉豬行千里喫糠不是承虛接響
喚奴作郎直是饑而不喫無功之食至死不變色焉
之漢是謂棒打石人頭嚗嚗論實事若向這裏透得
去始知三世諸佛歷代祖師出家得道不離菩提樹
而達涅槃城不起修學心而證實相意乃至披忍辱
衣坐法空座不曾動足說無量義度無量眾不曾動
舌到者裏喚作未離兜率巳降皇宮未出母胎度人
巳畢還會麼真金自有真金價終不和沙賣與人下
座。

解制上堂一度祗園兩度開金湯風味自天來林間
凡聖成獅象池內魚龍化善財踏破虛空純碧落掀
翻窠窟絕疑猜紅爐焰裏分鉤去他日逢江坐釣臺。





大博乾禪師語錄卷第四終

大博乾禪師語錄卷第五
侍者超圓記錄

涿州胡良河普度寺結制上堂拈香祝
聖畢次拈云此一瓣香第八回爇向爐中端為供養上
萬下如先師用酬法乳之恩歛衣趺坐維那白椎竟
問大開爐鞴凡聖俱鎔教外別傳請師指示師云吹
殘劫火灰飛後突出虛空未兆前進云只如行不出
戶坐不當堂去此二途如何煆煉師云好與三十拄
杖僧喝師打云前言不復後語乃云拈花微笑激揚
執夢之人倒卻剎竿驚醒多聞之漢至於九年面壁
三頓烏藤拽轉臥龍挽回困虎遂舉拂云還見麼擊
案云還聞麼若向見聞巳前會去與佛為師若向見
聞不前不後會去與人天為師若向見聞巳後會去
秪宜自救有個漢出來道老和尚又來者裏潑泥潑
水撒土撒沙點污人家淨地老僧只向伊道我行荒
草裏汝又入深村喝一喝下座。

上堂問撥草參玄貴圖見性即今學人性在什處師
卓杖一下進云恁麼則踏破鐵鞋無覓處得來全不
費工夫師云承誰恩力僧喝師打乃云門無白澤之
圖全家吉慶國無定亂之劍四海晏清若道有修有
證是為認影迷宗更欲削蹟吞聲亦是離鄉別土至
於拈錘豎拂土上加泥棒喝呈機轉沒交涉若得各
歸本分就裏安身了無纖塵猶較些子直截一句如
何指示踞然坐斷當陽路萬別千差一貫通。

觀音聖誕上堂問金光爍爍瑞氣重重滿座祥雲天
人瞻仰正恁麼時甚麼境界師云普門示現進云普
門大士三十二應應應隨機且道是那一應不同眾
數師喝乃云普門現處覺花開匝地馨香劫外來節
令到時埋不住灰頭土面出塵埃舉拄杖云大眾觀
音大士來也向拄杖頭上道從聞思修入三摩地初
于聞中入流忘所所入既寂動靜二相了然不生忽
然超越世出世間獲二殊勝一者上合十方諸佛之
理二者下契六道眾生之機遂正威一喝良久云大
眾大士被山僧一喝隱向拄杖子裏了無蹤影去也
即今作麼生慶讚曾記得一偈不妨念誦出林還又
入林中便是娑婆福妙東獅子吼時芳草綠象王回
顧落花紅擲杖下座。

上堂問日輝古佛面鐘叩道人心如何是道人心師
云一樹花開馨香滿院進云片片不隨流水去溪聲
終日為誰忙師云鉤頭有意無人取直向權衡覓滯
星進云恁麼則打麵還他州土麥唱歌須是地鄉人
師云饒伊唱得天花落末後依稀調不齊僧喝師云
鉤前不解吞香餌徒教漁翁下釣磯僧擬議師打乃
云三世諸佛不知有狸奴白牯卻知有金毛跳入野
狐群野干盡作獅子吼於此領略得去不離菩提樹
而達涅槃城不起生滅心而超三界外只得無彼無
此無法無人凡聖融通貫乎一致直饒住叫不應山
踏無陰陽地坐無影樹下說無味禪正是個杭州人
撐船還會麼個裏不分節外徑魔宮佛國􃂞家鄉。

解制上堂百日寒冬盡三春暖復初茅芽隨凍醒折
樹傍巖枯野鶴旋蒼柏山禽躍竹蘆林間瀟灑客拄
杖搏南湖復一喝云看腳下。

住慈壽寺上堂拈香祝
聖罷次拈云此一瓣香第九回爇向爐中供養本師萬
如大和尚用酬法乳維那白椎畢問巍巍古剎瑞氣
騰騰寶塔沖霄合談何事師云浮屠宣密旨風鈴演
梵音進云恁麼則靈山從未散不易到今朝師云夙
生慶幸進云始自拈花微笑後至今煙水杳無痕師
云貧兒思舊債乃云不居巖竇豈住城隍茲因杲姪
奏請暫應住持到今時只得借取鐘樓鼓舌畫閣搖
唇曲唱無生宣談密旨將此不盡功勳永祝
當今聖壽秪如佛祖不得之妙諸人還委悉麼洗骨換
腸重整頓通身是眼也須參。

辭院上堂空王古鏡洞察重微萬象森羅孰逃影質
直饒三頭六臂忿怒那吒善自隱身難逃頭腳何況
庸才鄙質強力多途取玷宗風實生罪過幸到秋深
冬近事事周全葉落歸根一場具足顧左右云老鳶
不向沙灘宿直入青雲深處居。

上堂問法王纔陞座草木未生芽二月十五日未審
開甚花師云馨香透鼻進云作麼生得增長去師云
待葉落歸根時向汝道進云只如真常不動時如何
師云猶是死漢進云幻與真常差去多少師云一牛
毛許進云蒙師指示無人會徒將滿目笑春風師云
喫飯穿衣誰個不會乃云淨地上勿得植苗種草澄
洋裏不可鼓浪與波止道接物利生不顧自揚家醜
正如釋迦離兜率入皇宮出母胎投雪嶺夜睹明星
五時設教末後拈花雙林入滅直圖利生寧顧狼藉
引得兒孫依模畫樣節外生枝秪如釋迦未出世達
磨不西來人人皆具足個個本圓成少個甚麼雖然
如是禹門不假三汲浪爭得陶梭化作龍。

師誕日上堂問金剛經云若心取相即著我人眾生
壽者如何是相師云眼耳鼻舌進云若取法相即著
我人眾生壽者如何是法相師云無眼耳鼻舌進云
若取非法相即著我人眾生壽者如何是非法相師
云不倚兩岸豈入中流進云以是義故如何是義師
云薑醋在口酸辣自知乃云掀翻動靜踞然坐斷涅
槃城無證無修直下殞消凡聖土到這時只得壽量
不可說智慧不可說受用不可說乃至定力亦不可
說既然總不可說只如無量壽又作麼生慶讚聻幾
片紅霞穿碧海一輪皎月遶須彌拈拂子下座。

上堂乃云茶能止渴飯能充饑禪能越聖超凡軌則
斟成利器所謂制心一處無事不辦為了此事更無
餘事若向者裏薦得便可以種無漏因作無漏福發
無量大願度無量眾生入無餘涅槃證無上妙道所
以龐公問馬祖云不與萬法為侶者是什麼人祖云
待汝一口吸盡西江水即向汝道到者裏正是彈指
見如來了達真實意還會麼通身突露西來意法法
頭頭總現成。

上堂伏天如烈火冬景似寒水寒暑相催急點鐵要
成金若是個陳年用意時刻究心的入得門來不消
一點何故因風吹火用力不多倘或逢言取則遇句
窮行的非但不得入門直饒九牛拽他不進何故把
手牽人行不得為人自肯乃方親雖然如是若有個
漢出來向山僧前只用冷笑一聲山僧只得結舌有
分何故眼裏不存沙耳中不著水動得千里神難瞞
當方鬼擲杖下座。

上堂舉古人道父母非我親誰是最親者乃呵呵大
笑云松直棘曲諸佛非我道誰是最道者亦呵呵大
笑云鳧短鶴長遂召大眾云既父母非我親諸佛非
我道畢竟誰是最親最道者復呵呵大笑云于此會
去歸家穩坐其或未然雲門道底。

上堂問王化巳行天下遍無情說法定綱宗如何是
湧身到岸句師云不許夜行投明須到進云欲過禹
門三汲浪須聞平地一聲雷如何是指示句師云只
聞塗毒鼓莫聞塗毒聲進云從來無別事陳年只是
閒師云且莫亂承當問古人道有禪有淨土猶如帶
角虎只恁麼來時如何師云速皈依三寶進云只如
無禪無淨土的來時又作麼生師云兔子入荒林進
云恁麼則腳下無絲縱橫任意師打云走殺闍黎乃
云心如木石何須努力參禪意若冷灰不用窮原覓
旨所謂若得一萬事畢到者裏如純鋼打就生鐵鑄
成行如是坐如是臥如是任運縱橫隨處自在顧視
左右云還會得麼十方無壁落四面亦無門擲杖下
座。

薦親上堂問大庾嶺頭埋沒久今朝拈起更加新個
事如何師云纔遇桃香又逢李熟進云恁麼則鴛鴦
飛出瀟湘岸引得錦鱗下洞庭師云謹防點額僧喝
師打乃云自性圓明體自空寂歷歷孤光周遍法界
到者裏通身是口讚不及通身是眼窺不見正當恁
麼時如何舉蘆聻天上人間留不住白蓮臺上證無
為。

上堂問庭前古柏三冬秀室後梧桐九夏涼定裏機
忘人境寂覺來明月到紗窗且道是甚麼人境界師
云名不得狀不得進云恁麼則袖裏乾坤闊壺中日
月長師云薄霧籠霄寒煙鎖翠問世尊拈花迦葉微
笑笑個什麼師云脹的脹殺餓的餓殺進云恁麼則
秦安楚亂定動分明師云卻被闍黎道著進云只如
秦楚總太平時又如何師云滿朝朱紫貴盡是讀書
人進云一色杏花紅十里狀元歸去馬如飛師打云
鞭影相送乃云大道本來無分別但有分別即眾生
試看善財曾採藥信手拈來片片金若向者裏通透
得去便可以喚釋迦洗腳彌勒穿靴文殊捧盤普賢
剔火俱非分外到恁麼時喚作打鼓弄琵琶還他一
會家同餐雲門餅共飲趙州茶復召大眾云雲門餅
任汝餐趙州茶任汝喫只要還我滋味落處來若知
落處許汝頂上遊行其或未然也只是個饑食渴飲
漢。

住潭柘寺結制上堂拈香祝
聖罷次拈云此一瓣香第十回爇向爐中供養上萬下
如大和尚用酬法乳維那白椎畢問巢知風穴知雨
聲前一句落在今時句後承當迷頭認影如何是天
然自巳師云寒來暑往秋收冬藏進云教中道覺若
不明則無明覺覺若明時則因明立所如何是究竟
覺師云痴狗齧枯骨進云只如不覺一法猶是半提
如何是全提的的意師云坐斷居庸關昌懷絕消息
進云恁麼則饑逢美膳渴飲清泉去也師打云貪嘴
禪和問鐘鳴鼓響巖壑齊應昨朝慈壽今日潭柘是
一是二師云雨過無私聽從分別進云如何是潭柘
境師云鰲吞殿角虎伏橋根進云如何是境中人師
云少室庭前柏三賢廊下松進云恁麼則滿天瑞氣
徹地祥雲去也師云去向甚麼所在僧擬進語師打
云快縮頭去乃云狂風颯颯花茵少時霧濃濃綊粒
多園林盡得無生意青山總解演摩訶召大眾云無
生意作麼生得聻代云折角泥牛撮蹄木馬只如摩
訶又作麼生演代云水流風動雀噪鴉鳴若向者裏
薦得有甚西天東土北嶺南村總大千是一伽藍盡
十方皆一靜室還會麼處處總成華藏界個中無不
是毘盧。

上堂問如何是奪人不奪境師云青山進云如何是
奪境不奪人師云綠水進云如何是人境兩俱奪師
云非青山非綠水進云如何是人境俱不奪師云青
山綠水乃云參禪悟道泥中洗土塊明心見性家鬼
覓家人所謂一處透去千處百處皆通一句明時千
言萬言知地到這裏喚作掀開佛祖關打破西來意
千聖不傳之旨徹底融通萬賢莫測之機周身獨露
會得麼龍歸大海波濤湧虎到青山草木嵬。

上堂問靈山指月曹溪話月如何是真月師打云棒
下薦取進云如何是月落的意旨師云山下薦取乃
云個中一著子若以虛空所喻難喻其靈日月所比
難比其明天地喻之有相萬靈喻之無形所謂虛而
靈寂而妙離蹤離跡絕古絕今有時芥子藏身有時
涵蓋乾坤萬里無雲玉潔冰清是謂清淨無為閑道
人驀卓拄杖云自從一入潭柘後撥轉如來正法輪
龍安善果玄水請上堂乃云獅子窟中獅子栴檀林
內栴檀時因虎驟龍驤正是風雲聚會今承法駕親
臨法輪自轉只得林巒湧翠山色添輝滿院枯株俱
霑露潤大眾還知腳下枯根著濕也未既然知得不
勞久立下座。

上堂乃舉起拂子云者片田地從上祖父遺來久矣
勾去者亦多耕種者不少勾去耕種一任施為只是
要知掌契劵的人在什麼處若知得無量珍寶不求
自得杲日麗天能破諸暗其或未然不免玲竮辛苦
還知得麼歸家盡是兒孫事祖父從來不出門。

上堂問三十而立四十而不惑五十而知天命即今
正當六十歲作麼慶祝師云老松掛霧進云恁麼則
庭前千載柏園內萬年松師云那裏見得進云簷前
瑞鶴忻翻羽缽內神龍幾換顏師云雲出洞口還歸
洞密密金刀剪不開僧禮拜乃云山僧六十歲是般
都不會唯牧一頭牛朝夜為仇對放則為渠礙收則
為渠累不放亦不收鼻孔俱粉碎親歷到斯年撩著
些毫未行即同渠行睡即同渠睡不慕水草場不戀
牛群隊有時露形蹤有時絕點翳踏翻佛祖鄉坐斷
諸三昧常光不變遷了達無生慧有個漢出來道老
和尚得恁麼自由有人要索牛繩子在山僧只向道
夜夜清風潑地寒朝朝松柏添蒼翠。

披剃上堂鐵山鐵壁鐵崑崙鐵弓鐵箭鐵將軍不得
一員鐵橛漢如何射透鐵圍城所以李附馬道參禪
須是鐵漢著手心頭便判直趣無上菩提一切是非
莫管到恁麼時經行及坐臥常在於其中見聞知覺
不離本際且道主人公在甚麼處乃呵呵大笑云身
住山中不識山含元殿裏覓長安今朝熟飲東村酒
醉倒西川破布衫。

解制上堂打開禁鑰解下羅籠踏倒牆籬攤平溝壑
只教金毛返躑玉鶴高飛平田裏不立一塵孤峰頂
不捨一法了無內外頓絕死生毛端上開不二法門
微塵中示無生之旨會得麼頻呼小玉元無事只要
檀郎認得聲持杖下座。

馮相國請住良鄉十方院上堂楊岐乍住屋壁疏滿
床盡灑雪珍珠縮卻頸暗嗟吁翻憶古人樹下居所
謂得來自在放去自由不露纖毫一切具足雖然如
是自利始得利他未在山僧亦有一偈古殿長廊久
撲塵三門圍屋太零星而今欲舉成精舍不費堂頭
半點心勿有個漢出來道和尚說得太煞自在只如
十方院裏恁麼空虛兩廊如此倒塌若不費心如何
成立聻山僧即向伊道自有知音來擔荷管教扶起
破砂盆。

　　　　　　　順

　　　嗣法孫明　重法孫慧濟洎領眾等重刊
　　　　　　　惺
大博乾禪師語錄卷第五終