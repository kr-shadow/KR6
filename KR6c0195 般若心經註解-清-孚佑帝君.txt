#+TITLE: 般若心經註解-清-孚佑帝君
#+DATE: 2018-05-12 10:22:43
#+SOURCE: github.com/kanripo/KR6c0195 master 71da6ada                

* No. 576-A
 觀音大士降筆法語

南海老衲。致語善信。吾會有願。普度世人。因有心經。
流傳甚久。口誦者既多茫昧。強解者流入野狐。將吾
一片人天胥度之心。而為果報小乘之義。深可憫惻
蒙道　祖呂師逐字解。痛掃支離。歸於明顯。吾道心
燈。賴以不滅。善哉善哉。世人若能信心奉持。身有光
明。吉神擁護。不墮輪迴。不落苦趣。萬千罪蘖。一概消
除。幸速付梓。普成善果。

** 大悲呪偈

白蓮馥郁。紫竹青葱。七情破蔽慧癡蒙。五蘊悟真空
四果融通。海日擁
　　慈容。

此偈。係於道光辛丑年。七月二十九日。蒙
大士降筆曰。老衲特示此大悲呪偈。可莊嚴於大
悲呪。多心經之首。凡善信誠誦此偈者。大有感應。
可廣傳諷。功德收皈等論。茲特敬錄補刊。普望善
信。虔誠補誦。廣布流通。福德無量。
No. 576
多心經
孚佑帝君　註解
金邑培真道人　校正重鐫

「般若波羅蜜多心經」

【【註】般若。智慧也。波羅蜜。到彼岸也。多。定也。經徑也。
言此經。乃定心之徑路也。】

「觀自在菩薩。行深般若波羅蜜多時。照見五蘊皆空。
度一切苦厄。舍利子。色不異空。空不異色。色即是空。
空即是色。受想行識(音志)亦復如是。舍利子。是諸法空
相。不生不滅。不垢不淨。不增不減。是故空中無色。無
受想行識。無眼耳鼻舌身意。無色聲香味觸法。無眼
界。乃至無意識(音式)界。無無明。亦無無明盡。乃至無老
死。亦無老死盡。無苦集滅道。無智亦無得。以無所得。
故菩提薩埵。(音孕)依般若波羅蜜多故心無罣(音卦)礙。無
罣礙。故無有恐怖。遠離顛倒夢想。究竟涅槃。三世諸
佛。依般若波羅蜜多。故得阿耨多羅三藐三菩提。故
知般若波羅蜜多。是大神呪。是大明呪。是無上呪。是
無等等呪。能除一切苦。真實不成。故說般若波羅蜜
多呪。即說呪曰。

揭諦揭諦。波羅揭諦。波羅僧揭諦。菩
提薩婆訶」

【【註】觀自在者。變化從心。達觀自得也。菩。覺也。薩。情
也。義理先具。能覺一切有情之義。蘊藏也。色受想
行識。謂之五蘊。全經重此一句。度一切苦厄。兼自
度度他而言。舍利子人名。因色而有受。因受而有
想。因想而有行。行之不得則識於心而不忘。五者
相因。諸法空相者。謂真性。有而非有。無而非無。是
諸法之空相也。真性累劫不毀。故不生不滅。真性
本來無染。故不垢不淨。真性不著一物。故不增不
減。眼耳鼻舌身意。謂之六根。色聲香味觸法。謂之
六塵。一切諸法皆緣意起。故法屬意。或謂法與發
同。即發動也。亦通目之所見為眼界。心之所之。為
意識界。無無明者。無昏昧之處也。無老死者。常存
不壞也。苦。煩惱也。集。積也。猶云積萬過于愆於一
身也。二者謂之苦果苦因。滅。涅槃也。道。路也。猶云
修行得路也。二者謂之樂果樂因。梵語。菩提薩埵。
華言菩薩。涅不生。槃不死。阿。無也。耨多羅。上也。三。
正也。藐。等也。三菩提。正覺也。揭諦揭諦。揭妙諦以
度人也。重言之。自度度他也。僧。眾也。薩婆訶。疾速
也。謂疾速成就一切眾生也。

【講】阿難說。吾教有觀自在菩薩者。功行最深。具大
智慧。造到彼岸之時。照見自巳之五蘊。與眾生之
五蘊。皆屬空虗。於巳則修無上菩提。於人則多方
接引。俾一切苦惱之厄。盡歸解脫。弟子舍利子。正
是欲離苦厄者。菩薩呼其名而告之曰。舍利子。爾
知世間有形者。為色。無形者。為空。不知色乃夢幻
泡影。不異夫空也。空乃一真顯露。不異夫色也。色
不即是空。空不即是色乎。夫因色而有受。因受而
有想。因想而有行。行之不得。則識於心而不忘。此
五者相因而見者也。今色即是空。則受想行識。亦
復如是矣。由是真性常清常淨。毫無法相可名。不誠
為諸法中之空相乎。言乎其妙。則常存不蔽。不生
不滅也。湛然清虗。不垢不淨也。自然恰好。不增不
減也。是故真空之中。既無色受想行識。則六根俱
淨無眼耳鼻舌身意也。六塵不擾。無色聲香味觸
法也。六根之累。以眼為先。今眼界既空。則萬緣悉
泯。而意識胥忘。將見由定而靜。由靜而慧。無無明。
亦無無明盡也。由久而固。由固而貞。無老死。亦無
老死盡也。煩惱之苦果。作業之苦因。涅槃之樂果。
修持之樂因。一時俱盡。則真空中。本無智慧可名。
即到彼岸。亦屬虗假。而又何所得哉。然無智無得。
從乎既得菩提以後而言也。若未得之先。豈可無
法哉。所以菩提薩埵。以般若波羅蜜多。為修行之
法。守其六根。絕其六塵。故心無牽罣滯礙。遠離夫
神魂之顛倒。夢寐之妄想。至於不生不死而後巳。
不但菩薩為然也。即三世諸佛。欲得無上菩提。亦
無有不依般若波羅蜜多者。是知般若波羅蜜多。
是變化不測之密語。是神光普照之密語。是至極
無如之密語。是獨絕無倫之密語。阿難所云。能除
一切苦。斯言誠真實而不虗。更有密呪。汝時時誦
之。可以生智慧。可以到彼岸矣。呪曰。揭諦揭諦。揭
出妙諦以度人也。重言之。自度度他也。波羅揭諦。
欲到彼岸。必須賴此妙諦也。僧。眾也。薩婆訶。疾速
也。謂疾速成就一切眾生也。總之密呪。雖修行之
徑路。而徑路。不外於此心。人能空其五蘊。則主翁
常定。而客感自清。豈有不得無上菩提者哉。

梅按心經。分六段讀則明顯。自觀自在菩薩。至度
一切苦厄。為一段。舍利子。至無智亦無得。為一段。
以無所得。至究竟涅槃。為一段。三世諸佛。至故得
阿耨多羅三藐三菩提。為一段。故知般若波羅蜜
多。至故說般若波羅蜜多呪。為一段。即說呪曰。至
菩提薩婆訶。為一段。經文本一氣呵成。分此六段
者。猶流水面上見微波。而初讀易於領會也。末段。
即字下宜著一又字解之。本經重在一多字。不多
不能成功也。】


「般若波羅蜜多心經(畢)」
* No. 576-B
 䟦

金剛經大旨總是欲人守六根。絕六塵。而六根六塵
之不淨者。以五蘊未空也。觀自在菩薩。特為拈出。示
後學以會歸之路。文僅二百六十八字。而言簡意該。
可包金剛經三十二分之全。讀金剛經而不讀心經。
是涉博而不知反約也。烏乎可。

純陽子敬䟦
* No. 576-C
 附呂祖師降三十二次偈

*** 第一章

「　得手工夫切莫疑
　疑心若起便途迷
　行行直上山頭去
　柳媚華明遇自奇」


*** 第二章

「　作善如登百尺竿
　下來容易上來難
　直須勤力行功過
　人獸幾希要細參」


*** 第三章

「　迅速光陰不可留
　年年只見水東流
　不信試把青菱照
　昔日朱顏今白頭」


*** 第四章

「　萬轉身如不繫舟
　風翻浪湧便難收
　臨流執定篙和舵
　一路輕帆到岸頭」


*** 第五章

「　萬法皆空莫浪求
　如來只在此心頭
　清枷愛鎻都拋却
　無取無拘得自由」


*** 第六章

「　天堂快樂幾多般
　愛苦諸魂出獄難
　苦樂由來爭一念
　青蓮原植沸湯間」


*** 第七章

「　恩愛牽纏解不開
　一朝身去不相借
　於今撒手無沾滯
　直上靈山白玉臺」


*** 第八章

「　富貴由來水上漚
　何須騎鶴上揚州
　蓮池有箇收心法
　靜裏時吟七筆勾」


*** 第九章

「　華落華開又一年
　人生幾見月常圓
　打開名利無栓鎻
　烈火騰騰好種蓮」


*** 第十章

「　心境從來要廓清
　休教煩惱日相侵
　靈山無限逍遙處
　功德池邊洗六塵」


*** 第十一章

「　休教六賊日相攻
　色色形形總是空
　悟得本來無一物
　靈臺只在此心中」


*** 第十二章

「　心外求經路便差
　水中月影鏡中花
　真空妙義君知否
　七寶莊嚴總欠佳」


*** 第十三章

「　風旛動處總非真
　自在如如只此心
　解得拈華微笑意
　本來何地著纖塵」


*** 第十四章

「　流光迅速莫蹉跎
　名利牽纏以網羅
　撒手懸崖無別法
　白蓮臺畔禮彌陀」


*** 第十五章

「　經營世故日忙忙
　錯認迷途是故鄉
　識得本來真面目
　此身原是臭皮囊」


*** 第十六章

「　元宵燈後便無燈
　萬古常門只此心
　朗照諸天終不滅
　一龕佛火月三更」


*** 第十七章

「　見美如無在一心
　莫將勾引怨摩登
　防閑女色如防賊
　外寇何能奪主人」


*** 第十八章

「　望鄉臺畔尚思家
　月慘風悽冥路斜
　縱有紙錢無處使
　都緣一點念頭差」


*** 第十九章

「　森羅殿上鬼多般
　百沸油鐺萬刃山
　識得如來真實義
　無邊解脫一時閒」


*** 第二十章

「　陷溺沉迷巳有年
　愛河瀼瀼浪淊天
　持經自可登高岸
　何用中流更見船」


*** 第二十一章

「　塵緣斷後自消融
　清淨方知色是空
　佛即心兮心即佛
　青山只在白雲中」


*** 第二十二章

「　聞說西方種異蓮
　花開十丈藕如船
　靈臺自有祗園樹
　本地風光即佛天」


*** 第二十三章

「　嬌女原是粉骷髏
　暮樂朝歡總不愁
　一旦無常歸冥路
　夜臺難逞舊風流」


*** 第二十四章

「　聚寶為山未足奇
　不如持經得菩提
　金經明示成真路
　何事亡羊泣道岐」


*** 第二十五章

「　諸佛菩薩只此心
　何須泥塑與裝金
　世間點燭燒香者
　笑倒慈悲觀世音」


*** 第二十六章

「　了悟猶如夜得燈
　無窻暗室忽開明
　此身不向經中度
　更向何方度此身」


*** 第二十七章

「　去惡猶如治亂絲
　寧心自有得開時
　若教錯用些兒力
　萬劫牽纏莫了期」


*** 第二十八章

「　日夜無期只認真
　略差些子便相爭
　誰知一赴泉臺路
　悔把恩仇抵死分」


*** 第二十九章

「　鐵面閻羅不狥情
　剉燒舂磨實難禁
　試從業鏡臺邊看
　地獄何曾見好人」


*** 第三十章

「　陷入汙泥久不回
　西江難洗垢形骸
　一朝得證菩提願
　鐵樹奇花處處開」


*** 第三十一章

「　北邙山下列墳塋
　荒草迷離怪鳥鳴
　長臥泉臺人不醒
　桃殘李謝過清明」


*** 第三十二章

「　佛說波羅蜜妙經
　前無千古後無令
　註成人鬼齊超度
　功德如天莫比倫」


** 節錄

呂祖師三品經釋教原委一段。以闡是經真法寶效。
釋教清微肇於浩劫。觀空以空。虗無寂滅。昔有至人。
名曰燃燈。立於中古。轉大法輪。教化度脫。無量眾生。
佛傳始盛。次有佛出。號釋迦文。自種民天。降神贍部。
是時周昭。月寅之歲。西印度國。有迦維衛。其國王者。
名曰淨梵。四月八日。太子斯誕。三十二相。八十種好。
以夙願故。舍國修道。雪山六載。精思苦行。鵲巢於頂。
藤穿膝脛。臘月八日。覩明星出。豁然起悟。具六通識。
負龍象力。開來繼往。闡教西域。初於鹿苑。繼祗陀林。
黃金佈地。佛教崇興。四十九年。應化不一。是時比邱。
暨比邱尼。并優婆塞。與優婆夷。凡數千人。俱同聽法。
無不得度。有舍利佛。智慧第一。佛嘗因之。宣說法要。
有大弟子。名大迦葉。得佛心印。傳佛正宗。佛親授記。
是為初祖。又有弟子。名阿難陀。多聞第一。於佛滅後
傳佛教典。流怖人間。今之佛藏。皆所宣傳。延及達摩。
以大神通。一夕收攝。三十六處。邪魔外道。設洪誓願。
自西印度。歷恒沙河。至南贍部。說法演教。宗門大展。
授祕密旨。從超悟得。明心見性。佛法無多。一切掃除。
片言隻字。參悟本來。凡諸聰明。聞見知識。杜絀不事。
渾渾默默。傾傾宗旨。悟諦因緣。無無所無。空無所空。
內觀此心。如虗空際。如千江月。如鏡如泡。如華中香。
如是空空。以無無空。故無所執。一字之妙。通達無礙。
前無無前。後無無後。匪由聞見。玄覽超忽。任諸見聞。
頹然自喪。以因緣故。得無因緣。禪宗乃熾。又有歷代。
諸大法師。通經律論。取大法藏。闡譯文字。搜剔妙蘊。
傳諸三千大千一切閻浮提界。廣為眾生。說無量因。
解諸煩惱熱化清涼境。拔諸苦惱。離火宅厄。濟諸幽
魂。脫地獄趣。化諸六道。獲天人樂。利賴無窮。象教以
昌。流傳既久。厥旨無聞。凡彼緇流。罔得真傳。東西剽
竊。言語為宗。機鋒相對。口舌爭雄。所謂禪者。闡演密
典。認本來面。無用浮飾。若究厥弊。貽害後人。迷失真
宗。累主人翁。出居故舍。入無何有。渺茫漂泊。隨野狐
禪。迷罔狂悖。呵佛罵祖。儼大知識。抑又甚者。謬妄罔
悟。以譌傳譌。譌以譌承。我佛如來。法法何法。為究本
根。故空諸法。文字不立。非去文字。恐後學流。求文字
中。昧失本根。故去文字。豈知文字。正難盡去。去文字
者。會何沿流。但執文字。作文字觀。佛從文字。究佛經
旨。離失真宗。是文字障。斯害道矣。更可仁者。罔知是
經。是佛心印。傳流人問。為彼為生。廣為說法。俾有解
悟。即彼下等。愚暗不明。資經懺悔。原令此輩。生恭敬
心。朝夕諷誦。久或生明。了生死念。力諸善行。脫輪迴
趣。或悟耨數。超諸上乘。非第口誦。無悔悟心。便可宥
罪。即假口誦。亦獲利益。是彼誦時。生大歡喜。高吟朗
咏。令諸幽明。一切眾生。邪魔異類。幽魂餘孽。得聞是
經。普沾勝利。咸蒙濟度。非說是經但假口誦。無持受
心。無恭敬心。無誠信心。無踊躍心。無均利心。無無私
心。乃為誦經。乃獲功德。自流日下。日下日壞。一切佛
典。指為衣食。誦經之家。以虗文求。誦經之人。以虗文
應。一切眾生。以虗文故。故輕是經。而諸佛法。罔有存
者。要知是經。具大解脫。如廣陵散。化諸煩燥。如摩尼
珠。化諸煩惱。如般若船。度諸溺者。如波羅蜜。生諸津
液。如漆室燈。燭諸幽暗。具此種種。無量利益。但作文
字。草草有過。便如糟相曾無所賴。以故禪宗。知此等
故。掃除一切。冥心內觀。空內外相。寂坐玄默。領一參
頭。究極旨趣。有掃於空。空無所空。以無空故。乃明斯
旨。若住暗室。張一焰炬。無物不見。無不明朗。罔所障
礙。無障礙故。付子說也。與天完足。與天地俱。不為物
囿。不有於物。斯之為梵。梵香烟於。幽明交濟。斯之為
禪。禪理淵微。天人悉究。究厥旨者。佛菩提種。如是如
是。西來大意。作如是觀。佛法盡矣。