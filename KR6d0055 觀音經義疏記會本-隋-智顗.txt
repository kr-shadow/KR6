#+TITLE: 觀音經義疏記會本-隋-智顗
#+DATE: 2018-05-12 10:22:49
#+SOURCE: github.com/kanripo/KR6d0055 master eb770522                
No. 645
觀世音菩薩普門品義疏記會本卷第一

【觀音義疏記卷第一

宋四明沙門知禮述

○譯疏二初釋題目二初正釋題。

觀音義疏卷上

【記】義者宜也謂解釋經文使合宜又義理也斯蓋
智者入法華三昧於觀行位中見第一義理以此
義理解今經文疏者通意之辭又音疎即疏通疏
條之義也。

○二說記人。

隋天台智者大師說　弟子灌頂記

○二釋疏文二初預分章段二初敘二家三段。

此文既別出大部有人亦作三段分文謂初問去
為序佛答去為正持地去為流通復有云經家序
者為序無盡意白佛去為正持地去為流通。

【記】此品既是讖師為北凉沮渠蒙遜別傳于世故
涼陳巳來講者甚多於是分節經文三段有異。

○二今師下示天台多種二初泛明多種分文。

今師有時亦作三段有時不作三段名但分為三
章一無盡意問二佛答三持地歎或為四章三如
前四者聞品得益或作二段謂前後兩問答也多
種分章隨人意用也。

○二若作下正依三段節目。

若作問答分章則有兩問答初問答明觀音樹王
冥益等義後問答明普門珠王顯益等義。

○二就前下正釋經文三初前問答二初分科。

就前問答為二一問二答就問為四一時節二標
人三敬儀四正問。】

「爾時。」

【○二一爾下隨釋二初問四初時節二初釋字義。

一爾時者爾言即也。

○二即是下明悉檀二初別釋相四初世界。

即是說東方妙音弘經巳訖次說西方觀音弘經
之時故言爾時。

【記】東方西方隨機樂欲。

○二或可下為人。

或可大眾巳聞妙音弘經歡喜巳竟宜聞觀音發
心生善之時故言爾時。

【記】或有根性聞於前品巳得世界故云喜竟今聞
此品即生宿善。

○三或可下對治。

或可時眾疑於妙音若為利益上來說法破眾疑
情巳竟時眾有疑觀音之德正破此疑之時故言
爾時。

【記】疑破解事屬於對治疑破悟理屬第一義今從
解事當第三悉。

○四或可下第一義。

或可時眾機在妙音聞即得道如二土菩薩得道
巳竟八萬四千悟理之時須聞觀音故言爾時。

【記】二土者謂淨光莊嚴土八萬四千隨妙音者此
土華德及四萬二千天子因彼菩薩來往得道今
八萬發心悟在觀音。

○二諸佛下總明悉。

諸佛如來不空說法有四悉檀因緣爾乃為說正
是敷演四悉檀時故言爾時也。

【記】如來如鼓四機如桴擊之有聲聲不孤發今乃
四機扣佛之時也。】

「無盡意菩薩。」

【○二標人二初釋別名三初中道對小。

二標人者即是無盡意也名無盡者非盡非無盡
為對小乘名盡故言無盡小乘明盡為對盡智無
生智滅色取空之盡故名無盡也。

【記】此菩薩名由證中立中必不偏今偏從無盡者
為對小乘是滅盡法特彰中道性無盡故小乘盡
智者謂我見苦巳斷集巳證滅巳修道巳如是念
時無漏智慧見明覺也無生智者謂我見苦巳不
復更見斷集巳不復更斷盡證巳不復更證修道
巳不復更修如是念時無漏智慧見明覺也。

○二又云下三諦明圓二初總示。

又云何無盡所謂空不可盡假不可盡中不可盡
故言無盡。

○二大品下別示三初圓空無盡。

大品經云即色是空非色滅空空故無盡也。

【記】揀折示體故云即色是空應知體空通衍三教
通則但體生死即空此偏空也別圓能體涅槃亦
空此中空也離邊屬別即邊屬圓今在圓也圓中
名空此空無盡。

○二又大下圓假無盡二初引經示相三初大集
約八十明假二初本土所修。

又大集經釋無盡意東方過十恒沙國微塵世界
國名不眴佛號普賢純諸菩薩無二乘名但修念
佛三昧不滅不生不出心行平等猶如虗空是為
念佛即見佛時即具六波羅蜜得無生忍所謂不
取色即檀除色相即尸觀色盡即羼提觀色寂滅
即毗黎耶不行色即禪不戲論色即般若也。

【記】此是妙假具於三觀不滅故假不生故空不出
故中蓋不流出二邊故也此觀觀佛具觀三身至
分證位名為見佛一切佛法無不現前且舉六度耳。

○二身子下依法立字二初身子問。

身子問誰為汝作字名無盡意。

○二菩薩答。

答曰一切諸法因緣果報無盡一切諸法不可盡
初發無上菩提心巳不可盡譬如虛空不可窮盡
為一切智發菩提心豈可盡乎諸佛戒定慧解脫
解脫知見十力無畏等無盡因如是等發心故不
可盡眾生性無盡教化眾生無盡知一切法性無
盡故無盡是名菩薩發心無盡又檀波羅蜜無盡
乃至方便無盡凡八十無盡八十無盡悉能含受
一切佛法從是得名名無盡意也。

【記】具彰願行願行無盡名於此立因緣果報即依
苦集立誓因緣集也果報苦也為一切等依滅立
誓以一切智及五分等佛果法故眾生性下依道
立誓以順法性教化眾生知道法故皆云發心知
是立誓又檀下依誓立行萬行皆為檀等攝也稱
波羅蜜行到果也若願若行皆無作故方得無盡
凡八下結上願行皆即法界是故皆含一切佛法。

○二又淨下淨名就二諦明假。

又淨名云何謂為盡謂不盡有為何謂無盡不住
無為。

【記】有為是俗可盡之法無為是真不可盡法小乘
智淺盡於有為住於無為故歸灰斷圓人觀俗即
是妙有故行萬行觀真能達不空之真是故不住
三無為坑是故二諦皆是常住不思議假故名無
盡。

○三華嚴約十藏明假。

華嚴有十無盡法門。

【記】新經二十十無盡藏品云菩薩有十種藏三世
諸佛皆說所謂信藏戒藏慚藏愧藏聞藏施藏慧
藏念藏持藏辯藏乃至云此十種無盡藏有十種
無盡令諸菩薩究竟菩提何等為十饒益一切眾
生故以本願善迴向故一切劫無斷絕故盡虗空
界悉開悟心無限故迴向有為而不著故一念境
界一切法無盡故大願心無變異故善攝取諸陀
羅尼故一切諸佛所護念故了一切法皆如幻故
是為十種無盡法能令一切世間所作皆得究竟
無盡大藏。

○二如此下結經明假。

如此等經皆就假名分別一切諸法因緣果報以
明無盡意。

○三又如下圓中無盡二初引經示相四初勝鬘
約佛法明中。

又如勝鬘經云如來色無盡智慧亦復然一切法
常住。

【記】以一切法皆佛法故法無不中中故常住常住
故無盡。

○二大品約法界明中。

又大品經云一切法趣意是趣不過意為法界意
則非盡非無盡如是無盡例如非常非無常是乃
為常。

【記】法界體是大總相故諸法皆趣如提綱領毛目
悉歸造境皆中何法非總今特言意盖為釋經意
為法界理必雙非名無盡者名偏意圓故例真常
實無邊倒今釋無盡上下皆然。

○三淨名示即邊是中。

又淨名云法若盡若不盡皆是無盡相無盡相即
是空空則無有盡與不盡故知非盡非無盡是真
無盡義。

【記】空有當體皆是圓中中性不改豈可有盡此之
無盡蕩二邊情是故能空盡與不盡故知下結成
圓中是真無盡。

○四大品明諸法皆中。

又大品經云癡如虗空不可盡乃至老死如虗空
不可盡色不可盡乃至識不可盡。

【記】修惡全體是性惡故十二因緣及以五陰一一
如空常住周徧非當宗義此文莫銷。

○二如此下結經明中。

如此等經皆約中道之理以名無盡。

○三通達下從德立名二初正立名。

通達空假中三諦之法不可盡故名無盡意菩薩。

【記】能達之意從所達法得無盡名學者須了意即
三諦無別所達能達亦無若其不然非無盡意。

○二亦名下例諸法。

亦名無盡心智識色受想行等義不可說不可說
不能具載。

【記】心智五陰及一切法既即三諦故皆得立無盡
之名。

○二菩薩下釋通名三初對梵翻名。

菩薩者外國云摩訶菩提質多薩埵此云大道心
眾生。

○二約華釋義二初釋眾生二初通明因果。

始心行者為煩惱所生二乘為五分法身所生六
度菩薩為福德所生別圓為中道所生故大品云
如來身者不從一因一緣生如來身。

【記】能生實法所生假人始自凡人訖尊極人莫不
從於眾法而生。

○二別明菩薩。

菩薩為眾行生故言眾生。

【記】從於無盡眾行而生故曰眾生。

○二發心下釋餘字。

發心求佛故言為大道利益一切以法道成他或
言成眾生。

【記】又約上求下化而釋前以眾行生巳假人今以
道法成他眾生。

○三廣釋如別。

廣釋菩薩義如別記。

○三敬儀二初分經。

三敬儀者為三一起二袒三合掌。】

「即從座起偏袒右肩合掌向佛而作是言。」

【○二起者下隨釋三初釋起二初事釋。

起者禮云請益起請業起菩薩於佛備其二儀故
言起也。

【記】禮即曲禮彼云請業則起請益則起鄭氏註云
尊師重道也起若今摳衣前請也業謂篇卷也益
謂受說不了欲師更明說之今無盡意欲請觀音
利他之業欲益巳心菩薩之行故從座而起。

○二觀釋三初約空論起。

觀釋者菩薩常修遠離行故言起亦是契諸法空
空即是座於此空無所染著故言起也。

【記】文有二意初明空觀不著諸法次明空觀自不
著空故名為起。

○二又菩下約假論起。

又菩薩安住空理理本無起愍眾生故乘機利益
故言起。

【記】即不起滅定現諸威儀也。

○三又中下約中論起。

又中道之寂非起非不起而能起能不起無起之
起起即實相亦起眾生實相故言起也。

【記】中道遮照皆絕待對故起不起無非中實即遮
之照名不起之起此起自能起發中實亦能令他
起發中實。

○二偏袒下釋祖二初事釋二初約西土。

偏袒右肩者外國以袒為敬露右者示執奉為便
表弟子事師充役之儀是故以袒為恭也。

○二此方下約此方。

此方以袒為慢然古有須賈肉袒謝於張儀露兩
髀也此方亦不一向是慢也。

【記】言須賈謝張儀者合云張祿字之誤也元是茫
睢魏人也初仕魏與中大夫須賈使於齊齊以睢
為賢私賞金壁及牛酒須賈嫉而怒之使還讒睢
於魏相魏齊云茫睢以魏密事告齊魏齊大怒拉
脇折齒遭簀卷棄之廁中睢不死求守間者出之
睢既得免易姓名曰張祿隨秦使王稽入秦見昭
王昭王悅之拜為客卿稍遷左丞相後須賈為秦
使睢乃微服而出杖於路賈見而大驚問睢曰復
說於秦乎睢曰逃亡之人免死而巳何敢說秦乎
又問睢曰秦相張君子知之乎睢曰主人公亦得
接近賈曰今欲因子請謁張君於是同詣下車守
門者驚起正色賈疑之睢入而不出賈問門人知
是秦相失色戰懼脫冠肉袒請入謝罪睢乃數而
怒之及賈使還睢曰為我報魏君令斬魏齊不然
我將圖魏矣魏齊後乃自縊魏王斬首送秦。

○二觀解。

觀解者覆露表空假二諦又表權實實不可說如
覆左表有冥益權於化便如露右表有顯益也。

【記】以事表理既成法門可以修觀故名觀解。

○三釋合掌二初釋合掌二初事釋。

合掌者此方以拱手為恭外國合掌為敬手本二
邊今合為一表不敢散誕專至一心一心相當故
以此表敬也。

○二觀解二初表權實。

觀解者昔權實不合而今得合。

【記】昔分今合順部表觀百界一念權實昭然。

○二又五下表事理。

又五指表陰仁王經云法性色受想行識此即實
智真身亦有五陰也應化因緣亦有五陰也眾生
性德之理亦有五陰也眾生生死果報亦有五陰
也聖人為化眾生示有應身五陰是則權實陰殊
若眾生法性理顯聖人亦息化歸真權實不二合
掌表於返本還源入非權非實事理契合故合掌
也。

【記】迷殊悟合法性五陰凡聖豈殊但聖出纏眾生
在染染中性陰起生死陰以為能感故使聖人出
纏實陰起於權陰而為能應感若復性應則歸真
故以兩掌表今方合欲令行人即觀事陰合於性
陰。

○二釋向佛。

向佛者表萬善之因向萬德之果也亦是行人分
證權實合向於究竟權實合故言向佛也。

【記】文唯觀解而有二意初直明向佛次兼合掌明
向義。

○四正發問二初分文立意三初帶總分節。

四發問者此下有兩番問答初番問觀世音後番
問普門前問為三一稱歎二標所問人三正問。】

「世尊觀世音菩薩以何因緣名觀世音。」

【○二大經下問答功德。

大經云汝具二莊嚴能問是義我具二莊嚴能答
是義今無盡意具二莊嚴欲顯觀音二種莊嚴諮
發如來如來究竟具二莊嚴當答此義。

○三釋論下簡示今問。

釋論云問有多種不解問試問赴機問今無盡意
即是赴機問也。

○二世尊下依文釋義三初釋稱歎。

世尊者即是稱歎尊號十號具出釋論用彼釋此。

○二觀世音下釋所問。

觀世音菩薩即是標所問之人也具如前釋。

○三何因下釋正問二初問能成因緣二初別取
境智。

以何因緣者因緣甚多略言境智因緣。

【記】境是機感智即聖應感應名局因緣則通。

○二若就下互通凡聖。

若就眾生則以善惡兩機為因聖人靈智慈悲為
緣若就聖人觀智慈悲為因眾生機感為緣以是
因緣。

【記】因親緣疎互論因發互論緣助。

○二名觀下問所成名號。

名觀世音如上釋也。

【記】因緣是實法名號是假人攬實成假也。

○二佛答二初分科。

第二佛答即為三初總答二別答三勸持就初總
答為二一明機二明應就機為四一標人數二遭
苦三聞名四稱號。】

「佛告無盡意菩薩善男子若有無量百千萬億眾生
受諸苦惱聞是觀世音菩薩一心稱名。」

【○二數者下隨釋三初總答二初貼文二初明機
四初標人數二初舉多數三初牒經略示。

數者十法界機實自無量而言百千萬億者此乃
通途商略業同者。

【記】經文所舉百千萬億非謂十界共有此數蓋指
一業有如許人。

○二如一下同受一苦。

如一地獄界大略是同其間優降復有何量如一
獄復有百千萬億品格之殊一一品格復有百千
萬億罪人是罪業正同所以同受一品罪苦。

【記】以苦驗人知同一業若不然者那得同受一品
苦邪。

○三將此下以例諸趣。

將此意廣歷餓鬼畜生脩羅人天皆亦如是故知
此數是標同業之意也。

○二所以下明多意。

所以舉多數者明百千萬億種業遭苦稱名一時
有機一時能應皆得解脫何況一人一業一機獨
來而不能救此舉境眾機多以顯觀深應大也。

【記】凡地發心尚能徧攝果中濟物豈有所遺境眾
等者機新若多應火必盛。

○二遭苦二初成上義顯無量二初以別業該同
受。

二明遭苦者即是受諸苦惱也此語成上義上百
千是業同此言諸苦惱一苦惱是一業者凡有百
千萬億故知有諸百千萬億上明數同下明業別。

【記】上言百千是同業者共受一苦今言諸苦即是
有諸百千萬億。

○二用此下以此意歷十界。

用此意歷十法界萬機之徒不可說不可說也。

【記】界界有諸百千萬億華嚴明數極至不可說不
可說。

○二今言下對別答彰徧該二初明總答。

今言受苦惱者正是現遭苦戹也此苦由於結業
果多故因亦多此即總答文略而意廣徧該十界
不止人道而巳。

【記】文略意廣上明諸苦實徧十界苦由惑業即顯
能脫十界三障廣豈過此。

○二後別答。

後別答中文廣而意狹別舉人間七難而巳故此
處總答也。

【記】文廣意狹別答七難約觀行解始通三乘今之
總答文該十界。

○三聞名二初遭苦聞名共作機。

三聞名者上明遭苦次明生善善惡合為機此即
明文。

【記】由過現惡故遭諸苦復由二世之善而得聞名
妙玄云從闡提起改悔心上至等覺皆有善惡相
帶為機。

○二聞有下四聞三慧俱能感二初釋相二初別
指四教四聞。

聞有四義如別記。

【記】三藏能聞所聞皆是實有通教即空別教即假
圓知能所皆是法界聞既有四思修亦然故大本
疏解我聞有聞聞聞不聞不聞聞不聞不聞。

○二若能下正示圓教三慧。

若能如是通達四種聞義即聞慧心無所依無住
無著即是思慧一心稱名即修慧。

【記】前三聞慧不得圓聞圓教聞慧四種徧達達四
皆是不聞不聞即聞而思何依何著二慧導行一
心稱名名圓修慧。

○二此文下結示。

此文雖窄三慧意顯。

○四稱號二初牒示事理。

四稱名者稱名有二一事二理。

○二若用下各示稱念二初事二初明一心。

若用心存念念念相續餘心不間故名一心或可
如請觀音中繫念數息十息不亂名一念或可無
量息不雜異想心想雖長亦名一心一心歸憑更
無二意故名事一心也。

【記】有相續一心有數息一心。

○二明稱名。

稱名者或可略稱如此文或廣稱如下文南無者
歸命之辭皆是事一心稱名也。

【記】今文但稱所歸之名未稱能歸之辭故是略非
廣。

○二理二初明一心。

理一心者達此心自他共無因不可得無心無念
空慧相應此乃無一亦無心。

【記】心有生滅不名為一今達心性非四句生既本
不生亦復無滅乃名一心然立一心對他成二若
無一無心則無諸無法畢竟叵得名理一心言達
此心者即是體達事中一心。

○二知聲下明稱名。

知聲相空呼響不實能稱所稱皆不可得是名無
稱是為理一心稱名也。

【記】既達心空從心所生一切皆空故令聲響能稱
所稱皆非生滅故曰理稱事未必理理必具事以
此為因安不感聖。

○二明應二初分科。

二應者先明應次明解脫。】

「觀世音菩薩即時觀其音聲皆得解脫。」

【○二應有下隨釋二初明應相二初判偏圓益相。

應有多種三教之應應不一時圓教觀音一時圓
應。

【記】三教作意應不一時圓任運應一時普徧。

○二眾機下明機應速相。

眾機戹急應速一時聞即稱是機速稱即應是應
速。

【記】觀音應赴心內眾生眾生機感心內觀音若不
然者不徧不速。

○二皆得下明解脫二初約多機顯圓應。

皆得解脫者即是蒙應利益也皆者非但顯於多
機眾益亦是顯於圓徧之應也。

【記】故前釋人數云此舉境眾機多以顯觀深應大。

○二或時下約三速再貼文。

或時為機速應速平等利益速貼文。

【記】經云觀世音菩薩即時觀其音聲皆得解脫如
何觀之能令眾苦普皆解脫說聽之者宜善思之。

○二問十下料簡二初明十界機應俱時徧二初
以多機差別難。

問十法界眾生無量機既無量云何一時令得解
脫。

○二答譬下以四事圓普答五初以四喻示。

答譬如父母念子心重多智多財具大勢力眾子
在難即能俱拔之。

○二菩薩下約四法合。

菩薩亦如是無緣慈悲重權實二智深聖財無量
神通力大十界雖多應有餘裕。

○三安樂下引此經證。

安樂行云忍辱大力智慧寶藏以大慈悲如法化
世即此意也。

【記】智慧寶藏證財智二。

○四又如下又三喻顯。

又如毒龍罪報尚能以一眼徧視一切視之皆死
何況菩薩種智圓明耶又如磁石亦類明鏡。

【記】五又如下示三昧力。

又如入王三昧力一時十番利益一切此義具在
大本玄義。

【記】中道為王統攝二諦一心圓入十益普霑觀音
入此三昧即是偏入一切眾生心性常以三昧之
力與其十番之益但由機感親疎致使利益淺深
王三昧在妙玄第四十益在第六。

○二問一下明一心事理立能感二初久稱無効
問。

問一心稱名皆得解脫今見稱唱累秊不蒙寸効
何也。

○二散心乖法答。

答經云一心稱名有事一理一二途無取何能感
聖譬如臨鏡背視對谷閉口何能致影響耶。

【記】若能一心稱於事理其猶形對影生聲騰響答。

○第二別答二初分科敘意二初分科。

第二別答為三一口機感應二意機感應三身機
感應就口機為二初明七難次結口機。

○二敘意二初敘他師意三初立三機三初有人
下定三業前後。

有人云次第三機者口顯居前音成由意意識成
身也。

○二通論下論三機與拔。

通論口機亦脫三種苦但先除果苦次除苦因次
滿願與樂。

【記】免難是除果離毒是除因得子是與樂。

○三敘二番料簡三初問。

問此中明拔苦那忽與樂答少分與樂欲引接之
也。

【記】那忽與樂者古以得子為樂故也答云少分與
樂不礙悲門。

○二問。

問何意不與其樂因答因非引接故不與又其文
在後為說法是與樂因。

【記】禮拜乞子示求樂果何不令求戒善等業為樂
因耶答樂果稱意可引入求修因勤苦非引接法
其文在後者十九說法廣示修因也。

○三問并答可見。

問悲門既少分與樂慈門應少分拔苦答前悲全
拔苦巳竟後但與樂無苦可拔何論少分。

○二有人下立七難二初明雙雙。

有人解七難為兩雙一隻火水無識為一雙鬼非
類為一隻王賊是類為一雙鬼聞去來王論輕重
故成七難也。

【記】鬼開去來者去謂飄墮其國來謂到此惱人王
論輕重者被害則重撿繫則輕體則是五開則成
七。

○二明次第。

次第者火水無識為難則重鬼雖有識非類為次
王賊有識是類故輕然鬼王相間初以鬼比王王
輕則鬼重又以王比鬼王重鬼輕此二相似故間
出。

【記】鬼王相間者三鬼國難四臨害難五來惱難六
枷鎖難三四相比鬼難在海國則重王難在城邑
似輕四五相比王難或死故重鬼惱或不死故輕
各論輕重故云相似乃相間也。

○三有師下立八難二初一師立。

有師以風足為八難。

○二一師破。

有人彈之文云稱名皆得解脫羅剎之難不道風
為難。

○二今明下明今師意二初明三機二初斥他非
二初斥情卜聖應。

今明聖人赴機何必如此情卜次第何必不次第。

○二今不下斥悲門與樂。

今不同前者此本明赴機拔苦那得更以與樂間
之。

○二今言下明今意二初隨世立次。

今言次第者先入國隨俗赴口機為初意冥身顯
以為次也。

【記】此娑婆國聲為佛事口機為初意根冥密起必
先身身業麤顯後心而動三業之次豈不然乎。

○二若尋下聖應無謀。

若尋經意一時觀其音聲皆得解脫經不云次第
觀機那可作次第釋耶。

【記】且隨世俗立次如前據聖無謀即扣即應。

○二他既下明七難二初明次第二初且一往立
次。

他既作七難次第今還復作對之耳入火即有燋
身絕命之憂最為卒重故居初水漂沈浮小緩於
火羅剎雖暴如經云有五百羅剎女妻五百飄人
生子受樂時節猶長然後頓食此復緩於水王難
非即得即戮研罪虗實實則刑虗赦不同於鬼一
概併食故復次羅剎也鬼來取者無的所取衰乃
逢害逃脫可免不同王法定判死生故復次王難
也枷鎻節身不慮失命但有禁固之苦小緩於鬼
怨賊覓寶輸寶即畢若能卑辭善巧方便賊可免
脫此一往次第爾。

【記】從重至輕一往次第。

○二至如下誡不可定執。

至如兇賊忽發與火燒何異。

○二問諸下明所表二初以難多唯七責。

問諸難眾多何意取七耶。

○二答此下以七難表六答二初正示表意二初
通明七六。

答此有所表人以六種成身還以六種自害如人
共七難同住復以七為難今通用七難等來表六
種也火水風即表身內三種也刀杖枷鎻表地種
也鬼賊王等表識種也三千大千世界表空種也。

【記】經明七難不止在事故約觀釋通互三乘若無
所表不能該深故約七難以表六種外水火風表
內三種刀鎖堅礙表內地種王等有情可表識種
三千世界雖非正難是難所依可表內空。

○二云何下別示空識二初明表相。

云何空得為難如人身有內空四大圍之識於中
住何異大千界圍地水火風王鬼賊等於中住耶。

○二空為下明為難二初空。

空為難者空是來難之由如身體堅實外病不侵
身若虗疎眾疾逼惱又如人家宅無垣牆盜賊則
進能來難故空亦成難。

【記】雖非正難而是難由若論觀行亦為所觀。

○二識。

識種是難者心識邪計橫起愛見毀滅法身慧命
如王鬼賊劫奪財寶斷傷壽命故識種是難。

【記】識起愛見必該通別二種愛見。

○二所以下結示唯七意。

所以不多取者正應表此假令多舉諸難亦是表
此。

○二一火下依義釋文三初口機二初明七難七
初火難二初科意三初節經文。

一火難為四一持名即是善為機二遭苦即是惡
為機三應四結。】

「若有持是觀世音菩薩名者設入大火火不能燒由
是菩薩威神力故。」

【○二上總下敘經意。

上總云受諸苦惱未判其相今別答故舉水火等
也。

○三釋諸下列義門。

釋諸難例為三意一貼文二舉事證三觀行解釋。

○二貼文下隨釋三初貼文四初持名二初釋文
義二初釋持名。

貼文者持者口為誦持心為秉持秉持為理不失
雖非口持覺觀亦得是口行故通屬口業機攝。

【記】秉持屬口者大論云出入息是身行覺觀是口
行受為心行秉持之心既是覺觀故屬口業。

○二釋若有。

若有設有復有皆是不定挑脫之辭也。

【記】挑字去聲不定貌也。

○二餘皆下明前後二初敘古。

餘皆難起方稱名此中前持名而遭難此或是前
後互出爾。

【記】謂是互出其義不然。

○二今釋三初約義釋。

今為火難卒暴須預憶持憶持必無此難設脫有
者皆是放捨所持背善從惡稱之為設。

○二如慈下引事勸二初引事證。

如慈童女因緣若能至意修孝不遭火輪違母絕
髮受地獄苦此是秉孝不純廣出因緣(云云)。

【記】此是男子名慈童女鬻薪養母督於孝誠後欲
涉海母抱其足不欲兒去違母掣身絕母一髮海
上失伴入諸寶城多歲受樂行孝報也後入鐵城
火輪著頂絕髮之報若專行孝不遭火輪。

○二行人下勸憶持。

行人持名本不應遭難緣差忽忘設入大火若能
憶先所持即得免難。

○三火難下約重結二遭苦三應。

火難既重機亦須深故先持後脫其義可見。

○四威神下結。

威神力是結火難也。

○二次約下舉事二初示二人著傳。

次約證者晉世謝敷作觀世音應驗傳齊陸果又
續之。

○二其傳下舉四人免難。

其傳云竺長舒晉元康秊中於洛陽為延火所及
草屋下風豈有免理一心稱名風迴火轉鄰舍而
滅鄉里淺見謂為自爾因風燥日擲火燒之三擲
三滅即叩頭懺謝法力於魯郡起精舍於上谷乞
得一車麻於空野遇火法力疲極小臥比覺火勢
巳及因舉聲稱觀未得稱世音應聲火滅又法智
遇野火頭面作禮至心稱名餘處皆燒智容身所
無損又吳興郡吏此皆記傳所明非為虛說信矣。

○三就觀下觀釋三初通標列。

三就觀行釋者火有多種有果報火業火煩惱火。

【記】報是事火眼見身覺業與煩惱但有燒義令世
善業及三觀壞故名為火是以稱為就觀行釋問
三觀所對唯在煩惱縱兼遠障只至於業事相火
等全不妨觀何得果報預觀釋邪答經列七難止
在人中智者深窮救難之功在王三昧即二十五
有真常我性觀音證巳乃能徧拔眾生之苦於一
一有十番破障令與我性究竟冥一方盡大士拔
苦之用然十番破不出三障若盡理說於一一番
皆破三障今欲易解從增勝說報且在事業屬有
漏唯惑至極觀音修習王三昧時具有弘誓拔於
法界三障之苦故今眾生三障苦逼一心稱名皆
得解脫其義若此豈得不論果報火等應知吾祖
說觀世音圓修三昧圓發僧那圓入法門圓救諸
難意令行人倣之修入所列三障豈獨即今修觀
之境亦是將來所拔之苦故知具示七難淺深正
論觀行始末之相也。

○二果報下示分劑。

果報火至初禪業火通三界煩惱火通三乘人。

【記】報業煩惱始自博地終至等覺皆具此三故輔
行明分段土至實報土各有三道分段三道謂見
思惑為煩惱道煩惱潤業名為業道感界內生名
為苦道方便三道謂塵沙惑為煩惱道以無漏業
名為業道變易生死名為苦道實報三道謂無明
惑為煩惱道非漏非無漏業為業道彼土變易名
為苦道今從增勝而說故約事火而為果報只至
初禪輪迴之因以為業火故至有頂三觀所破方
名煩惱故通三乘下去諸難其意準此。

○三果報火難下隨次釋三初果報火二初遭難
三初通明處。

果報火難者從地獄有上至初禪皆有火難。

○二如阿下別示相。

如阿鼻鬲子八萬四千內外洞徹上下交炎餓鬼
支節煙起舉體燋然畜生燠煑湯炭脩羅亦有火
難人中焚燒現見故若至劫盡須彌洞然諸天宮
殿悉皆都盡初禪巳下無免火災。

○三凡一下總結數。

凡一十五有眾生百千萬億諸業苦惱。

【記】四趣四洲六天初禪若加梵王合云十六同在
初禪且云十五。

○二持是下感應二初機成獲脫。

持是觀世音名火不能燒何但止就閻浮提人作
解耶。

○二直就下指數斥局。

直就一十五有果報望舊解火誠可笑哉餘九番
非彼所知。

【記】直就果報地上清涼驗於舊解所失者眾因華
巳去九番破有他不聞名。

○二次明下惡業火二初遭難二初明修因。

次明修因惡業火者隨有改惡修善之處若五戒
十善。

【記】上之所明於現報上求免苦戹安其果身今所
論者修行戒善及八地定求於未來人天樂果。

○二多為下明遭火三初釋相。

多為惡業所難故經云燒諸善根無過瞋恚雖生
有頂頭上火然。

【記】宿習破戒十惡業等於修持時起作障難使戒
定等善業不成名為被燒有頂等者然有漏善極
非想定非惡業火無所有下即為所業且欲示於
惡通三界故引之耳。

○二術婆下引證二初引事。

術婆伽欲火所燒。

【記】術婆伽婬欲熾盛火起燒身此即業火能生事
火驗三種火其性不別。

○二金光下引經。

金光明云憂愁盛火今來燒我。

○三能破下被燒。

能破善業退上墮下皆名為火。

【記】上升之善既為所焚乃隨惡業牽墮於下。

○二若能下感應三初成機得脫。

若能稱名得離惡業。

○二故請下引消伏證。

故請觀音云破梵行人作十惡業蕩除糞穢令得
清淨。

【記】梵行者淨行也謂大小諸戒是三乘之人清淨
之行十惡是能破梵行是所破。

○三由斯下用此文結。

由斯菩薩威神之力也。

○三煩惱火二初就機應解釋二初明偏圓機感
二初別釋二初就聲聞廣示。

次明煩惱火若聲聞人厭惡生死見三界因果猶
如火宅四倒結業煙炎俱起輪轉墮落為火所燒
生死蔓延晝夜不息勤求方便競共推排爭出火
宅稱觀世音機成感應乘於羊車速出火宅入有
餘無餘涅槃即得解脫也。

【記】見思之因分段之果四心流動三相遷移名為
火宅競共推排爭出此宅若非一心稱觀世音或
當墮落為火所燒此教觀音身在此岸度人彼岸
故令聲聞得二涅槃。

○二次明下例餘位俱機。

次明支佛次明六度行次明通教次明別教次明
圓教次明變易土鈍根人次明變易土利根人。

【記】劑於通教見思為火別教正以塵沙為火圓教
初後無明為火上之二土通名變易未能伏斷無
明惑者名鈍根人若能伏斷稱利根人伏在方便
斷窮實報。

○二凡有下總示二初修觀被燒。

凡有九番行人修道之時竝為五住煩惱惑火之
所燒害各修方便方便未成火難恒逼。

【記】唯除求離果報火者戒善巳上皆名修道故云
九番竝為五住惑火燒者修因禪定亦被愛惑二
住所燒況三毒業見思通攝。

○二稱觀下稱名得脫。

稱觀世音方便即成便得解脫一一當其法門細
作機感之義。

【記】各依本法而修一心及以稱號若成機者無不
得脫。

○二問菩下明漸頓慈悲二初問起。

問菩薩住何法門而能如是耶。

【記】如上所明二十五有三障苦難十番令脫未知
大士修何方便證何法門得如是力。

○二答菩下釋出二初略示。

答菩薩法門無量不出別圓兩觀本起慈悲故能
十番垂應。

○二所以下廣釋二初明漸次二初修觀本誓三
初果報慈悲。

所以者何菩薩元初發菩提心見果報火燒諸眾
生即起慈悲誓當度脫。

【記】既於元始發菩提心凡曰見聞終期濟拔。

○二受持下修因慈悲。

受持禁戒亦起慈悲救諸業火。

【記】略云禁戒須兼根本十二門禪以其業火皆能
壞故。

○三修無下無漏慈悲二初事定。

修無漏觀白骨流光發火光三昧八勝處中有火
勝處十一切處中有火一切處皆起慈悲當為眾
生滅煩惱火。

【記】若據根本味禪之外有根本淨禪謂六妙門十
六特勝通明禪此等亦帶無漏能滅煩惱今但從
觀骨光等為無漏者葢取出世事禪有火名者辨
其觀相此乃以事禪之火滅見思之火然事禪有
四即觀練熏修觀謂九想八背捨八勝處十一切
處練謂九次第定熏謂師子奮迅三昧修謂超越
三昧今於四中但舉觀禪中三不引八背者以八
背中無火名故蓋隨便也初云白骨流光者即九
想中於第八白骨修八色流光言八色者見地色
如黃白淨潔之地見水色如深淵清澄之水見火
色如無煙清淨之火見風色如無塵迥淨之風見
青色如金精山見青色如薝蔔華見赤色如春朝
霞見白色如珂貝雪見色分明而無質礙八勝者
一內有色相外觀色少二內有色相外觀色多三
內無色相外觀色少四內無色相外觀色多此四
句末皆云若好若醜是名勝知勝見五地勝處六
水勝處七火勝處八風勝處此於緣中轉變自在
觀心淳熟勝前八色故也十一切處者一青一切
處二黃一切處三赤一切處四白一切處五地一
切處六水一切處七火一切處八風一切處九空
一切處十識一切處此於所觀普徧即觀禪成就
也。

○二又觀下三觀。

又觀諸火悉是因緣所生法體之即空又從火空
而觀火假分別因緣又觀火中見火實相如是次
第節節皆有慈悲誓當利物。

【記】諸火者報業煩惱及事定中火皆是三觀所觀
境也此境緣生故先即空次假後中故成別觀節
節慈悲誓拔報業及三惑火。

○二今住下熏心起應二初乘誓赴難三初真悲
妙力。

今住補處力用無盡以本誓力熏諸眾生未曾捨
離隨有機感即能垂應。

【記】即是鄰極同體慈悲冥熏眾生令成機感垂應
拔苦。

○二若事下眾機關誓。

若事火起稱名求救即對本時果上慈悲拔苦與
樂惡業火起即用持戒修定中慈悲煩惱火起即
用無漏入空入假入中等慈悲節節相關。

【記】眾生若起三種火時與本菩薩所起無殊故關
分果之悲以答因中之誓肇師云發僧那於始心
終大悲以趣難。

○三若眾下一時普救。

若眾機競起一時牽感慈悲徧應皆得解脫。

【記】別教雖則修有次第證必圓融故十種機能一
時應。

○二如華下引經證成二初引經。

如華嚴第四十云善財詣進求國見方便命婆羅
門修苦行求一切智有大刀山四面火聚從刀山
上自投於火語善財云能入此者是菩薩行善財
生疑言是邪法梵語善財莫作此念此是金剛大
智人欲竭愛海自在天云此菩薩五熱炙身令我
滅邪見離我心諸魔又云菩薩炙身時我等宮殿
猶如聚墨我即發菩提心乃至他化自在天於煩
惱中得自在法門乃至龍鬼阿鼻皆發菩提心捨
本惡念善財聞空中語巳即時悔過登刀山入大
火聚未至得菩薩安住三昧入火得菩薩寂靜安
樂照明三昧此火山者名為無盡法門若入此門
能知諸法故。

【記】問今家判華嚴善財未見彌勒文殊巳前皆是
別教歷別法門今文既云此火山者名為無盡法
門若入此門能知諸法此門豈非圓融義耶答此
唯於火法門中能知諸法不能於餘法門知諸法
故以彼經云我唯知此一法門故知仍是教道之
說若爾此之三昧住何諦理破何等惑答既云無
盡法門又云能知諸法即是中道三昧破無明惑
故釋籤明善財若於知識得實相三昧則破障中
微細無明多分竝約教道不融破無明惑(上皆釋籤)。

○二舉彼下結示。

舉彼經火法門如此證成觀音火法門慈悲救苦
十番利益也。

【記】觀音若是別教救於煩惱火者即如方便命婆
羅門所修之相也十番利益者乃是通結前來三
番慈悲。

○二次明下明圓頓二初明本修圓觀慈悲。

次明菩薩本修圓觀所起慈悲者但觀一火具十
法界一切諸法入火字門於一火門雖無分別明
識一切果報火業火煩惱火等明了通達無緣慈
悲徧覆一切是為火門入王三昧。

【記】初心觀火不思議境即一火門具三千法雖皆
互徧相相分明即於此境發菩提心誓拔眾生三
障火難誓與眾生三種火樂。

○二若法下明入位法界機應二初釋三初無謀
而應。

若法界火起菩薩以本地誓願普應眾生如磁石
吸鐵。

【記】圓修圓證以圓誓願熏圓力用不動一心救十
火難。

○二雖無下不分而分。

雖無分別而分別說者以十五三昧救果報火用
二十四三昧救修因火二十五三昧通救二乘通
教六度別圓等入空煩惱火還用二十五三昧救
別教出假火還用二十五三昧圓救圓教人入中
煩惱火。

【記】圓普之悲徹底而拔實非前後淺深應之但就
機感三障分齊對二十五王三昧力自成多少免
果報火當於十五王三昧力修有漏善免惡業火
當二十四王三昧力闕何一耶若除惡業不用非
想若成善因不用地獄以地獄因無成就故非想
之因無破除故故修因惡業極上極下互論不用
一三昧也二乘巳去至圓入中節節皆用二十五
有王三昧力。

○三雖應下入而不入。

雖應入諸火不為諸火所燒大集經云譬如虗空
火災起時所不能燒。

【記】雖入諸有三障之火以其體了即空假中故無
相可得何有能燒及所燒邪。

○二菩薩下結。

菩薩亦如是以不思議慈悲普應一切皆得解脫
也。

○二常途下示已他得失。

常途釋七難止解得救人中苦失二十四有及變
易中苦止得如幻三昧少分全失二十四三昧廣
大之用也。

【記】如幻三昧破閻浮有具論十番他師唯知果報
一益故云少分。

○二水難二初列義門。

第二水難者亦為三意一貼文二引證三觀釋。

○二貼文下隨門釋三初貼文二初科經。

貼文為三一遭水是有苦二稱名是善三得淺處
是應也。】

「若為大水所漂稱其名號即得淺處。」

【○二問何下釋義三初遭水二初問。

問何意言為大水所漂。

○二答二初就水難答。

答小水不成難或戲故入水亦不成難欲論其難
故言大水所漂。

○二火難下對火難答。

火難所以言入者小火亦應斷命若故入若不故
入入則害命今舉其重難重難既救何況其輕是
故言其入火不言入水言其大水亦言大火。

○二稱名﹂三水論下蒙應。

水論其淺即成應火猶少在未成應也。

○二引證。

二引證者應驗傳云海鹽有溺水同伴皆沈此人
稱觀音遇得一石困倦如眠夢見兩人乘船喚入
開眼果見有船人送達岸不復見人船此人為沙
門大精進又劉澄隨費淹為廣州牧行達宮停遭
風澄母及兩尼聲聲不絕唱觀世音忽見兩人挾
船遂得安穩澄妻在別船及他船皆不濟道冏三
人乘冰度孟津垂半一人前陷一人次沒冏進退
冰上必死不疑一心稱觀世音脚如蹋板夜遇赤
光徑得至岸此例甚多皆蒙聖力也。

○三觀釋二初列三水。

三約觀解者果報水至二禪惡業水通三界煩惱
水通大小乘。

【記】從增勝意同前火難。

○二如地下釋三水三初果報二初遭難。

如地獄鑊湯沸屎鹹海灰河流漂沒溺餓鬼道中
亦有填河塞海畜生淹沒衝波致患阿脩羅亦有
水難人中可知水災及二禪汎瀁無岸。

○二是時下機應。

是時若不稱名尚不致淺處何況永免耶。

○二次惡下惡業二初遭難。

次惡業水者諸惡破壞善業者悉名惡業波浪愛
欲因緣之所毀壞􂐴入三惡道中忘失正念放捨
浮囊見思羅剎退善入惡者即是水漂何必洪濤
巨波耶。

【記】放捨浮囊等者大經云如人帶持浮囊欲度大
海有一羅剎乞此浮囊初則全乞其人不與次乞
其半次乞三分之一次乞手許後乞微塵許其人
念言若與塵許氣當漸出何由度海故悉不與護
持禁戒亦復如是常有煩惱羅剎令人破戒若破
根本如全與破增殘如半與破捨墮如與三分之
一破波夜提如與手許破突吉羅如與塵許若不
發露則不能度生死彼岸菩薩護持重禁及突吉
羅等無差別今明惡業故言放捨。

○二若能下機應。

若能一心稱名即得淺處也。

○三煩惱二初明機二初論惑水二初通明諸有
水。

次次明煩惱水者經云煩惱大河能飄香象緣覺
觀愛欲之水增長二十五有稠林潦水波蕩惱亂
我心暴風巨浪有河洄澓沒溺眾生無明所盲而
不能出涅槃彼岸何由可登。

【記】菩薩香象足雖到底若未達岸寧免被飄緣覺
觀集而為初門故云愛水增長諸有。

○二二乘下別示四教機二初示聲聞。

二乘人修三十七品之機運手動足截有生死險
岸前途遙遠一心稱名若發見諦三果皆名淺處
無學為彼岸。

○二次支下例諸位。

次支佛侵習為淺處通教正習盡為彼岸次別教
斷四住為淺處斷無明為彼岸次明圓教六根清
淨為淺處入銅輪為彼岸變易中分分是淺處究
竟無明方稱彼岸。

【記】支佛修行不立分果深觀緣起久種三多福慧
既隆預侵二習雖未發真四流莫動名得淺處頓
證極果名到彼岸通教菩薩正盡得淺習盡到岸
變易二土同以別惑而為中流上品寂光方為彼
岸。

○二復次下示四流。

復次初果免見流三果免欲流四果免有流乃至
圓教方免無明流。

【記】常途四流只是界內之惑今取別惑方名無明
故知即與五住無異但合色愛及無色愛為一有
流耳。

○二菩薩下明應前之十番各有修相皆所被機
求脫之事今說本觀二種修相皆是觀音垂應之
本二初通示二觀慈悲。

菩薩所以徧應水難者皆是本修別圓二觀慈悲
今日成就王三昧力。

【記】兼別觀者略有二意一者此教初心立行雖依
漸次以知中實後心能證王三昧故二者欲以歷
別之相顯於圓融一念具故摩訶止觀十乘之初
先明次第顯不次故今釋此品本觀皆兩有茲二
意。

○二所以下別明三昧漸頓二初漸二初漸修。

所以者何菩薩修別觀時見眾生漂果報水起誓
拯濟菩薩修戒定時以善治惡於諸禪定水光三
昧水勝處水一切處皆起慈悲以善攻惡又從水
假入空發真無漏從空出假達水因緣入水中道
見水實相節節法門皆起慈悲熏諸眾生。

【記】元始發心上求下化水光三昧即觀白骨八色
流光中一色也水勝處等例如火難中說。

○二今成下順應二初乘誓赴難。

今成王三昧寂而常照眾生報水所漂稱名為機
對事慈悲救果報水戒定慈悲救惡業水三觀悲
救煩惱水一切一時皆得解脫。

【記】漸修頓證常鑑法界十番機緣三障水漂對於
因中節節誓願令彼一切皆得解脫。

○二如華下引經證成二初證。

如華嚴三十八明善財至海門國海雲比丘為說
普眼經云十二秊來常觀此海漸漸轉深大身居
止珍寶聚集如是觀巳則見海底生大蓮華無量
天龍八部莊嚴華上有佛相好無邊即申右手摩
於我頂為說普眼經千二百歲一日所受阿僧祇
品無量無邊若以海水為墨須彌聚筆書寫此經
不能得盡。

【記】託於事海觀三障海十二秊者十二緣也漸漸
轉深見海十德十觀成也生大蓮華顯妙境也天
龍莊嚴者具妙力用也有佛相好常見盧舍那也
申右手者權智應也摩我頂者實智感也即以感
應道交彰始本分合也說普眼經者分得果法也
一日所受至不能得盡者一念心塵顯大千經卷
也。

○二當知下結。

當知水法門攝一切法亦如大品阿字門具足一
切義觀音於水法門久巳通達故能徧應一切水
難。

【記】既如阿字具一切義應知亦是中道法門但帶
教道唯知此一耳。

○二復次下頓二初頓修。

復次本修圓觀法門無緣慈悲徧應一切者觀水
字門十法界趣水字是趣不過水尚不可得云何
當有趣不趣十法界趣水是俗諦水尚不可得即
真諦云何當有趣不趣即雙非顯中道第一義諦。

【記】十界趣水者水為法界攝諸法盡故言趣也既
立能趣及以所趣故當俗諦水尚等者所趣之水
全體是性無相可得無所趣故那有能趣能所俱
空名為真諦云何等者水尚叵得則無有趣有趣
既絕不趣自忘即以雙非顯於中道此之三諦同
一法性即一而三即三而一不思議也。

○二如此下頓應二初明不應而應。

如此觀水字十法界三諦之法即起無緣慈悲徧
熏三諦十法界眾生故能圓應一切。

【記】大經云慈若有無非有非無名如來慈豈非三
諦起慈悲邪前總難中十界眾生受苦稱名菩薩
即時觀其音聲皆得解脫不觀十界即空假中那
得一時離於眾苦良以三諦是生本性亦聖果源
無有二體故同體悲方能圓拔。

○二明不分而分。

若分別觀者以十六三昧救果報水以二十四三
昧救惡業水以二十五三昧救二乘通別圓入空
有流等水以二十五三昧救別教出假於有流中
令無染溼以二十五三昧救圓教入中無明流水
一切一時俱得解脫也。

【記】大意同前火難中說今以四流對諸位難四教
入空離於有流等於見欲二流也假於有流無染
溼者假雖破空亦不著有以雙流故應知假顯空
亦彌著名平等觀義在於斯中破無明如常所說。

觀音義疏記卷第一】
觀世音菩薩普門品義疏記會本卷第一

觀世音菩薩普門品義疏記會本卷第二


【觀音義疏記卷第二

宋四明沙門知禮述

○三羅剎難二初列義門。

第三羅剎難者亦為三一貼文二約事三觀釋。

○二隨門釋三初貼文二初科經。

貼文又為二一明難二結名難中為五一舉數二
明遇難之由三遭難四明機五明應。】

「若有百千萬億眾生為求金銀瑠璃硨磲碼碯珊瑚
琥珀真珠等寶入於大海假使黑風吹其船舫飄墮
羅剎鬼國其中若有乃至一人稱觀世音菩薩名者
是諸人等皆得解脫羅剎之難以是因緣名觀世音。」

【○二人數下隨釋二初明難五初舉數二初釋人
數。

人數者但舉百千總數不定判多少明入海求珍
結伴無定雖無定數終不可獨往故舉百千也。

【記】若百若千或萬或億以其泛海必乘大舶故云
結伴不可獨往。

○二賢愚下明入海。

賢愚云田殖百倍商估千倍仕宦萬倍入海吉還
得無量倍入海也。

○二次遭下難由三初正釋難由二初證風非正
難。

次遭風是難由約下文證今若開風為正難下文
云皆得解脫羅剎之難此豈不獨是羅剎難也。

【記】以古師足風為八難故據結文但成鬼難。

○二難由下推風難由。

難由正應無在由者何但由風由風墮難由入海
遭風求寶入海由貪求珍寶展轉相由風災難切
故風是墮難之由也。

【記】若展轉推之皆是難由於諸由中風由最切是
故經文特言風耳。

○二七寶下追釋寶物二初分真偽。

七寶是正寶珠是偽寶又如意珠寶最上今言等
者等上等下諸寶也。

○二示似真。

樓炭云巨海有七種似實一百二十種真珠寶。

○三黑風下更釋風相二初他解三初舊師立。

黑風者舊云風無色吹黑沙故爾。

○二有人下他人彈。

有人彈云沙中無船水中無沙非是吹黑沙乃是
吹黑雲爾。

○三今還下令例難。

今還例此難水中無雲雲中無船何得彈沙而取
雲風能吹黑雲何意不能吹黑沙。

○二請觀下今釋二初經明風色。

請觀音云黑風洄波仁王般若有六色風黑赤青
天地火也受陰經明五風阿含亦云黑風。

○二風加下風黑怖甚。

風加以黑怖之甚也。

○三羅剎下遭苦。

羅剎是食人鬼人屍若臭能呪養之令鮮復有噉
精氣鬼人心中有七渧甜水和養精神鬼噉一遆
令頭痛三渧悶絕七渧盡即死。

【記】羅剎鬼者本毗沙門天王所管有其二部一曰
夜叉捷疾鬼也二曰羅剎食人鬼也徧在諸處然
其本居海外有國或人飄往其國或鬼來此惱人
皆由惡因相關故也。

○四一人下明機。

一人稱名。

○五明應。

餘者悉脫者同憂感休否是共雖口不同唱心助
覓福故俱獲濟是均若後值賊則同聲者陸地心
多不并決須稱號令使齊與水難為異。

○二何意下結名。

何意就此結觀音之名此正就一人稱名而賴兼
群黨明慈力廣被救護平等顯觀音之名也。

○二約事。

二約事證應驗傳云外國百餘人從師子國汎海
向扶南忽遇惡風墮鬼國便欲盡食一舶眾人怖
稱觀音中有一小乘沙門不信觀音不肯稱名鬼
索此沙門沙門狼狽學稱亦得免脫。

○三觀釋二初明風義不局。

次觀釋者不但明世界中風黑業名風華嚴云嫌
恨猛風吹罪心火常令熾然吹諸行商人墮落惡
道失人道善寶及無漏聖財。

【記】世界中風果報風也黑業名風至失人道善寶
皆惡業風也失無漏財煩惱風也以下第五又明
鬼難具明三障惡鬼之義故今觀行且從難由風
義而示欲於六種明別圓觀即是一切觀境之式。

○二從地下釋風通三障三初果報二初遭苦二
初上至三禪。

從地獄上至三禪皆有果報風難。

○二如僧下下徧諸趣。

如僧護經明地獄種種形相疾風猛浪沒溺破壞
餓鬼所噉若鬼道中寒風裂骨身碎碑䃀畜生飛
走之類傾巢覆卵何可勝言修羅亦有風難若風
災起時諸山擊搏上至三禪宮殿碎為微塵。

【記】僧護比丘明四阿含為眾知識五百商人入海
採寶來就世尊請此比丘船中說法佛知有益許
之令去船還海岸登陸而行夜宿樹下商人早發
忘喚比丘因茲失伴獨行山林見僧伽藍比丘住
處若飲食若房舍若溫室若園林若田地若受用
皆是苦具日夜之間受種種苦有百餘條僧護問
故皆答云當還問佛自當知之既至佛所具陳所
見佛皆答之悉是比丘破諸禁戒毀壞常住侵用
眾物於彼海山受地獄苦學者覽之足以自誡。

○二當此下明機應。

當此之時誰能救濟唯當一心稱觀世音菩薩以
王三昧力或以手障或以口吸無量方便令得解
脫也。

○二次明下惡業二初遭難。

次明若修諸善惡業風吹壞五戒十善船舫墮三
途鬼國及愛見境中大經云羅剎婦女隨所生子
而悉食之食子既盡復食其夫。

【記】三途約果愛見約因皆由宿業令起愛見墮於
三途貪欲之心如羅剎婦破戒定善如隨食子失
人天報如食其夫。

○二急須下機應。

急須稱觀世音菩薩以慈悲力能令解脫。

○三次明下煩惱二初明機二初聲聞。

次明二乘人採聖財寶為煩惱風吹慧行船行行
舫墮見愛境為見愛羅剎所害若能稱觀世音得
脫見愛二輪永得免二十五有黑業也。

【記】聖財不出七種一聞二信三戒四定五進六捨
七慚愧慧行即無常析觀行行即不淨慈心等二
行約凡位所修七財約聖位所得。

○二次明下諸位。

次明支佛六度行通別圓變易等入煩惱海採一
切智寶八倒暴風所吹飄諸行船墮二邊鬼國用
正觀心體達諸法不生不滅入實際中即得解脫
鬼義合前後章故不重說也。

【記】八倒風者支佛六度通別圓入空之觀以常等
為倒假中變易以無常等為倒用正觀一心稱觀
世音即出二邊惡鬼境界即能達到中道寶渚鬼
義合前後章前即此章貼文約事後即第五鬼難
章也。

○二法界下明應二初通示二觀慈悲。

法界風難無量一時圓應者皆由別圓慈悲所熏。

【記】別雖漸修果能圓應。

○二菩薩下別明三昧漸頓二初漸二初修時逐
行起誓。

菩薩本修別觀見事中風即起慈悲修戒定見惡
業風即起慈悲修三觀時節節慈悲。

○二今入下明證時隨難相關。

今入風實相王三昧中以事慈悲救果報風以戒
定慈悲救惡業風三觀慈悲救煩惱風故能十番
拔難。

○二若作下頓二初修時三諦圓融。

若作圓觀論機應者但觀風字門具照十法界三
諦宛然通達無礙慈悲徧覆。

【記】風字門者如請觀音疏釋六字章句以六道等
為六字門良由六道體是法界能通實相故名為
門今以風字為門其義亦爾字者召法之辭。

○二若分下用時一念差別。

若分別說王三昧者以十七三昧救果報風以二
十四三昧救修因風以二十五三昧救二乘通別
圓從假入空煩惱風以二十五三昧救別教出假
無知風以二十五三昧救圓教入中無明風變易
可解如是徧救法界一切一時皆得解脫也。

○四刀杖難二初列門。

第四明刀杖難者亦為三一貼文二約證三觀釋。

○二解釋三初貼文二初科經。

貼文為三一遭難即是苦二稱名即是善三應。】

「若復有人臨當被害稱觀世音菩薩名者彼所執刀
杖尋段段壞而得解脫。」

【○二釋義三初遭難二稱名三今言下蒙應二初
據文消釋。

今言刀杖段段壞者明人執殺具一折一來隨來
隨斷彌顯力大。

○二問下對前料簡二初問。

問水火何不令再滅耶。

○二答。

答刀杖折再來重明聖力水火滅後誰復持來既
無持來滅何所顯今只令絕炎不燒洪流更淺存
顯力大各有其意不得一例作難也。

○二約證。

二約事證者應驗傳云晉太元中彭城有一人被
枉為賊本供養金像帶在髻中後伏法刀下但聞
金聲刀三斫頸終無異解看像有三痕由是得放
又蜀有一人檀函盛像安髻中值姚萇宼蜀此人
與萇相遇萇以手斫之聞頂有聲退後看像果見
有痕其人悲感寧傷我身反損聖容益加精進晉
太元高簡榮陽京人犯法臨刑一心歸命鉗鎖不
復見處下刀刀折絞之寸斷遂賣妻子及自身起
五層塔在京縣宋太始初四方兵亂沈文秀牧青
州為土人明僧駿所攻秀將杜賀刑妻司馬氏(云
云)。

○三觀行二初通示三障。

三明觀釋者非但世間殺具名為刀杖惡業亦能
傷善業身命煩惱六塵三毒等皆名刀箭。

○二從地下別釋三相三初果報二初明遭難。

從地獄去即有刀山拄骨劍樹傷身鋸解屠膾狼
藉痛楚餓鬼更相斬剌互相殘害畜生自有雌雄
牙角自相觸突又被剉切㓟剝脩羅晝夜征戰龍
王降雨變成刀刃人中前履白刃却怖難誅復有
橫屍塞外復有銜刀東市天共修羅鬬時五情失
守皆有刀杖怖畏失命之苦。

【記】娑伽龍王本宮安住興雲降雨六天四域脩羅
龍鬼感見不同天見華寶人得清水脩見刀劒。

○二若能下明機應。

若能稱觀世音若應刑所刀尋斷壞若應戰陣立
之等力令得安和。

○二次明下惡業二初遭難。

次明修諸善因為三毒刀箭惡業破壞善心割斷
戒皮定肉慧骨微妙心髓法身慧命退失墮落失
人天道乃至正命登難崩易萬劫不復。

【記】惡業所感三毒熾然近障戒定遠妨三觀言思
絕處即微妙心。

○二起怖下機應。

起怖畏心稱觀世音即蒙救護三毒不傷清昇受
樂即菩薩力也。

○三次明下煩惱二初機二初聲聞二初遭苦二
初釋相。

次明聲聞人厭患生死即時觀三界見思劇於刀
箭。

○二故大下引證。

故大經云寧以終身近旃陀羅不能暫時親近五
陰愛詐親善六拔刀賊趣向正路如為怨逐大論
云譬如臨陣白刃間結賊未滅害未除如共毒蛇
同室居如人被縛將去殺爾時云何安可眠五苦
章句云十二重城三重棘舘五拔刀人守門。

【記】彼經云譬如有王以四毒蛇盛之一篋令人養
飴瞻視臥起若令一蛇生瞋恚者我當準法戮之
都市其人聞巳捨篋逃走王時復遣五旃陀羅拔
刀隨之密遣一人詐為親友而語之言汝可來還
其人不信投一聚落都不見人求物不得即便坐
地聞空中聲今夜當有六大賊來其人惶怖復捨
之去乃至路值一河截流而去(云云)合云蛇若害
人不墮惡道無三學力必為五陰旃陀羅害若不
識愛為詐親誑觀於六入猶如空聚群賊住於六
塵六入欲捨復值煩惱駛流應以道品船栰運手
動足過分段河十住未免唯佛究竟經文本喻三
乘始終今喻聲聞觀法十二因緣關禁如城黑白
不動三種之業繫屬如舘五欲為害如拔刀人魔
境難出如門被守。

○二爾時下得脫。

爾時思惟如此怖畏何由得脫著於正路須一心
稱觀世音三業至到機成感徹則能裂生死劵度
恩愛河不為煩惱刀杖所害欲主魔王無如之何。

○二次明下諸位。

次明支佛次明六度行次明通別圓變易等五住
刀箭傷法身損慧命者若能稱名即蒙聖應免離
通別刀杖脫二死地豈非法身慈力耶。

【記】各以本觀一心稱名即時解脫。

○二復次下應二初漸二初明本誓。

復次明刀杖機應徧法界者良由本修別圓觀時
見諸鋒刃傷毀即起慈悲我當救護修善遮惡時
於善惡業復起慈悲若觀刀杖是因緣生法修三
觀時復起慈悲願行填滿。

【記】隨見隨修皆起誓願拔於眾生三障刀杖。

○二今住下明赴機三初赴機相。

今住王三昧中無量神力以本事慈悲對果報刀
箭修善慈悲救惡業刀箭三觀慈悲救煩惱刀箭。

【記】三昧神力稱本諸誓一一能拔。

○二刀杖下所住法。

刀杖是質礙屬地字門攝菩薩於質礙地門通達
明了。

【記】以七種難表內六種對於觀門此地種門今修
成也。

○三如華下引經證。

如華嚴四十明彌多羅童女於師子奮迅城師子
幢王宮中處明淨寶藏法堂不可思議莊校此堂
一一瑠璃柱一一金剛壁一一摩尼鏡諸寶諸鈴
諸樹諸形像諸瓔珞中住是一切質礙具內悉見
一切如來從初發心行菩薩道乃至成等正覺入
滅皆於中現無不明了如於淨水見月影像此法
門名般若普莊嚴法門善財入此地法門時能得
不可說陀羅尼大慈大悲陀羅尼能作佛事陀羅
尼一切法無不具足當知地字門普應一切令得
解脫也。

【記】六種徧收一切觀境刀杖堅礙屬地字門故引
屋壁地種能現諸佛及能發明善財定慧一切功
德當知地門能成普應。

○二復次下頓二初圓修。

復次圓觀觀地大質礙之法攝一切十法界三諦
宛然明了在地門中。

【記】地為法界生佛依正無不趣入地字法門當知
一塵無不具足三諦等者一塵即空一切皆空假
中亦爾。

○二圓起下頓應二初總示。

圓起慈悲徧於法界寂而常照無機不應。

【記】三諦慈悲無不徧攝故能一時徧拔眾苦。

○二若欲下分別。

若欲分別說之令易解者以十三昧救果報刀杖
以二十四三昧救三毒刀杖以二十五三昧救入
空煩惱刀杖以二十五三昧救出假無知刀杖以
二十五三昧救入中無明刀杖一切一時皆得解
脫。

【記】圓悲該互不可別論若欲易知對機分別四洲
四趣四王忉利此之十有有事刀杖能感一十王
三昧力修有漏善遮惡刀杖感二十四王三昧力
四教三觀一心稱名感二十五三昧之力。

○第五鬼難二初列門。

第五鬼難亦為三一貼文二約證三觀解。

○二貼文下隨釋三初貼文二初科經。

貼文為四一標處所二明遭難即是苦三稱名即
是善四應。】

「若三千大千國土﹂滿中夜叉羅剎欲來惱人聞其稱
觀世音菩薩名者是諸惡鬼尚不能以惡眼視之況
復加害。」

【○二三千下釋義四初標處二初大千假設。

三千大千滿中者此假設之辭也若言滿中復更
從何處來知是假言爾。

○二對上料簡。

上水火何不假設滿大千耶鬼有心識相延故滿
假設為便水火無心假設為難。

○二遭難三稱名四鬼所下蒙應。

鬼所以畏者觀音有威有恩若非懷恩則是畏威
所以聞名尚不能加於惡眼豈容興害心害心惡
眼二俱歇也。

【記】恩威即是折攝二門以恩攝故害心惡眼二俱
休歇以威折故惡害亦然。

○二約事。

次約事證者。

【記】標而不釋合注云云上羅剎難巳彰其事故不
重說。

○三觀解三初果報二初明難。

次觀解者若果報論鬼難者地獄道亦應有弊惡
大力鬼惱諸罪人鬼道中力大者惱於小鬼畜生
道鬼亦噉畜生人中可知諸天既領鬼何容為鬼
所惱如阿含中云有大力鬼忽坐帝釋牀帝釋大
瞋鬼光明轉盛釋還發慈心鬼光明滅即去天主
既為鬼所惱何況四王脩羅道耶。

【記】諸天等者瞋增諸惡助鬼之威慈為善本消鬼
之勢行者當知若多瞋恚常與惡鬼同其事業若
常慈悲與佛菩薩同其出處。

○二如是下明感。

如是等處鬼難怖畏稱觀世音即不能加害也。

○二次明下明惡業二初明難二初鬼動三毒。

次明修因者自有惡業名為鬼自有鬼動三毒如
阿含云婬亦有鬼鬼入人心則使人婬佚無度或
鬼使瞋使邪當知鬼亦破善。

【記】雖是惡鬼使人婬佚亦是婬業所召以其多起
婬思致令婬鬼得便瞋恚邪見亦復如是又是宿
業互相招集故於今日同造惡因破於善業。

○二三毒下諸惡名鬼。

三毒當體是鬼者婬破梵行瞋破慈悲貪鬼惱不
盜戒嗜鬼惱不飲戒乃至十善諸禪亦如是皆為
惡業鬼毀損人天動不動業。

【記】如前業火業水業風故今諸惡得名為鬼皆以
三毒而名惡業與煩惱何異任運起者名為煩惱
卒起決定能動身口名三毒業今既能破五戒十
善必非任運貪瞋癡也人天散善名為動業四禪
四定名不動業。

○二若能下明感。

若能稱名即不加害也。

○三次明下煩惱二初機二初明難二初所遭難
二初明滿大千。

次明煩惱鬼者見心為男鬼愛心為女鬼若論此
鬼即得滿三千大千世界非復假設之言。

【記】男性剛利如見推劃女性柔染如愛纏綿。

○二何以下徧三界。

何以故以見使歷三界有八十八愛歷三界合有
九十八豈不徧滿。

○二此鬼下遭難人。

此鬼欲來惱二乘人乃至六度通別圓等行人大
經云唯願世尊善良呪師當為我等除無明鬼又
云愚癡羅剎止住其中豈非煩惱鬼耶。

【記】小草巳上八番行人俱為煩惱鬼之所害。

○二若稱下明感。

若稱名誦念觀智成就能令見愛塵勞隨意所轉
不能為害也。

【記】見愛塵勞即染而淨是故淨名取譬侍者隨意
所轉。

○二次別下明應二初漸二初隨修立願。

次別圓本觀慈悲機應者別觀菩薩初發心時見
諸惡鬼惱亂世間無能救解如訖拏迦羅等惱毗
舍離是故菩薩興起慈悲為作擁護若修諸善為
惡所壞亦起慈悲令善成就若觀此鬼及以業鬼
皆是因緣生法從假入空出假入中皆節節慈悲
誓願。

【記】如訖拏迦等即請觀音經緣起也毗舍離此翻
廣嚴彼國人民遇大惡病眼赤如血兩耳出膿乃
至六識閉塞猶如醉人有五夜叉名訖拏迦羅吸
人精氣。

○二於諸下乘誓普救三初示相。

於諸煩惱深達實相成王三昧以誓願熏修法界
眾生若遭鬼難能徧法界救護以事中慈悲救果
報上鬼修善慈悲救惡業鬼以三觀慈悲救愛見
無明等鬼悉令諸鬼堪忍乘御不能為惡眼視之。

【記】漸修頓證法身自在法界眾生三障鬼難關於
本誓一一救之能令諸鬼皆為佛乘。

○二如華下引經。

如華嚴四十三迦毗羅婆城娑婆陀夜天於日沒
後見處虗空見其身上有一切星現一毛孔中見
所化眾生或生天上或得二乘或修菩薩行種種
方便皆悉見聞爾時夜天告善財言我於惡眾生
發大慈心不善眾生發大悲心於聲聞緣覺發安
立一切智道心我見眾生遠離正道趣於邪徑著
諸顛倒虗妄迷惑受眾苦惱我見此巳無量方便
除諸邪惑安立正見。

【記】斯是菩薩住鬼法門能以鬼身廣作佛事三障
之鬼或破或用得自在故一切鬼難一時普救。

○三故知下結益。

故知法身菩薩以夜叉鬼身能作如此安立眾生
觀音菩薩於此鬼神法門豈不通達普應一切令
得無害。

○二若圓下頓二初明圓觀慈悲。

若圓觀識種是愛見鬼門一切法趣此識種鬼法
門十法界三諦具足無緣慈悲普被一切即是鬼
門王三昧力徧應法界。

【記】識種乃通今約鬼修別從愛見識種為境一識
一切識一切識一識非一非一切而一而一切此
是鬼門十界三諦依此妙境真正發心乃能徧應。

○二若分下明隨機分別。

若分別說者以十三昧救事鬼二十四三昧救惡
業鬼以二十五三昧救二乘通別圓入空鬼乃至
入中道一切一時俱不加害。

【記】事鬼既能惱於帝釋故地居天四洲四趣感於
十種王三昧力餘義同前。

○六枷鎻難二初列門。

第六枷鎻難亦為三一貼文二約證三觀釋。

○二隨釋三初貼文二初節經。

貼文為四一標有罪無罪二遭難三稱名四應。】

「設復有人若有罪若無罪杻械枷鎻檢繫其身稱觀
世音菩薩名者皆悉斷壞即得解脫。」

【○二上臨下釋義四初標罪。

上臨當被害此定入死目此明有罪無罪或是推
檢未定或可判入徒流若判未判俱被禁節明聖
心等本救其囚執不論有罪無罪也。

○二在手下遭難。

在手名杻在脚名械在頸名枷連身名鎻此則三
木一鐵之名也繫名繫礙檢是封檢繫未必檢檢
必被繫繫而具檢憂怖亦深。

○三鳥死下稱名。

鳥死聲哀人死言善若能稱觀世音者。

【記】曾子云鳥之將死其鳴也哀人之將死其言也
善。

○四蒙應。

重關自開鐵木斷壞。

○二約事。

次引事證者應驗傳云蓋護山陽人繫獄應死三
日三夜心無間息即眼見觀音放光照之鎖脫門
開尋光而去行二十里光明方息張暢為譙王長
史王及暢繫延尉誦經千徧鎻寸寸斷不日即散
虗丞相(云云)。

○三觀釋二初正明枷鎖三初果報二初明難。

三觀釋者地獄體是囹圄鬼及畜生亦有籠繫脩
羅亦被五縛北方及天上自在應無此難降是巳
還無免幽戹。

【記】事繫唯在四趣三洲。

○二若能下明感。

若能稱名皆得斷壞也。

○二次明下惡業三初明難。

次明修因惡業即名枷鎖也諸業雖有力不逐不
作者若有造業果終不失故云不失法如劵若人
修習諸善被惡業覆如大山映覆於心使善敗壞
更增惡業惡業即招果縛無由可解。

○二若欲下明感。

若欲脫此業者因時可救急稱觀音能令三惡業
壞。

○三故經下引經。

故經云妻子以為鎻械錢財以為牢獄王法以為
獄籍遮礙行人不得修道望現在是果報縛望過
去是業。

【記】廷尉檢繫可有散時妻子錢財繫無脫日望現
在等者只今妻子及錢財等亦業亦報何者若從
現說名之為報從過去說名之為業應知障善皆
是宿惡此之宿惡或巳成報乃附報為障即今妻
子及自身依報等也若未成報今在業道亦自有
力令善不成又今妻等不定為障若於往世同營
善因今則能為修道助緣如妙莊嚴王因妻子故
見佛悟道現見有人妻子勸善畜財能施今從惡
因所感妻等名鎖名獄若歸觀音則成報之業及
未成者是惡皆息。

○三次明下煩惱二初明機二初約聲聞二初約
小釋二初明難。

次明聲聞者凡夫及三果皆是有罪羅漢是無罪
大品云摩訶那伽雖有罪無罪同在三界獄中五
陰繩所縛三相無常檢束印封之權實上惑名杻
定慧上惑名械中道上惑名枷法身上惑名鎖如
是等束縛行人不能得脫。

【記】凡夫見思全在初二三果思惑未盡皆名有罪
羅漢思盡名為無罪大品經指學無學名為大龍
故云摩訶那伽學人殘思名為有罪無學斷盡名
無罪俱未無餘名同在獄既有果身寧逃五陰及
以三相乃名檢繫權實等者此約有罪示也礙於
二智提拔名杻妨於二行進趣名械小以斷常為
中道枷能障五分為法身鎖只是見思對於所障
得杻等名。

○二稱名下明感。

稱名繫念必蒙靈應若發定慧是械斷若發權實
是杻斷若破無明是枷斷法身顯現是鎖斷入無
餘涅槃是縛斷免三相是離檢出三界是出獄。

【記】二此復下明通大。

此復有通別意。

【記】若就通惑論杻械等即藏通人若就別惑明杻
械等即別圓人。

○二次明下例諸位。

次明支佛六度行通別圓。

○二若論下明應。

若論枷鎖猶是地質礙別圓本觀所起慈悲徧應
之義不異於前。

【記】因中漸頓慈悲果上圓普與拔皆如上說。

○二若三下兼明空識二初普應指前。

若三千大千以表空種王賊鬼等以表識種論其
十番普應此亦如前。

○二論其下本觀今說二初漸二初本觀慈悲二
初隨觀示。

論其本觀今當說菩薩見眾生以空識成果報身
還為空識所惱修諸善時空識之業亦能壞善觀
空識有三諦之障有三諦之理如是節節皆起慈
悲悲欲拔眾生苦慈欲與眾生樂。

【記】一切煩惱是識所為識最是難空雖非難能來
難故空亦名難空為業者亦是業由身內有空故
能動作造於業因外空亦然空為惑者於境迷悟
成障成理一切法邪一切法正而於節節起誓與
拔。

○二故淨下引經證。

故淨名云菩薩觀四大種空種識種皆空空故無
四大無空無識是為入不二法門。

【記】入不二法門品明相菩薩曰四種異空種異為
二四種性即是空種性如前際後際空故中際亦
空若能如是知諸種性者是為入不二法門既云
四種性即是空種性就性明空空是中理此以中
理不於事二彼約五種即性故不二今明六種豈
不即性得經意故加於識種彌顯不二若其空識
不即中道將何以為王三昧體。

○二成王下乘誓應赴二初示相。

成王三昧能徧十法界垂應以事中慈悲救果報
空識難以修善慈悲救惡業空識難以三觀慈悲
救煩惱空識難故知觀音於空識法門而得自在。

○二華嚴下引證。

華嚴三十九善住比丘於虗空中大作佛事。

【記】見空實相能於虗空立種種事利諸眾生。

○二若作下頓二初空識圓修。

若作圓觀觀空種因緣性相本末究竟等則一切
十法界悉趣空門識亦如是。

【記】諸門觀法多推心識從近從要初心易故人根
不等有宜觀外而得益者四念處中下界眾生多
著於外故令攝境觀於內心上界眾生多著內心
故令觀色奪於內著今觀空種亦是色類唯是一
色空外無法故一切十界悉趣空門空即三諦故
一切法皆即三諦三諦慈悲無生不攝。

○二起無下慈悲普應。

起無緣慈悲熏諸眾生十法界有機即能一切一
時而得解脫。

○第七怨賊難二初列門。

第七怨賊難亦為三一貼文二約證三觀釋。

○二貼文下隨釋三初貼文二初正釋怨賊二初
科經。

貼文為四一標難處二標遭難人三明有機四明
應。】

「若三千大千國土滿中怨賊。」

【○二難處下釋義四初標難處二初明處。

難處者先明處即是大千國土。

○二次明下明難二初釋滿中。

次明難即滿中怨賊滿中假設之辭也國曠賊多
聖力能救顯功之至也。

○二怨者下釋怨賊。

怨者此難重也賊本來財怨本奪命今怨為賊必
財命兩圖若過去流血名怨現在奪財名賊如此
怨賊徧滿大千尚能護之輕者豈不能救也。

○二二標下遭難人二初示四義。

二標遭難人者即商主也此又為四一明主二有
從三懷寶四涉險。】

「有一商主將諸商人齎持重寶經過險路。」

【○二商者下釋四義四初釋商主。

商者訓量此人擇識貴錢善解財利商量得宜堪
為商人之主。

○二既有下釋商人。

既有商主即有將領諸商人。

○三既涉遠下釋重寶。

既涉險遠所齎者必是難得之貨故言重寶也。

【記】以人眾路遠顯所齎寶貴。

○四險路下釋險路。

險路者或可曠絕幽隘名為險路或值怨賊衝出
之處名為險路者也。

【記】以處以人二事釋險。

○三機者下明有機二初示經四義。

機者亦四先明一人安慰二勸稱名三歎德四眾
人俱稱。】

「其中一人作是唱言諸善男子勿得恐怖汝等應當
一心稱觀世音菩薩名號是菩薩能以無畏施於眾
生汝等若稱名者於此怨賊當得解脫眾商人聞俱
發聲言南無觀世音菩薩稱其名故即得解脫。」

【○二所以下通釋四義二初明前三助進二初釋
二初明設三所以。

所以安慰者止其恐怖也所以勸稱名者設其上
䇿也所以歎德者獎令定膽也。

【記】一心稱名為計策者更無過此知德可憑其膽
則定。

○二若不下明無三不進。

若不安慰則怖遽慞惶雖安慰止怖若不設計唐
慰何益故勸稱名雖勸稱名若不歎德設計則心
不定膽亦不勇所以歎德。

○二故知下結。

故知此菩薩決定能施無畏決果依憑。

○二三義下明後一能感二初明因三故唱。

三義既足俱時稱唱。

○二南無下翻梵就華。

南無云歸命亦稱為救我。

○四明蒙應。

機成獲應即得解脫也。

○次結下寄結口機二初舉經。

次結口機也。】

「無盡意觀世音菩薩摩訶薩威神之力巍巍如是。」

【○二今言下釋意二初約威力明。

今言觀音勢力既大加護亦曠豈止七難而巳當
知徧法界皆能救護故言巍巍。

○二巍巍下約字義顯。

巍巍者重明高累之辭也明觀音之力出於分段
之外豎應二土故云重明載沐神應故云高累以
是義故故言巍巍如是也。

○二約事證。

二約事證者應驗傳云慧達以晉隆安二秊北隴
上掘甘草于時羌餓捕人食之達為羌所得閉在
柵中揀肥者先食達急一心稱名誦經食餘人稍
盡唯達并一小兒次擬明日達竟夜誦猶冀一感
向曉羌來取之忽見一虎從草透出咆哮諸羌散
走虎因齧柵作一穴而去達將小兒走叛得免又
裴安起從虜叛還南至河邊不能得過望見追騎
在後死至須臾於是稱觀世音見一白狼安起透
抱一擲便過南岸即失狼所追騎共在北岸望之
歎惋無極道明於武原劫奪船道往徑遇賊難等。

○三觀釋三初果報。

三觀釋者若果報論怨賊者從地獄至第六天皆
有關諍如阿含云忉利戰不如脩羅索援至第六
天如此怨會稱名得脫也。

○二修善下惡業。

次修善時惡多是怨猶如冰炭稱名惡退善業成
就如闇滅明生。

【記】修善治惡若惡多善少惡即怨賊若善多惡少
惡為僕從冰炭之勢多能滅少繫念成機惡銷善
立。

○三次明下煩惱二初略明機二初通明四行遭
賊。

次明煩惱為怨賊者一切煩惱是出世法怨﹂商主
是三師羯磨受戒人是商人無作戒是重寶五塵
是怨賊或法師是商主商人是徒眾理教是重寶
兩遇魔事是怨賊或心王是商主心數是商人正
觀之智是重寶覺觀為怨賊或般若是商主五度
萬行是商人法性實相是重寶六蔽是怨賊。

【記】以前六徧備明八番破惑感應故今怨賊但明
四行遭煩惱賊將歷四教自攝八番言四行者一
戒法受持二聽習教理三研修正觀四正助合行
出世行人要先稟戒隨境護持持心習教憑教顯
理稱理修觀以正導助若非此四入聖何期初商
主下戒中三句明受一句明持五塵能殺持護之
心名戒怨賊次或法下聽法中師徒說聽皆欲依
教而顯至理此二俱得名重寶者以其詮旨得則
俱得失則俱失其猶識指方乃見月故知解教誠
為不易何況理乎而其徒主兩喜雜魔二寶俱失
師為利故說徒為名故學斯之兩人皆成魔業或
師瞋弟子或弟子恨師亦是二人值於魔事或心
下修觀中心王若正心數亦正王數同求正智之
寶三毒覺觀能劫此寶最為怨賊或般下正助中
正觀般若導五助行共顯理寶般若如知金藏五
度如用功掘出六蔽之賊害此二因還令藏隱是
名怨賊。

○二將此下歷諸教明感。

將此意歷諸教義自在作悉成稱名即得解脫也。

【記】四教行人一一須四若遇怨賊一心稱名四行
皆就。

○二例明應。

復次約怨賊難結成別圓慈悲應例前可解云云。

【記】例前六種故略不說。

觀音義疏卷上。

觀音義疏卷下。

隋天台智者大師說　門人灌頂記

○第二意業機二初列門。

第二從若有眾生多於婬欲去是明意機也釋此
為二初貼文二觀解。

○二貼文下隨釋二初貼文二初科經。

貼文為二初正明意機次結意機。】

「若有眾生多於婬欲常念恭敬觀世音菩薩便得離
欲若多瞋恚常念恭敬觀世音菩薩便得離瞋若多
愚癡常念恭敬觀世音菩薩便得離癡。」

【○二釋義二初正明意機二初總示經文。

意機約三毒為三章章各有三一明有苦二默念
此兩即是明機三明離即是明其應三也。

○二通稱下通釋經義三初依經論釋三毒二初
通釋二初明單複。

通稱毒者侵害行人喻之如毒但名有單複。

【記】云貪瞋癡此三單也今從複列故云婬欲瞋恚
愚癡大本疏云自愛為欲愛他為婬自忿為恚忿
他為瞋自惑為愚惑他為癡。

○二有人下明多少二初他明少。

有人解云三毒多者不知其是遇故不求觀音少
者念觀音梵行之德所以能感。

○二意謂下今明多二初立少乖經。

意謂此釋乖文文云若有眾生多於婬欲念即得
離云何對面違經耶。

○二今明下明多能感。

今明三毒多者能念觀音菩薩有力令多得離何
況少相此則以多況少爾。

【記】毒之多少由習重輕求之進不由機有無無機
者毒多毒少俱不求離若其有機毒之多少俱能
求離古人不解執多不求今明能念任多亦離。

○二大論下別釋二初正別釋三初貪欲四初大
論明宿因。

大論云女人為戒垢謗法餘殃。

【記】意同此經謗經之罪歷諸惡道縱得人身婬欲
熾盛不擇禽獸若不求離復淪苦趣無解脫期。

○二不擇下現事明過患。

不擇禽獸不避高墻廣壍之難不計名聞德行破
家亡國滅族傾宗禍延其身如術婆伽禍延其國
如周敗褒姒。

【記】術婆伽緣略如玄記褒姒者褒國之女也周幽
王伐褒褒人以姒獻之王甚惑之初幽王與諸侯
約有宼即擊鼓舉烽諸候來赴及惑褒姒褒姒無
笑王欲其笑乃擊鼓舉烽諸侯皆至而無宼姒乃
笑又好聞裂繒之聲發繒裂之以適其意及申侯
與犬戎兵至擊鼓舉烽諸侯以為如前見欺無復
至者遂敗。

○三淨住下二經明蟲鬼。

淨住及禪經明多欲人有欲蟲男蟲淚出而青白
女蟲吐血而紅赤又言有欲鬼嬈動其心令生倒
惑。

【記】各自有情以其業故資人倒惑又阿含云婬亦
有鬼鬼入心則使婬佚無度。

○四如大下大經明多少。

如大經云若習近貪欲是報熟時此舉多欲相也
若少欲人蟲鬼潛伏無過狂醉是少欲相。

【記】習果若成報果在即故云熟也如人災至合當
王憲即有惡人獎助為惡蟲鬼如助者地獄如王
憲此多欲相也若反此者名為少相。

○二瞋恚四初約喻明瞋相。

瞋恚多者今世人不喜見如渴馬護水如射師子
母。

○二故遺下二經明障道。

故教遺云劫功德賊無過瞋恚華嚴云一念瞋起
障百法明門菩薩以瞋乖慈障道事重。

【記】慈是一切善法根本瞋既乖慈名劫名障百法
明門者即障別圓地住所證之法也仁王云初地
得百法明門二地得千法等地論云入百法明門
增長智慧思惟種種法門義故百法者應如百法
論所明。

○三大集下二經明魔業。

大集云一念起瞋一切魔鬼得便涅槃云習近瞋
恚。

【記】佛以慈定能伏天魔是知瞋心為魔所降習近
瞋恚是報熟時。

○四若例下例上有蟲鬼。

若例婬恚亦應有鬼如柰女經瞋則有蝎蟲是名
多瞋相與上相違是瞋少相。

【記】若蟲鬼潛伏是瞋少相。

○三愚癡二初明過患。

愚癡多者邪畫諸見撥無因果謗毀大乘如大經。

【記】三句明於邪癡之相如大經者合云習近愚癡
是報熟時此乃邪癡習報二果癡心習成地獄報
熟也。

○二例前下例蟲鬼﹂多少隨人。

例前亦應有蟲鬼。

○二三毒下總結過。

三毒過患如此。

○二欲離下約伏斷明得離三初示念得離。

欲離此故至心存念觀音即得離也。

○二有人下斥非顯正二初他解非滅離。

有人解云起伏相違稱之為離非滅離也。

【記】以由他師不解常念致令三毒不得滅離。

○二今謂下二經明盡淨。

今謂經文說離何意言非若依請觀音者淨於三
毒根成佛道無疑。

【記】經直言離那專伏釋若以念故唯能伏者繫念
六字能淨毒根至成佛道亦只伏邪。

○三今作下正明伏斷。

今作十番明救三毒三番是伏惑論離七番是斷
惑論離也。

【記】果報修因六度菩薩此三伏惑聲聞緣覺通別
圓菩薩方便土人實報土人此七斷惑。

○三問離下約問答明常念二初約念非離惑難。

問離煩惱須智慧但念豈得離耶。

○二答經下約念即智慧釋二初略明正念之德
二初即念明慧之功。

答經稱常念即是正念體達煩惱性無所有住貪
欲際即是實際絕四句無能無所念性清淨如此
正念非是智慧更何處覓智慧此慧不離煩惱其
誰能離耶。

【記】念想觀智等諸名字有過有德有偏有圓須約
六句定其法體故圓中念破偏小智圓中之智破
偏小念偏小之念修圓中智偏小之智修圓中念
圓中之念即圓中智圓中之智即圓中念以此六
句評法是非方解一切經論名相問家昧此故使
非念而是於智今此圓文既云常念顯非二邊有
生滅念雙遮雙照中正之念也體煩惱性是觀音
身不破煩惱不立觀音破立既忘能所斯絕是為
常念恭敬觀音不離三毒而離三毒若有觀音可
生緣念若見三毒須滅離者此乃增毒非離毒也。

○二若如下離念說慧之過。

若如所難必須別用智慧破煩惱者此則有惑可
斷有智能斷非唯惑不可斷慧還成惑豈得名斷
惑之慧耶。

○二今此下委明修觀之相二初忘照各論四句。

今此正念不以色念不以非色念如此四句亦以
色念亦以非色念如此四句。

【記】此之正念染體既絕忘照不妨即照三諦即忘
三觀雖約四句唯忘三觀以雙非雙亦只是中故
不以色念忘俗也以色例於一切諸法不以非色
念忘真也合云不以非色非非色念忘雙遮中也
不以亦色亦非色念忘雙照中也約照三諦復成
四句亦以色念照俗也亦以非色念照真也亦以
非色非非色念照雙遮中也亦以亦色亦非色念
照雙照中也應知善忘假者方善照假善忘空者
方善照空善忘雙非方照雙非善忘雙亦方照雙
亦不須以空忘假以假忘空雙非雙亦皆悉爾也
此就圓論念即法界無德不備故作四句說之自
在終日忘四終日照四如此方是常念觀音。

○二或次下漸頓有諸四句。

或次第論非念或不次第論非念或不次第論念
或次第論念或次第論離或不次第論離。

【記】次第非念忘四句也次第論念照四句也忘照
本求離於三毒故次第離亦有四句若得別教三
觀之意諸句可見何者如照空時必須忘空以遣
著故忘照成者必離見思故此空觀有忘有照有
離次觀假後觀中皆須論於忘照離三若不次第
忘照及離斯是圓觀如向四句。

○二結意機﹂經文可見。】

「無盡意觀世音菩薩有如是等大威神力多所饒益
是故眾生常應心念。」

【○二次就下觀釋二初前七番指上。

次就觀解者七番例上可解。

【記】果報巳上至通菩薩皆不能破無作之集別人
雖破而在後心今從初心故同前指。

○二今但下後三番當說二初三毒逆順委示二
初約界外雙標。

今但順逆兩意約界外作也不取分段三毒相。

○二今取下依法相廣釋二初逆順各示二初順
約煩惱釋二初明毒害二初二乘三毒二初明毒
相二初合明三毒。

今取善欲之心名貪大經云一切善法欲為其本
二乘欲樂涅槃名貪厭生死名瞋不達此理名癡。

○二開三下開成八萬。

開三毒即有八萬四千宛然具足。

【記】既有三毒須論等分四分各具二萬一千是故
成於八萬四千界內既爾界外亦然何者以大乘
說諸法不滅云斷惑者但轉有漏而成無漏入假
入中八萬四千隨觀而轉至果乃名八萬四千波
羅蜜也。

○二淨名下引經證。

淨名云結習未盡華則著身二乘未斷此三毒即
變易三毒相也。

【記】觀眾生品天女以天華散諸菩薩大弟子上華
至諸菩薩即皆墮落至大弟子便著不墮一切弟
子神力去華不能令去爾時天女問舍利弗何故
去華答曰此華不如法是以去之天曰勿謂此華
為不如法所以者何是華無所分別仁者自生分
別想耳乃至云結習未盡華著身耳結習盡者華
不著也彼疏解云華至菩薩皆墮落者表菩薩住
不思議解脫生實報土巳離別惑彼妙五欲所不
能動故華不著身皆自墮落至大弟子便著不墮
者二乘但斷界內五欲故世間五欲所不能動別
惑未除故為界外上妙色聲之所染污故訶言結
習未盡華則著身下文料簡云結習未盡華則著
身何關別惑答大論云於聲聞經說為習氣於摩
訶衍說為正使即是別惑。

○二未斷下菩薩三毒。

未斷別惑菩薩亦同有此三毒故云菩薩貪求佛
法於恒沙劫未曾暫捨多學問無厭足即貪相惡
賤二乘不喜聞其名故言寧起惡癩野干心不起
二乘心如大樹折枝之譬豈非瞋相無明重數甚
多佛菩提智之所能斷佛性未了了者皆是癡相。

【記】同有此三毒者望前二乘名同義異前但貪空
今貪俗中前瞋生死今瞋涅槃前不達真即是中
道為癡今見中道未得了了為癡如大樹折枝之
譬者大論三十云譬如空澤有樹名奢摩黎枝觚
廣大眾鳥集宿一鴿後至住一枝上枝觚即時為
之而折澤神問其故樹神答云此鳥從我怨家樹
來食彼尼俱類樹子來棲我上或當放糞子墮地
者惡樹復生為害必大是故懷憂寧折一枝所全
者大彼喻菩薩畏二乘壞滅佛乘心也。

○二欲除下明機應二初明正念機應。

欲除此三煩惱故常念觀音隨機應赴即得永離。

○二永離下明上土全分。

永離有兩種若此菩薩於生身中全未除別惑就
變易論全未永離若生身中巳侵別惑就變易中
除殘論永離。

【記】生身菩薩若未得入別圓地住生方便土故於
變易論全未離無明之惑若在生身入地住者即
生實報故於變易除殘別惑一變易土分於方便
實報異者只由生身於無明惑有侵未侵不同故
也。

○二次明下逆約法門釋以煩惱名立觀法稱不
順常途故云逆說然若不知性惡之義云何三毒
而為三觀於中二初明毒觀欲成二初明凡小毒
少。

次明逆說三毒觀者一切眾生名為少欲瞋癡何
以故止瞋三途之苦貪人天之樂二乘只瞋生死
欲得涅槃樂皆名為少。

【記】法略於癡人略菩薩癡隨貪恚亦名為少菩薩
偏假三毒非多。

○二菩薩下示圓人毒多二初就毒名論大。

菩薩不爾樂求佛法非但求一佛法徧求一切不
可說佛法如海吞眾流猶自不滿非但不受生死
亦不受涅槃故大品五不受此即大瞋﹂無明力大
佛智能斷菩薩於無明大力之惑尚在又癡如虛
空不可盡乃至死如虛空不可盡。

【記】語稍同前意則永異前在二諦偏論取捨是可
離法今就三諦說貪瞋癡是究竟道理性之毒莫
不徧周故皆名大五不受者謂受亦不受不受亦
不受亦受亦不受亦不受非受非不受亦不受不
受亦不受皆言不受者即無生觀蕩於取著也前
四即離四句也後一謂觀亦自亡也故大品第二
身子問須菩提何故不受答云般若波羅蜜空故
自性不受無明下明癡毒須論即性異前唯修又
癡下明癡等若非即性豈皆如空不可盡邪。

○二如此下約法門明妙三初標列三門。

如此三毒即為三法門一取二捨三不取不捨。

【記】理性之法德過一際或稱毒害或稱功用今明
三毒是三法門則佛菩薩無不修證。

○二大慈下解釋三相圓觀見思三毒之境即三
法門攝一切德三初大貪法門。

大慈大悲四攝十力無畏三昧解脫無上菩提淨
佛國土化度眾生名為取門即大貪也。

【記】大慈大悲者諸佛以無緣慈悲普熏三業於十
方世界普現色身而作佛事慈悲之名雖同四無
量中而體永異四攝一布施攝二愛語攝三利行
攝四同事攝眾生情所愛者即是此之四法以四
接引導以正道而度脫之十力者一是處非處力
二業力三定力四根力五欲力六性力七至處道
力八宿命力九天眼力十漏盡力無畏者即四無
所畏一一切智無所畏二漏盡無所畏三說障道
無所畏四說盡苦道無所畏於八眾中廣說自他
智斷既決定無失則無微致恐懼之相故稱無所
畏三昧即百八三昧解釋竝如法界次第也。

○二大瞋門。

一切法空無所有不住不著般若如大火炎四邊
不可取大涅槃空迦毗羅城空言語道斷心行處
滅不以四句得菩提無得無證即是捨門名為大
瞋也。

【記】般若即三般若四邊不可取者觀照般若即寂
而照不可以有取也方便般若即照而寂不可以
空取也實相般若非寂非照不可以雙亦取也而
寂而照不可以雙非取也迦毗羅城如玄記。

○三大癡法門前取捨二門雖具中道而取門終
以立法為宗捨門終以蕩相為主今兩捨門豈不
具於二邊而終以雙非為體不三而三二門宛然
三而不三門門絕妙初約無緣直示。

中道非取非捨不憎不愛不斷不常無去無來無
生無滅。

○二舉鑑像難思。

如鏡中像不可見而見見而不可見非可見非不
可見遮二邊故不可言說。

○三引淨名杜口。

淨名杜口名為中道此即大癡。

○三引人證結。

故文殊云我是貪欲尸利瞋恚尸利邪見尸利此
即其明證。

【記】諸法無行經云諸天子白佛言世尊文殊師利
名為無礙尸利上尸利無上尸利文殊語諸天子
言止止諸天子汝等勿取相分別我不見諸法是
上中下如汝所說文殊義者我是貪欲尸利瞋恚
尸利愚癡尸利是故我名文殊師利乃至云我是
凡夫從貪欲起從瞋恚起從愚癡起我是外道是
邪行人諸天子言以何事故自言我是凡夫等文
殊言是貪欲瞋恚愚癡性十方求不可得我以不
住法住是性中故說我是凡夫文殊汝云何名外
道文殊言我終不到外道諸道性不可得故我於
一切道為外諸天子言汝云何是邪行人文殊言
我巳知一切法皆是邪虛妄不實是故我是邪行
人說是法時萬天子得無生法忍。

○二欲滿下常念感應四初明機成德滿。

欲滿此三法門常念觀音即得滿願。

○二一切下明諸聖所依。

一切聖人自行化他無不從此三門而入離此更
無有道。

○三故無下引無行經證。

故無行經云貪欲即是道恚癡亦如是如是三法
中具足一切佛法。

○四一切下結成佛法。

一切佛法不出萬行波羅蜜不受三昧廣大之用
中道實相。

○二此三下逆順合談二初被物雙示。

此三法門不可宣示愍眾生故或作順說或作逆
說互有去取此即四悉檀意赴緣利益。

【記】就三煩惱常念求離名為順說約三法門常念
求滿名為逆說滿離俱時但約悉檀去取說耳。

○二如華嚴下引經委證三初證貪欲逆順。

如華嚴四十二明險難國寶莊嚴城婆須密多女
說離欲際法門一切眾生隨類見我我皆為其女
像見我者得歡喜三昧共我語得無礙妙音三昧
執我手得詣諸佛剎三昧共我宿者得解脫光明
三昧目視我者得寂靜法門見我頻呻得壞散外
道法門阿黎宜我者得攝一切眾生三昧阿眾鞞
我者得諸功德密藏住是離欲法門廣為利益此
豈非逆順欲法門導利群品耶。

【記】說離欲際順也隨類見女逆也欲是煩惱是故
說離欲是法門是故說住即離即住唯離唯住離
深住深離極住極今觀世音乃是際極住離貪欲
故一切機求離求住皆須常念。

○二又四下證瞋恚逆順。

又四十一滿幢城滿足王於正殿行王法其犯法
者斬截燒煑劈裂屠膾瞋目訶責苦楚治罪善財
生疑王斷事巳執善財手入其宮見不可思議境
界不可諸喻語善財云我知幻化法門化作眾生
而苦治之以調一切其見聞者發菩提心此豈非
瞋法門。

【記】以調一切順也苦楚治罪逆也恚害煩惱是故
須調瞋恚法門是故須行逆順無二調行不偏例
前貪欲其義是同但欲是樂法故作實事接物令
離恚害是苦故以幻事調他令離若其機緣宜以
實殺而得益者即如仙豫殺婆羅門為瞋法門此
乃假實互現例於貪癡亦可幻設但得逆順相即
之意不拘假實也。

○三方便下證愚癡假實。

方便命婆羅門五熱炙身即是癡法門如前說。

【記】如前火難具引經文逆順滿離例前二毒其義
不殊。

○二次此下明二觀慈悲例前。

次此應明別圓兩觀觀三毒慈悲機感例可知不
具記。

【記】大士本修三毒滿離之觀復見眾生為三毒過
之所惱害亦見欲滿三毒法門故起慈悲誓令眾
生離三毒過滿三毒德今成補處鄰極三毒故能
任運徧法界應普令眾生滿離成就然漸頓觀皆
觀三毒頓則滿離不二而觀漸則初心但觀於離
後乃滿離相即而照。

觀音義疏記卷第二】

觀世音菩薩普門品義疏記會本卷第二

觀世音菩薩普門品義疏記會本卷第三


【觀音義疏記卷第三

宋四明沙門知禮述

○第三身業機應二初列門。

第三從若有女人去明身業為機亦為三一貼文
二引事證三觀解。

○二貼文下隨釋三初貼文二初分經料簡二初
分經。

貼文為二一求願滿二結歎求又為二一求男二
求女。

○二文云下料簡二初獨女求男問。

文云女人求男若是無子則絕嗣有子則父母俱
欣云何獨標女人求男耶。

○二解者下女無子苦答二初他謬解。

解者或云女厭女身非求子也又解女性多愛欣
子偏重故標女人。

○二今解下令正解。

今解女人以無子為苦夫之所棄竝婦所輕旁人
所笑又婦有七失六猶可忍無子最劇容惡性妬
不能事公姑貪食無子拙無子既苦故以標女人
求男也。

○二求男下依經解釋二初求願二初大師銷文
二初釋求男二初唱經。】

「若有女人設欲求男禮拜供養觀世音菩薩便生福
德智慧之男。」

【○二釋義二初分經三義。

求男文為三一立願二修行三德業。

○二願與下略二解一二初略願行。

願與行如文。

○二德業下釋德業。

德業者明士有百行智居其首若但智而無福則
位卑而財貧觸途壈坎智與福合彌相扶顯福則
財位高昇慧則名聞博遠故言便生福德智慧之
男也。

○二釋求女二初唱經。】

「設欲求女便生端正有相之女宿植德本眾人愛敬。」

【○二求女下解釋二初明存略意。

求女文中但明願與德業不明修行者行同禮拜
故不重論願德既殊故須各辯。

○二女人下明相貌意。

女人端正七德之初但端正無相者或早孤少寡
相祿不佳今明貌與相相扶彌顯其德端正則招
寵愛相則招於祿敬故文云眾人愛敬若愛帶慢
何謂為德愛而敬之故是相也。

○二有人下章安斥謬二初斥非顯是二初敘他
謬立。

有人解宿植德本是釋疑眾人咸謂觀音但能交
會父母智慧端正兒之宿植若是觀音與其智慧
端正則墮無因之過。

【記】宿植德本眾人愛敬此之二句據義猶是女之
德業他師謬謂雙釋男女伏疑之文意恐人疑男
之智慧女之端正皆由修種忍智之因非聖能與
不修而得墮無因過故出彼意云眾人咸謂觀音
但能交會父母等也。

○二私難下明今正義二初難破二初立義難。

私難此語若言福慧是兒業觀音唯能會其受生
兒無生緣觀音會生兒無福慧觀音亦能使有觀
音遂不能令無福種福何能使無生而生論禮畏
墮無因論生何不畏墮無因若爾聖人全不能與
福慧只能作媒人此不可解也。

【記】福慧受生皆由緣辯觀音既能與其生緣何不
能與福慧緣邪。

○二難觀下引文難。

難觀音不能令兒有福慧者上一人稱名多人皆
脫羅剎之難此無因而不與彼無機那忽脫耶。

【記】兒不修因聖不能令有福慧者眾不稱名何故
得脫此以現文破無因執不用義解同心乞福也。

○二今明下正立二初釋。

今明聖力甚大無所不與能使先世有福慧者託
生也縱令先世不植善緣亦能令其於中陰中修
福此義出中陰經也。

【記】觀音用徧三千法界於諸眾生得大自在無生
緣者令植生緣無福慧者亦能令種此等皆於中
陰中作故中陰經云妙覺如來以神足力將於無
量四眾八部入中陰中化作七寶講堂七寶座等
彼中陰眾生七日至一日終者盡令住壽如來與
化佛說法教化令七十八億百千那由他中陰眾
生起無上正真道意經說甚廣尚能令彼中陰眾
生發菩提心豈不能令植福慧邪。

○二今不下結。

今不取此句為釋疑之意。】

「無盡意觀世音菩薩有如是力若有眾生恭敬禮拜
觀世音菩薩福不唐捐。」

【○二結歎二初兩向解釋。

若有禮拜福不唐捐此結成身業之機亦是釋疑
之義結義可解釋疑者若言禮拜願滿自有禮拜
不蒙願滿者何得云不唐捐唐者言徒捐者言棄
由心不志即願未滿禮拜之功冥資不失此得是
釋疑也。

【記】四句經文雖是結句亦是釋疑則可兩向若宿
植德本眾人愛敬兩句經文定屬生女德業句也。

○二問禮下對前料簡二初問。

問禮拜是身業機亦應脫水火等難不。

○二答。

答此舉男女為言端爾。

○二引事。

次引事證者應驗傳有人姓鬲四月八日生月氏
國癡人。

○三觀解二初明果報二初無子苦。

次觀解者果報求男女者如阿含中地獄界巳上
乃至欲天皆有無子之苦。

【記】阿鼻地獄無求子念諸餘輕繫苦樂相間六欲
諸天皆有親愛故無子者而生苦惱。

○二禮拜下明機應。

禮拜求願亦能滿心。

○二明修因有漏無漏一切善法不出定慧即男
女義皆須修習竝名修因不同諸難別以有漏之
善名為修因二初列章。

次明修因論男女者先辯法門次明與願。

○二法門下釋義二初辯法門二初以事表法二
初正表法二初表世間法二初明苦集。

法門者無明為父貪愛為母六根男六塵女識為
媒嫁生出無量煩惱之子孫此男女不勞願求任
運成眷屬也。

【記】無始至今常為癡愛及根塵識習熏資熏生於
惑業無量男女此之眷屬一切眾生莫能捨離。

○二若外下示外書。

若外書以天陽地陰沈動為男女何況佛法而無
此耶。

【記】易云乾道成男坤道成女禮云天子之與后猶
陰之與陽天子修男教后修女順。

○二若就下表出世法二初表能生父母。

若就內典佛為國王經教為夫人出生一切菩薩
佛子又善權方便父智度菩薩母一切諸導師無
不由是生。

【記】佛於一切而得自在名為國王尊嚴如父經教
含理開發智慧養育如母佛法和合生三乘僧故
經云從佛口生從法化生得佛法分又權智歷緣
能成果用實智冥理能生果智故一切佛皆由此
生初則果能生因次則因能生果共成一義也。

○二又慈下表所生男女。

又慈悲為女善心為男或禪定靜細為女觀慧分
別為男二乘定多慧少菩薩定少慧多大經云若
聞大涅槃佛性之法當知是人有丈夫相正觀剛
決為男無緣慈悲含覆一切為女。

【記】淨名云慈悲心為女善心誠實男先據此文立
於悲智名為男女冥中道智即是誠實善心故也
乃類此法立諸男女初以禪慧對於男女次分三
乘以對男女後約佛性見對不見而分男女何者
既以見性為丈夫相即彰不見為女人相復約照
性自具男女佛性正觀決破無明為福德智慧之
男中道慈悲含覆一切為端正有相之女。

○二今借下結表意。

今借世間男女以表法門爾。

○二問那下釋難明表二初執無妨有難二初立
無男女理。

問那得以男女表法門無男女故即無法門。

○二大經下引無男女文二初正引教文二初引
大乘文。

如大經永離十相名大涅槃大論云無男女相故
名無相淨名云一切諸法非男非女如佛所說亦
非男非女安樂行云亦不分別是男是女入不二
法門云無聲聞心即無於定無菩薩心即無於慧。

【記】大經二十八云涅槃無相謂色相聲相香味觸
相生住壞相男相女相是名十相無如是相故名
無相次大論淨名及安樂行皆列男女二名非之
以顯無相若不二門云無定慧乃是男女所表之
法也。

○二小乘下引小乘文。

小乘三藏緣諦理吾聞解脫之中無有言說成論
入空平等亦無男女。

【記】理無相故不可言說無相即非男女相也空平
等故離男女等一切相也。

○二男女下結無所表。

男女既無所表安在故知無定慧法門也。

【記】能表男女既無所表定慧安在。

○二答大下即遮而照釋二初廣釋三初說默相
即二初據理妙絕。

答大乘實相不當有男女及無男女。

【記】若論絕理尚不可說無男女相豈可被論有男
女邪。

○二善巧下被機有無。

善巧方便以四悉檀說於有無天女云無離文字
說解脫義文字性離即是解脫皆以文字有去來
今非謂菩提實相亦爾。

【記】若於眾生有四益者或說無男女或說有男女
故引天女不離文字說解脫相性空即脫何妨文
字真無三世俗即有二諦既即說默無違。

○二非有下明一二本融三初法。

非有非無非二而二明此二法未曾相離。

【記】中道雙非則無定慧當體雙照定慧宛然言未
曾相離者即定慧不離法性也。

○二譬如下喻。

譬如一身有左右手。

【記】豈因左右令一身異豈可一身而廢左右。

○三合。

定慧亦爾定靜慧照雖復二分不離法性。

【記】只一覺性有寂照德名為定慧豈此二德暫離
覺性。

○三言定下明定慧互具二初約義明具三初法。

言定即有慧言慧即有定。

【記】一覺靜明名為定慧是故此二終不孤立。

○二譬。

譬如女人而有左手亦如男子而有右手。

【記】上以一身左右譬於二德不離一性猶恐謂其
二德相離故以二人左右譬之此如修性不二門
云二與一性如水為波二亦無二亦如波水當以
彼喻而尋此喻。

○三定慧下合。

定慧亦爾無緣之慈具正觀慧而以定當名中道
種智具大慈定以智標目。

○二何但下據文證釋二初慧具定。

何但理然今文亦爾文云便生福德智慧之男此
語自具二法門何勞有疑而稱男子也。

【記】男本表慧而兼福德即慧具定也。

○二文云下定具慧。

文云便生端正有相之女端正無邪醜表中道正
觀離二邊之醜即慧義也相即三十二相慈心所
種即表定義也雖具二而名女。

【記】慈心種相者經云清淨慈門剎塵數共生如來
一妙相即無緣慈定而修其相也互具可知。

○二故知下總結二初以一二相即結。

故知此文若作男女二解即表定慧不二而二若
作不二解即表定慧二而不二。

【記】此文男女各具二德即表定慧二法互具若非
體一何能互具故以互具顯乎體一故二不二舒
卷自在。

○二理實下以說默相即結。

理實非二非不二赴緣為二為不二即是表二法
門文義斯在。

【記】理非一二赴緣兩說如此說者何異不說經示
男女其德互具表於定慧一二無異說默不殊能
此解者方得經文表法之義。

○二次明下與願二初示義門二初明十番感應
四初果報。

次明應機滿願者果報滿願如前說。

○二修因下世善三初五戒二初表行法。

修因者若就修五戒事論不殺是仁不盜是廉屬
女表定法不妄語是質直不婬是貞良不飲酒是
離邪昏此屬男表慧法。

○二若不下求願滿。

若不得此五戒男女則失人天道孤獨墮在三途
歸命求救五戒完全即男女願滿。

【記】行人若為五種惑業牽破持心當念未來感報
苦樂歸命觀音障退戒完二求即滿。

○二十善。

十善例可知。

【記】若例五戒妄攝口四酒即意三竝慧屬男若自
細作不綺是真實屬男不兩舌是和愛不惡口是
柔善屬女不貪癡是無染智慧屬男不瞋是慈屬
女餘同五戒。

○三修禪下八定。

修禪時方便修慧精進等三方便為男念一心為
女若就支林覺觀喜為男樂一心為女乃至非想
禪禪中細作可解。

【記】定即四禪四空各有修證且論初禪五法為修
五支為證修以樂欲精進巧慧此三方便分別屬
男憶念一心此二方便靜細屬女若證支林三支
慧多屬男二支定多屬女若論二禪四支一內淨
二喜屬男三樂四一心屬女三禪五支一捨二念
三慧屬男四樂五一心屬女四禪四支一不苦不
樂與第四一心屬女二捨三念清淨屬男若論四
空一空處定二識處定三無所有處定四非有想
非無想定此四雖無支林男女而有微細四陰通
以四處受想為女行識為男若論四無量心慈悲
屬女喜捨屬男今且粗辯備在禪門須者應撿。

○三四教四初三藏三初聲聞二初表行法。

次明聲聞男女者五停心觀治瞋用慈治散用數
此二為女治貪用不淨治癡用因緣治障道用念
佛此三屬男又直緣諦理正智決斷名為男出觀
用法緣慈為女。

【記】略舉停心以為所表念處乃至正道節節應明
男女之義以諸道品不出定慧二法故也直緣諦
理者即四諦十六行觀也出觀等者歷事之時愍
物執常為說四諦名法緣慈。

○二若不下求願滿。

若不得此兩法即當墮落凡夫為火宅燒害貧窮
孤露若蒙垂應五停心男女生即得入真出觀男
女生得入假二義既滿則不復畏二十五有也。

【記】出觀男女者法緣即正智之男慈悲即柔和之
女既帶空入假則歷事不染故不畏諸有也。

○二支佛二初表行法。

次支佛者緣方便道起慈觀名女慧觀為男若發
真緣理名男出觀緣慈名女支佛譬鹿猶有回顧
之慈也。

【記】緣方便等者即凡地修福種相之時名起慈觀
慧觀者即觀十二因緣無常無我發真約頓證之
位出觀能用生法二緣之慈譬鹿回顧者大論譬
三獸在獵圍求出不同聲聞如麞驚怖跳出都不
顧群緣覺如鹿雖顧盻群怖不停待菩薩如大香
象雖遭刀箭擁群共出。

○二若不下求願滿。

若不得如此定慧何由速出殷勤求法若得願滿
坦然快樂。

○三次明下菩薩二初表行法。

次明六度菩薩菩薩有慈悲不斷惑在生死利物
名女行六度方便智慧名男女人法應生子慈悲
法應受生死化物化於前人善心開發即是生子
義前人生五度者是生女前人生智慧是生男。

【記】方便智慧或第六度分地世智或辯六度邪正
之智或是事中伏惑之智此皆方便也此等猶是
能生男女所被之機必修六度乃以五一而為所
生之男女也。

○二若定下求願滿。

若定慧義不成則菩薩行不立故求觀音而獲願
滿。

○二通教二初表法。

次通菩薩既斷煩惱則有智斷緣諦理之慧為男
慈悲扶餘習入三界名女何以故如男法不生表
智慧決斷斷於煩惱不生三界而今還生者乃是
慈扶餘習故得更生稱之為女。

【記】小同三藏唯論菩薩凡亦同前唯於真位以智
為男以慈為女。

○二求願下願滿。

求願觀音蒙此願滿。

○三別教二初明男女生相。

次明別教十信菩薩修福德莊嚴五波羅蜜為女
從一地二地智慧莊嚴為男三十心名男女交處
聖胎初地中道正智開發名為男生無緣慈心發
名為女生此兩要在初地方得開發亦名男女雙
生若不如此即墮二乘生死兩邊之過生此男女
者生大歡喜故稱歡喜地。

【記】此教外凡為破見思所修正助作意趣空望中
猶名有為有漏五度福嚴故稱為女而知地上無
作智嚴在今心性乃緣此性通伏無明名之為男
雖緣無作為偏修空尚違中理故男女相遙若入
內凡見思破處心趣假中順於本性名男女交至
迴向位正修中觀名懷聖胎證初地時即遮而照
慈智合發名為雙生得念不退無兩邊過副本斯
故地名歡喜。

○二慈悲下明男女有能所生。

慈悲被物物荷恩故稱為大慈大悲大慈大悲能
成佛道生出般若是諸佛之祖母故稱為大女十
力無畏等眾生不知故不名為大也。

【記】初地慈智男女既是真因任運能生上地男女
上地復生極果男女是故諸佛皆以初地為祖父
母仍辯慈智得名所以慈悲稱大者以拔苦與樂
物荷深恩故稱為大十力無畏既唯自證物莫能
知故不稱大。

○四圓教二初表法。

次圓教以無緣慈悲種三十二相業亦名為女此
女端正有相以中道智慧為男此男質直福德十
信六根清淨名為處胎初住慈智男女雙生若得
此男不畏愛見大悲順道法愛亦不畏無慧方便
縛無方便慧縛。

【記】此教頓修始心即用性德慈智以為男女方稱
經文雙具德業慈無偏緣故名端正慈即佛相故
名有相女德備矣智離邊邪故名質直智含萬善
故名福德男德備矣似位無明不覆而覆名為處
胎初住慈智不顯而顯名為雙生真慈出假愛見
莫拘真智趣果無似愛滯亦不畏者同體權實二
皆無縛。

○二方便下願滿。

方便與慧俱解者即男女具足二求願滿也。

○四變易。

變易兩番可解。

【記】言兩番者方便實報同名變易乃以二土名為
兩番若實報人斷證雖分四十一品皆是破於障
果無明唯求究竟慈智男女故於此土論一番益
其方便土人根雖利鈍法分漸頓而皆大乘俱求
佛智此土唯望實報為益唯求分真慈智男女是
故論益亦只一番。

○二復次下作三差料簡三初明人天定散二初
明有善禪之德。

復次從五戒十善齊第六天巳來皆無禪定番番
悉是散心慧法狂男子也但慧無定四禪有支林
一心名為男女福慧備也。

【記】空居四天因亦修定以散心強故但名男例此
四空以定強故合云唯女四禪諸支既對定慧即
名男女俱時而得故曰一心。

○二從三下斥無動出之功。

從三界定慧男女男無破惑之功女無生出無漏
之力此無用之男女。

【記】三界功德雖名定慧而皆愛味或雜邪見都屬
有漏是故男女無動出用。

○二從二下明藏通智斷二初明有無漏之德。

從二乘通教等慧有斷惑之用則是幹事之男女
有發生無漏紹繼之德也。

○二從二下明無中道之失。

從二乘通教所有定慧不能破無明見佛性雖男
而女定則不能懷於中道之子猶如石女雖女而
男故大經云二乘之人定多慧少不見佛性通教
菩薩之人慧多定少亦不見佛性自此之前我等
皆名邪見人也。

【記】大經既以見佛性者名為丈夫故不見性皆名
女人無漏諸定不能發生中道之智故如石女二
乘偏空名為定多菩薩偏假名為慧多此之定慧
俱不能見寂照平等三德之性迦葉菩薩涅槃之
前豈是外道名邪見者蓋未出二邊望中名邪。

○三唯有下明別圓地住。

唯有別教登地真明慧發無緣慈成此乃名為真
正男女圓教初住見中道時定慧具足男女相滿
方稱經文男則福德女則端正。

【記】修因雖異證道是同斯乃性德緣了顯為果中
定慧。

○二故知下斥他局。

故知借事表法何得作媒嫁解觀音耶。

○第三勸持二初科經。

第三從是故眾生去是勸受持也即為三一勸持
二格量三結。】

「是故眾生皆應受持觀世音菩薩名號。」

【○二勸持下釋義三初勸持。

勸持者上說觀音得名因緣其力廣大既不辯形
質相對正述名論德若欲歸崇宜奉持名號故舉
持名為勸也。

○二格量二初科。

二格量為四一格量本二問三答四正格量。】

「無盡意若有人受持六十二億恒河沙菩薩名字復
盡形供養飲食衣服臥具醫藥。」

【○二格量下釋四初格量本。

格量本者舉三多六十二億舉福田多盡形壽舉
時節多四事具足舉種子多舊但三意今持名字
多凡舉四多為格量本也。

【記】經舉六十二億恒河沙不多不少者佛頂首楞
嚴云此三千大千世界現住世間諸法王子有六
十二億恒河沙數修法垂範教化眾生隨順眾生
方便智慧各各不同既是現住娑婆菩薩是故特
舉為格量本。】

「於汝意云何是善男子善女人功德多不。」

【○二問。

次問。】

「無盡意言甚多世尊。」

【○三答。

答如文。】

「佛言若復有人受持觀世音菩薩名號乃至一時禮
拜供養是二人福正等無異於百千萬億劫不可窮
盡。」

【○四正格量二初約教釋二初約佛眼略示二初
以少格多。

次正格量者還舉四少以格四多也功德正等持
名少田少時少種子少。

○二問起答釋二初以人情問。

問何意以少敵多。

○二答佛下約佛眼答。

答佛眼稱量不增不減四多重倍功德正齊如此
格量秋毫無謬。

【記】佛眼所照稱法界量四多法界不增四少法界
不減故云功德正齊。

○二問何下對他解廣釋二初問。

問何意等。

【記】雖示佛眼稱量不謬其意難明故須問起先引
古釋方彰今義。

○二舊解下答二初敘舊解非五初引物論等。

舊解有五一云其福實殊引物論等此解乃是虗
談觀音遂無實德可貴也。

【記】其福實殊者謂六十二億之福實勝觀音但是
方便引物論等此解最謬破意可知。

○二二云下田有高下。

二云田有高下薄瘠所致如供養百初果不如一
二果乃至無學此亦非歎德之意乃是以下比高
法應優劣爾。

【記】對劣顯勝不見觀音證理之德何名為歎。

○三心有濃淡。

三心有濃淡故令福不等。

○四時解不解。

四時得解不得解此二釋皆是前人心力致福何
關觀音德高也。

【記】意謂觀音雖少稱名之時解心現前六十雖多
供養之時解心不發是故多少得福乃等此之二
釋皆在持供心之優劣歎德遠矣。

○五有緣無緣。

五有緣無緣者如供毀路人罪福淺供毀父母罪
福深也。

【記】父母有生育之緣故供之福深毀之罪重路人
無緣故淺文雖不斥理亦全疎豈可觀音但與眾
生有緣而巳。

○二今明下明今義是二初明今立義二初約實
際釋。

今明一多性不可得無有二相一則非一多則非
多同入如實際正等無異。

【記】一多人法皆無性相二空既顯一實斯彰存則
假實暫分亡則一多齊致存亡不二方名正等。

○二一中下以經偈釋。

一中解無量故說六十二億無量中解一故說觀
音展轉生非實者則是一無一實一從無量生故
多無多實多從一生故其理正均故言不異智者
無所畏者照其事理既明不生疑畏故言正等也。

【記】舉華嚴偈釋今經意良由一與無量俱同實際
故互能圓解也以實際之多生觀音之一故非是
一以實際之一生河沙之多故非是多既其一多
無決定性故互生非實也照其事理者事謂一多
之相理謂融即之體慎勿以多為事以一為理。

○二法華下引本論證。

法華論云畢竟決定知法故法即法性真如法身
是故六十二億佛名與觀音名功德無差別也。

【記】論以持六十二億河沙佛名為校量者古云論
誤蓋不解論意也今具引論文并荊溪解釋方曉
其義論云受持觀音名與六十二億恒沙諸佛名
彼福平等者有二種義一信力故二畢竟知故信
力復二一者求我如觀音畢竟信故二生恭敬心
如彼功德我亦得故二畢竟知者決定知法界故
法界者名為法性初地菩薩能證入一切諸佛平
等身故平等身者謂真如法身是故受持觀音與
六十二億恒沙諸佛功德無差荊溪云以此驗知
須依圓釋何者於二義中信力約事畢竟約理事
理相資方成所念如信力二中既云求我如觀音
即指化身又云觀音功德我亦得之乃指報身願
齊報應方乃成念但念果德者何必識理故次義
云知法界等次引證位即是初地且引分證令人
識之故知若念觀音三身須却以念佛挍之若以
念法身論之縱引十方諸佛其功亦等何但六十
二邪所以論文雖似舉經乃是增句釋義亦如方
便初加難解難知欲說大法乃增三句而為申釋
今六十二億菩薩加以佛釋。

○二又約下約觀釋。

又約觀解者二觀發中道二觀實不等而言等者
以中道等故故言為等如乞人等彼難勝如來故
言等也。

【記】雖三種觀俱受修名而中是性是故得云二觀
發中二觀實不等者破立不等也雖乃不等而二
皆是中道之德二與中道畢竟不異中道既等二
豈不等是故言空三皆是空假則皆假中則皆中
乞人難勝其實不等亦以此二同一法性是故等
也。】

「無盡意受持觀世音菩薩名號得如是無量無邊福
德之利。」

【○三結成。

三結成一時稱名福不可盡大品云一華散空乃
至畢苦其福不盡如文。

【記】此但通云受持名號以正格中言一時故復引
大品一華供佛以類一時持觀音名其善流入法
性海故如海無盡言至畢苦者二死盡也葢言成
佛散華之福猶尚不盡。

○大章第二問答二初標章述意二初標章。

第二問答從無盡意白佛言云何遊娑婆下。

○二前問下述意二初述前科。

前問何緣得名佛答眾生三業顯機為境法身靈
智冥應境智因緣名觀世音此義巳竟。

【記】稱名常念及以禮拜三業現前故曰顯機菩薩
以此為所觀境法身靈智即始本二覺分合之真
身也望於眾生即能觀智乃以此智冥應拔苦即
此境智而為因緣亦名感應以此因緣名觀世音
蒙說巳領。

○二今問下示今意。

今問云何遊此娑婆世界佛答以普門示現三業
顯應應眾生冥機等十義。

【記】乃明觀音意業鑒機身業現相口業說法既令
眾生知覺見聞故云顯應而且不說眾生三業修
行之相此由宿善冥伏在懷乃能致感故曰冥機
通釋十雙即當法慈福應珠顯權迹緣斷十隻之
義。

○二分科釋經二初分科。

一問二答問即為三。】

「無盡意菩薩白佛言世尊觀世音菩薩云何遊此娑
婆世界云何而為眾生說法方便之力其事云何。」

【○二一云下釋經二初問二初示三業文。

一云何遊是問身業云何說是問口業方便是問
意業。

【記】方便問意者非是道前取理方便正當證後鑒
機方便。

○二此是下明三業德二利通釋三業二初標列
三義。

此是聖人三業無謀而徧應一切亦名三不失三
輪不思議化也亦名三不護。

○二三不下解釋三義三初釋三不護二初法。

三不護者明觀音住不思議圓普法門實不作意
計校籌量次第經營方施此應既無分別亦無前
後任運成就。

【記】作意等十字是其護義實不兩字彰於任運然
須不共三惑之護即能三業任運度生。

○二譬如下諭。

譬如明鏡隨對即現一時等應故言三業不護也。

○二三無下釋三無失。

三無失者眾生根機不同深淺有異觀音雖不作
念逗機逗機無失契當前人冥會事理故言不護。

【記】不護顯於思議寂絕無失彰其逗會稱宜得三
悉益即會事也得第一義即冥理也。

○三三輪下釋三輪二初徧示三輪。

三輪不思議化者若示為佛身亦示佛心佛口乃
至示執金剛神身亦示金剛心口。

【記】三業應機旋轉自在能為眾生摧破三障故名
為輪。

○二雖普下釋不思議化二初約義釋相。

雖普現色身屈曲利物於法身智慧無所損減。

【記】心體離念即是法身本性智慧今雖垂應委悉
被機而能稱本離於思念故於法身無所損減。

○二淨名下引經證釋。

淨名云善能分別諸法相於第一義而不動不動
而動此乃不思議化故也。

【記】分別諸法證於垂化於義不動證不思議即理
而事名不動而動。

○二問意下別明示意二初問。

問意業云何可示。

○二答。

答聖意無能測者若欲示之乃至昆蟲亦能得知
也。

【記】若隨自意無能測者若隨他意蜫蟲亦知又無
機者不測有緣者令知。

○二佛答下答二初分經。

佛答為三一別答二總答三勸供養。

○二初別下釋義三初別答二初懸示經意三初
明諸身皆答三業二初明相二初以三答三。

初別答還答三問應以之言是答其方便之力意
業問也何以故意地觀機見其所宜宜示何身宜
說何法隨而化之故知應以是答意也現身是答
身業說法是答口業故知具答三問也。

○二又但下約二答三二初現身具三。

又但作二答兼得於三論其現身不止色陰而巳
必具五陰即兼答意也口亦依身即兼答口。

○二若說下說法具三。

若說法者不止如樹木無心欲知智在說巧運四
悉檀方便即兼口以答意也。

【記】不如樹木風吹作聲口兼身業其義易明故不
言也。

○二二釋下結示。

二釋俱明答三問也。

○二從別下以諸身束對十界二初約義示。

從別答中凡現三十三身十九說法束為十界身。

【記】若據身說理合齊等但約經中結說文少故云
十九如八部四眾但結一說耳。

○二而文下足闕文二初明菩薩二初敘他四解。

而文闕二界者或指上品云菩薩身或翻者脫落
或依古本正法華文或言觀音即是菩薩身何須
更現。

○二若三下今取古本。

若三解皆有難今所不用今依古本為明菩薩義
故然菩薩一界或權或實種種應化義不可闕故
釋菩薩界也。

【記】若指上品今品那闕若云脫落餘何不脫若言
觀音即是菩薩不須更現妙音菩薩何故更現故
云三解皆有難也若依古本即今品文菩薩一界
為化義廣最不可闕。

○二又無下明地獄二初敘三釋。

又無地獄界身者或指上品或言苦重不可度或
言其形破壞人見驚畏故不現。

【記】若指上品亦可為例其次二釋人之局情耳。

○二今明下明今有義二初依總答明有。

今明別釋雖無總答中有文云以種種形遊諸國
土何得言無耶。

【記】總文既云現種種形豈可無於地獄形邪。

○二又請下據二經明有。

又請觀音云或遊戲地獄大悲代受苦或言止代
受苦不論說法若依方等婆藪教化即有說法釋
論云菩薩化地獄多作佛身獄卒見不敢遮以此
而推應有地獄界身說法也若爾十法界身則為
具足。

【記】請觀音經遊戲五道文先明地獄方等陀羅尼
經說婆藪大權示為商主堅執邪見殺羊祀天生
陷地獄於地獄中說法教化九十億罪人來至佛
會皆令得道那言代苦不論說法況復論云多作
佛身豈不說法。

○三今通下約諸身對機四句二初釋相二初通
示四句。

今通約十身四句料簡自有一界身度一界自有
十界身度十界自有一界身度十界自有十界身
度一界也。

【記】經云眾生應以佛身得度即現佛身為獨現佛
為兼餘身同度彼生又為一界獨感於佛為兼餘
界同感於佛諸身乃至執金剛神能應共獨能感
共獨不可偏執故今通就十法界應對十界機一
多相對立以四句方見經文感應之相。

○二別對三相三不唯感應多少成於四句人法
因果亦有多少故須更立兩重四句初機應四句
二初若妙下釋四句四初一界度一界。

若妙覺法身應實報土為舍那佛受化之人純諸
菩薩皆求佛道更無異身此一界度一界也若方
便有餘土五人同生皆求大乘上文云而於彼土
求佛智慧於此土為佛亦是一界度一界也若同
居土寂滅道場初成佛先開頓說稟教之徒皆有
見思煩惱之人而是圓機同感佛身亦得是一界
身度一界也。

【記】三即下三土以現佛身必徧三處葢等覺下至
于凡夫皆能感佛故須三土以明其應初實報能
度所度純一佛界二方便土就本而說故曰五人
生彼土巳沒其異稱以皆求佛是故感應亦純一
界三同居土且明寂場圓機感佛不論形類及兼
別機是故亦當第一句也。

○二若寂下一界度多界。

若寂滅道場稟教之徒諸界不同或人或天龍神
鬼等又根性圓別兩異雖諸界不同同見一佛身
而為說法者即是一界度多界也。

【記】更以寂場對於次句不唯形異亦乃根殊能感
雖多能應唯一問何不二酥對於次句那將初乳
配兩句邪答本論佛界度於多界二酥之佛勝劣
相合鈍見劣身尚是偏空體非佛界故以寂場一
中道佛度於圓別佛菩薩界及五道形方名一界
度多界句。

○三若有下多界度一界。

若有一界之機但見一界身現則不得度則示種
種之身眷屬圍繞共逗一緣是名多界身度一界
也。

【記】諸時諸會三乘八部翼從世尊共化一機或諸
大權共成化事或佛自徧現而度一機若有一人
應以十界身而得度者觀音即現十身而為說法。

○四若佛下多界度多界。

若佛身菩薩身徧作十法界身徧入諸道各令得
見同其形像而為說法此是多界度多界。

【記】文中且約作十界身徧入諸道而為此句若委
論者或有多機同在一處應以十身而得度者亦
隨彼現也。

【記】二用此下歷五味。

用此四句歷五味五時現身皆如此。

【記】若就根性為能感機就所證體而為能應則乳
唯得一界度二界醍醐唯得一界度一界若就形
相為感應者則味味中各有四句既云應以何身
得度知正約形為感應也學者應知約土約味別
對句者欲易解故若見一多四句相巳一切時處
應自在作。

○二復次下人法四句。

復次約說法多少者如善財從百一十知識聞諸
法門則多法為一人說如淨名云為聲聞說四諦
為緣覺說十二因緣乃至為梵王說勝慧為帝釋
說無常一人用一法為一人說若如通教說般若
三乘人同稟此則一法為多人說也若是一切無
礙人一道出生死開佛知見此則多法為多人說。

【記】上之四句以人對人今之四句以法對人此由
經云而為說法故須更論人法四句初句云善財
從百一十者所歷之城也知識即五十三人也雖
帶人辯意在所說法異二三兩句可見第四句云
一道出生死而言多法者葢於法法開佛知見以
開十界十如皆是實相即不思議之多法此四能
被多少之法雖引諸經皆顯觀音能應之德。

○三復次下因果四句。

復次因果相對明多少者五戒十善因少果亦少
聲聞五停心煖頂等入二涅槃此因多果少支佛
見華飛葉落即得道此因少果多諸菩薩萬行成
就萬德果圓因多果亦多。

【記】上二四句對機說法法須修證從因至果自若
不然他何所効如轉四諦滅我巳證道我巳修故
諸身說一一皆有因果始終方能被物故四句中
戒善麤略感報亦然故因果俱少聲聞因中凡分
內外聖有見修正助行法徧於三藏而只證得二
種涅槃故因多果少獨覺不稟三學行法但觀凋
變頓成果巳能具種種神通化事故因少果多菩
薩修因時長行廣及成佛果二智萬德故因果俱
多此等皆是悉檀示現修因證果大略如是。

○二觀音下結示二初結歸聖能。

觀音明了眾生根之所趣或示現身多少或說法
多少或修因多少或證果多少逗彼機宜必無有
差。

○二有人下敘他斥局。

有人云現因身說果法現果身說因法現一身說
多法現多身說一法或現身而無說此比十法界
機狹。

【記】雖因果迭論一多互說不能顯於權實體相今
以十界三重四句望彼之義塵嶽相殊。

○二舊釋下科釋經文二初科經二初舊科二初
分三枝末。

舊釋三十三身為三初三乘人二四眾三八部各
有枝末以人天為聖末以其是受道器故童男童
女為四眾末可成四眾故執金剛為八部末同有
大力故。

○二若爾下釋疑問答。

若爾執金剛力大何意為末答此最在後為掩迹
故也。

○二今明下今科。

今明三十三身文為八番一聖身二天身三人身
四四眾身五婦女身六童男女身七八部身八金
剛身明其次第出自人意爾。】

「佛告無盡意菩薩善男子若有國土眾生應以佛身
得度者觀世音菩薩即現佛身而為說法應以辟支
佛身得度者即現辟支佛身而為說法應以聲聞身
得度者即現聲聞身而為說法。」

【○二一明下釋義八初聖身四初佛身三初垂應
相狀二初約身簡定二初定應化。

一明聖人先明佛者為是應佛為是化佛但聖人
逗物具有二義若一時歘有為化應同始終名應
若尋此文明於應義也。

【記】化則變化歘然而有歘爾而無葢是暫時益物
相也應則應答同物始終如極樂人民壽不可數
佛同無量此土壽促佛同八十有降生日有入滅
時即八相佛也若尋等者據列三乘八部四眾至
金剛神宛是一期化物之相知非歘爾也。

○二問何下揀真應二初問。

問何不以真佛為眾生說法而以應耶。

【記】因向文云妙覺法身應於三土說法被機既本
是真佛何用垂應方說法邪。

○二答。

答佛身多種若應化非真佛亦非說法人真佛者
據妙覺法身究竟極地毗盧遮邪乃名真佛真佛
淵遠不可說示云何能解如妙音所作文殊不知
況下地凡夫為示真身耶如為牛羊彈琴不如作
蚊之䖟聲。

【記】雖云多種豈出四身法報應化法身則遠而難
示應化則近而易狎報身則亦遠亦近智同法身
像屬勝應般若讚云應化非真等者此以真法而
奪應化是則無相之相方名真佛無說之說方名
說法據妙覺法身等者此據住上品寂光方是真
法上地菩薩亦莫能覩以等覺還皆住果報竝依
業識見佛若望妙覺俱是勝應故云真法淵遠如
妙音等者問妙音東來先現八萬四千眾寶蓮華
文殊見巳而問於佛據此亦是不識應相那忽引
證不知真身答斯乃見迹不識其本即是不知真
身也故下問云是菩薩種何善本修何功德行何
三昧即真法也。

○二若從下就土分別三初實報二初示應相。

若從妙覺應為實報圓滿相好光明無量同四十
一地實報土眾生為說一實諦正真之法而教化
之如此之應非餘界所堪也。

【記】圓滿相好者如華嚴如來相海品及隨好光明
品說十蓮華藏世界微塵數相一一皆以妙相莊
嚴說一實諦者若約教道實報猶有別教根緣亦
說無量四諦今約實論也。

○二示機宜。

何以故此等諸地巳分入地位不可以餘界身應
亦不得以餘佛身應如此應者唯應彼土非餘土
所堪也。

【記】四十一地皆與妙覺分同體用故不可以九界
之身并劣應應之。

○二復次下有餘二初論有無二初大小有無。

復次變易土明應佛者小乘經云三界外無生大
乘五種意生身方生方便土此即三界外受生生
變易土也。

【記】方便實報二土俱受變易生死偏名此者上土
分破此中全在從強受稱也小乘不說常住佛性
見思若盡果報永亡大乘談常故三界外更立三
土無明全破則居寂光分破實報全在有餘五種
意生身即全在者也楞伽但明三種意生身今家
約義開為五種且三種者一入三昧樂意成身此
擬二乘入空意也二覺法自性意成身此擬通教
菩薩出假意也三種類俱生無作意成身此擬別
教菩薩修中意也若開為五者於三昧開兩教二
乘於覺法開別教十行或作七種兩教二乘各開
為二不云別教十住者義同二乘入空故也若論
九人生方便土更取別教十住及取圓教十信攝
入三種意生身中以未斷無明未生實報通言意
者以未發真皆是作意成之以生竝從果說此依
妙玄并輔行撮略而辯。

○二釋論下經論定判。

釋論云法性身菩薩生三界外既有生寧無應佛
法華云我於餘國作佛更有異名即是此義也。

○二此應下明機應二初明但示兩應。

此應佛即有兩相一示勝應身圓滿相海如前實
報之應二示劣應令見者劣於前但為二佛更不
示為種種諸身。

【記】初示勝應者問前實報身而云此應非餘土堪
至此那云圓滿相海如前實報答彼應真機與應
分合此應似機與應未合此猶作意彼則任真能
見既殊所見寧一但為此機無明巳伏或少分除
故用報相引令入真云如前者稍似實報非謂全
同二示劣應者問此土一佛示於勝劣兩種相貌
與同居土尊特丈六合身之相同異如何答方便
兩應但說次第及不次第二種大乘五種意生其
土稟教雖有利鈍既皆稟大學佛智慧俱知佛身
是大覺性能修中觀伏無明者見相則勝若在二
觀未伏無明見相則劣相雖勝劣只一尊特故非
合身若同居土說通教時鈍但見空故感丈六利
見不空故感尊特大小二機於一佛身見解有異
故名丈六尊特合身此純大見故不名合。

○二何故下明唯被二機二初總示。

何故爾五種意生利鈍之別赴此根性故示二身
但說次第不次第兩種大乘故不須餘身餘法化
也。

○二若圓下別示。

若圓人無明未破及巳分破別人於迴向中及分
破無明者此人生於彼土則利別人未修未伏及
通教斷惑者三藏中斷惑者生彼皆鈍也。

【記】言圓人無明未破者即七信巳上言分破者仁
王般若說十地惑有三十品既於一地自有三品
是知圓聖四十二位皆有三品初住三品即第十
信三心用觀而對破之初心用觀對於上品破則
中心中心用觀對於中品破則後心後心用觀對
於下品此品若破方名初住生實報土今云分破
猶生方便即第十信中後心也如等覺人住於後
心經歷多劫方破下品證入妙覺別九向位十向
初心俱名未破第十迴向中後二心名為分破此
圓別人俱修中觀伏破無明雖生方便其根既利
感佛勝身說圓頓法別第七住至十行位及通菩
薩偏觀於假藏通二乘偏在於空此等生在方便
有餘雖巳知常求佛智慧尚滯二邊竝未觀伏無
明之惑其根既鈍但感劣身說漸次法。

○三凡聖同居土或稱淨穢同居土謂淨土穢土
各有凡聖而同居之釋此為二初釋相二初通明
二土二根二初明所感二相三初二土淨穢。

凡聖同居土明應佛者土有二種一淨二穢如富
樓那土西方等土其中眾生具三毒見思無三惡
名果報嚴淨此名淨土如此娑婆三惡四趣荊棘
丘墟是名穢土若淨若穢皆是凡聖同居土也。

【記】論土淨穢有橫有豎若以分段對於變易為淨
穢者則約通惑盡不盡說即豎論也如釋論云出
三界外有淨國土聲聞緣覺出生其中若於分段
自說淨穢則約五濁輕重相對即橫論也今以極
樂及善淨國對於堪忍是橫非豎故使淨土有見
思毒無惡道名毒非苦因則見與煩惱二濁輕也
果報嚴淨劫命輕也眾生居此有何鄙稱彌陀願
行攝之故輕非是斷惑方生其中以世慈善五逆
稱佛亦能生故娑婆穢相目擊可知此是橫論淨
穢二土而此二土皆有凡聖凡如前說聖有二種
謂應來聖有修得聖二土皆然。

○二兩根利鈍。

二土眾生各有二種根利濁重根鈍濁重根利濁
輕銀鈍濁輕。

【記】濁重之土論悟道根自有利鈍濁輕土根亦有
利鈍以土對根故成四句。

○三五濁輕重。

濁重者若娑婆眾生身形醜惡矬短卑小命止八
十或復中夭煩惱熾盛諸見心強時節麤險是為
五濁重也淨土不爾是為五濁輕也。

【記】身形至卑小即眾生濁時節麤險即劫濁餘三
名顯淨土不爾者如大本疏問云既言五濁何者
是五清答準例邪正三毒邪是五濁正是五清他
方淨土無邪三毒則五障輕也。

○二何故下明能感二行。

何故爾不多修福德生重濁土多修福德生於輕土。

【記】言福德者即三種福也如觀無量壽佛經云一
者孝養父母奉事師長慈心不殺修十善業二者
受持三歸具足眾戒不犯威儀三者發菩提心深
信因果讀誦大乘勸進行者此三種業三世諸佛
淨土正因彼疏云初業共凡夫第二共二乘第三
是大乘不共之業彼經云欲生極樂國者當修三
福故今云多修福德不多修福為二土行就此福
而論也。

○二若穢下別示穢土二根二初示乘戒四句二
初立句相。

若穢土中生有戒乘俱緩有乘急戒緩有乘緩戒
戒有戒乘俱急。

【記】戒論十戒唯取不缺不破不穿不雜此之四種
前三事戒後一事定皆人天因不取隨道無著智
所讚自在隨定具足以此六種雖名為戒體是三
觀自屬於乘乘論五乘不取人天以其二種雖名
為乘不動不出體是漏善事戒所攝唯取三乘以
聲聞等該於四教是入理智雖分深淺皆能動出
煩惱生死故得名乘今以四戒而對三乘論於緩
急以成四句。

○二戒急下判所感。

戒急受人天身乘急有感聖之機。

【記】乘戒約過去機感約現在。

○二機有下明大小二根二初通明大小感佛。

機有二種一大二小小機則示三藏佛身說法大
機應以舍那佛身說法是故降神母胎即示兩相。

【記】不問事戒有持有毀但論習學理乘大小是故
文中置戒明乘故涅槃云其戒緩者未名為緩於
乘緩者方名為緩以戒緩者唯失人天若其乘緩
無解脫路乘分大小昔為偏真修觀行者今作小
機唯感劣應佛之形聲昔為中道修觀行者今作
大機能感勝應佛之形聲言降神等者如來昔於
大通佛所覆講法華與無量眾生作一乘因中間
退大染著五塵佛恐墮苦遂以小乘而救拔之或
用衍三而引導之如是大小種種成熟堪於今世
悟入佛乘是故如來為此一事出現於世然其機
發復少差別故於一代而分五時有機堪能直入
於實有機但能迂入於實雖此二類熟在一時故
於華嚴頓談圓別被二種機此機從始即見勝相
若於中間習小深者雖於今世入一佛乘而小先
熟故為此機示現劣身初說三藏諸味調熟來至
法華方開佛慧此機於始唯見劣身故降母胎即
示兩相問華嚴頓後方施小化譬如窮子急追不
至徐語方來前頓後漸其義善成今那忽云降神
母胎即示兩相答諸文所論初頓次漸葢是化儀
施設之語今此所說大小雙應終歸一乘方盡鑒
機始末之事如方便品思無大機念欲息化諸佛
勸諭方施小乘次文却云無量劫來讚涅槃法生
死永盡我常是說是故思機然後施小此等之說
皆是儀式不可據此以難今文預鑒群機原始要
終度物之意也。

○二頓機下別示大小得益二初大機益相。

頓機所感即見舍那菩薩與百千圍繞處胎說法
十方眾生皆在胎中出胎光明徧滿寂滅道場成
盧舍那佛轉一實諦無量四諦等法輪譬如日出
高山前照即聞頓教見佛性得度也故涅槃云雪
山有草名曰忍辱牛若食者即得醍醐此之謂也。

【記】一類眾生大種先熟即感勝應入胎住胎出胎
成佛其相皆勝轉一實諦即華嚴部頓說圓教既
兼別教故云無量彼經預敘一代始終故立譬云
猶如日出先照高山次照幽谷後照平地今家義
開平地為三對於涅槃五種牛味高山大機能感
頓教日光前照即有次第及不次第見佛性也若
涅槃中譬從牛出乳次第五味則對一代五時教
味次第相生今明頓機能見佛性是故兼用食草
之譬乃以雪山譬舍那佛忍草譬十二部經牛食
譬大機修觀即得醍醐譬見佛性。

觀音義疏記卷第三】
觀世音菩薩普門品義疏記會本卷第三

觀世音菩薩普門品義疏記會本卷第四


【觀音義疏記卷第四

宋四明沙門知禮述

○二若小下小機益相四初酪益二初明小機應。

若小機之人感佛正念入母胎出生王宮六秊苦
行樹下坐草成老比丘佛於鹿野苑轉生滅四諦
法輪拘鄰五人初得甘露悟小乘道。

【記】即是小種先熟之者初感劣應始從入胎至於
成佛其相皆劣拘鄰或鄰兒或憍陳如此五人首
也其四人者即阿鞞䟦提摩訶男拘利太子初於
鹿苑證四諦理名得甘露此乃佛日次照幽谷。

○二既非下對大甄揀二初進對法華揀悟。

既非醍醐未名得度故云但離虗妄名為解脫其
實未得一切解脫。

【記】初教道道雖曰甘露既非第五醍醐之味豈得
度於二種生死故未名得度故云等者引此經也
但用一門解脫虗妄見思之縛其實未得一切境
界解脫塵沙無明惑累其至靈山方證斯脫。

○二未堪下退就華嚴辯機二初於大名乳。

未堪大教如聾如啞於其無益於大教中止有冥
熏之力取譬如乳。

【記】此中乃以證小之後遇大不聞以驗在凡機不
受大以聾啞文在經後分其時仍長義當方等般
若之時亦可通在鹿苑之前是故迦葉却敘小機
蒙大擬時迷悶躃地以後顯前機未堪大其意宛
然雖有冥益其如見愛熾然現行故機在華嚴全
生如乳。

○二聞方下於小名酪。

聞方便說三界斷見思時爾時轉乳名酪。

【記】急追付財稱怨大喚徐語除糞歡喜隨來乃施
方便說三界苦以畏苦故斷見思集既革凡成聖
名轉乳為酪。

○二次聞下生酥。

次聞方等四種四諦用大彈小恥權慕實起殷重
心名為生酥。

【記】四教俱演橫攝眾機小聞彈訶漸能慕大密得
通益鈍根菩薩益同二乘調此等機得生酥味應
知約教明五味者不取濃淡但語相生以其頓乳
即醍醐故若約機者有濃淡義然就三乘極鈍者
說為此一類於彼華嚴全無顯益如腥血乳說三
藏時此機成酪次第漸濃至於極味。

○三次聞下熟酥。

次聞般若三種四諦轉教其心稍純名為熟酥。

【記】不談三藏具示衍三利根之人入圓者眾聲聞
至此被加轉教既於真空具談萬行故令鈍根冥
得別益約調漸機名熟酥味。

○四次聞下醍醐二初法華二初明三乘皆得成
佛。

次聞法華捨三方便但說一實佛之知見聲聞疑
除受記作佛菩薩迷去增道損生爾時名為醍醐
菩薩之人處處得去鈍者亦同二乘二乘之人始
自於此得見佛性。

【記】捨前三教方便四諦但說一實無上之道復開
三教方便之門皆是一乘真實之相乃是此經待
絕二妙談茲妙故方令二乘焦穀更生三教菩薩
權疑永息是故無一不成佛者。

○二故云下證一代俱入醍醐。

故云始見我身聞我所說即皆信受入如來慧證
前大機人初得醍醐也除先修習學小乘者我今
亦令得聞此經入如來慧即證小機始於法華得
入醍醐也。

【記】若大機先熟華嚴初見即入佛慧若小機先熟
即須漸引今聞開廢方得佛慧初得今得皆是佛
慧俱譬醍醐但彼兼別至此純圓。

○二若復下涅槃。

若復有鈍根於法華不悟更於般若調熟至于涅
槃說勝三修即明常住得見佛性乃是醍醐。

【記】開顯之意法華具彰執權之機大陣巳破更須
涅槃收其餘黨故法華後復談般若調熟其心令
於涅槃得醍醐味是故彼經就般若部後分結撮
五味次第云從摩訶般若出大涅槃說勝三修者
彼經明三種三修一邪二劣三勝邪即世間邪師
所教常樂我也劣即依佛半教破於邪執謂無常
無樂無我也勝即依佛勝教破於劣修謂常樂我
也法身常恒無有變易遊諸覺華歡娛受樂具八
自在無能遏絕如是修者入祕密藏名勝三修。

○二是為下結例三初結佛身。

是為同居穢國示現佛身說圓漸法。

○二或示下例餘身。

或示種種身說圓漸法四句此開五味義。

【記】佛身既能說五時教若示餘身亦於五時引諸
實行隨味而轉復須論於示現多身度於一人或
一度多或一度一或多度多約人既爾人法因果
多少相對各成四句故初懸敘立三四句方盡身
說感應之相。

○三穢國下例淨土。

穢國既爾淨國亦然既有利鈍兩機寧不頓漸二
說以明應身及說法也。

【記】如安樂世界菩薩無數聲聞亦然良以法有頓
漸是故人分大小具如九品生彼土後入大小位
皆由聞法驗知應彼淨土度生須論漸頓二種身
說。

○二此中下本觀慈悲。

此中應明別圓本觀所起慈悲今徧法界起應例
前思之云云。

【記】如上所明三土垂形五時化物穢指釋迦淨約
彌陀二佛化事教文備彰以顯觀音示現佛身與
此不異分真究竟體用同故果用若此豈無本因
故今却尋本觀誓願是修別圓觀行之時起慈悲
誓期徧法界現身說法度諸眾生今住寂光本誓
所熏能徧三土形聲利益例前赴難本誓文中巳
備說也。

○三問經下簡土名體二初辯土名二初問。

問經但言遊於娑婆不言實報方便等國。

【記】娑婆之名翻為堪忍於同居中尚不通淨那得
具約三土釋邪。

○二答。

答總答中云遊諸國土諸是不一豈止獨娑婆耶
又如大本文云若能深觀見我在耆闍崛山共聲
聞菩薩僧此即娑婆而是方便也又云即見我純
諸菩薩無聲聞緣覺者即此是實報也故約二土
明義無咎。

【記】菩薩舉一以為問端如來稱法周徧為答故云
以種種形遊諸國土橫互十方豎徹三土故言諸
也皆是觀音應身遊處此約如來答過於問據文
釋也若更約義其相宛然何者經示方便及實報
土不離娑婆故云若聞長壽深心信解則為見佛
常在耆闍崛山共大菩薩諸聲聞眾圍繞說法既
云常在耆山則劫火洞然此土安隱復以菩薩共
諸聲聞而為聽眾豈非娑婆即方便土復云又見
娑婆世界其地瑠璃乃至樓觀皆悉寶成其菩薩
眾咸處其中既云又見即非前處唯有菩薩不共
聲聞即純菩薩而為僧也驗知娑婆即是實報此
文皆是四信妙觀即於堪忍而見二土觀音深智
遊於娑婆豈容獨應同居穢邪。

○二問二下明土體二初問。

問二同稱為法性云何異。

【記】大論云出三界外有淨土聲聞辟支佛出生其
中受法性身非分段生即方便土也大品云法身
佛為法性身菩薩說法其聽法眾非生死人但云
菩薩不共二乘即實報土也二土不同皆稱法性
云何分別。

○二答。

答真諦中道此則大異。

【記】小乘灰斷無界外生論云出界復云受身此據
大說大乘法性體本常住即是一切色心之源何
者小謂色心因見思有故因縛斷其果永忘大說
色心因惑生滅不因惑有體是法性見思若盡無
明全在則當真諦法性色心方便生滅無明分破
本性分顯義當中道法性色心實報生滅無明究
盡則復本性常住色心離生死相常寂光也今明
方便及實報土法性名同約斷惑論真中大異。

○二次明下菩薩二初明應相二初輔佛不同。

次明應以菩薩得度者或上地下地三藏通別圓
等輔佛不同若佛於實報作佛觀音即為實報菩
薩形或作方便土菩薩形或作同居土菩薩形赴
利鈍兩緣。

【記】橫論四教豎則三土同居四教各有教主各有
菩薩輔翊化機方便二教實報一圓各須菩薩輔
佛逗緣。

○二赴利下赴緣有異。

赴利緣者即如華嚴中法慧金剛藏等赴鈍緣者
或如彌勒等若佛轉五味法門法門興廢輔佛菩
薩亦節節興廢若權若實廣利眾生。

【記】大略而分頓部根利漸教根鈍若委論者頓中
別鈍漸中圓利所說之法隨機廢興輔佛菩薩亦
隨改轉不可文備宜準教思。

○二此中下明本觀佛章略述。

此中亦應明別圓本觀機應。

○三支佛。

次明應以支佛者如文殊二萬億劫作支佛化眾
生現身說法。

【記】若論獨覺既不值佛稟教何能說法欲化眾生
但現神變今云說法乃論佛世稟因緣教者也此
明權示亦引其類隨味而轉同聲聞也。

○四次明下聲聞二初明所現。

次明應以聲聞身者或作三藏或作通教聲聞或
作隨五味轉聲聞。

○二內祕下明能現前列所現全同實行今明能
現知是大權此中有四初能現意。

內祕外現莊嚴四枯四榮引導眾生。

【記】外示權迹意在莊嚴涅槃雙樹言雙樹者四方
各雙東方一雙一枯一榮南西北方亦復如是東
方枯榮表常無常南樂無樂西我無我北淨不淨
如來於中北首而臥入般涅槃則表雙非常無常
等經文略舉因中六人即是身子目連空生那律
迦葉阿難及果一人即如來是此皆善能莊嚴雙
樹斯葢如來與身子等久證三德欲令眾生得入
祕藏雙非常等真四德故初於三藏主伴相與同
諸實行殷勤修證無常無樂無我無淨成四枯也
次於二酥褒圓折偏恥小慕大說菩薩法引諸眾
生破於無常修學常等成四榮也至法華會及今
涅槃引諸眾生皆同證入非枯非榮中道四德大
般涅槃經示主伴一代化功今巳成就乃於雙樹
中間涅槃而表顯之故云六人及以如來能嚴雙
樹觀音示現聲聞之身其意如是。

○二次引下能現人。

次引華嚴中諸菩薩比丘入法界所見住不思議
法門者成此義也。

【記】善財所見諸善知識如海雲比丘善住比丘現
聲聞身說別圓法二乘機扣即說藏通既住不思
議法門何所不說此合今文人法四句。

○三次引大下能現法。

次引大經四種觀十二因緣觀別圓本地慈悲不
取不捨今作四種聖人普應一切。

【記】上總約法彰能現人今此的示現小之術故引
大經四種之智觀十二緣得四乘果觀音若修別
觀則次第用四智觀緣若修圓觀則一心用四因
緣智而於一一皆起誓願度諸眾生不取四相不
捨四法不取故非有不捨故非空雙遮二邊即無
緣誓雙照生法即四慈悲今行願成故徧法界現
四形聲普應一切今於四中的取下智為能現法。

○四問下寄料簡二初問。

問佛云何度佛。

【記】因前分別以十界身應十界機一多交互雖成
四句而終有佛度於佛界故有今問。

○二答。

答等覺菩薩作佛身度初地佛何意不得如人亦
能度人(云云)。

【記】答中等覺度初地者約別教義也以圓六即佛
義太寬別教登地佛界義顯何者別教三賢用於
三乘所修觀法入地證中迥超九界始本分合體
用同佛故然是分證惑必厚薄智論淺深是故上
位現化他佛度於下位自行之佛取譬人中師度
弟子須知能度之佛或現八相或坐華王所度之
佛必作因身以佛威儀非稟法相故四教佛皆無
師智又今一往且云等覺度於初地若本下迹高
可云初地度於等覺以示佛迹是妙覺身乃由極
果加被故也。】

「應以梵王身得度者即現梵王身而為說法應以帝
釋身得度者即現帝釋身而為說法應以自在天身
得度者即現自在天身而為說法應以大自在天身
得度者即現大自在天身而為說法應以天大將軍
身得度者即現天大將軍身而為說法應以毗沙門
身得度者即現毗沙門身而為說法。」

【○二二明下天身六初梵王二初釋名相。

二明梵身者梵即色天主名為尸棄此云頂髻瓔
珞明四禪皆有王此言梵者應是初禪頂猶有覺
觀語法得為千界之主也。

○二觀音下明本觀。

觀音修白色三昧不取不捨不取故不隨禪生不
捨故應為梵王說出欲論四句現身以權引實。

【記】此天依正多是白色觀音因時觀於白色即空
假中住白法界即是此有真常我性名王三昧不
取不捨者不取此禪有相謂見思也不取此禪空
相塵沙也不取此禪亦有亦無相非有非無相無
明也則不隨三惑生於此禪三土也以不捨故即
能應為凡夫梵王同居也復能應為方便梵王即
阿含云巳證三果將入方便土也復能應為實報
梵王即仁王云證七地故說出欲論亦三惑欲也
四句現身即是感應一多相對以成四句以權引
實引三土實行人也具如佛章下去諸身皆應例
此。

○二帝釋。

應以帝釋身者此地居天主也具云釋迦提桓因
陀羅釋迦言能提桓只是提婆提婆即是天因陀
羅名主能作天主菩薩修難伏三昧不取不捨說
種種勝論四句現身以權引實。

○三自在。

自在天是欲界頂具云婆舍跋提此云他化自在
假他所作以成巳樂即是魔王也淨名云多是不
思議解脫菩薩住赤色三昧不取不捨應為魔王
令諸魔界即是佛界四句現身以權引實。

○四大自在。

大自在即色界頂魔醘首羅也樓炭稱為阿迦尼
吒華嚴稱為色究竟或有人以為第六天而諸經
論多稱大自在是色界頂釋論云過淨居天有十
住菩薩號大自在大千界主十住經云大自在天
光明勝一切眾生涅槃獻供大自在天最勝故非
第六天釋論云魔醯首羅此稱大自在騎白牛八
臂三眼是諸天將未知此是同名為即指王為將。

○五天大將軍。

天大將軍者如金光明即以散脂為大將大經云
八健提天中力士釋論稱魔醯首羅如前又稱鳩
摩伽此云童子騎孔雀擎雞持鐸捉赤旛韋紐此
稱徧聞四臂捉貝持論騎金翅鳥皆是諸天大將
未知此大將軍定是何等四句相對。

【記】闕釋毗沙門以可見故。】

「應以小王身得度者即現小王身而為說法應以長
者身得度者即現長者身而為說法應以居士身得
度者即現居士身而為說法應以宰官身得度者即
現宰官身而為說法應以婆羅門身得度者即現婆
羅門身而為說法。」

【○三小王下人身五初小王。

小王身者或云天王為大人王為小就人王中四
種轉輪王自有大小如非四輪王者名粟散王自
有小大中國名大附庸名小傳傳相望今言小者
小尚為之何況其大耶此亦有四句何獨為福業
受報入同居土具足化他共修功德慈心利物是
為王也。

○二長者。

長者身者應釋十長人之德內合法門。

【記】十長人之德如大本疏第五云世間長者備十
種德一姓貴二位高三大富四威猛五智深六秊
耆七行淨八禮備九上歎十下歸姓則三皇五帝
之裔左貂右插之家位則輔弼丞相鹽梅阿衡富
則銅陵金谷豐饒侈靡威則嚴霜隆重不肅而成
智則胸如武庫權奇超拔秊則蒼蒼稜稜物儀所
伏行則白珪無玷所行如言禮則節度庠序世所
式瞻上則一人所敬下則四海所歸內合如來十
種功德及觀心十德具彰彼疏。

○三居士。

居士者多積賄貨居業豐盈以此為名也。

○四宰官。

宰官者宰主義官是功能義謂三台以功能能輔
政於主故云宰官郡縣亦稱為宰官宰政民下也。

○五婆羅門。

婆羅門者稱為淨行劫初種族山野自閑人以稱
之也一一身皆有四句本觀。】

「應以比丘比丘尼優婆塞優婆夷身得度者即現比
丘比丘尼優婆塞優婆夷身而為說法。」

【○四次列下四眾。

次列四眾釋如舊。

【記】比丘者或言有翻或言無翻有翻者此云除饉
眾生在因無法自資得果多所饉乏出家戒行是
良福田能生物善除因果之饉乏也無翻者名含
三義一破惡二怖魔三乞士云云比丘尼者比丘
同前尼者此翻女也優婆塞此云近事男優婆夷
此云近事女以受歸戒堪近事出家二眾又在家
二眾或翻為清信士清信女。】

「應以長者居士宰官婆羅門婦女身得度者即現婦
女身而為說法。」

【○五婦女。

次婦女者不明小王婦女者王家禁固不得遊散
化物為難故不作若如妙音即云於王後宮變為
女像也。】

「應以童男童女身得度者即現童男童女身而為說
法。」

【○六童真。

童男女者取妙莊嚴二子釋之華嚴童子算砂嬉
戲也。】

「應以天龍夜叉乾闥婆阿修羅迦樓羅緊那羅摩睺
羅迦人非人等身得度者即皆現之而為說法。」

【○七八部八初天。

七明八部者上列大威德天今更舉二十八天等
或可星宿掌人間者也。

○二龍。

龍有四種一守天宮殿持令不落人間屋上作龍
像之爾二與雲致雨益人間者三地龍決江開瀆
四伏藏守轉輪王大福人藏也肇師但出三不出
天龍。

○三夜叉。

夜叉此云捷疾此有三處海嶋空中天上傳傅相
持不得食人佛初成道及說法傳唱至天。

○四乾闥婆。

乾關婆此云香陰帝釋樂神在須彌南金剛窟住
天欲作樂其心動什師云在寶山中住身有異相
即上奏樂也。

○五阿修羅。

阿修羅千頭二千手萬頭二萬手或三頭六手此
云無酒一持不飲酒戒男醜女端在眾相山中住
或言居海底風輪持水如雲居其下上文云居在
大海邊有大力口訶日月日月為之失光掌搏須
彌須彌為之跛𨁟入海齊腰見天飲甘露而四天
下採華置大海中釀海中眾生業力持進失甘露
退不成酒即斷酒故云無酒神不飲酒故得大力
也。

○六迦樓羅。

迦樓羅者此云金翅翅頭金色因以名之此鳥與
龍約汝繞須彌令斷我搏海見泥我不如輸子為
汝給使汝不如輸子與我噉天力持須彌不可斷
故龍輸子卵生食卵龍不能食三生溼生食二胎
生食三化生食四。

○七緊那羅。

緊那羅者天帝絲竹樂神小不如乾闥婆形似人
而頭有角亦呼為疑神亦為人非人今不取人非
人釋緊那羅此乃是結八部數爾。

○八摩睺羅伽。

摩睺者什師云是地龍肇師云是大蟒腹行也八
部皆能變本形在座聽法也。】

「應以執金剛神得度者即現執金剛神而為說法。」

【○八金剛二初釋相。

金剛非八部數手執此寶護持佛法或言在欲色
天中教化諸天即大權神也經云是吾之兄。

○二問答二初問。

問上界身可化下下界身云何化上。

○二答。

答菩薩所為應以得度乃應之爾如王聞蟻鬬。】

「無盡意是觀世音菩薩成就如是功德以種種形遊
諸國土度脫眾生。」

【○第二總答三初牒章示文意二初牒章。

第二從成就如是功德者是總答也。

○二示文。

此則結別開總成就如是功德是結別也以種種
形遊諸國土是總答也。

○二諸名下依文明義廣二初依文釋二初明垂
應徧三土。

諸名不一橫則徧周十方豎則冠通三土隨機變
現何止三十三身託化逐緣豈局在娑婆世界。

【記】就同居說十方土異約上二土則無異域故同
居對方便一異分之方便對實報融不融別實報
對寂光相無相簡若同居中眾生種類塵沙莫喻
觀音悉能示其三業而度脫之經文所列三十三
身葢略示也欲彰周徧故總示云以種種形遊諸
國土廣脫眾生也。

○二以種下據總文示三廣。

以種種形總明示現身廣遊諸國土總明所化處
廣度脫眾生總明得益廣。

【記】不明三廣但依別答則成限局觀音應化矣。

○二言雖下結義廣。

言雖略上義極廣前故稱為總答也。

○三善財下按義顯他狹二初明文廣義狹。

善財入法界文雖廣義未必該十法界。

○二斥違義立宗。

地人見文廣判為圓宗見法華文略判為不真宗
若尋此意無不真之義也。

【記】若尋今意一菩薩身能現十界復云以種種形
遊諸國土度脫眾生三廣義彰不可思說經文明
示普門示現佛意令知本性發明就何文義云夢
幻不真略是剛然貶挫妙典故知此師但見文略
不究理圓故作斯判矣。

○第三勸供養二初標章立意二初標章。

三從是故汝等去是勸供養也。

○二佛答下立意二初明始終相稱二初示今立
章二初前後皆三二初敘前三。

佛答前問先總後別末勸受持而眾生仰荷冥益
但可持名秉字而巳故前開三段始終開合於義
相稱。

○二佛答後下示今三。

佛答後問前別後總末勸供養眾生既荷顯益見
色聞聲故勸供養此則開合始終相稱。

○二而總下明總別互舉。

而總別前後者互舉爾。

○二有人下斥他傷義。

有人以總答為歎德此分文傷義。

【記】前三後三始終開合各得相稱若以總答為歎
德者則令後三義不相稱佛以總答廣前別答若
廢總答則令三廣義意不顯故云傷義。

○二問後下問答釋疑二初番二初疑前無奉旨。

問後勸供養受旨奉瓔珞前勸持名何得無耶。

○二答默念成機二初明默念。

答默念持名故不彰文供養事顯須脫瓔珞也。

【記】前勸持名唯令心念是故受旨但當冥默後勸
供養必假外物以表內懷是故解瓔而為法施。

○二又欲下互成機。

又欲成冥顯義前是顯機更持名默念即成冥機
後是冥機復更供養即成顯機合二義具足。

【記】前陳三業巳是顯機奉旨默念更成冥感今但
宿善即是冥機奉旨解瓔即成顯感前後互現各
有深致。

○二番二初問以機難應。

問亦應更成二應耶。

○二答以機顯應。

答二機既具必知有應故不更說。

○二初勸下依文釋義二初分文。

初勸供養二奉旨初又二。】

「是故汝等應當一心供養觀世音菩薩。」

【○二先稱下釋義二初勸供養二初稱美。

先稱美功德如文。】

「是觀世音菩薩摩訶薩於怖畏急難之中能施無畏
是故此娑婆世界皆號之為施無畏者。」

【○二出供下出意。

二出供養之意意者正由能施眾生無畏從德受
名眾生於畏得脫為作此名德既無量名亦應多
不可說不可說也。

【記】若佛頂首楞嚴經明十四種無畏功德即以救
七難赴二求免三毒等為施無畏今品既在第二
問答之後明施無畏似用現身說法為施無畏若
據文云於怖畏急難之中能施無畏亦可總該前
番問答是則真應二身俱為能施冥顯二益皆得
無畏。

○二奉旨二初科。

奉旨供養中為六一奉命二不受三重奉四佛勸
五受六結其德。】

「無盡意菩薩白佛言世尊我今當供養觀世音菩薩
即解頸眾寶珠瓔珞價直百千兩金而以與之作是
言仁者受此法施珍寶瓔珞。」

【○二經文下釋六初奉命二初釋解瓔二初事釋
二初評眾寶文。

經文不定或眾寶瓔珞或珠或眾寶珠此翻譯減
長爾眾寶珠者眾寶間珠共為嚴飾也。

○二若依下釋百千價二初問。

若依瓔珞經從初住銅寶瓔珞乃至等覺摩尼瓔
珞今無盡意位高那忽止直百千兩金。

【記】經以事瓔表於行瓔諸地功德莊嚴法身既有
階差故以世寶貴賤為表今無盡意入位既高瓔
珞合用無價之寶豈可止直十萬兩金。

○二答。

答此略言百姓萬民爾實不啻堪此也。

【記】言百千者略舉多種如云百姓豈局一百萬民
亦然約位辯瓔必無價也。

○二若就下觀解。

若就觀解者將事表理何得一向事解耶頸者表
中道一實之理以眾多無著法門莊嚴實相如瓔
珞在頸解者表菩薩為常捨行故一切願行功德
乃至佛智菩提涅槃亦不住不著無依無倚故言
解也大集云戒定慧陀羅尼以為瓔珞莊嚴法身
也百千是十萬此表一地有萬功德即十萬也。

【記】所言百千乃以事數表於理觀豈專約事定其
多少頸是所嚴故表中道此性德也全性起修故
能嚴行皆無著也此行稱性如瓔珞在頸而言解
者菩薩雖有上求下化一切功德未始不與常捨
相應欲示眾生常捨行故乃解瓔珞而為施也大
集蓋明行瓔嚴理一地成萬者了達一心十界百
法百界千法千界萬法此之萬法性本具足全性
起修轉名萬德即三學六度三昧總持神通智慧
四等四攝三念八脫十力無畏十地悉能分證萬
德即成十萬故知言數不專事也。

○二法施下釋法施二初舊取重法施。

法施者舊云如法施重法施求法施學法施皆名
法施無盡意重法故施也。

【記】因重聖法故行財施是則財法分為兩派理豈
然乎。

○二今明如法施。

今明如法施也正以財通於法名財即是法財即
因緣生法即空即假即中三諦一心一切具足於
法平等於財亦等如此施者即是法施。

【記】法是三諦圓常理性今體財即性諸法趣財是
趣不過財尚叵得云何當有趣與非趣故財與法
無二無別財外無法法外無財豈唯財爾施及受
者皆空假中無非法界如是乃名以法界心對法
界境起法界施於財下引淨名經以一瓔珞分作
二分一分施與最下乞人一分奉於難勝如來而
作是言若施主等心施一最下乞人猶如如來福
田之相無所分別等于大悲不求果報是則名曰
具足法施彼疏釋云此即觀所施田入平等法界
無有二相成無緣悲具足一切佛法不求緣修之
報即是具足法施之會如此明文諸師何得但約
說法以明法施(疏文)彼經居士觀於悲田法界等佛
今無盡意對於敬田既稱法施豈不等彼一切眾
生邪。】

「時觀世音菩薩不肯受之。」

【○二不肯下不受二初事釋。

不肯受者事解無盡意奉命供養我未奉命那忽
輒受亦是事須遜讓。

○二觀解。

觀解者不受三昧廣大之用故無所受。

【記】不受三昧即畢竟空一心三觀破無不徧以即
空故不受於有以即假故不受於空以即中故不
受二邊照空假故不受中道如是不受在一心中
方離次第及以但空以五不受義徧衍門應當料
簡。】

「無盡意復白觀世音菩薩言仁者愍我等故受此瓔
珞。」

【○三重白下重奉。

重白愍我者或可請上愍下或可地位相齊故相
愍或可我為四眾故施仁愍四眾故受以無所受
而受諸受。

【記】三義解愍前二自行後一利他此猶事釋以無
等者復約理觀求觀音受何者圓論不受則於諸
法無所遺故畢竟不受即畢竟受故云以無所受
而受諸受。】

「爾時佛告觀世音菩薩當愍此無盡意菩薩及四眾
天龍夜叉乾闥婆阿修羅迦樓羅緊那羅摩睺羅伽
人非人等故受是瓔珞。」

【○四佛勸。

佛勸愍者即是愍一切眾生及四眾也正以菩薩
為物故施為物故受。】

「即時觀世音菩薩愍諸四眾及於天龍人非人等受
其瓔珞分作二分一分奉釋迦牟尼佛一分奉多寶
佛塔。」

【○五受施。

二分者表事理二因奉二佛者將二因趣二果也
理圓即法佛事圓即報佛二佛表二果也。

【記】觀音本地唯佛能知今現因身須求極果故雖
受施回奉敬田以一瓔珞作二分者表於一行必
具二因理則正因事則緣了事理不二名曰妙因
能成二身不思議果法無增減而能出纏性即修
故報有斷證然匪功成修即性故若其然者方曰
事理之因趣於法報之果不論應身者因人趣果
合表二身法報若成應用自發。

○六結德。】

「無盡意觀世音菩薩有如是自在神力遊於娑婆世
界。」

【○文後重頌什公不譯諸師皆謂梵本中有荊溪
云此亦未測什公深意續高僧傳云偈是闍那崛
多所譯智者出時此偈未行故無所解荊溪亦於
輔行記中引還著於本人之文故知具釋理亦無
妨近有天竺寺式法師分節其文對於長行二種
問答宛如符契今依彼科略消此偈偈有二十六
行分三初一行雙頌二問二初一句歎德。】

「爾智無盡意菩薩以偈問曰。

世尊妙相具。」

【【記】世尊具相誠由萬德之所莊嚴是故歎相即是
美德。

○次我今下三句雙問二初一句含上二問。】

「我今重問彼。」

【【記】長行先問得名因緣次問三業遊化之相今既
重頌豈闕後問故知句中問彼兩字兼含次問也。

○二佛子下兩句別頌初問﹂文甚顯著。】

「佛子何因緣名為觀世音。」

【○二具足下二十二行雙頌二答二初二句經家
敘。】

「具足妙相尊偈答無盡意。」

【【記】緝綴之語合當直說今為偈者或集經者乘便
頌之或是崛多以偈翻之貫散無在。

○二汝聽下正頌佛答二初一行半加頌總歎願
行。】

「汝聽觀音行善應諸方所弘誓深如海歷劫不思議
侍多千億佛發大清淨願。」

【【記】汝聽二字敕令審諦觀音行者一心三智觀彼
類音令無量苦一時解脫即是巳成利他行也不
動真心垂形三土方名善應處處現往故曰諸方
此二句總歎所剋真應二身次則總論能成行願
初明始心四弘願廣復示行行經劫難量以誓深
故長時不退以時長故值佛唯多隨佛作為方名
侍佛修諸佛行也一一佛所皆發淨願後心別願
也若不爾者安得真智徧拔眾苦安能應身普度
一切。

○二我為下別頌二答二初頌初答觀音得名二
初一行頌總答。】

「我為汝略說聞名及見身心念不空過能滅諸有苦。」

【【記】舉要言之故云略說聞名故稱口業機也見身
故禮身業機也心念正當意業機也上明冥應今
云見身二應具也亦可見於妙智之身不虧冥應
長行總答機但稱名而別答中機具三業至今重
頌總中三業別但心念綺文互現頌之巧也。

○二假使下頌別答二初十二行頌七難十二初
一行頌第一火難。】

「假使興害意推落大火坑念彼觀音力火坑變成池。」

【【記】如前疏釋下去諸難皆可例知問上長行中求
離三毒常念觀音疏云常念乃是正念體達煩惱
即是實際無能無所今偈那云念彼觀音彼此既
分豈忘能所答圓妙之教不可情求文似相違義
歸一揆即於無差而說差故豈有差別異無差邪
今文言彼義當兩向若就佛說觀音為彼即是師
弟而分彼此若就眾生念彼觀音此乃感應而分
彼此師弟感應妙教詮之皆是法界一一圓融眾
生乃感心中彼佛諸佛還應心內彼生此教行人
或遭苦難念彼觀音豈謂能念異所念邪以知皆
是法界故也達彼觀音即念而具既知即念有何
能所故彼此雖分能所俱絕是故偈文雖云念彼
與上正念全不相違問求脫苦難心念觀音一切
機緣俱能感聖今釋念彼那但約圓豈果報等機
全不能感答王三昧力救一一難皆論十番始離
惡報終入寂光十界眾機誰不蒙益疏釋前答此
義備彰頌開七難而為十二各合具明十番感應
但以部意正在醍醐是故長行佛示意機唯令常
念常念必須絕於破立今聞重頌念彼觀音必合
疑云前令絕所今教念彼豈不相違故須約圓釋
此伏難彼此即念能所豈存學者應知觀音應物
雖無所遺今宗示人唯在妙觀是故前疏釋乎意
機全廢餘塗一向圓解至今重頌念彼觀音豈可
異前自從淺解違大師意勸今學人若說若行勿
離圓觀一苦一樂常念觀音既成妙機何爽圓應
一實事益念念常霑。

○二或漂下一行頌第二水難。】

「或漂流巨海龍魚諸鬼難念彼觀音力波浪不能沒。」

【○三或在下一行加頌墮須彌峯。】

「或在須彌峯為人所推墮念彼觀音力如日虗空住。」

【○四或被下一行加頌墮金剛山。】

「或被惡人逐墮落金剛山念彼觀音力不能損一毛。」

【○五或值下一行超頌怨賊難。】

「或值怨賊繞各執刀加害念彼觀音力咸即起慈心。」

【○六或遭下一行頌刀杖難。】

「或遭王難苦臨刑欲壽終念彼觀音力刀尋段段壞。」

【○七或囚下頌幽執難。】

「或囚禁枷鎖手足被杻械念彼觀音力釋然得解脫。」

【○八呪詛下加頌呪詛難。】

「呪詛諸毒藥所欲害身者念彼觀音力還著於本人。」

【【記】還著本人者凡呪毒藥乃用鬼法欲害於人前
人邪念方受其害若能正念還著本人如譬喻經
中有清信士初持五戒後時衰老多有廢忘爾時
山中有渴梵志從其乞飲田家事忙不暇看之遂
恨而去梵志能起尸使鬼召得殺鬼敕曰彼辱我
往殺之山中有羅漢知往詣田家語言汝今夜早
然燈勤三自歸口誦守口身莫犯偈慈念眾生可
得安穩主人如教通曉念佛誦戒鬼至曉求其微
尤無能得害鬼神之法人令其殺即便欲殺但彼
有不可殺之德法當却殺其使鬼者其鬼乃恚欲
害梵志羅漢蔽之令鬼不見田家悟道梵志得活
輔行引之云正是觀音經中還著於本人之文。

○九或遇下追頌羅剎難。】

「或遇惡羅剎毒龍諸鬼等念彼觀音力時悉不敢害。」

【○十若惡下加頌惡獸難。】

「若惡獸圍繞利牙爪可怖念波觀音力疾走無邊方。」

【○十一蚖蛇下加頌蛇蠍難。】

「蚖蛇及􂓝蠍氣毒烟火然念彼觀音力尋聲自回去。」

【○十二雲雷下加頌雷雨難。】

「雲雷鼓掣電降雹􂐴大雨念彼觀音力應時得消散。」

【【記】足前七難而為十二皆須具約報業煩惱六道
四教一一釋之若論所表不出六種須彌金剛亦
是地種雷雨屬水獸蛇呪詛同是有情皆表識種
菩薩因中於此六種修別圓觀今住六種如實之
際故徧法界救諸苦難皆令得住六種本際斯是
觀音證惡法性於惡自在方能任運徧赴諸難以
要言之一切依正皆是觀音妙身妙心一切眾生
於聖色心而自為難求救三業亦即觀音是故機
成即時而應當以此義念念觀之何患不同觀音
利物。

○二眾生下一行總頌三毒二求。】

「眾生被困戹無量苦逼身觀音妙智力能救世間苦。」

【【記】一切眾生多於界內貪瞋邪見及以界外三毒
之惑外則無於報得男女內則乏於定慧男女致
招二種生死困戹是故名為無量苦逼若其能以
正助為機即感真身妙智之力救於二種世間之
苦疏解長行三毒二求義該一切對今重頌更無
所遺。

○二具足下頌次答普門示現二初正頌示現二
初一行超頌總答。】

「具足神通力廣修智方便十方諸國土無剎不現身。」

【【記】長行先別後總以總結別今頌先總後別開總
出別前後互顯矣長行總答云以種種形遊諸國
土度脫眾生今頌却論能應之由由神通力及智
方便也若匪千如全體之用不名具足神通力也
通雖性具復由廣修妙智方便照性發通故得普
門示現自在十方無外三土非他不離一心徧應
諸剎。

○二種種下追頌別答上長行中別列諸身身皆
三業今頌別示三業業皆徧周重頌之巧也文三
初一行別頌身業普應。】

「種種諸惡趣地獄鬼畜生生老病死苦以漸悉令滅。」

【【記】合明十界但示三塗以下況上也又種種惡趣
通指九界九界望佛皆名為惡次別舉三塗極惡
故也九界二死皆有四相漸令除滅歸於常寂。

○二真觀下頌意業普觀二初一行明本觀慈悲。】

「真觀清淨觀廣大智慧觀悲觀及慈觀常願常瞻仰。」

【【記】有五觀字皆去聲呼具明三觀及以慈悲真觀
空也清淨觀假也假從空得無見思染故名清淨
又空唯自淨假令他淨故名清淨又不思議假三
觀具足離三惑染故名清淨廣大智慧觀中也雙
遮雙照無偏無待即平等大慧也此之三觀或次
第修或不次修無不皆以慈悲合運而其慈悲皆
稱觀者其意有二一者慈悲是觀如四無量心名
四種禪禪即觀也觀音乃以無緣慈悲觀察眾生
名慈悲觀二者慈悲之法必用三觀良以三觀能
成眾行用三觀拔苦故名悲觀用三觀與樂故名
慈觀故上文云即時觀其音聲皆得解脫豈非悲
心用於三觀雖有二解體是一也菩薩從初至于
鄰極三觀慈悲未始離念故令眾生常願修此常
仰茲觀疏解長行冥顯二應因中合有本觀慈悲
後譯重頌果有其文信智者言冥符佛意。

○二無垢下一行明智光徧照。】

「無垢清淨光慧日破諸暗能伏災風火普明照世間。」

【【記】三觀慈悲因中立誓也智光徧照果上益物鑒
機也無垢淨光照窮正性察其本末若其不破三
惑諸暗二死風火何能普益二世間機火災至初
禪喻同居生死風災至三禪喻實報生死水災至
二禪喻方便生死舉二不言水者中可例知。

○三悲體下一行頌口業普說二初二句頌二輪
化本。】

「悲體戒雷震慈意妙大雲。」

【【記】說雖在口必假身意為授法本初句者為法現
形本期救苦故說法身名為悲體此身先用戒德
警人如天震雷物無不肅次句者菩薩以慈而為
心意無緣而被名之為妙物無不覆譬若大雲二
輪既施然可授法。

○二􂐴甘下二句正頌口輪說法。】

「􂐴甘露法雨滅除煩惱𦦨。」

【【記】甘露者智者云諸天不死之神藥也所宣至理
解必無生若匪無生焉能不死本性常法非說那
知於慈雲中􂐴大法雨眾生受者三惑𦦨滅以茲
三普為入道門故當別頌普門義也。

○二諍訟下加頌顯權。】

「諍訟經官處怖畏軍陣中念彼觀音力眾怨悉退散。」

【【記】長行顯應以被冥機疏以施瓔彰顯機義今逢
重頌有顯機文益見天台冥契聖旨事係訟庭身
臨戰陣心憂刑罰命慮兵殘今昔冤仇此時合會
一心致感眾難皆袪亦可例前疏釋七難通於三
障即諍訟等義該諸有及以三乘思之可見。

○三妙音下三行雙頌二勸二初頌勸受持二初
一行明智境深妙以勸常念。】

「妙音觀世音梵音海潮音勝彼世間音是故須常念。」

【【記】初三句中有五音字皆是眾生稱唱言音以由
菩薩妙智觀故皆成妙境三智照故音成三境雙
遮空有即成妙音雙照空有即成世音世即二世
間也不別而別此二音字中智境也梵是四等慈
悲喜捨四觀照之即成俗諦故名梵音稱俗照機
若熟若脫時節不差名海潮音此二音字假智境
也畢竟空智出九界情照眾生音超二世相是故
名為勝世間音此一音字空智境也言雖次第觀
在一心智外無音音外無智境智冥一思慮頓忘
是故須常念者正勸持念也此之類音雖是眾生
口業所發大聖三智照成三諦即是三身故勸行
者念此三身言常念者如疏解云即是正念非破
非立無能無所三諦俱照三觀俱亡不次不偏名
常名正若其然者名為妙機。

○二念念下一行明感應難測以勸勿疑。】

「念念勿生疑觀世音淨聖於苦惱死戹能為作依怙。」

【【記】上先舉境智次勸常念今先勸勿疑次陳感應
左右互顯耳言念念者相續繫念也念即觀音深
妙智境雖達常住未免遷流即於遷流照常境智
是則念念不離觀音如大師示眾偈云實心繫實
境實緣次第生實實迭相注自然入實理言實緣
者剎那念也次第而起一一皆是實觀之緣如是
繫念唯慎生疑疑兕若生理境斯障故明聖德以
勸息疑縱久修不成求之未應須知淨聖冥資不
虗於二死中如父如母可依可怙念念持護感應
必彰然疑有三所謂疑人疑法疑自今但舉人其
二可息勸令常念復誡生疑疑去念成勸持意足。

○二具一下一行頌勸供養。】

「具一切功德慈眼視眾生福聚海無量是故應頂禮。」

【【記】先舉功德方勸頂禮初句總示一切功德次二
句別彰慈眼及以福聚慈為善本福收萬行結示
普門勸修供養禮既屬身身必具口非意不行頂
禮巳成三業供養。】

「爾時持地菩薩即從座起前白佛言世尊若有眾生
聞是觀世音菩薩品自在之業普門示現神通力者
當知是人功德不少。」

【○第三歎聞品功德二初持地歎功德二初釋聞
上二益。

第三從持地說去歎聞品功德也文云聞是觀世
音者是聞上冥益一段問答也普門品者是聞顯
益一段問答也。

【記】經云持地者寶雲經云菩薩有十法名持地三
昧如世間地一者廣大二眾生依三無好惡四受
大雨五生草木六種子所依七生眾寶八生眾藥
九風不動十師子吼亦不能驚菩薩亦爾經一一
合妙樂引彼釋今持地結云以八教判方應今經。

○二此中下釋自在之義。

此中明自在業者若是凡夫之業為愛所潤有漏
因緣不得自在觀音為調伏十法界示此三業慈
悲力潤隨感受生不為煩惱所累故言自在業為
中道第一義諦所攝於二諦中得自在。

【記】業有多種大約論三一有漏業為見思所潤受
分段土生二無漏業三非漏非無漏業同為無明
所潤受變易土生此約自行受生以說若利他者
皆以慈悲潤彼彼業同他受生三藏菩薩眾生緣
慈潤有漏業同居業生通教菩薩法緣慈潤有漏
業習於同居土神通受生法身菩薩無緣慈潤不
思議業三土應生今觀世音等覺後心無緣慈悲
潤於中道自在之業故云中諦攝也應十界感十
方淨穢方便實報同彼機類現身說法故云於二
諦得自在也即普門示現神通力矣聞者能得觀
行真似微妙功德故云不少。】

「佛說是普門品時眾中八萬四千眾生皆發無等等
阿耨多羅三藐三菩提心。」

【○二無等下聞品獲利益二初約四悉釋無等等
疏有四節結云四悉以明發心初釋四初世界。

無等等者二乘雖出三界猶有上法非是無等佛
是極地故言無等發求佛心故言無等等等於佛
也。

【記】二乘有上是可等法佛智無上是無等法初發
大心等於無等即無等中而論於等只是等於佛
智故也大小體別名世界也。

○二又約下為人。

又約心心中具足八萬四千法門若發實相心即
是等八萬四千法門也。

【記】乃以人數用表法門剎那剎那莫不具足八萬
四千淨穢之法此一一法無非實相若緣諸法作
念而修塵劫不等性中八萬若即實相無緣發心
剎那能等八萬四千究竟之法發實相心是生理
善即為人也。

○三亦是下對治。

亦是八萬四千波羅蜜亦是八萬四千塵勞門為
如來種。

【記】八萬四千始終無改迷即塵勞悟即彼岸說波
羅蜜翻彼塵勞即對治也。

○四故經下第一義。

故經云發心畢竟二不別如是二心前心難今發
初心等於後心初心難發故言是無等等於後心
名無等等。

【記】前心難者初破無明實為難事大經所讚正在
分真是故頂禮初發心即發心住也此位能具四
十一位真應功德此心超勝巳不可等此不可等
等於妙覺既是真發即第一義。

○二此即下結。

此即四悉檀意明發心也。

【記】上之四釋初四等果二三等理果理不二豈有
階差然約諸文三慧四悉多就位辯故須四釋不
別而別約位而明五品聞慧即超二乘不二觀成
凡心等佛小果有上大果無等小大差別故當世
界初信至七位當思慧既麤垢先除發實相似解
照乎性德八萬法門既生理善故屬為人八信至
十位當修慧內外塵沙不除自遣能以性中八萬
功德對破逆修八萬塵勞自他惡破故屬對治初
發心住三慧功成性三圓發四十二位互具雖等
較其難易初入功深此位始得真心開發名第一
義。

○二發心下約三即顯真發。

發心有三一名字發即五品弟子二相似發是六
根清淨三分真發即初住巳上此發心是真發心
也。

【記】名字發者於能詮名豁然開發三種菩提願行
之心對違順境此心彌熾圓伏三惑名觀行成若
名字即縱能勤修八法成乘以未開悟不名為發
今發觀行稱名字者葢此五品非真非似但是信
解詮妙名字於妙三諦決無疑滯能伏無明不為
境動是故稱為名字發也相似發者因觀加功故
三菩提倍前開發似於本性六根互用稍類分真
如鍮比金猶火先煖故名相似發菩提心真心發
者一發一切發發一切方便發一切觀照發一切
真性此三菩提圓融通達不前不後亦不一時分
證三德分同果佛故華嚴云初發心時便成正覺
所有慧身不由他悟微妙淨法身湛然應一切始
從初住終至等覺皆有此發位位轉深前之二發
相顯故來經文結益正在真發。

觀音義疏卷下

觀音義疏記卷第四】

觀世音菩薩普門品義疏記會本卷第四(終)