#+TITLE: 翼菴禪師語錄-清-善酇
#+DATE: 2016-06-11 12:30:31
#+SOURCE: github.com/kanripo/KR6q0519 master 458b6a31                
翼菴禪師語錄卷之一
小師序燈等記

** 住天台國清禪寺語

據室諸佛心量廣一尺此方地面廣一尺諸佛心量
廣一丈此方地面廣一丈諸佛法身長一尺箇條拄
杖長一尺諸佛法身長一丈箇條拄杖長一丈踏著
此方地面坐得這箇座子提起箇條拄杖開得此箇
法門鐘鐘鳴鼓鼓響文殊絕羅籠普賢脫知解舉措
盡光明咳唾皆元象卓拄杖曰出手釘得虛空橛許
汝叢林作榜樣。

上堂指法座云有一句子廣越虛空高踰華泰從未
有人說著我既無心直上分明舉似何妨遂陞座云
是非心思意擬之所及拈香曰此一瓣香凌岱岳而
流輝歷璇璣而運炤莊嚴百世界千世界無量萬億
世界以為佛事總山河大地草木叢林盡為衲僧異
口同音莫能讚此少分殊勛爇向寶爐耑申供養
始祖釋迦文佛大和尚恭願
金輪統御睿澤滂流民康物阜鼓腹以謳歌海晏河
清梯山而入貢次拈香曰此一瓣香不從別處得來
本自胸襟流出至大至剛浩然充塞以蔭物也為雲
為蓋以展化也為瑞為祥十百世千百世光明赫奕
無盡無窮爇向爐中供養飲光尊者直下六十九世
先祖大和尚暨及當山歷代開法諸大知識伏願。

憲臺柱石闔郡宰官增榮祿位霖雨蒼生齊展經綸
之手以助無為之治末上拈香曰此一瓣香根源豎
窮南岳枝葉橫亙天台雲霞莫能絢其璀璨江河難
以澤其光華炳然透過三法提盡古人之未到奇變
恢張百方顯發爇向爐中供養開萬世宗眼集千古
大成即此景德堂上前住靈巖後住南岳先師退翁
老和尚用酬法乳之恩歛衣就座維那白椎云法筵
龍象眾當觀第一義師云第一義諦不必他求若是
摩霄俊鶻便合乘時止濼困魚徒勞激浪僧問恢弘
妙道端在乘時超越之作不勝顒望師曰曠大劫來
有此一轉僧曰與麼則把住乾坤無跡放行祖席輝
煌也師曰不圖驗在今日僧曰活握玄機後高提新
令威師曰且要取足觀光僧禮拜師曰更須向上轉
去僧問國清祖席諸聖法場或隱或現佛眼難窺如
何是和尚開鑿人天之用師曰一舉不載說僧曰遠
別吳山來赴赤城如何是不涉程途句師曰致使我
如此著甚來繇僧曰昔年招手意趺坐待師歸師曰
你也沒量罪過我也沒量罪過僧一喝師便打僧問
杖頭日月挑入天台未到松門請通消息師曰夜雨
山草滋僧曰與麼則隨身旋轉任逍遙師曰你還知
爽籟生古木麼僧禮拜師曰道人優曇花迢迢遠峰
綠僧問寒拾呵呵笑優曇此日開如何是不落古今
同別句師曰千峰蒸寒碧生我一片秋僧曰則山色
無高下也師曰隨風落空谷心與松俱休僧曰境耶
人耶師曰平生得失心付之空悠悠僧問千峰齊拱
立如何是笑隱遠來句師拈拄杖曰祗此一笻霜翠
僧曰數里入雲峰如何是途路得力句師曰別無方
物堪將僧曰滿目盡光輝如何是國清利生句師曰
放出鞋袋裏一捻煙雲不妨與汝鬥彩乃云清風兩
潑向松門早見赤城山霞標萬丈金地嶺翠聳千
尋何須徘徊雙澗之濱始信清音匝地直上五峰之
頂方知碧影摩天心外無法包含鏡裏森羅法外無
心函蓋空中萬象所以未達境唯心起種種分別達
境唯心巳分別即不生隨以拂子向上一劃曰諸仁
隨山僧手看無量諸佛國土一時現前禮儀三百威
儀三千著清淨衣底教伊燒火掃地著光明衣底教
伊運水搬柴但以上無攀仰下絕巳躬自然常光現
前箇箇壁立千仞若祗契膽提心圖長兔頭一角白
是諸仁之過卻怪新國清不得下座。

晚參驀地草鞋底脫不管鼻孔􂴽巉脫向深山角落
裡橫橫豎豎豎豎橫橫無不放光動地腳尖頭踢出
來底是什麼乾矢橛。

先老和尚忌辰小參大光明幢照耀一四天下縱具
千手神用莫能障其少分壬子秋九月二十七夜一
時平空傾倒腳下孝子慈孫盡力扶樹不起刻志于
萬世師法者非有四目八臂十十與五五肝腸空自
苦活計拙勞生慚愧毫無補拈拄杖曰幸有此個俵
手惟冀諸仁互相成褫。

小參千聖下口不得不是栗棘蓬亦非鐵糝餡性燥
平生底一嚼百雜碎不愁伊不提掇空明吞吐自在
其如齒牙生澀未免一場特地。

石梁回小參僧問風動幡動仁者心動和尚作麼生
師靠拄杖曰待我尋思記得無僧曰學人則不然師
曰你作麼生僧展兩手師曰原來只在者裡乃云溪
山無隔礙光明處處透五百應真倒跨長鯨向諸仁
眼裏進耳裏出耳裏進眼裏出廣作遊戲神通三昧
見汝不惺惺縮入國清柱杖子裡去也驀拈柱杖曰
而今提到者裏且作麼生安置從教立在古屏畔待
使丹青入畫圖。

掛鐘板小參以椎指鐘板曰法象方圖用不偏對揚
飛辨洞人天真宗無礙全提得迸出虛空句句玄隨
各擊一下。

開鑪日邑侯王護法設齋兩序耆舊請上堂僧問寒
拾來也請高著眼師便喝進云龍耶象耶師云乘風
奮迅正在此時進云甚麼處著得伊師云何得自甘
泥伏進云謝師指示師云一眾笑你問達磨西來一
字無全憑心地用工夫因甚又道過去心不可得師
空劫巳前徒指注進云現在心漸師云今時展轉錯
商量進云未來心又作麼生師云笑倒燈籠入露柱
乃云不歷地位階級貴於得入剎那際三昧隨喝一
喝云是迅雷貫頂之時等破一切之時虛空消殞之
時雲山各變之時昇騰自在之時廓徹無礙之時馳
驟天衢之時發揚幽閟之時時之義大矣哉說法不
以時總是非時說決了不以時錯過好時節乘風奮
迅正在此時復喝一喝云泥伏自甘更待何時。

至日上堂僧問一陽初復六管飛灰的的本生是何
面目師云動也進云入門一棒賞伊罰伊師云爆出
來底可是當家種草進云仰觀從上風規喜見于今
不墜師云西天論勺論升東土論石論擔問擊鼓鳴
鐘預通消息白拂烏藤和盤托出現前一眾盡知音
何必豐干更饒舌師云為汝不知無住之本僧一喝
師云平地頓高三尺進云則拂開全體也師云不須
雷奮青霄進云平添意氣轉見風流師云何待雲垂
大地問群陰剝盡也如何是陽春消息師云一枝破
臘遍界流芳進云不涉榮枯句又作麼生師云碩果
垂垂得也無進云四句百非外黑白自分明師云盛
以瑚璉簋簋登之清廟明堂問出身一句敢請師宣
師云提得石鼓也未進云第一義諦又且如何師劈
頭打下云莫待虛空震動乃云盡乾坤大地是當人
本體向劈劃不開處透出一線生機驀豎拂子云無
住之本平地頓高三尺枝枝簇錦不須雷奮九霄葉
葉生風何待雲垂四野目前遮不住動用莫能收擊
拂子云於此得其事則轉運在我不得則運轉由他
轉運在我廓尒懸殊而雲霞千變運轉由他渾焉周
匝而冰輪獨耀擲拂子云唯善決擇庶乎其不差矣。

小參師云突出難辨罕逢快便直下來也劈箭劈箭
遂旋風打散。

小參切忌道著道著則頭角生以手彈竹篦云山僧
道了也頭角作麼生代曰三十年後看乃云只恐蒼
天叫不靈白雲徒自布勞生彌天罪犯無容雪索向
深深深處行。

示眾舉無文和尚至日小參攬之不盈把撲散復成
團滴水冰生師云斗增岳瀆精神未可歇去趕到羅
紋結角崖崩石裂巳見虛空粉碎正好進程師云還
教大地平沉直饒會得一線長巳經指注莫漫商量
要且未會長一線本無頭尾討甚背面直饒會得長
一線倒用橫拈色色成現要且未會一線長巳得隨
時裁製何妨在處更張所以鄉談相似一音演唱何
彼何此州縣不同自南自北自西自東開先即不然
會得年年歲歲不會歲歲年年擾擾匆匆遇緣即宗
晨雞暮鐘匹是話東風喚冬作夏真人面前不說假
喚夏作冬從教打脫空一線短長誰管得無文印子
未到糢糊因甚機先撲碎雪霜盡處是春風挨到紅
稀綠暗侯鷓鴣啼醒玉芙蓉。

示眾舉無文和尚至日小參花擘將來堪作甚麼滴
水冰生師云猶是轉句未可歇去師云或者得到半
提崔崩石裂師云未是向上全提正好進程師云衝
開碧落層霄一任橫提豎掇直饒會得一線長師云
雙收亦須雙放要且未會長一線師云雙放還著雙
收直饒會得長一線師云抽爻何復撫象要且未會
一線長師云換象仍復抽爻所以鄉談相似師云六
般神用空不空州縣不同師云一顆圓光色非色開
先郎不然師云另是一番境界擾擾匆匆師云抹煞
頂眼晨雞暮鐘師云蕩盡玲瓏喚冬作夏師云顛倒
是非出而似之一似本色喚夏作冬師云推倒露柱
笑煞燈籠一線短長誰管得師云撲碎陶唐太乙盤
雪霜盡處是春風師云太陽不在箕三度。

臘八日上堂僧問世尊成道也未審說何等法師云
或三或五自西自東進云學人打退鼓還有分也無
師云一回落在眼裏昧卻萬古晴空僧一喝師云你
不著便猶可作麼生救取天下老宿僧禮拜師便打
云抹煞頂門隻眼從教地徹天通問明星刺破眼睛
敢請為伊折合師云東西十萬南北八千進云則度
人巳畢也師云會得攬真成立何妨色相宛然進云
罕聞如是舉揚師云可知逗到天明依舊揭過一邊
僧云金風吹玉管那個是知音師哂之乃云必待炫
耀巳靈而後稱提向上恐禁不住當來下生者漢笑
脫下頷歷歷雲衢經緯離離天闕文章你諸人自巳
父母所生清淨寶目可著得這些子零星卻物固為
上逐物亦不為下拈燈籠向佛殿裡將山門來燈籠
上神則神矣若為體而明之驀豎拂子云釋迦老子
來也在這拂子頭上放百寶光光中涌出千葉蓮座
有化如來而坐其上一一光明皆遍示現十恒河沙
且道是智慧耶德相耶擲下拂子云一翳如在眼空
花繚亂飛。

晚參以手候火拈瓣香插向爐中隨曖視左右一匝
曰如是大陀羅尼神玅章句舉集虛空之中卍字千
輪迴旋奮迅而今在我襟袖以極萬類蓋緣秪是未
曾觀何得自輕而棄絕乃朗吟曰體明無盡尋常事
奇特商量滿眼泥。

小參今朝臘月二十五白雪陽春同遍普阿哆補萬
象森羅齊起舞雲門大師在𨍏鑠鑽裏努出頭來道
我當年一曲無過此也遂左右顧視曰你道當年是
甚麼曲菩薩巒腔音韻別聽得分明和不齊。

除夕小參舉僧問三峰師翁如何是臘月三十日到
來底事師翁曰寒林無宿客進云來日又何如師翁
日四海聽龍吟先師南岳退翁和尚曰小子于諸昆
中受恩至深與眾獨異故敢于老師分上往往大膽
放肆老漢處叢林無恙之時專慣說太平禪而今設
有問南岳如何是臘月三十日到來底事南岳向道
勵志扶宗報佛恩德更問來日事如何向道正是時
良久歎息曰二三百年之間卒未有以大慰禪子之
望秪為自完不暇何能有所成立建明果能時時有
相持之憂皇皇不安于寢食何患楊岐正脈不大光
耀于後五百世哉復嗟歎久之下座師曰知時者是
大沙門此何時也小子敢不以老師之言為玉律金
科遂迴視一眾曰伏望諸兄弟同心而供濟。

巳未元旦兩序請上堂維那白槌云法筵龍象眾當
觀第一義師曰第一義諦卯正三刻十二分早巳考
鐘伐鼓雲集寶王殿上盡情花擘了也而今何用更
為宣說良久曰一眾都不躍然而退我知之矣纔落
意地便與此事懸隔則不能迥脫有無超越情量苟
向形名未兆之前著得隻眼自爾不為數運推遷時
序轉換且新新無住元始一句又作麼生隨以拂子
畫○此相曰威音自此開生面不為群機有覆藏。

因雪小參問如何是的的本生面目代曰一向經歷
慣何須更照磨一日今日看來灼然另是一番一日
夜半正明天曉不露一日表見叢林愈增清絕一日
雖則紛紜甚是洒落一曰非唯和光抑且同塵一曰
未即填溝塞壑分明舉似何妨一曰且喜不落在別
處一曰淨光無礙也一曰住在這裏終成一色一曰
大地無寸土住在甚麼處一曰不開心意路踏著便
成蹊一曰不躡前蹤更下一轉一曰比擬將來便不
相似一曰不可更道澄潭絕影夜月流輝一曰而今
諱不得也一曰迥然難掩遍地陽春乃曰的的本生
面目固是一向經歷不著照磨今日看來灼然另是
一番歷歷表見叢林自爾愈增清絕更須知他十二
時中雖則紛紜甚是洒落非惟和光抑且同塵若道
外是則非處處淨光無礙坐住這裏終成一色直饒
光境俱亡寸土不立到底不開心意路一經踏著便
成蹊且畢竟如何即得比擬將來便不相似。

因雪小參的的得到虛空粉碎眼光爍破四天下有
甚目前自巳自巳目前而不一透一切透一轉一切
轉轉種種色為一色轉種種相為一相轉差別為平
等轉晦昧為光明轉艷麗為明淡轉熱惱為清涼轉
枮為榮轉黑為白轉垢為淨轉粗為精轉雜染根塵
為靈光獨耀轉無邊剎境為淨妙一真轉森羅萬象
為月窟冰壺轉草木叢林為瓊樓玉殿道是玲瓏峻
峭卻又荒寒平遠道是荒寒平遠卻又峻峭玲瓏如
上境界一一轉得透得美則美矣未盡善也何故不
見雲門道盡大地無纖毫過患猶是轉句不見一色
始是半提須知更有向上全提時節諸仁要知向上
全提時節麼良久云紅爐一點曾收得散作乾坤浩
蕩春。

解制上堂著甚來由攢攢簇簇致使我將一把沙東
拋西撒全不顧你眼裡本來清淨光明此段過患實
是難為而今索性聽你到處露布你且作麼生露布
來從解脫門來未曾有一法障得你去從解脫門去
未曾有一法繫得你若道無端又添一把你也沒量
罪過我也沒量罪過真個著甚來由。

四月八日早參豎起拂子曰此萬德之身本自纖塵
不立何消向九龍口邊使蠻手腳潑浪潑賴以致紛
紛藉藉這箇那箇這箇不是那箇蘇盧蘇盧那箇不
是這箇㗭唎㗭唎這箇即是那箇那箇便是這箇蘇
盧㗭唎娑訶於此委得一切智智清淨無二無二分
無別無斷如其不然莫怪國清向汝諸人頂門上各
與一杓隨聲便喝而起。

小參舉雪竇曰乾坤之內宇宙之間中有一寶掛在
壁上達磨九年不敢正眼覷著如今衲僧要見劈脊
便打師曰寶非寶日杲杲上上機無處討雪竇眼裏
無筋認著個葫蘆以常平生累他鈌齒老胡樁樁地
拶破冷壁國清看來乾坤之內宇宙之間中有一寶
開眼也著合眼也著達磨老子教他坐地搆去若是
雪竇打破壁來與汝相見。

小參舉雲門曰三乘十二分教達磨西來放過也休
若不放過不消一喝雪竇舉了便喝復曰大眾好喝
落在甚麼處若要鼻孔撩天辨取者一喝師曰三乘
十二分教是拭瘡疣故紙棄之十萬里外肯屑把眼
相著有甚放他不過氣宇如王底阿師心粗膽大一
時裂破舌頭到底不能損益雪竇費盡老力依然莫
可如何若要端的還你落處隨喝一喝曰直得五峰
七塔向太虛空裡一齊點首道三十年後吾道大行
何妨借汝諸人鼻孔出氣復喝一喝曰不可于此剎
那流入意地。

結夏日開秧小參昨有僧問如何得一夏不空過山
僧向道隨墮類墮隨墮類墮一夏不空過步行騎水
牛入泥入水入淨入歲入彌勒樓閣入三眼國土入
大圓覺海入玅莊嚴路阿必律帝普天上去挑土齊
一變至于魯魯一變至于道驀顧左右曰是甚麼道
早底八十日遲底九十五隨喝一喝曰此又是一氣
呼成底勿以異常而群心大疑彼此自不相孤負。

中夏小參國清事事不足富有五月松風擬將賣與
人間秪恐難為喝價以其滯閣不行莫若及時俵散
隨連揮拂子曰寬袍大袖底與他平裝單襟狹量底
與他蒲裝赤體無依底作麼生裝復連揮拂子曰好
怪山僧不盡情。

天中節小參以拂子作此相○曰正與麼時赫赫地
爍破四天何消艾旂蔽日蒲劍揮空蘭湯沐芳華以
登上藥而後諸邪匿影雜毒消形那更容他著布皮
棍捉吉撩棒向山門前肆小伎倆此段光明人人之
所固有如或看時不見暗昏昏山僧信手書道符子
以為助發復作此相○曰將去用得靈妙自然天道
永昌。

示眾入夏十日也寒山子作麼生代曰隨地摘楊花
又曰有順不撒沙又曰眉毛三尺二又曰經歷懸殊
又曰難為描邈又曰有甚提掇不起又曰事事問他
推不知又曰眼眨眨地看話隨又曰挈挈波波混是
非又曰門戶苦支當隨成頌十首眼光透空劫隨地
摘楊花不管生攢簇千差與萬差有願不撒沙灰土
滿頭面是處賣風流但不令人見眉毛三尺二合有
驚人句信口道出來依然無本處經歷懸殊喚冬作
夏可知禮也不當一笑難為描邈將錯就錯不礙痴
憨何妨落拓朝朝執帚松門有甚提掇不起問著劈
面三拳至竟是何道理事事問他推不知頹然尊貴
合如斯台山十萬八千丈聊協囊中一句詩無佛之
處急走過眼貶貶地看話墮拾得相將攜手歸伸出
拳頭一樣大挈挈波波混是非失便宜是得便宜劃
時拍手呵呵笑拈得分明說與誰門戶苦支當隨流
能得妙放去又收來燈籠齊𨁝跳。

示眾入夏十日也水牯牛作麼生代曰早晚防出入
又曰未必皮下無血又曰風風雨雨好知音又曰逢
人便舉又曰全不欠少又曰臥看荊棘自參天又曰
空裏漫尋蹤又曰步步通途絕嶮巇又曰賺他岐路
久徘徊又曰西水流急隨成頌十首雙角無欄棬早
晚防出入笑他鬥雞人這箇也不識未必皮下無血
一錐答著便知安得臨濟瞎驢盡情破滅家私及節
應時一句子風風雨雨好知音劫初田地齊翻轉萬
壑千岩自在身誰謂無知逢人便舉道得分明未便
相許本色草料全不欠少林下水邊東壘西倒心境
如如老放閒臥看荊棘自參天風流越樣堪圖畫鼻
孔纍垂不著穿無心印泥水空裏漫尋蹤直下超隨
類還來芳草中步步通途絕嶮巇溪東歷盡又溪西
須知雲外無雲處別有風光一段奇逐隊隨群同得
入賺他岐路久徘徊莫貪是處風華好度畢應須及
早回西水流急也須好看逗到而今齒疏眼暗。

小參舉何如是十智同真拈針箇作鼻孔使用一同
一質不妨捏聚二同大事試放開看三總同參直得
乾坤震動四同真智演出波羅密卻似天邊月五同
遍普盡十方世界一時周匝六同具足目前旨略不
怕取則七同得失更有一格莫作等閑八同生殺咬
人火急九同音吼許汝商量十同得入恐覓箇出頭
處不得與甚麼人同得入拙郎君與誰同音吼七箇
八箇作麼生同生殺手也不惜口也不惜何物同得
失一任貶剝那箇同具足敗闕尤甚何物同遍普且
看支離何人同真智流布諸方難為收拾孰能摠同
參秪宜柱杖子那箇同大事舉似天下人何物同一
質更要我飯飽弄著那頌曰要狀狀不成欲名名不
得解一以貫之何妨打幾橛作息日紛然眉毛恣狼
藉所以拙郎君巧妙無人識。

小參舉僧問洞山如何是佛山曰麻三斤師曰覓他
纖毫過患了不可得有甚麼說但不應于無分劑中
強立分劑致使堂堂古佛被數量管帶一切時中迥
絕情見滲漏其可得乎而今設有問如何是佛向道
拶著便骨出且國清為人在什麼處少問恐不免也
(是日普請做麻)。

伽藍殿上樑邑侯王護法進士潘護法到寺陞座僧
問瓊臺夜月光分萬八峰巒玉闕清簫聲遍三千洞
壑是報身邊量是化身邊量師云蕩蕩乎民無能名
僧云誰其能則之師云別有一人為汝顯說僧云若
然者則丹鳳迥翔于此日聯翩五彩耀人寰也師云
一任瞻之仰之僧問西來的意即不問現前一句事
如何師云金風吹玉管僧云不易有此師云舉世少
知音僧問萬古一時事輝煌在目前敢請和尚重為
舉楊師云今日一會盡是作家宰官僧云直得人天
讚仰佛祖　忻歡師云何用豐干更饒舌僧云一眾
得沾恩否師云禮拜了退僧問上仙來也請以大乘
而安立之師云且待須臾自當證知僧云更須高著
眼師云是誠天然獨尊之概乃云佛國上仙本自隨
機應現匪得聖朝柱石發揚表彰爭能耀古輝今圓
覺伽藍從昔莊嚴無相一經當代偉人鼎新奠麗爭
看煥日摩雲中樞奉重神明肅穆以難思功位雙彰
賓主雍容而契合以轉正法輪之手向上全提于第
一義而不動以天然獨尊之概是處照臨于毫端量
而偏普殊勳不宰示無外之威嚴至化無為運洪機
于閟密于以屏翰名藍昭垂萬祀于以金湯法苑崇
煥千秋人天讚仰佛祖忻歡山以高而曠遠水以蓄
而泓深隨迴視左右云且道以何因緣而乃有此氣
吐煙霞當灝渤松門涼月好吹簫。

謝雨上堂萬里無雲向青天背上痛與三十棒直得
虛空神陡時翻轉面孔在汝諸人頂門上震大法雷
顯大法眼說大法要雨大法雨柱杖子踴躍慶快連
忙暗裡抽枝枝上結一個大葫蘆一生二二生三三
生無量無數且道無量無數底甚麼良久云信知吾
道遍乾坤。

小參汝剌腳與麼來法華塘為汝說大事因緣木魚
山為汝說無聲三昧解脫門為汝說智智清淨七寶
幢為汝說淨光無礙更來者裡討什麼碗擲拂子便
起。

至日小參可憐生這個時節惺惺底固是惺惺夢夢
底依然夢夢若不為汝提回便則不侔合于從上驀
豎拂子云于此剎那際入得轉字法門轉到盡頭極
底處透出一線頓使山河大地草木叢林生機活潑
錦簇花攢且結底什麼果擲下拂子云看郎有分。

臘八日圓菩薩戒邑侯王護法儒學鄒護法設齋請
上堂僧問拈出千華佛土亦如其數榮敷一葉法身
光遍虛空否師云過去如是如是未來如是如是現
在如是如是僧云恁麼則毛頭心地通攝河沙也師
云當當常有因故僧迴視左右一匝云誰不忍者說
師云僧忍默然故是事如是持僧問望月瞻星如何
是性師云目前了了不爭多僧云作麼生脫師云秪
在目前千萬里僧云則洒洒落落隨處安身立命也
師打一棒云不得向者裏耽著僧云動容揚古路不
墮悄然機師又打云贈爾珊瑚一百鞭乃震聲一喝
云如天下狀如雷遍震如雲騰蓋如雨懸澍攬之不
盈掬圓滿無餘撲散復成團混茫絕跡謂是體性虛
空華光三昧一切智智清淨謂是如來智慧德相無
二無二分無別無斷故如是受持一心而行是為孝
順至道之法千華上佛千百億禪迦於赫赫師子座
趁放不可思議光光中舒千輻輪手三摩諸新學菩
薩頂當當常有因故當當常住法身驀拈柱杖云丈
六紫磨金也不屈著你。

持缽回小參舉雪峰上堂盡大地撮來如粟米大拋
向面前漆桶不會打鼓普請看師云雪峰古佛小當
人家國清甚是不甘世界大底千粒萬粒拈向缽盂
裏不假纖力平空托住如是神用各具有之有甚不
會何消打鼓看他這裏道得一轉也見國清有人一
眾屏息隨起身曰漆桶漆桶。

小參紅爐燄裡拈來片雪散作普天春色直得森羅
萬象草木叢林一時簇綻於以壯煙雲之色子以添
渤澥之瀾西來大意不須煖室商量少室真宗何用
望空啟告曩謨佛陀曩謨達磨曩謨僧伽總然將得
虛空來驀擊竹篦云還教博取虛空去。

除夕小參逗到這個時節處處水盡山窮驀喝一喝
云于此通得氣轉得身元自天高地厚日月煌煌水
遠山長風光冉冉衍無住之真機韶華溢目固常存
之正脈景物依然如其忽略拖延動經累劫國清也
只莫可如何復喝一喝急須發越莫漫躊躇。

庚申元旦兩序請土堂僧問是日擬頭起願開無住
機師云甚麼處不光明燦爛僧云與麼則一提同遍
普也師云不了目前萬緣差別僧一喝云其干礙也
何有師云伏惟一眾慶幸僧問天上下稱獨尊底如
何分布諸舍利而起無量塔師云一由二有一亦莫
守僧云則全身獨露也師云除此之外更須別轉僧
一喝師云仍是舊伽陀僧問新歲巳臨舊歲何往師
云天高地厚日月煌煌僧云不涉新舊更請宣揚師
默然僧云人人無不覆師云且過者邊來乃起身拈
香云秪此一瓣瀰綸萬有化育群機伏願聖作物睹
雲起龍驤天下太平法輪常轉隨就座豎起柱杖云
看看釋迦老子在國清柱杖頭上放無量萬億種種
光明于此光中化無量億諸佛一時同聲轉元始一
字法輪所謂天得之以清地得之以寧人得之以貞
物得之以榮日月得之以炤臨山水得之以高深且
道柱杖子得之又作麼生隨卓一卓云不知多少妙
盡在一枝藤。

元霄晚參喝一喝云此是般若鋒亦名金剛燄終日
揮天截地被山僧一吹化成一道清光逼塞廣寒宮
殿直得山河大地草木叢林如寶絲網重重映徹百
萬億燈明如來一時乘境舉集虛空之中涌現無礙
真智寶光如珠貫下如雲擁聚處處聯輝鬥彩何以
都盧攝在這裏隨揮拂子云何以瞻仰少分之一。

佛誕日赤城招隱居朗月禪宿設齋上堂僧問釋迦
未降皇宮遼天鼻孔在甚麼處師云實是難為遮掩
進云則天上下唯我獨尊也師云特地驚張遭人怪
笑僧一喝師云何不慎當初僧問和尚今日為世尊
降生陞座是否師云總之播弄目前進云雲門打殺
伊未審有何過師云不解炤管自巳進云忽有箇透
得荊棘林底如何相接師打云好怪我不近人情進
云果爾當陽獨露師又打乃云曠大劫來希圖一日
應清淨境應清淨玅境應無垢光明上智境應最勝
光明智智境境上施為錯卻自巳屋裏真佛若秪孤
峰獨拔古澗寒澄檢點將來有甚氣息稍具一分衲
僧手腳口上出來口上打眼上出來眼上打明頭出
來明頭打暗頭出來暗頭打庶不致彼肆驕于內而
烜赫于外增益韶陽意氣無忝臨濟門牆方好喫我
國清漏沙鍋裡飯。

普請種稻小參山前一片閒田自從曠劫以至于今
出生無上上無等等不可稱不可量至圓至淨之審
盡大地人日日奉持須臾不可離者道也今日種底
稻豈是這個道今日種底稻不是這個道是甚麼道
隨呵呵大笑云一生分別取捨則非所謂道也。

六月望日保稻小參道不遠人人不遠道道之于人
如展握然人如展手道以握拳但于展握之際有絲
毫道理情見往來則去道遠矣今者油然如雲生生
正未有巳將來圓實如珠處處鋪天撒地若更有所
說是增益非道也如無所說是減損非道也且畢竟
如何即是隨擲拂子曰應如是知如是見如是信解
不生法相我說是人宗門上將。

中秋小參舉寒山子偈曰吾心似秋月碧潭清皎潔
無物堪比倫教我如何說師曰吾之常住真心本自
虛靈絕跡而強擬之曰秋月碧潭如斯比倫抑亦極
矣如何卻言無物大小寒山不自知言之悖而謬也
國清不是抑人揚巳貴圖如實而說吾心不是月無
圓亦無缺雖無缺與圓卻解知時節隨擲拂子曰覿
面甚分明何須更饒舌。

　　　(弟子王萬載法名序勝同男生員
　　　之瑩之惺之璣損資刻此國清語
　　　錄首卷所祈福基永固慧命綿長
　　　世為皇家拄石法苑金湯云)

翼菴禪師國清語錄卷二
侍者力端等錄

大殿成謝憲臺盧大護法上堂僧問力之所不可涯
量願之所不可窮極者是何人斯師云巳有樣子進
云庶幾不虛此日師云安排則未易成現卻相當僧
左右顧視云仰冀觀瞻同資欣慰師云古今一致誰
其不然僧問萬法當前即不問重光古剎事如何師
云如來宮殿無有邊進云五峰環翠人皆見雙澗迴
瀾誰共看師云自然覺者處其中進云人中境境中
人師云你即今在甚麼處僧問向上玄關即且置鐘
鳴鼓響請師宣師云你得入門也未進云一擊亡所
知底還肯相為否師云禮拜頭須著地進云恁麼則
得聞於未聞師云今日一會不是偶然乃拈柱杖卓
一卓云此一毛端量處涌現大寶王剎廣博崇麗清
淨光明無量諸佛安住其中現成正覺轉妙法輪此
一毛端量處遍法界虛空界一一毛端量處悉亦如
是其一一毛端量處所現大寶王剎以等法界無量
無邊清淨妙寶莊嚴之具而為嚴飾所謂寶峰莊嚴
寶壑莊嚴寶樹莊嚴寶華莊嚴寶雲莊嚴寶座莊嚴
寶帳莊嚴寶蓋莊嚴寶幢莊嚴寶幡莊嚴寶燈莊嚴
寶香莊嚴寶牆垣莊嚴寶階陛莊嚴寶門闥莊嚴寶
欄楯莊嚴寶窗牖莊嚴寶琉璃莊嚴寶鈴鐸莊嚴寶
繒綵莊嚴寶敷具莊嚴如是不可思議清淨妙寶莊
嚴盡從第一威德成就眾事大功德天一念善根所
起具足無量寶藏莊嚴如是莊嚴不著莊嚴是真莊
嚴不著則無相無相則解脫無著無相解脫則能轉
此無量莊嚴回施一切廣大清淨同歸真際無上菩
提復拈柱杖云秪此不著纖力能轉無量莊嚴隨卓
一卓云轉寶峰為功德山巍巍無過其上轉寶壑為
甚深義淵淵莫盡其底轉寶樹為莊嚴林頭頭戛玉
鏘金轉寶華為微玅果在在流香發燄轉寶雲為摩
尼聚普雨無量珍奇轉寶座為須彌峰超越一切智
頂轉寶帳為月明簾就裏頹然尊貴轉寶蓋為光明
雲示現無邊佛剎轉寶幢為玅色身顯拔無礙真智
轉寶幡為法藏帶通貫一切義句轉寶燈為淨光幢
爍破一四天下轉寶香為戒定慧莊嚴五分法身轉
寶牆垣為法城塹衛持佛正法藏轉寶階陛為無等
級高蹈毘盧頂𩕳轉寶門闥為法閫域聚集無量義
趣轉欄楯為玲瓏性是處淨光無礙轉寶窗牖為法
光門出生無量真智轉寶琉璃為真金像一任瞻仰
取足轉寶瓔珞為妙莊嚴布垂萬德身雲轉寶鈴鐸
為妙圓通洞徹十方虛空轉寶繒綵為妙光網重重
交互爭輝轉寶敷具為千輻輪淨妙不可思議復卓
柱杖云柱杖子轉如是無量莊嚴巳涌身虛空高七
多羅樹稽首讚歎而說偈曰一毛度空可得邊眾剎
為塵可知數如是莊嚴無上士所住行願無能量。

師誕日兩序請上堂問百草頭上打失鼻孔直得天
雨四花大統綱宗中事不敢造次相及秪有一句高
廣莫逾雖不足以當大望幸勿竟孤來意師云收名
定價巳非一日進云曠劫以前不易如是師云稽之
弗謬質之無擬進云果爾不屈則遭逢有據師云汝
既知時我不再三進云悅於耳目者從之師云其然
豈然僧隨作禮云雞足山高萬里青師云何見之遠
也問秪是這個與五峰並聳雙澗同長將作微分供
養和尚其肯慈納否師云惟其所得而自貴珍進云
巳見躍然出中更異布於四表師云古道在日用交
手相付進云永領其極致無過於是也師云見不及
此則轉入杳渺進云但不遺乎從上自然無負于方
來師隨卓柱杖云安得不勤勤慼慼而歷落申明問
山門踢倒琉璃佛殿扶起燈籠是甚境界師云我愛
韶陽新定機進云銀蟬初出海何處不分明師云識
得自巳也未進云其奈目前何師便打進云耳聽終
難會師又打云但不負於巳自不孤於人迺迴視一
眾云恒作思惟共營此事如日月之麗天則曷勝慶
幸隨拈起拄杖云是汝一出頭來非不嘗于此切而
猶然無點氣息得不負于生成苟能別製一轉省徑
省心就地下個橛子皆足以超越聖凡生滅之表不
假視聽思行而聰明得主隨卓一卓云天命本源無
住著一花五葉自年年。

笑隱彬西堂同邵聖遇居士設齋請上堂問胸字杳
分無量義不勉而中頂珠嘗照百旬不思而得今也
覿露乘時敢請憑空著彩師云有甚麼處蓋覆伊進
云老胡既隔絕納子多違背其奈之何師云吾將揭
露以告進云則諸暗相汞不能昏也師云巳過關者
尚須料揀僧一喝云今日轉處果與尋常不同師隨
聲打趁問登山涉水不假他力因甚主人公推三托
四師云吾嘗於此切進云千里尋知巳因甚一言不
相挈師云往往如斯進云威音王巳前成佛久矣即
今更為何事師便打云所以爾也進云白雲盡處是
青山行人更在青山外師哂之乃云多諸高流以法
而住簇簇逼將來何以厭飽而各信取隨卓拄杖云
此是入道之初章於今三十年也都無名字執著何
從摹擬而彷彿之於方便中而為之辭闍黎有分山
僧有分設問用此奚為二時禪悅焉續彼彼出家行
腳於坐立地搆得去三斤麻一疋布何用別人簡較
我不似沒罅子截斷他舌頭復卓柱杖云盡古今天
下無道理者直取其切要通其變而巳。

華嚴道場開啟儒學徐護法設齋請上堂僧問轉如
是汪洋沖融廣大悉備之根本法輪十方雲集普現
于前若為發辭以相讚頌師曰表示將來便不相似
僧曰今日一會盡是作家宰官師曰親受宣聞端在
于此進曰信位巳彰果則未也師曰證入法界不離
一剎那際僧曰則樓閣門前參請巳畢師曰善財即
今在甚麼處僧一喝師曰得也乃豎起拂子曰看看
光相現也盡十方華藏莊嚴世界微塵數諸佛菩薩
五十三人善知識種種無量甚深廣大三昧海法門
都盧攝入此一光中光中涌出一四天下微塵數不
可說不可說雲臺寶網瞻仰少分之一者應時獲得
清淨光明陀羅尼無著無縛陀羅尼躍然出中陀羅
尼明照一切陀羅尼廣博崇隆陀羅尼辭辨注射陀
羅尼雅思淵才陀羅尼文身句身陀羅尼波騰雲涌
陀羅尼珠聯花貫陀羅尼超越無上陀羅尼吉祥如
意陀羅尼如是陀羅尼于理理圓于事事備于國國
治于家家齊于身身修于心心正于意意誠于知知
致于物物格隨擊拂子曰得非近而有徵遠而可按
者乎。

進士玉京潘護法祈嗣華嚴道場圓滿設齋請上堂
僧問拄杖子穿過般若波羅密門不用敲開金鎖腳
尖頭踏翻華藏毘盧性海寧須提變玉符師曰是渠
面門眾齒之間作麼生僧曰非心思意擬之所能料
師曰安知其交光相羅如寶絲網僧曰善財之福慧
本無能過者師曰你道是誰家之子僧曰現在可驗
師曰一眾許汝有個見處僧曰即今巳後不敢更饒
舌也師曰知即得僧問靈光獨耀覿面相呈照用無
私如何超向師拈拄杖曰雖是易見而且難識僧曰
無量法門善財從何門而入師卓柱杖曰直須向這
裏得路僧曰則千古意分明也師曰秪恐知之者寡
僧問七處九會一句全收未審是那一句師曰偏界
森羅難遁質僧曰則明明無蓋覆歷歷絕囊藏也師
日十五日來你向甚處留心僧曰千器同圓孤輝特
耀師曰不信道僧曰和尚有個瞥地某甲亦不敢諱
師曰向後逢人不得錯舉僧問甚深般若獲最殊勝
既巳積集堅固若為安住圓滿師曰以玉尺取之不
得僧曰君臣道合五位齊彰時如何師曰以連環解
之無窮乃曰小善財挈挈波波歷盡百城煙水路途
長短山海高深一點瞞你不得其奈曠日拋家不解
轉身就父而今既到大樓閣前彈指門開即便得入
一切寶藏珍奇是汝之所固有隨喝一喝曰要用直
須用眼目莫定動。

戒子明華設齋請上堂僧問百千三昧無量法門一
一交光願通線道師指香曰此是戒香定香慧香解
脫香解脫知見香僧曰既然人人本具因甚被諸塵
所蔽師曰嗅著些子自不尋常僧曰則清淨比丘不
入涅槃也師曰鼻孔遼天豈是國清之過乃卓拄杖
曰如是知一切法即心自性成就慧身若由他悟則
國清得大過患而今浩浩然歷歷然于身無所取于
修無所著于法無所住當下智入三世而悉平等有
何八萬四千甚深般若波羅密門而不排身直入領
攬其全隨喝一喝曰不磨智勇超前烈恐負空明自
在提。

佛成道日圓戒弟子完素設齋請上堂僧問戒香芬
馥遍界悉聞寶網光舒洞徹心地如何是心地法師
曰舉似分明即屬限量僧曰則體備一切含靈也師
曰剎那流入圓布交加僧曰瑪瑙階前同一色是何
境界師曰此眾盡是簇新菩薩僧問五峰山內弘演
毘尼梵網交羅願通一線師曰直饒上下漫漫終是
昧他不得僧曰若然識得心大地無寸土師曰證入
一真境界直須翻轉虛空僧曰一眾領取師曰但能
覿露無私定然爍破一切僧問雷音響振直提向上
全機法雨均霑普潤大千沙界向上宗乘即不問弘
開寶戒事如何師曰好生擺動精神僧曰因戒生定
因定發慧秪如未登壇時一句又且如何指示師曰
到處洪機歷掌僧曰法筵平等四眾歸宗未審阿誰
沾恩師曰佛子住此地即是佛受用僧曰然則若天
若人皆承此恩力也師曰于我何有哉僧禮拜曰五
峰蒼翠驚時眼雙澗泉聲足可聽也師曰直須親到
者裏始得僧問如何是代佛宣揚一句師曰別人道
不得僧曰如何接物利生句師曰你即今居何品位
僧曰如何是傳佛心印句師曰重重綿縫開僧曰三
句蒙師指末後事如何師曰再問復何為乃曰生佛
未形巳前段事本自條然絜素擬於無相光中起纖
毫修學之心希望備美完具以序其原則不思議清
淨本身欲其處處透脫自在無礙安可得哉畢竟如
何發揚蹈厲以拓其真智隨豎起拂子曰入此門來
無住著何妨隨地便彰名名既巳彰而紀綱宗要一
著至竟莫能決擇事非小小今將振鐸而開啟之先
激發其志氣後乃交手相付以變其節數如見不及
此轉入杳渺得不勤勤慼慼而歷落申明隨連擊拂
子曰直饒不作道理會而亦不能盡道個惟其所用
應物隨時是誠夢夢何以告其通變更新更提內轉
外轉宜乎茫然其不知畔岸如斯輸誠苦口抑亦極
矣奮然發赫赫之略以續照昭之統國清不惜手腳
與伊抹煞頂眼以洞燭其從上之閫奧揮拂子大喝
下座。

臘月十四日晚參比來天氣寒冽無位真人面門鼻
孔凍缺半邊幸賴通天手腳撥轉陽和居以莊嚴報
土琪樹風前瞳瞳紅日玉壺影裡靄靄蒼煙囌嚕㗭
唎㗭唎囌嚕隱顯全該自是不關章句密怛悝孤密
怛悝智精秘互嚴試請君為甄別若也知得今日說
底即是明朝消息明朝消息即是今日說底則一切
智智清淨無二無分無別無斷其或未然剛是諸仁
諱卻。

立春日小參寒梅幾點昨夜先開諸仁者還知也無
知則天上人間渾焉周匝不知則人間天上廓爾全
該佛種道種菩提種人華覺華悲願華等行發動漸
次生萌山以之而崇高水以之而深遠人以之而精
彩物以之而生生神而明之觸類而長之吾固知其
莫之為而為莫之至而至秪如不涉生緣壁立萬仞
個條衲僧柱杖又且如何任運卓立乾坤無異色光
華觸處自披靡。

小參昨有人問如何是肉眼向他道普如何是天眼
曉如何是慧眼得如何是法眼鑑如何是佛眼深迺
曰渾圇拋出未免知希花擘將來無妨口過一一為
汝頌出普普普昭示無方所透過威音更那邊拾得
寒山齊起舞曉曉曉萬里冰霜皎過患纖毫不可尋
十方洞達無邊表得得得頓達本鄉國恢廓無涯勝
妙門全機要領渠能扼鑑鑑鑑瞻聽如雷電曾經滅
向瞎驢邊故得煥然而等現深深深枯木聽龍吟五
中且喜銷鎔盡真際平提亙古今。

晚參舉金剛經曰一切聖賢皆以無為而有差別拈
起柱杖曰這個是無為法差別在甚麼處卓一卓曰
一種是聲無限意那堪聽與不堪聽。

佛誕日彌勒大士開光奕是西堂鍵關眾信設齋請
上堂僧問于一時中成就五百億天子證無生法忍
是相好光明也是梵音清雅也師曰雲蔚霞蒸與昔
日無異僧曰則時時普示于人也師曰渠無面目何
處逢渠僧點胸曰我有肝腸方知是我師曰拽脫手
中叉袋口始知無物不包羅僧曰即今拽脫又如何
師曰打鼓普請看僧問如何是賓中主師曰寒拾豐
干咠耳語如何是主中賓師曰抽牽全藉裏頭人如
何是賓中賓師曰謂言洒落卻紛紜如何是主中主
師曰天上人間無等與僧不禮而退師哂然僧問未
出母胎度人巳畢未審度底是甚麼人師曰入得國
清門好喫國清棒僧曰巳出母胎因甚杳無蹤跡師
曰你即今在那裡僧擬議師便喝僧曰五眼之中開
點底是那一隻眼師劈頭打下乃曰爛爛然於漏盡
時一回落在眼裏昧卻萬古晴空不以一重去一重
而以一重添一重無怪乎笑口扯開十丈指天上下
金盆沐浴小兒從此過二百四十日亦罹是患不可
將為小小國清忝承七鬯自來膽大心粗敢道本有
光中不妨更著一點何也攬真成立色相宛然山河
大地日月星辰皆妙明真性之所顯現何過患之有
隨拈拄杖曰木上座聞與麼說欣慶無量湧身虛空
高七多羅樹而作是言此固不錯彼亦不惡了了根
源見之如昨一時參畢了無言彈指門開寶樓閣有
一人焉於此彈指應念得入入巳還閉經行坐臥常
在其中堂奧宏深渾無向背或時高唱摩訶衍迥出
于百非之表安之以第二位阿誰敢說不是(彌勒于四月八
日睹明星悟道出彌勒成佛經)。

辛酉元旦兩序請上堂拈香云此一瓣香攬之於毫
釐充之於山岳供養盡浮幢王剎諸正偏知甚深妙
典弘法聖師懇禱之誠在漏盡五更初仰承維那早
巳顯發盡情而今踏上個層臺面不妨更宣一過一
願。

金輪統御聖壽難量二願海甸清寧歲時豐稔三願
人人悟涅槃心個個開正法眼迺攬衣就座云有一
人焉在此元會將舉吾道之大以告隨震威一喝云
向所覆藏秘密一時揭露無遺十方洞達捷化風行
何剎不披拂韶華何物不仰承發肓隨處作主立處
皆真主賓肅穆而照用同時功位雙彰而君臣道合
一之日如是二之日亦然三之日以至無量百千萬
億日無日不與眉間白毫交相映徹復喝一喝云神
之靈聖之化試請測其涯涘。

小參入得猛字法門近之如火聚入得利字法門觸
之如太阿入得迅字法門聞之如雷霆入得疾字法
門飲之如蠱毒此人若到者裏未有喫棒分在何也
洗骨換腸徒自爾通身手眼謾為參。

為蛀空彌勒闍維此寶炬三昧其得之者如須彌山
流出金光遍滿法界化成琉璃於琉璃中放百寶光
一一光明示現成住壞空望之如日瞻之如雲盡道
巳歸兜率影跡不留詎知別展風規分身無量秪如
虛空背面作麼生定離位之新機良久云邈然獨立
慨然我懷本無位次寧用安排遂燒卻。

立首座西堂陞座大統綱宗中先須識句國清有三
句電光影裡扯得住紅旌一角是不墮平實句霹靂
聲中捉敗白拈老賊是不滯孤危句銷鎔三尺霜華
坐致太平寰宇是超越雙關句有不依住此三句亦
無不依住知解則能挈千聖之符振群綱之領隨喝
一喝曰豈不綽綽然有餘裕哉。

小參若見諸相非相即見如來豎起拂子曰此是非
相作麼生見如來迺放下曰及盡今時看處誠如如
向上絕安排天然一種真尊貴豈在華臺與寶臺。

祈晴小參拄杖子欲習初乾未與如來法流水接卓
一卓云即以此心中中流入圓妙開敷從真玅圓重
發真玅盡得盡浮幢王剎洋溢汪注而無際無涯其
奈明眼衲僧處處逐浪隨波不解眾流截斷冀其體
淨用明函蓋無遺如麗天之杲日不可得也山僧不
惜神用一時翻轉虛空隨震聲一喝云不愁個個頂
門上不燁燁生光。

師誕日弟子力端力進力蘊力本設齋請上堂問迦
文放眉間白毫照東方萬八千土此是有限量底如
何是無限量底師云非識情之所能測進云南北東
西又何足道師云汝之所知無越于此進云豈終不
得其際耶師云殆智眼之未開耳問元始初開即不
問山河並永事如何師云秪在目前進云因甚自相
懸隔師云要且難睹進云說同道別則不得也師云
固合如是進云謝師答話師云月明簾外轉身難問
金風初振玉露翻涼于此時中請師一語師云若將
耳聽終難會進云恁麼則五峰聳出雲端外雙澗波
含塔影深師云眼處聞聲始得知進云果見揭開新
日月眼前別是一乾坤師云門戶潑天從爾入上頭
關捩更須通僧便歸位師云更待何時問無俟于言
而心悅者其進東池之桃乎其吹緱嶺之笙乎師云
我有知乎哉進云若然者則天機不張而五官悉備
師云無知也進云動乾坤該萬象底又是甚麼師云
有鄙夫問於我空空如也進云不知其然何以及此
師云我叩其兩端而竭焉乃云過去正法明如來入
無生如幻三昧張咸池古樂于五峰之間始作翕如
也縱之純如也皦如也繹如也洋洋乎彩動光流居
谷滿谷在坑滿坑三世諸佛不覺手之舞之足之蹈
之于剎那際聞所聞盡盡聞不住空覺極圓空所空
滅寂滅現前國清拄杖子雖則領攬無心而得止之
于有窮流之于無止威音以前其始無首婁至以後
其卒無尾汝等各具雙雙捲葉一似清風瞥屆視之
而無跡聽之而無聲慮之而不知趁之而不及既竭
其才則如有所立卓爾更欲進而究其端倪測其底
蘊極其本聞昏昏默默不知其然苟至於愚可載而
與俱良久以手向空撲云一曲兩曲山高水深年年
此日誰是知音。

佛成道日邑侯胡護法防守張護法儒學楊護法徐
護法進士潘護法鄉紳范護法同闔邑文學居士等
請上堂僧問歷歷雲衢經緯離離天闕文章印空則
寒芒玉壘印水則霞彩珠聯人在境中巳見轉歸自
巳境在人中如何融會目前師曰不礙攬真無妨成
立僧曰而今蓋覆伊不得也師曰秘密藏中善為汝
置僧曰仁者見之謂之仁智者見之謂之智師曰百
姓日用而不知故君子之道鮮矣僧曰一會靈山與
昔日無異師曰汝小子識之乃云白雲不繫青山頂
剛有去來明月長懸古澗心幸無偏照苟光境以俱
亡的的一真不肆驕于內則廓爾虛涵如寂滅以現
前森森列象不烜赫于外則冷然獨耀冷然獨耀故
能廓爾虛涵廓爾虛涵自得冷然獨耀隨以拂子作
此○相曰禮之用和為貴先王之道斯為美老天釋
迦如何妄認些少零星以為一切眾生之智慧德相
便下座。

除夕晚參因汝顛倒知見方有往來往者巳到極處
來者看他轉頭眾中見與麼說以為實情苦屈只知
的的歷歷是本地風光安知變變奇奇是日旋三昧
􂡉謨佛陀􂡉謨達磨􂡉謨僧伽話到歲寒心巳見青
青松柏雪中看。

辛酉小春大國賓庭熙王太翁法名序勝六十壽同
令嗣貢生汝琇郡司馬汝瑜文學汝珣等啟建大悲
懺道場四七日圓滿設齋請上堂天地與我同根萬
物與我一體此言廣大無盡悠久無疆之壽命也同
根則悠久一體則廣大且作麼生說個同根一體底
道理隨豎起拂子云從無住本立一切法三際縱周
通達無礙天以無住為本而普蓋地以無住為本而
普載四時以無住為本而普行萬物以無住為本而
普生生生無住則廣大廣大則無盡無盡則悠久悠
久則無疆廣大無盡悠久無疆之壽命總之不出吾
人之心吾人之心圓褁太虛無欠無餘彌綸萬有無
倚無偏亙古今而不變歷浩劫以常新所以觀自在
菩薩行深般若波羅密多時照見五蘊皆空五蘊既
空心地明徹心同日萬象不能逃影質心同月空界
碧潭清皎潔心同星象緯雲衢歷歷呈心同風錦繡
山川披拂中心同雨普滋物物真堪取心同雷潑天
生意一時回心同雲妙德清涼蓋覆人心同花無限
風光度歲華心同香繚繞氤氳為舉揚心之所稟發
而為用如是光明如是清淨如是廣大如是圓滿如
是無礙如是無盡轉而為慈悲為柔和為忍辱為謙
恭為偏攝為出生為摧折為安慰為永離為遊歷為
照燭為度越為發揮為擁護為救療為利濟為不壞
為常住菩薩與天地同根萬物一體體一而用別根
同而機異顯著于事業昭宣乎文章人人可得而見
誰謂菩薩之言性與天道不可得而聞弟子序勝從
廣大圓滿無礙大悲心流出種種佛事一切殊勝所
謂道場莊嚴殊勝香花殊勝餚饌殊勝因緣殊勝果
報殊勝福慧殊勝功德殊勝以此殊勝仰報親恩無
恩不報普利群生無生不利紫閤丹臺註綿長之壽
算鳳毛麟趾起奕葉之家聲總之願力殊勝隨心所
僧出師云滴水冰生未可放過僧一喝師云崖崩石
裂正好進程僧禮拜師打一棒云三十年後此話大
行也。

僧出師問如何祖師西來意僧云踏著秤鎚硬似鐵
師云甚處得來者消息僧云和尚處得師云莫謗山
僧好。

師落堂見禪眾無人處不覺為之大哭有僧出師問
不是心不是物不是佛是甚麼僧云路逢死蛇莫打
殺師云無底籃子盛將歸時如何僧云疑殺天下人
師休去少選師問死蛇打殺也還活也無僧一喝師
云未見崢嶸頭角僧擬進師打云直須向者裏化去
僧便禮拜師呵呵大笑僧問適來哭而今因甚卻笑
師云你道哭底是笑底是僧云不是不是師云畢竟
作麼生僧云又被風吹別調中師呵呵大笑。

僧出佇立師問闍黎不是不將來山僧不是不祗對
僧展兩手師云你道有如是道理無如是道理僧無
語師云你不問我我不答你。

僧問如何諸佛出身處師云清波無透路僧云意旨
如何師云再問復何來。

師喚有斐斐禮拜拂袖歸位師云是甚麼道理斐云
不向和尚道師云為甚不道僧云知音不必頻頻舉
師休去。

僧問萬法歸一一歸何處師云寒山灶門一片石有
力者夜半負之而去。

問不觸不背是如何師云恰僧再問師云增一毫不
得減一毫不得。

問如何諸佛出身處師云松風埋古殿僧擬議師云
覓之不可見。

僧出師問不用如何若何便請單刀直入僧便喝師
亦喝僧又喝師云敗也。

僧問不與萬法為侶者是什麼人師云巍巍獨坐大
雄峰。

僧問喚作竹篦則觸不喚作竹篦則背不觸不背喚
作甚麼師云一字兩頭垂僧禮拜師云本之不著畫。

僧問如何祖師西來意師云進一步迷其理退一步
失其事僧云謝師指示師云逢人切莫錯舉。

師豎竹篦云直釣釣金鱗曲釣釣跛鱉山僧擲釣也
還有衝浪金鱗麼僧便喝師云將謂鯨鯢澄巨浸卻
嗟蛙步輾泥沙僧禮拜起師云釣竿斫盡重栽竹不
計功程得便休。

僧問喚竹篦則觸不喚竹篦則背不觸不背畢竟喚
作甚麼師云三玄收不得四句豈能該維那云則截
斷兩頭光烯烯地去也師云老老大大作這般見解
那問師師云倚天長劍逼人寒。

師問不是心不是佛是什麼僧云露又云突出難辨
師云觀世音菩薩將錢買胡餅放下手來卻是饅頭
僧出禮拜起師劈頭一棒曰不用低頭思量難得僧
曰不思量時如何師曰踏著秤鎚硬似鐵。

問僧不是心不是物不是佛是什麼僧曰築著磕著
師云築著磕著個什麼曰一狀領過師曰領過後時
如何曰家裡人說家裡話師曰甚處學這虛頭來僧
無語師曰可知禮也。

問如何是真佛師曰只應元亮是仙才如何是真法
師曰水窮山盡石門開如何是真道師曰親入桃源
又轉來。

問如何是第一句師曰金毛獅子何處討曰如何是
第二句師曰七珍八寶連塵掃曰如何是第三句師
曰扶起不妨又推倒。

又僧問如何是真佛師曰乘境何常不出來曰如何
是真法師曰豈肯隈刀避箭曰如何是真道師曰庶
幾不相孤負。

問如何是第一玄師曰遼空鏃發貴機先曰如何是
第二玄師曰箭落群空血濺天曰如何是第三玄師
曰萬象森羅一串穿。

問如何是第一句曰本之不兆如何是第二句曰傳
之奚取如何是第三句曰寥寥雄機落落虛宇。

問如何是第一句曰不辭向道只恐鈍置如何是第
二句曰還怪得鈍置麼曰如何是第三句曰罪過罪
過。

問如何是第一句曰悔不慎當初如何是第二句曰
他後作麼生。如何是第三句。曰好事不如無。

師一日垂問菩提本無樹。山門前底從甚處得來。一
曰某甲從來疑著。一曰他秪管拄地撐天。一曰特出
難辨。一曰國清門下。一曰萬古當空立何勞更舉揚。
一曰露。一曰總教大地承蔭去。僧請師代。師代曰和
尚有個瞥地某甲即道又曰打鼓普請看。

就雨風放蕩自在。趁雲霞舒卷隨心。從今撒手縱橫
去。莫問通玄奇特情。

通玄末後偈(作偈後端坐而化)

翼菴禪師真如語錄卷一
小師序璋等記

己酉春中朱郡侯葵石同闔郡縉紳孝廉文學居士
暨。令弟子葆子蓉令嗣範臣迪臣令孫辰始子上等。
請住真如禪寺上堂。指法座云。是甚所在。爭受容易。
道不得齊肩句子。幸自可憐生。應須高著眼。便陞拈
香云。此一瓣香推出。虛空光騰萬象。端為供養
始祖釋迦文佛大和尚。恭願
一人高拱。四海晏清。此一瓣香。超越事理函蓋正偏。
具有十方通貫之量。該攝一切差別之門。普同供養。
飲光尊者。直下六十八世先祖大和尚。伏願闔郡尊
官紳衿護法。憑將補袞調羹用。助顯馳雷掣電機。此
一瓣香。廣大分曉。雲廓天布。不爭尺寸於形名之間。
唯收實效於言意之表。奉為開山遠祖黃檗運禪師
中興師翁三峰藏和尚。伏願鶴洲郡伯續佛壽於靡
涯長水。耆英播道聲於無盡更冀。孫枝赫奕振今古
之洪謨。正令軒騰闢人天之深域。丈上拈香云。此一
瓣香。大智必然點首。小根未免驚疑。處處無礙淨光
是甚麼爛木橛。單為供養心雄手辣直摶取三千大
千之人不拘限量登時超然。於祖佛之上薄祖佛而
不為。本師南嶽退翁老和尚。聊以表示淵源。敢云酬
恩報德。寶林和尚白椎云。法筵龍象眾當觀第一義。
師云驀地一椎玄路杳絕。有向鳥道上展手底出來
放樣。問握新符入祖室巳見風規上古。摩九霄撫四
海願觀樞要今時。師云那轉不曾爛卻。進云逸格之
資自不惜其唇吻。師云幸留而今秪對。進云直是罕
遇。師云實無一字相欺。問擔佛著肩上行底出語固
無碑記。祖佛為師者提到宗乘的旨爭好一字不對。
師云事難忉怛。進云面赤何如語直。師云著甚來由。
進云豈止人天為師。師云莫怪撒沙。進云恐拂諸方
所欲。師豎拂子云。這箇喚作甚麼。僧顧第二位云。為
汝得徹困。師云匪遇上根宜慎辭哉。問法布真如紀
代者三矣同時不識祖巳自全彰父父子子箇段話
願為拈出。師云何用繁辭。進云今日莫是獨彰子道
麼。師云廓達門戶一覽洞然。進云此事知非勉強。師
云故作崤函真如罪過。問從上法要如何闡揚。師云
真如從不曾呵口氣到你面上。進云特地上來便好
徒然。師云又肯將捻土塞你眼裏。乃曰清淨心光中
流出三句。深遠莫倫悠長無際。是不從前一地至最
後地得入實是超越一切法地。得見屋裏佛真法身。
故於一切處而無所礙。一切處而無所拘。弗取裁於
匠手照用齊彰。弗稽度於哲人理事兼到。匪同一格。
鼓激臍輪氣海。敲磕牙關。排疊勝玅成其義句。設問
如何是第一句。有扣弗應。遺斯機候。如何是第二句。
赫定厥初萬口相慶。如何是第三句。迴環言外旨奕
葉劫前香。於三句外更請一句。直饒量取河沙。算他
過去未來現在亦無有窮盡。乃舉三峰藏師翁上堂
曰。第一句薦得大地江湖盡放光。第二句薦得逢著
觀音問彌勒。第三句薦得舌拄上齶。師曰盡乾坤人
口到這裏百雜碎。何消腳下孫子更用敲骨取髓。痛
下針錐底手腳。穿過髑髏拶破鼻孔。既爾忝居祖室。
敢不稱述憲章。第一句薦得等是借路經過。就中卻
甚奇特。第二句薦得但有來者不虧欠伊。總識伊來
處。第三句薦得如何有出人底路。喝一喝云。你且識
取者箇。隨拽拄杖下座。

當晚小參僧問。如何是第一句。師隨聲喝曰臨濟來
也。如何是第二句。師曰訛言亂眾。如何是第三句。師
曰整理不得也。隨左右顧視曰。直下不受整理掇轉
過量境界。一元和二佛陀三達磨到處輥輥地。管他
甚名身句身。喝一喝曰者裏一時透去。便見天地懸
殊。這裏透不去。不好不說他周匝有餘。如何是第一
句。周匝有餘。如何是第二句。鴛鴦繡了不度金鍼。如
何是第三句。萬古悠悠有誰著眼。

上堂。有一兩句上大人口不能言。拄杖子謹代與語。
乃拈拄杖東向一點曰。是諸人生長句西向一點曰
是諸人安立句。向上一點曰。是諸人升入一切智乘
句。是流出一切法奧句。通身是一句。遍身是一句。山
河大地是一句。草木叢林是一句。四七二三祖是一
句。天下老和尚是一句。心到手到是一句。布之文字
是一句。更有一句甚麼處去。隨卓拄杖曰。沒底籃兒
滿著裝。黃金索子鎖不住。去去。果爾不屈則遭逢有
據。時有僧躍出曰。某甲是句不是句。師劈頭打下曰。
我屈著你甚麼處。

晚參。鐵蛇橫古路。全不照管自己底目前。彩鳳舞丹
霄秪是播弄目前底自己。目前自己不立纖毫。自己
目前了無過患。開眼直看腳下。徹見宗師血脈。灼然
誰是其人。隨拈拄杖云。吹毛不動遍地刀鎗。卓一卓
曰。作麼生。荊棘林中太平得路。

小參。有句無句如藤倚樹。任你攀枝摘葉。一朝樹倒
藤枯。看你無所措手足。拈起拄杖曰。向虛空裏釘得
這橛。便可以為天下之大經。立天下之大本。其或未
然。百姓日用而不知。君子之道鮮矣。

姚江孫太夫人請上堂。生佛未具以前。段事秪在當
人腳跟下。有甚些須難會底道理。上來也步步登高。
下去也通身無礙。主賓玄要左右逢源。意句事理心
手相應。何待拳倒浮幢王。躩翻香水海。然後凡聖心
平等。高低路坦夷。腳腳但秪與麼去。迢迢空劫即今
時。其如情存向背。意度玄微。四相宛然。諸塵立對。則
目前一切差殊形色音聲。尚不能於自分境不相踰
越。如何得不起滅盡定。而現諸威儀。不捨凡夫法而
行諸勝行。而今要得速疾相應。與你放出面門箇無
位人看。喝一喝曰。果爾三頭六臂努目一嗔。劈破華
山分兩路。萬年流水不知春。拽取占波與新羅鬥額。
復喝一喝。

請職事上堂。維那纔白椎。師喝住。曰不待第二椎。便
性燥平生。光揚宗眼。馳驅龍象。雲起霞蒸。叱吒群靈。
烏飛兔走。罔弗聲和氣順。那敢失候違時。何必森羅
敲磕。才知動盪無私。萬象鏗鏘。始見對揚有準。踏著
聖凡命脈。抉開祖佛心髓底出來證驗。隨拈拄杖卓
一卓曰。者裏著眼令不虛行。

中夏小參。至道無難唯嫌揀擇。前是山門後是佛殿。
不須息見。鐘作鐘鳴鼓作鼓響。何用求心。坐時但坐。
行時但行。日上月下。水寒山深。是法住法位。世間相
常住。於中及節應時。了無向背。拈拄杖卓一卓曰。天
地與我同根。萬物與我一體。今年蠶麥熟羅睺羅兒
與一文。復卓一卓曰。狼藉不少。

小參。今日看定諸兄弟了也。諸兄弟千里萬里。盤山
涉嶺來到這裏。挨他赤日冷月。不無所圖。我這裏清
寥寥乾嚗嚗。沒星子元字腳到。諸兄弟苦苦來我這
裏圖箇甚麼。諸兄弟死不肯放過真如。真如又肯便
恁放過諸兄弟。真如與諸兄弟同一處住。同一見聞。
同一起倒。同一出入。明明地開提。明明地展拓。不肯
欺諸兄弟。又肯昧諸兄弟。自是諸兄弟於一切時一
切處。和合佛和合祖和合一切法句。以是之故。塞自
悟門。不見古人道。不假記隻字。亦不用一功。亦不用
眨眼。亦不用呵氣。大坐著紹卻西天段事。猶是望上
心不息。直須嫌佛不作。嫌法不說。於此門中始有少
分相應。雖然秪如未到玄源如何究理。乃拈起拄杖
曰。借者上座作箇指南。隨卓一卓曰。入得門來事事
奇。見聞聲色不思議。山青水綠元無事。盡是諸人力
使之。

錢學憲珥信請為高太夫人對靈陞座。驀拈拄杖曰。
放出無礙淨光。卓一卓曰。迸開心地靈源。滔滔灝灝
鬱鬱隆隆。河圖不能象章亥不能步。固是錢母之本
事。何藉真如為舉揚。雖然苟非格外垂慈。爭得俯開
後葉。復拈拄杖卓一卓曰。山河大地本無依。成化含
生功用奇。識得無依真佛母。天風木葉總全提。

知事化菜柴小參。也奇莖草之上。現不可稱不可說
無數無量玉殿瓊樓。有不可稱不可說無數無量恒
沙化身諸佛諸大菩薩于中安住。出大音聲而唱是
言。諸法從本來。還從本地入。得是三昧者。能使入於
掌輪。彼亦不礙。此亦不覺。可以縱可以橫。可以離可
以合。可以貴可以賤。可以近可以遠。山僧坐地觀光
好不起而稱頌。隨卓拄杖曰。驀地出隻手。一舉四十
九。不消彈指頃。箇箇盡知有。

普請搬柴小參。一舉四十九。便該盡竺乾震旦問。十
方塵剎問。過現未來問。山河大地問。應知箇段義。慶
喜結集不到。童壽翻譯不來。智莫能知之。而識豈能
識。苦苦勞他森羅萬象日月星辰。風雨晦明雷霆霹
靂。盡令提綱全生全不主。全用全不用。更問東堆西
堆。法身長短。三轉內三轉外。人搬柴柴搬人。雲門道
底。

小參。法身不解喫飯。欠一粒也不得。剩一粒也不得。
漆桶不會打鼓。普請看總是與麼野狐精見解咸通
年巳前咸通年後作不得箇影響更向枯樁非枯樁
上明他盡把格則何由出竅。饒是淨裸裸赤灑灑沒
可把古佛與露柱相交。道將一句來蘇嚕㗭哩莎訶。
師四十誕辰。葵石居士暨闔寺耆宿設齋請上堂。問
無上法王有大羅尼門流出一切智智清淨。是大神
咒耶。是大明咒耶。師曰從朝至暮。念千念萬不是念
不到。進曰實謂罕聞。師曰得共林泉相與嚙嚼。此事
也須慶幸。進曰若然則謹當奉行。師曰可一掌置而
熟視。進曰自非善巧師無能決此理。師曰展事投機
今日驗。乃曰若欲全舉除非直與。隨震聲喝一喝曰。
遍乾坤動天地底是什麼驢漢。與麼承領得下。不假
莊嚴天然尊貴。超超然於等妙二覺之表。決定不流
至第二念。過去如是如是。未來如是如是。現在如是
如是。如是之法妙絕言詮。明明了了無悶不宣。放於
六合而無外。卷於一密而無內。但得一切無心。自能
在處周匝。復喝一喝曰。設有一法過於是者。我此一
喝不作一喝用。

小參舉僧問智門。如何是般若體。門曰蚌含明月。如
何般若用。門曰兔子懷胎。雪竇曰非唯把定世界。亦
乃安貼家邦。若善參詳。便請丹霄獨步。靈巖儲和尚
曰。言前定奪。鐵壁無門。格外稱提。劍鋒有路。不是破
盡和合識相。滅盡相續心相。不能凌憑北斗截斷眾
流。蹴踏東山隨波逐浪。而況頭頭事存函蓋。著著理
應箭鋒。珠鎖九曲智門不費神功。玉解連環雪竇大
傷心力。秪如著燈籠向佛殿裏。將山門來安燈籠上。
是般若體。是般若用。良久曰。不得于親不可以為人。
不順乎親不可以為子。其明覺之謂歟。師拈竹篦畫
一畫曰。般若體用一時畫破了也。茫茫匝地普天。甚
處討他光境。饒你如今不被一切有無諸法閡。亦不
依住無閡。亦無不依住知解。要見智門雪竇。豈止如
隔須彌。若是我靈巖老師。隨喝一喝曰。待你這箇舌
頭得到口裏。或者摸著邊皮也不定。

小參。拈起拄杖曰。生掘路土造佛。何嘗內意先立。文
彩繞後。秪是臨時捏合。應手從心。奇奇離離高高低
低。無不是他成就慧身底時節。如待古殿重開。華赫
莊整。才始想見威靈。不同冥杳。隨放下卓一卓曰。將
知你秪是漆桶。

法華經期為辰始居士保福求名上堂。喝一喝曰。雅
思淵才文中王乘是寶乘直至道場。將次說法。饒益
無盡。正是昇騰之時。正是顯發之時。正是得自在之
時。正是施無畏之時。金聲玉振匝地風光。虎驟龍驤
平添意氣。不獨鵬程搏萬里。更看良驥快先聲。所謂
名花萬種唯采優曇。大寶千般先求如意。自然到處
稱尊。隨方受用。此正屬外轉事。且內轉一句畢竟作
麼生。道門庭盡是兒孫事。祖父閒閒不自知。

雲間弟子香忍六十誕辰請上堂。喝一喝曰。達得一
切名身句身。說事固不妨說理。亦不礙目前。歷歷孤
明。似地擎山。不知山之孤峻。處處不滯通貫十方。如
石含玉。不知玉之無瑕。所謂的的本生面目。原具萬
德千輪。不用黃金裹貼。自能吞日月光。看他元和佛
陀達磨是甚麼乾矢橛。箇段意旨。真如從威音王巳
前第一會說法時。秘之金櫃曾未顯露。今日有樁緊
要人事。不辭盡情揭示當陽。隨聲喝一喝曰。豈不靈
音落落殊應章章。又喝一喝曰。縱橫無不是。何用更
商量。

侍者湘曉為圓修順二七請小參。舉雲門示眾曰。天
堂地獄鑊湯鑪炭蓋卻你頭。三世諸佛在你腳跟下。
三十年後鼻孔撩天。師曰埋沒人家男女。說甚三十
年後。若輕易放他三世諸佛出頭。則不能於鑊湯鑪
炭裏成等正覺。刀山劍樹上遊戲神通。以慈心三昧
安住忍地。尋常得此便固不在言還知鼻孔在我手
裏麼。隨以拂子擊禪床曰。快生脫取去。

鶴洲太守葵石居士營壽域上堂。金剛般若波羅蜜
受命仁人群善集守正持源古道存心事光明曜千
佛祖燈繼燭法路開者也之乎展巴鼻攝受方來不
等閑情深一往何洋溢惟篤所信而貴珍百世之上
成特立百世之下符契同所以單言壽金石。金石浩
劫永不磨。幽隱何能掩其蹪。精瑩直射古皇前。從茲
及盡未來際。炳炳琅琅不可誣。紫芝朱草結靈氣。以
之為己則心安。以之為人則用備。以之昭垂則無窮。
以之立向則永利。隨拈拂子畫○相復書封字曰。以
此正眼密弘之垂休光照千百祀。

文節法師三週忌。設供上堂。豎起拂子曰。知向裏許
承當。不見有承當者。莫坐住一色麼不是蕩盡來時
風高月冷他亦不居底爭得透過十方以空劫轉自
己受想悉寂滅。以自己轉空劫。心量亦無。有到者裏
便能撒手毘盧頂上。轉身威音那邊。不住無相剎剎
分身。不住有相塵塵絕跡。秪者是淨光無礙之真。過
外是無縱橫展拓之本事。無二無分蘇嚕㗭唎。無斷
無別㗭唎蘇嚕。過去諸佛現在諸佛未來諸佛。無不
從之流出一切智智清淨。今日即將此箇法門莊嚴
文師報土。究竟空無所得。惟願一肩領荷。既是空無
所得。且道又領荷箇甚麼。隨以拂子向上點曰。頂門
一道光明透。始信山僧見不差。

赤肩沈邑宰請為尊翁襲予奉政大夫對靈小參。攬
衣就座隨旋視左右一匝曰。今此諸大眾如本未曾
有。還知古往過去劫中。正法明如來所說神咒。名曰
總持一字真言。明明密密。密密明明。卷舒無際隱顯
同源麼。真如於彼如來會中親聞是咒。秘之金櫃曾
未顯示。今日特為襲翁大夫分明朗誦一遍。隨以拂
向空劃曰還聞麼。切恐襲翁視之不靜。其聽未遠。不
妨更舉一遍。復以拂子向空劃曰。還聞麼。若也聞得。
便是徑直往西方底隨身公驗。是以我此法門若非
證入難曉宗猷。赤肩邑宰以尊翁所得所證將欲饒
益無盡。特請真如重為闡揚。前來既以再三而今不
可更有所說勉意勿獲而巳。秪得奉為解釋務使盡
大地一切眾生。知得箇道總持一字真言。彼彼不雜。
重重無礙。如寶絲網交光相羅。能以一字攝百千萬
億。以百千萬億該通一字。若論總。綱舉目張原不動。
若論持。此事何曾待所思。若論一。橫亙十方無等匹。
若論字。河洛交呈不相似。若論真。聖聖相傳古到今。
若論言。聲輪無礙透三千。若論明。無不從之稟曜靈。
若論密。佛眼從教覷不及。若論卷。國土山河隨我轉。
若論舒。時中體用自如如。若論無。虛空背看未生圖。
若論際。是中境界難思議。若論隱。六門廓達常虛靜。
若論顯。麗天日映琉璃眼。若論同。如布陽春大地中。
若論源。願普悲長塞大千。所以道是他能與一切法
安名。一切法與他安名不得。其受持之者。持到無所
得時。并這無所得亦不可得。忽然信口念著。則無始
塵垢一時銷落。金剛體上發大智光。方知蘇嚕㗭唎
㗭唎蘇嚕。盡從當人大悲心中流出。說到這裏。眾中
有箇曉事禪客。出來扼腕向前曰。從上諸說本。但以
假言說。是際無所有。不得名字相。和尚與麼刻劃得
不乖於佛意乎。山僧隨以拂子劈口撼曰。這話墮阿
師便下座。

報薦請小參。以拂子擊案一下曰。如是我聞。十方國
土。廓周沙界。此三句中。一句如天普蓋。一句如地普
擎。一句如日普照。第一句中涌出八千寶樹。瓊枝玉
葉芳馥分布。一一樹下設黃金座。眾寶為足飾無
量。高四丈九尺。大眾你道坐此座當說什麼法。他道
向下文長。且看第二句作麼生。第二句便是經題上
底字。以字不成八字不就。不可教我更下註腳也。
與麼則秪有第三句在。若說第三句。沈母陳夫人有
靈。便應作禮而去。雖然三段不同。且畢竟如何是收
歸上科一句。隨擲下拂子曰。釐奴光放三千丈。白牯
欣欣笑不休。

啟建法華長期葵石居士設齋上堂。拈拄杖卓一卓
曰。如上之所說。巍巍乎眼見。蕩蕩乎耳聞。以知過去
法知現在。亦然不分別未來。無有三種相。何有於所
知。以無所知故。赴群機而不竭。燭萬象以無私。復卓
一卓曰。六萬餘言七軸章。盡情卷疊在當場。其有不
蒙斯利者。真如誓不成正覺。復連卓兩卓曰。佛佛相
宣稱善吉。敷陳妙旨絕囊藏。

小參。然於一一法依根葉分布。拈起拄杖曰。者箇是
根。何處得一一法。隨卓兩卓曰。者箇是一一法。那裏
得根來。乃放下問僧曰。會麼。曰不會。師曰不會最親
切。復示頌曰。親言消一句。妙語不須多。趙州東壁上。
歷落挂葫蘆。

小參。雨歇農方作。天空蟬盡鳴。始見望朝又巳念日
真如堂中坐臥固亦不惡。或若當此一問將如之何。
直下信得臨濟德山。不足標榜。弗作奇特商量。一任
寒暑裏經冬過夏。

祈晴小參。大用現前不存規則。拄杖子智通無礙。東
海鯉魚打一棒。鴛鴦湖裏浪滔天。正恁麼時。長耳古
佛。遙從金地放一道寶光。照耀諸人頂門。復於光中
唱言。是大神咒是大明咒是無上咒是無等等咒。能
除一切苦。真實不虛。大眾因甚說到者裏。不見道。一
二三四五大地無寸土。復其見天心。日輪正當午。

上堂。拈起拄杖曰。千仞壁立所在。而者上座一踏到
頂。不見高峻難上者。卓一卓曰。蓋為他迥絕扳攬。了
無依倚。又卓一卓曰。都道便恁住了。卻也進進無巳。
涅槃門解脫門般若門八萬四千深法門。處處排身
直入。頭頭領攬其全。而於我此法門。望之尚遠。其如
智勇不磨。視超前烈。真如與汝放通線道。復卓一卓
曰。一擊響玲瓏。轟喧宇宙通。知音纔側耳。項羽過江
東。

小參。今朝日麗風和。藹然佳氣。山僧與拄杖子結伴。
遊於無量甚深行處。明明無際。了了無邊。瞥爾打箇
眼花。見長水坡前彩雲堆上。涌出七寶蓮花。白銀為
莖。黃金為葉。甄叔迦寶以為其臺。真珠羅網次第莊
嚴。有化如來坐寶華中。從其面門放五色光。即於光
中現五趣身。一一趣身有萬八千種形類。一一形類
現百千種身。一一身中復有無量恒河沙等身。於四
恒河沙等一一身中復現四天下大地微塵等身。於
一微塵身中現三千大千世界微塵等身。於一塵身
中復現於十方。一一方面各百千億諸佛世界微塵
等數身。乃至虛空法界不思議眾生等身。一一身光
喻如大龍蟠蘭椿輪蒨練粲爛。山僧睹斯光相。如是
淨妙。如是殊勝。心生戀慕。目不暫捨。爾時如來。即攝
光明繞身七匝。還從頂入。驀拈拄杖問曰。是你正當
與麼時。回互不回互。回而更相涉。不爾依位住。擲下
曰參同不二心。歸堂喫茶去。

小參。驀指堂前露柱曰。者漢於荊棘林中出身可易。
月明簾外脫體應難。泯然聞見不到。秪緣定等虛空。
兀爾緣慮俱忘。自是心同槁木實頭句子刀斧斫難
開真佛法身黃金裏不就。迥出六塵之境。堂堂無蓋
覆。直造一相之門。了了沒遮欄。目前無纖毫過患。一
任挨拶將來自己不見有一色轉難放他過去當體
擊碎般若解脫。便能到處成立道場。猶未稱全提時
節。好笑雲門大師道。你作麼生不說禪。致使埋沒人
家男女。箇箇擔枷過狀。雖然渠能與古佛相交。且畢
竟是第幾機。明明理極忘情謂。箇裏如何喻得齊。

小參。棒喝向爾不能施。語言向爾使不著。硬剝剝鍼
不劄。露裸裸風不入。是這般底有什用處。秪合向人
家簷下。今日明日前秋後秋。樁樁地立到驢年。咄。山
僧與汝著方便。不與一法作對。便是無諍三昧。爾當
成佛在威音王巳前。

小參。舉金剛經云。若見諸相非相即見如來。法眼云。
若見諸相非相。即不見如來。德山原和尚曰。若見諸
相非相。劈脊打下。良久曰。何故如斯之事。如來明見
無有錯謬。師曰。前頭卻實後底打不著。若見諸相非
相。驀卓拄杖曰。山河大地有什麼過。

晚參。舉雪竇顯和尚示眾曰。大施門開無壅塞。忽有
箇衲僧出來。雪竇倒退八百里。何以臨危不悚人。師
曰真如不像雪竇憑空捏合。欺誑平人。大施門開無
壅塞。東邊來底與他三斤麻。西邊來底與他一疋布。
忽有箇打中間來底。又與他箇甚麼。便拈棒劈頭打
云。我欠少你箇甚麼。何故但不孤於己。自不負於人。

小參。超毘盧之談。越釋迦之句。喝一喝曰。迥然不在
者裏。直是十萬八千。果爾大用現前。那復更存軌則。
又喝一喝曰。看看千歲寶掌變作燈籠。走入露柱裏
去。口口道。光非照境。境亦非存。光境俱忘。復是何物。
直饒與麼。猶在半途。未是透脫一路。復喝一喝。

中秋小參。盡十方世界是自己光明。未曾有一人用
著。真如於無數量中略露目前些子。隨拈竹篦曰。看
看彩雲堆上彩雲飛。長水坡前長水遶。有眼目兄弟
熟不知天上月圓。人間月半。天上人間。流光不斷。箇
段意旨。了了明明。誰家疊得在摺袋裏。直下真際平
提。神通各露。不妨與你箇助顯法門。遂起身曰。歸堂
喫茶。

小參。空手把鋤頭。揭諦揭諦。步行騎水牛。波羅揭諦。
人從橋上過。波羅僧揭諦。橋流水不流。菩提薩婆訶。
驀起身炷香曰。其不與現前諸兄弟同證是三昧者。
有如此善謹白。

洪州法昌石葉和尚訃至上堂。天下莫不嚮風。朗然
知所宗式。足徵我石兄和尚令不虛行也。夫宗師血
脈。或聖或凡。森羅萬象日月星辰。他方此土。有情無
情。俱入此宗。喝一喝曰。九天之雲下垂。復喝一喝曰。
四海之水皆立。儼然勝概不尋常。令人千古空相憶。
投遠語上座三七。越明日設供上堂。真如可煞健忘。
不省三七廿一。剛才洗腳上床。無端記起時日。一夜
轉側躊躇。尋段話作頭供養。直是覓起處不得。忽聞
風撼塔鈴。則知盡大地是一轉語。隨拍繩床角曰。這
裏拶去。東家作驢。復右拍曰。那邊轉得。西家作馬。七
出八沒。風流儒雅。驀喝一喝曰。調高何患知音寡。

小參。舉三峰藏和尚摣周不取一物。微笑而巳。靈巖
儲曰。自為即得。又曰他後將何為人堯封潛曰何不
與拄杖子隨聲便喝。師曰三代禮樂止于是哉。取此
為祖門令嗣豈不賺殺人。

臘八日小參。雪竇明覺和尚曰。見一則瞎卻眼。知一
則翳卻眼。翳生則天上人間。瞎卻則三頭六臂。迦文
老子秪為這點星光。落向父母所生。清淨寶目中一
生坐定在者裏。道是一切法不遷。攬真成立色相宛
然。不知帶累。殺天下莽蕩禪和。不解照管自己。一味
播弄目前。隨拈拄杖卓一卓曰。真如事不獲巳向灸
瘡瘢上更著一爝。汝等諸仁作麼生。與箇老子雪屈。
良久曰。人無遠慮必有近憂。

因雪上堂。世界一真依何成立。大觀平等作麼建明。
遍乾坤沒罅子空缺。體明無盡。盡大地作一句商量。
神用自通。更說甚十方虛空一時粉碎。森羅萬象杳
絕蹤由。爭禁得無位真人寒毛卓豎。空中大象意氣
平添。又何必玉階鎖斷始契劫前。銀碗盛來方明一
色。到者裏十方佛是眼中花。十方花是眼中佛。畢竟
是甚麼人境界。驀擲拂子曰。面目現在。

小參。晝見日夜見星。三家村裏納稅漢。請過一邊。南
作北東作西。蝎尾蛇頭一試之底與他饅頭蒸餅喫。
隨出拳云。也不屈著你。

除夕小參。左右顧視曰。也須自著忖量漿水錢。固是
討頭腦不著。粥飯錢將甚麼抵償。可憐生樁樁地坐
看北斗。立覷黃河。有三言兩語難為出口。無情面漢
子。可是放得你過。驀卓拄杖曰。果爾一下下交到所
在。登時端由確乎不拔。便是得大無畏之時。得大自
在之時。動揚古路。何用商量。或若未然。又卓一卓曰。
你但領下明朝看消息。

　　(嘉興秀水信童朱上麟頂資刻此真
　　如語錄首卷所祈功名達重光
　祖父門庭麟躍繁昌永佑
　皇家柱石)

翼菴禪師真如語錄卷二
小師序璋等記

元旦上堂。於一切諸法無所行。而觀諸法如實相。昨
朝舊歲。今日新年。威儀相酢。人事周圓。同堂俎豆。陳
列燦然。發揚章表。無閟不宣。更待伐鼓敲鐘。說無論
有。山僧實是未曾問人借得口。

葵石郡侯暨諸紳衿長者居士舉放生社設齋上堂。
問何事盡天下人躍然而起。師曰今日一會不是小
緣。進曰若然者則千花繡錦。憑仗春風。萬類飛潛。全
承渠力也。師曰且道承渠箇甚麼力。進云引領雲天
無任懷想。師云作不世出之佛事。須還沒量大人。進
曰珍護順時。法門永賴。師曰誠如所言。吾計得之矣。
乃曰此廣大平等慈濟之心。即諸佛列祖之心。在天
而天不能籠蓋。在地而地不能阻礙。雲霞千變。江河
長流。從上相傳。謂之心地藏。謂之清涼幢。亦云善淨。
亦云寶印。亦云不退輪。亦云法界總持。建功建德布
陰布陽。秪在當人善得本有無涯之量。不礙之常。彌
綸沙界而無物不周。化被群機而跡無偏寄。中庸不
云乎。大哉聖人之道。發育萬物。峻極於天道。非明德
至善之人。其何能崇隆荷擔。近來叢林例皆浮摹軌
跡擘劃聲文。以致吾道轉入杳渺。據實而論。苟非沒
量大人。難與激揚提唱。隨以拂子指生物曰。且道是
有生耶。是無生耶。若道有生。是著有相。若道無生。是
著無相。有無生滅斷常作其取舍。希望得佛得菩提
得涅槃。抑亦未矣。從來真如實際迥絕名模。那有如
是道理。欲明西來遠旨。看取目前萬化。喝一喝曰。一
處起。千處百處雲興。一處沒。千處百處不識。雲興則
天上人間翱翔自在。不識則三江七澤游泳無方。所
以云。無量劫來原解脫。何須更問知不知。知得是箇
甚麼。不知又是箇甚麼。然必走上箇路。始見地闊天
空。曩謨佛陀曩謨達磨曩謨僧伽曩謨觀自在菩薩。
具大悲心者那裏不是你出身之處。昇騰之時。尚涉
遲疑。迴旋涸轍。復喝一喝曰。路透清波平徹底。生機
鱍鱍看隨流。

小參。諸法無法體而說。惟是心不見於自心而起於
分別。江南兩浙。春寒秋熱。觀世音菩薩將錢買胡餅。
放下手來卻是生鐵。

上堂。八萬四千非鳳毛。多虛不如少實。三十三人入
虎穴。說到何如行到。喝一喝曰。真如今日為眾竭力。
不顧危亡。赤身直入去也。還有見義勇為者麼。又喝
一喝曰。者箇所在豈同兒戲。開得這張口。自能霧起
雲騰。用得者副手何難風行草偃。虛空中勒馬。七縱
八橫。電影裏操旗。東涌西沒。縱擒在我。殺活臨時。非
但踞虎頭。亦能收虎尾。復連喝兩喝。大雄山下忽相
逢。落落聲光皆振地。

二月八日燒香從佛口生。從法化生。得佛法分底者
箇時節。少不得爇一炷香。殊不知此香來處。且道從
什麼處來。乃拈起一瓣曰。昔日迦葉親聞此旨。眼是
淨光無礙正法眼。心是光明清淨涅槃心。竺乾四七
東土二三直下第五葉。臨濟慧照大師。於實相無相
微妙法門中建立。真佛真法真道三句。而不依住此
三句。亦無不依住知解。始終同此香光智智清淨無
二無分無別無斷無別。無斷即且置。香光在什麼處。
還拈得出麼。若拈得出。是甚蛇毒蝎毒蠱毒生金銀
毒管。教天下老和尚覷著則眼瞎。嗅著則腦裂。若拈
不出。而我試放一道。遂插向爐中。乃喝曰。於此光不
透脫。目前有物為礙一切事。一切理。如何得翫弄神
變。展拓開提。而今眾中。還有一句透過三句。一切照
用。任聽縱橫。咳唾掉臂。轉動施為。盡是佛慧。盡是法
光。盡為道用者麼。若有不妨奇特。若無莫怪欺汝諸
人謾汝諸人。不見我靈嵒本師退翁老和尚。昔於軫
翼分野南嶽福嚴般若臺最輪前。盡情說此香光。
如杲日麗天。僻壤遐陬。無不蒙照。今腳下兒。真如善
鄻於東震旦國秀州管內。二月八日高天厚地之中
又顯示箇什麼。隨大喝兩喝曰。丈夫自有衝天志。不
向如來行處行。

虞在欽薛楚玉兩護法放生設齋上堂。問何法得解
脫一切。師曰我不畫地以限。進曰是則大智絕羅籠
也。師曰無人孟浪過你。進曰其然豈然。師曰或者磕
著未定。進曰還得全體超越也無。師曰豈徒見山高
而水清。問無底籃盛將來底如何得箇不違物性。師
曰其至是者心孰不動。進曰審爾則同業異報。師曰
子將微芒感應之機乎。進曰也顯南嶽門下。師曰有
恁麼一件事。乃曰江河無心礙你。頭頭自在涵泳。於
父母未生以前。你無心礙江河。著著截斷眾流。於奔
騰浩渺之鄉。所謂自己法性海中去來絕跡。逆順同
源。苟忘情於逆順。自無滯於去來。諸相不生。逆順何
咎。此則於心無心。於跡絕跡。又何有於去來逆順之
分。是以心隨萬境轉。轉處實能幽。隨流認得性。無喜
亦無憂。到者裏江河與你將來合作得箇甚麼。喝一
喝曰。參同不二心。普教成佛去。

出隊回上堂。東山演和尚曰。太平不會禪一向外邊
走。臘月三十日。贏得一張口。真如不唧溜。撞著惡辣
手。把住要說禪。無計脫身走。秪得隨氀𣯜打開布袋
口。隨喝一喝曰。慎勿實諸所無。但願空諸所有。

早參。瞳神築氣毬。夢裏打三更。未央雞亂叫。茫茫踏
白行。塔影黑入水。玎璫殿角鈴。聞中既透脫。見處定
精明。我亦從中入。非惟觀世音。喝一喝曰。背後底是
甚麼人。

小參。夜來好一寤睡。霜鐘打作兩橛。還有知幻即離
不作方便。離幻即覺亦無漸次底麼。良久曰歸堂喫
茶。

晚參。自古先德皆有出人之路。真如不甘心坐他第
二把椅子。驀豎竹篦曰。然亦莫越於此。有馳驟天衢
底神足請從者裏放步。一眾卻立。師曰。莫謂楊岐山
勢嶮。前頭更有最高峰。

晚參。問僧一句當天八萬生死門永絕。如何是當天
一句。一曰要頭斫取去。一曰痛領一問。一曰欲舉恐
驚眾。一曰有耳咸知。一曰口似鼻孔。末上一僧曰佛
殿挂在燈籠上。師曰甚處見得。僧擬進。師劈頭打曰
依舊縮入露柱裏去也。僧卻問如何是當天一句。師
隨聲便喝。曰打脫明月前。又曰左斷了也。

元臣居士病中感夢飯僧小參。學般若菩薩法喜禪
悅為樂是為真樂。雲門大師曰一切智通無障礙。拈
起拂子曰。釋迦老子來也。可不是法喜禪悅之樂。然
事不孤起。雲門當初肯無端說夢。真如今日肯無端
說夢。驀喝一喝曰。劃時打開兩片。勢不能自己。天中
來底菩薩。人中來底菩薩。羊中來底菩薩。一杓兩杓
劈面擲。三杓四杓如何當座。中脫有箇不懼法塵底。
直下善得吾心。自能顯諸神用。天地此一夢也。萬物
此一夢也。咳唾遍驗宗風此一夢也。彈指永提法命
此一夢也。又喝一喝曰。起沉痾消宿障。何嘗不是此
夢。良久曰。此夢此夢寂然不動。感而遂通。八橫七縱。
復喝一喝曰。我此一眾如何受用。

曹侍御秋岳放生設齋上堂。僧纔出。師曰作麼生體
盡萬類之情。僧曰天施地攝其益無方。師曰不可漠
然無所報效。僧曰豈盡蠢蠢之流。師喝之。僧亦喝。師
曰因此知是非常或者有爾語話分。又僧問護生須
是殺。殺盡始安居。此固是去底。如何是住底。師曰曩
謨三漫哆沒陀喃。進曰秪者便是保任麼。師曰無人
知此意。僧一喝。師曰你擬問五千天子。那僧以目顧
兩行曰。一眾記取。師曰好。道去時亦似來時。乃舉東
山演祖上堂曰。山僧今日將山河大地盡作黃金。該
有情無情總令成佛去。然後東山不入者保社。何故。
爭之不足讓之有餘。師曰物之有待於我。謂我至德
神化。廣洽潛通而未有能測者也。演祖具如是深悲
如是摯願。如是神力如是奇變。如是成就如是度脫。
如是利樂如是饒益。行深般若之觀自在。無過於斯。
但不應於空際中立分限。其欲使盡天下。深造夫大
同無我之域。不綦難哉。爭似真如今日將使卵胎濕
化一切含生。驀喝一喝曰。盡向者裏橫裂直用。騰天
潛泉。淵淵浩浩。各遂其情。而真如初不曾出者保社。
亦不曾入者保社。豈不一道平懷浩然大均。復喝一
喝曰。將謂別有長處。

小參。問還有不識祖師底人麼。師驀豎竹篦曰。尋常
得此便。僧曰也是仁義道中。師曰劃斷即不可。僧曰
何患知之者寡。師曰三十年後。乃曰通明底人什麼
物與麼來與他五箇餬餅三箇䭔。咬著也由他。咬不
著也由他。忽若問他缽盂匙箸與露柱相去多少。他
道尋常得此。便不消與麼分開。被山僧一時劃斷。仁
義道中。為合如是不合如是。良久云西天令嚴此土
還較。

小參。舉睦州上堂曰。觀自在菩薩行深般若波羅蜜
多時。信受奉行。問僧曰。我適來念甚麼。僧曰和尚念
經。州曰此老古錐心不負人。面無慚色。師曰咄。這喫
飯老。得與麼滾滾沒碑記。念到驢年也念不著正句。
真如有道補缺真言。一時布施大眾。驀豎竹篦曰。諦
聽諦聽。

上堂。打鼓打鐘上來肯教兄弟負屈。拈起拄杖曰。不
獲巳共兄弟葛藤。然終不敢撒尿著兄弟頭上有底
見與麼說。扼腕向前。劈面一噓。茫茫宇宙幾箇男兒。
仔細揀點有甚氣息。或若不甘休更作箇伎倆難怪
唐突直向道。鋒鋩迅速。總是癡頑。萬里無雲。青天猶
在。希罕甚照用同時人境俱奪。會與不會都盧是錯。
驀拽拄杖下座。

晚參。的的祖師命脈。秪在當人舌尖頭上。不是挨拶
得來。豈同石裏迸出。喝一喝曰。血滴滴地和心髓傾
盡也。自己固無慚色。傍觀寧免驚疑。有不重己靈蔑
視諸聖底。總不屑把眼相看好算他不是一員放常
沒意智了事漢脫更依違顧瞻。復喝一喝曰我也沒
量罪過你也沒量過。

小參。真如不敢欺罔賢聖。埋沒兄弟。僧出曰如何是
真佛。曰但莫憎愛洞然明白。如何是真法。曰兩箇蒸
餅一斗好麵。如何是真道。曰你不問我我自著便。又
問如何是第一句。更無上上第二句。是何模樣。若是
第三句。真如實誠不敢欺罔賢聖。埋沒兄弟。隨從容
輪指曰。拶到者裏把不住。收來放去閑指注。一百五
十我自領七十二棒肯君恕。

張侍郎蘧林王方伯邁人項邑宰嵋雪錢別駕留史
放生設齋上堂。僧問山梁吐綬之姿。春池吠月之質。
將宣無上神咒。而呵護之。還得超然獨脫也無。師曰
汝豈不知衝開盡是通霄路。透出無非解脫門耶。僧
曰有與麼事那。師曰何更疑謬。僧曰是則杭翼婺印。
霞起雲蒸。與昔日無異。師曰誠非懷握之所玩。僧曰
昭然歷然無過於是。師長吁曰五濁波濤海。何人識
此心。僧問如何是大地眾生住處。師曰蕩盡無量劫
來隔岫之雲。僧曰於真如分中還有些子相違處麼。
師曰更須豁開未生以前當空之日。僧曰則無相光
中常得顯現也。師曰當為空王如來作禮。乃曰觀世
音菩薩以悲願力。於一切眾生中現一切身而說法
曰。汝等沉溺以來。今日昧昧。明日蒙蒙。妄緣前塵。分
別影事。從劫至劫。解脫無期。今幸值遇其時。好不與
你方便。隨喝一喝曰。於剎那際得是無上頂王三昧。
廓然蕩豁。洞徹十虛。光明寂照。充塞河沙。出沒三界
如日處空。流轉六趣如雲投壑。於來於去絕蹤由。在
天在人善時節。復喝一喝曰。各宜展布以報恩德。

小參。極明白底事。你等因什反不明白。天地定位。山
澤通氣。風雷相薄。水火不相射。得之於心。不由外紛。
失之於旨。前塵來使。者箇是極明白底。你等因什反
不明白。喝一喝曰參。

小參。舉鼓山示眾。僧出曰某甲咨和尚。山曰吔。僧曰
輪中不得轉時如何。山曰珍重。拈曰一句超然。又曰
出古今之獨斷。

早參。東方發紅照。跨下床來大開眼了。色色是兄弟
自家屋裏事。不解把得便用。秪管來替真如討。真如
甚生不耐煩。驀喝一喝曰。莫怪粗糙。

小參。禪子所重者。我知其必不是缽飯盂水隻字片
言。則禪子所重者何。禪子所重者曰戒曰定曰慧曰
因果曰品行曰節義曰廉恥。庶幾近之矣。然則禪子
真正所重何。禪子真正所重者。真佛真法真道。真正
宗師真正綱要。是名真正學道人。敢問兄弟何為真
佛。何為真法。何為真道。阿那箇是真正宗師。喚什麼
作真正綱要。具何眼目是真正學道人。記得我南嶽
老和尚僧問如何是真佛。曰相見何曾不注腳。如何
是真法曰豈是閒開兩片皮。如何是真道曰勸君不
用栽荊棘。前三轉巳為兄弟一口喝定也。而今有問
阿那箇是真正宗師。向他道從你腳下過卻歸擲缽
去也。再問喚什作真正綱要。莫聽他老禿奴顛言倒
語。至於真正學道人不道無只是少。時有僧躍出曰
聻。便劈頭打下曰。不見道才有所重便成窠臼。良久
曰來來。我適纔道才有所重。便成窠臼。不是真如膽
小。替兄弟擔憂。自是兄弟陷下麤心不明那竅。且如
何是那竅。隨咳嗽一聲曰料掉料掉。

小參。一向傍地為諸人著力。今日勞倦之甚。口嬾得
開手嬾得動。正擬放身睡去。不曉事禪客揭簾直入。
咨上座如何是祖師西來意。向道去去。我今日勞倦
甚你總不將為事便恁放過。又豈干真如事。

小參。離卻上來說處。別行得一轉。是名過量人。直入
尊貴路。非僅僅從般若門解脫門涅槃門而來。故能
到處把扼要領恢廓無涯。喝一喝。

小參。離卻上來說處。你便近前三步。叉手當胸將謂
是也。我不是你。將謂不是。我卻是你。秪者是不是處。
別尋諦實路三十年後猛然踏著。豈止十萬迢迢。

小參。離卻上來說處。齒牙縫邊落出一段兩段。不立
孤危天然峭絕。指擬他不得。刻畫他不得。逼仄他不
得。是他別無伎倆。只是省徑省心。喝一喝。

師誕日眾請小參。白日青天下。難為蓋覆伊三尺一
丈六。巍巍何巍巍。是豈以報化之緣所可添飾。法身
邊量得而分疏據實商量。父母所生之眼徹見盡大
地是箇自己。不謬纖毫。渾焉周匝。若也坐著白雲爭
倒懸殊廓爾。大喝一喝曰。奮然提起燄燄莫邪。太平
寰宇。更斬癡頑。佛不干理。道不涉事。意句全銷。人境
俱奪。上下前後。左右那一處奈何得。所以山僧有時
赤肉團上壁立千仞。有時十字街頭合水和泥。向合
水和泥處卻也千仞壁立。向千仞壁立處卻也合水
和泥。到者裏遇明則暗遇賤則貴即不問。秪如著高
一著。步闊一步。畢竟是甚麼人。隨擲下拂子曰。且待
須臾自當證知。

知事化柴回小參。真如院裏第一句直是沒些子罅
縫。莫說在今踞曲彔水天下知識目瞪口呿。便是馬
祖百丈。臨濟德山到者裏。管取結舌有分。秪為道不
斷語言路。不絕心智故。驀拈拄杖曰者漢雖是生來
條直。卻也十分莽鹵。不著思量無容擬議。隨卓一卓
曰。一時滿口道盡。直得開眼也是。合眼也是。橫拈也
是豎拈也。但可惜你諸仁一向麤心。築著磕著處處
打作兩橛。又爭怪得。

小參。凡有言說盡屬葛籐。蕩盡目前。依舊熱發。喝一
喝曰。但秪不避來鋒。直下提綱有路。

同參至上堂。徵滹沱曆數起法運艱危。非向那邊承
當得。卻來者裏橫三豎四。坐一去七。其何能金玉其
聲。雷霆其作。上下二千年。通貫七十代。隨卓拄杖喝
一喝曰。秪此全機耀古今。不須格外論奇特。

小參。佛法大意地久天長。大盡三十日小盡二十九。
天下衲僧漫脫空。釋迦老子失卻口。

小參。問僧他未彰名余不能取如何是空劫底自己。
僧曰須彌頂上擊金鐘。師曰揭卻腦蓋。又問風高月
冷蕩盡來時。如何是空劫底目前。僧曰綠水光中古
木清。師曰錯認定盤星。又問十字縱橫一真不立。如
何是目前底自己。僧曰海門山長安道。師曰誰是能
舉。又問倒翻森象罔辨蹤由。如何是自己底目前。僧
茫茫煙水連芳草。師曰照顧腳下。僧卻問如何是空
劫底自己。師曰渾焉周匝。如何是空劫底目前。師曰
廓爾懸殊。如何是目前底自己。師曰庭前柏樹子聻。
如何是自己底目前。師曰兩重公案。

小參。舉惕予方問曰。山河大地一擊百雜碎舌覆三
千底甚處插腳。師曰直得寒毛卓豎。彬遠曰真如門
下。師曰更待何時。問颺一微塵普攝十方界。眼似針
鋒者如何履踐。師曰今日明日。彬遠曰風寒雨又寒。
師曰仔細好生看。問是非不立凡聖絕蹤。十字縱橫
底何處蹲坐。師曰無論晉魏。彬遠曰相隨來也。師曰
更不再勘。問歌躍青山雲水即闍黎不處人天者合
居何國。師曰以自展而無窒。彬遠曰高高下下。師曰
實式臨之。問建無生法因甚拄杖頭瞎卻衲僧眼。師
曰不可將為小小。彬遠曰此話巳行遍天下。師曰遂
以為常。問震塗毒鼓因甚者隊漢主今命根不斷。師
曰不意問到者裏。彬遠曰退後退後。師曰付與驢年。
問越過佛祖底到者裏為甚不著便。師曰官不容針。
彬遠曰某甲秪管看。師曰留與後人貶剝。問巳
者便請一轉。師曰莫教屈著。彬遠曰勾下屬何人。師
曰三千里三千里。

小參。日來天氣寒冽。滴水便是滴凍。法報化身不可
秪收攝在一處。不因一事。不長一智。隨拈起拂子曰。
穿卻你鼻孔卻向腳跟下走出。東西南北土曠人稀。
天上天下唯我獨尊。復以拂子劃一劃曰。十方世界
百雜碎。何處更有釋迦老子阿呵呵。將此身心奉塵
剎。是則名為報佛恩。

小參。喫了飯沒些子意智。口懸東壁。眼挂西山。毫端
許言之本末者皆為自欺。雲從龍風從虎。聖人作而
萬物睹。一華一佛國。一葉一釋迦。北鬱單越打鼓。南
贍部州上堂。驀拈拄杖卓一卓曰。靈山一會與今日
何異。

祈雨小參。盞子撲落地。碟子成七片。飛底飛上三十
三天。走底走入金剛輪水際。穿過大雲輪寶樓閣中。
觸發輪蓋龍王。恣意展無邊之用。統彼持大雲雨。疾
行之者。乘雲行者。著雲衣者。生雲中者。能作雲者。雲
雷響者。住雲中者。雲天冠者。雲莊嚴者。乘大雲者。雲
中隱者。雲中藏者。披雲髮者。耀雲光者。雲圍遶者。處
大雲者。雲瓔珞者。向閻浮提界卷電奔雷擊山蕩壑。
直得陸地波濤從空涌沸。山僧見伊作如是大神變
事。甚生歡喜。踊躍虛空裏助伊箇霹靂。驀震聲喝曰。
一舉直透無邊。誰箇自甘泥伏。

小參。萬里不挂片雲青天皎皎。雖則目空宇宙過患
全無。真如秪是沒棒到伊喫。何也翻不得箇副太虛
面孔。轉有甚麼用處。驀拈拄杖卓一卓曰。日月星辰
一時黑也。頂門上霹靂固是不妨。驚眾腳跟下龍過。
還曾收得也未。驀提袈裟角下座。

小參。盞子撲落地。碟子成七片。事有赫赫於耳目之
前。不得從而掩之。直心方杜其外求。守己難稱乎大
用。動而能變。變則不可測識。隨喝一喝曰。看看南山
雲起也。眾擬。舉首復喝一喝曰。看看北山雨下也。眾
又擬。舉首乃倚拄杖笑曰。汝能從事乎。此無循乎跡
以求其旨。則山僧不得而欺之矣。久晴瓦裂。快些散
去。各各照管單頭自家的漏洞。

小參。盞子撲落地。碟子成七片。鏘然泠然韻動崖谷。
視之既靜其聽斯遠。觀世音菩薩急忙將籃裏底活
潑鯉魚提起。一吹乘風直飛上天去也。良久曰要得
雲行雨施。且看日下三刻。(以上三則俱祈雨語)。

小參。響露鳴風載陳難辯。蘇嚕㗭唎㗭唎蘇嚕。深中
淺淺中深。妙絕無門。擊禪床曰。作者須知暗裏驚。

小參。喝一喝曰。令下急急日馳五百。流沙浪闊熊耳
山高。雲從龍風從虎。南北東西太莽鹵。假使心通無
量時。總是者裏喫棒數。

小參。豎起竹篦曰。見之不采強作主宰。見之卻采磕
破腦蓋。采而不采不采而采。好箇三家村裏納稅漢。
你若夢得見三家村裏納稅漢。朝旃檀暮沉水。供養
你咒願你。且如何得夢見去。彌勒覷不著釋迦說不
得。表見叢林非等閑。千古萬古為規則。驀擊一擊。

小參。舉明覺見僧來拈拄杖云。我兩手分付你作麼
生。僧退身云不敢。覺曰為甚棒上不成龍。僧曰三十
年後恐孤負和尚。覺放下拄杖曰吽吽。師曰求其臨
深履薄戰兢自持者蓋亦鮮矣。者僧雖能慎始厥終。
可惜志有餘而氣不足。雪竇擬釣金鱗。爭奈清波不
犯。而今莫有乘風激浪者麼。良久曰險。

小參。舉僧問古德進一步時如何。撞牆撞壁。退一步
時如何。墮坑落塹。不進不退時如何。立地死漢。師曰
一隊一隊多見如此。甚生苦屈。今日設問真如。進一
步時如何。天垂寶蓋。退一步時如何。地湧金蓮。不進
不退時如何。曩謨觀世音菩薩曩謨大慈悲菩薩。

小參。見應合眼。聞莫舉頭。固是禍不入慎家之門。藥
山何以弄獅子。若道一切不是句。山河大地甚處得
來。

小參。僧出曰有甚麼了期。師曰嬴得泥人眼赤。曰抬
上抬下。師曰不越於此。乃豎起拂子曰。文殊堂裏萬
菩薩到處覓不得。元來總在者裏。秪贏得泥人眼赤。
將來有甚麼了期。

因事小參。拈起拄杖曰。看看作麼生。門風如何圖度。
驀卓一卓曰。思議不及處轉過者邊來。十地滿心尚
爾覓蹤跡不著。那來名身句身。與羊鹿之人平空描
邈。所以云活物不定。傍來不紹。但得此清淨光透過
十方。便能入淨入穢入彌勒樓閣入三眼國土。鼓盪
靈源。神通遊戲。到者裏畢竟作麼生。是隨隨收放如
事如理底句。復卓拄杖曰。一言截斷千江口。萬仞峰
頭始得閑。

舉遂首座立僧上堂。稱提從上來事。秪要攬得大綱
在手。縱橫展拓太虛不痕。以空劫轉目前。闍黎即是
老僧。以自己轉空劫。老僧即是闍黎。闍黎與老僧。名
不干事事不干名。依執滯名與他玄隔。驀卓拄杖曰。
盡乾坤口人到者裏百雜碎。諸人或若不知。問取堂
中第一座。

小參。缽裏飯桶裏水。一言半句古人葛藤。你兩無
交涉。僧出曰埋沒兩字未易道。師曰坐是濫食。那曰
真箇不可思議。師厲聲曰難道你便算得箇無慚愧
人。

小參。缽裏飯桶裏水。塵沙諸佛千箇作團。萬箇作塊。
牙如劍樹鋒稜稜底。到口便百雜碎。你道他還害痛
麼。眾屏息。隨起身曰。人無遠慮必有近憂。

小參。直出他家尊貴路何緣合水更和泥。僧出曰某
甲粉骨碎身去也。師曰還知三十三天那段事麼。曰
他亦不受。師曰你看者驢漢。良久乃曰擬有補于宗
門。不是一劫兩劫得休。

小參。喝一喝曰。風急急雨急急。上下四維挨不入。又
喝一喝曰。者裏挨得入。四維上下無等匹。復喝一喝
曰。試看祖宗標格。

小參。立地決發黃河。奔放一四天下。饒你有逆浪上
千里萬里底手腳。不消一下子便退墮中流。如何向
者裏得箇入作。喝一喝。

小參。且不得麤心一例橫該抹將去。道是坐斷天下
人舌頭。須知更有那竅在。走道禪流秋風箭急。既到
我者裏。切實向你說。喝一喝曰且不得麤心。

小參。雪雪盡大地作一句說。冷似冰霜細如米末。臨
濟點著便知。轉身走過新羅國德山。你向伶俐何事
愁眉不悅。咄。更要我說一句。舌頭直是生鐵。

小參。擬捏些與兄弟。只恐兄弟走作。一僧出曰諦實
一路如何下腳。師曰又肯東道西道。曰則古今迢然
也。師曰好生去。又僧出曰不辨大機若為建立。師大
聲曰我與上座有什冤仇。僧罔然。師曰者裏下得一
轉盡乾坤無敵。

小參。如何是真佛。師曰鬧市一箇兩箇。僧近前三步。
師曰見即不可。僧拜下。師曰長安雖樂。

小參。九夏寒巖雪戛地。清風三冬枯木花。亙天霜燄
美則美矣。善則未善。不見道談玄舉唱埋沒宗乘。無
說無言屈辱從上。髑髏峰後即不問你。馬鐙裏藏身
道一句來。無對。乃拈拄杖曰。昨見垂楊綠。今逢落葉
黃。隨卓一卓。

小參。雪雪。大地山河無空缺。沒得些子到我說。大家
團聚喫茶湯。固是衲僧好時節。

小參。看看春到也。有甚饆饠䭔子快下將來。若憚真
如格致錯鍔。旋生退縮。有雙手伸不出。有張口開不
得。可不錯過了好時好節。沒奈何替你說。秪為尋常
茫茫地循一切境。把山河大地草木叢林總屬別人
屋裏物。喝一喝曰。直下來嘆奇哉。捲盡五千四十八。
春風到處掌中開。

小參。看看又是春風也。野火燒不盡底槎槎枒枒。包
裹不來齊脫綻。縱橫向背莫端倪。正與麼時風暖鳥
聲碎。日高花影重。是有句是無句。良久曰。不可教山
僧更下注腳也。

小參。青天敷翠色。朝日含丹輝。蕩盡目前紛綸不錯。
靠著自己過患寧無。但不依他作解。何妨顛倒如風。
眼孔沒遮攔。腳頭忙蹴踏。八萬四千應手開。滿把珠
璣亂拋撒。拍案一下曰劄。

穀日小參。一時從地涌出盡十方世界沒罅子空缺。
東來西來南來北來。不問顆裏幾米米裏幾顆。一任
上載下載下載上載。肯像他小家子說升合擔石話。
忽慢人限量人。你禪和家聞三下普請。鼓扁擔橫斫
不開。箇箇如王。氣宇無論。千斛萬斛一下傾在乂口
裏。擔得來始得。擔不來餓殺你。喝一喝曰。我肯小當人。
佛日晦山和尚訃聞設供小參。大統綱宗中事。在風
雲不測之中。喝一喝曰。晦山和尚來也。直得乾坤震
裂。山岳動搖。見汝諸人不猛著精彩。卻歸佛日寺去
也。大眾一切馳求心歇無過斯時。佛位祖位聖位賢
位寶几珍御全不放在眼裏。更說甚三身四智五眼
六通。所以直須識句。若不識句。難作箇話會。且如何
是句。復喝一喝曰。縱橫展拓氣如王。慧業文章轉法
光。提盡古人之未到。始知神化本無方。

小參。山河無隔礙。光明處處透。拄杖子涌身虛空穿
過南閻浮提北鬱單越。腳跟下歷過無數坑坎堆阜
土石諸山。還依本位而住。眼前綠水匹練橫拖。背靠
浮圖一錐迥卓。衲僧道我會也。忽若騎驢入爾缽囊
裏。牽牛入爾鞋袋中。身背上知得些子輕重。自不以
真如無伎倆。敗闕當風流。

小參。拈起拄杖曰。熱喫一頓出身白汗了指望一莖
艸上現玉殿瓊樓。那知遭人拶著卻又擔不出將山
門來燈籠上底手腳蓋為尋常住在周匝有餘。不解
一轉一切轉。如何得著著天地縣殊。即今要與雲門
相見。但不遂物意移。自爾雲興雷起。

赴笑隱臨行小參。我意不欲與麼實是勉勿獲巳。隨
拈拄杖連卓兩卓曰。秪在一段一段擔得到人前。不
遍於理而適于事。天上人間乾坤函蓋。萬化千變逐
浪隨波。體淨用明無流不截。復卓一卓曰。後五日有
人領得箇段節要。始知真如不是閒和尚。

翼菴禪師真如語錄卷三
小師序璋等記

小參露柱證明如是我聞僧出曰收取蝦蟆口不得
師曰一杓臭屎攔面潑僧曰終不相孤負師曰露柱
證明問事有形段短長闊狹隨人看理無相狀虛空
合喫多少棒師曰教有明文僧曰某甲如是師曰露
柱證明問總上來也是甚麼人師曰巳有名字僧曰
誰是當者師曰露柱證明問千聖位不踐渠在甚麼
處師曰青色光明雲黃色光明雲僧曰如是我聞師
曰露柱證明。

小參有恁一段事不可諱去也喝一喝曰離此章句
別有商量奇人罕遇。

小參腳尖頭踢出來底築著磕著火燄裏熾然說底
處處了卻築著磕著處處了卻三千剎海夜沉沉十
方世界空索索驀顧侍者曰急著鎖卻僧堂門。

小參簷頭雨滴滴地蘇盧蘇盧㗭唎㗭唎謂是秘盡
底呈似你謂是密不從疏處起與麼造次說了道箇
深領擔枷過狀屈辱先宗是你不與麼山僧沒可把
鼻孔在者裏拈來驀頭打隨拈拄杖卓兩卓。

小參問正與麼時不是佛祖經歷處等破一切趨進
幾程師曰不欲得商量僧曰洎合箇中會師曰撩著
便休去問如何是親切為人底句師曰今日風頭硬
僧曰太盡情也師曰那容你迴避。

小參良久曰非究竟不與闍黎通拍左膝曰這裏即
易拍右膝曰這裏即難。

小參墮落三途人深達罪福相江西馬大師南嶽讓
和尚。

小參舉僧問靈巖儲和尚今夜起居安否巖曰石虎
咽松風師曰四山孤月朗石虎咽松風不放投機處
難教話路通。

結籬小參旱地釘樁目前無法拔脫不去橫七豎八
僧擬進師曰決定透不過秪是重添繩索。

小參千聖不能到是何之道萬法用無虧是何之機
左卓拄杖曰虎嘯風生右卓拄杖曰霞飛電走乃橫
按曰三十年後莫道山僧和泥合水。

小參清風白月透幽關畢竟以何為妙訣橫撒豎撒
不是妙訣明打暗打不是妙訣草鞋底下常𨁝跳底
道不消說也還要鈍置你疾焰過鋒眼中電掣髑髏
常吟是決不決。

晚參僧出拈起袈裟角曰不落綣繢請師便道師曰
上座莫性躁僧曰某甲識好惡師呵呵大笑僧問一
眾鬧浩浩幾人有孔竅師拈拄杖曰要把瞿曇驀面
欺僧曰識甚好惡師亦呵呵大笑僧出曰是何心師
曰你與我道僧曰某甲識好惡師乃呵呵大笑曰我
鈍置猶可你鈍置我忒煞。

小參問糞堆頭上突起萬法該通一句道將來一
僧曰總屬和尚一云紫璘奉供山堂刊定一云蘇盧
訶薩師云賺殺須彌鼻孔長。

小參僧問無言宣祖意時如何師云清風浩浩僧云
不消斟酌也師云肩橫一枝錫何處問蹤由僧問赫
日光中誰不了師曰拈得鼻孔未僧曰舉起須彌也
師便打。

小參片雲收岳面浪自靜瀟湘斷頭船子下揚州也
代云一時著便又云一時著便洗腳上去十字縱橫
作麼提綱良久曰放去收來總不傷此箇蹤由堪繼
紹。

舉僧投子雪覆蘆花時如何子云明白無邊際師曰
山河不是你眼睛。

舉龍門上堂良久曰山僧今日與諸人同參一員真
善知識便下座師拈拄杖曰真善知識來也合有一
句子眾不散師以拄杖打趁。

小參甕裏大悲身是他苦有誓願那怕坐久成勞出
之一語未敢顒望絕滲漏處道一句來無對師自代
曰伏惟伏惟又云古今榜樣。

祈晴小參卓拄杖曰久雨不晴答金烏飛上鐘樓角
復卓一卓云脫卻殼千里萬里阿喇喇。

小參若實情理論衲衣下那容你分條折縷益州布
揚州絹縱橫舒卷用絕商量冬月是冬寒夏月是夏
熱吾今巳再三汝合知時節。

小參問僧終日忙忙那事無妨如何是那事一日有
人問著某甲不諱一曰心不負人一曰不可不秪對
和尚一曰抑逼人作麼一曰黃連未是苦末上一僧
禮拜便退師曰一總討頭不見留待三日後看。

小參一句淨盡摘卻你眉毛換卻你眼睫忽有箇衲
僧出來高聲云吽吽但向道謗斯經故獲罪如是。

小參一切仍舊便是無事人也古今日月古今山河
僧堂佛殿常相對翠柏蒼松浥露寒鐘作鐘鳴鼓作
鼓響耳孔裏寬寬急急面門上苦苦樂樂曾不差誤
一絲許良久復曰此是什麼樓臺殿閣道得諸佛接
手句許汝十字縱橫。

小參歷劫來事秪在如今一句當堂頭頂天腳踏地
萬機不到眼見色耳聞聲一切處不須管帶自然常
光現前壁立萬仞拈拄杖卓一卓曰諸人不得向者
裏住著不得向者裏坐著直須猛虎口邊作活毒蛇
頭上安排更不釘樁搖櫓回頭別有生涯復卓一卓。

小參欲得現前莫存順逆拈起拄杖曰拄杖子騎山
門入佛殿磕著釋迦撞倒彌勒仁者見之謂之仁智
者見之謂之智卓一下曰千年蒼玉精化為秋水骨
海神護不得鰲頭忽擎出復連卓兩卓。

一日曰虛空無口憑何說木屐嘴長三尺二一僧出
曰豈無和尚在師曰你說誰聽僧曰不是別人師便
打之。

小參動容揚古路不欲得商量汝等各各下去一眾
癡立師曰曩謨觀世音菩薩曩謨大慈悲菩薩。

秋夜小參我心似秋月碧潭清皎潔無物堪此倫教
我如何說師喝一喝曰森羅萬象一時失卻蹤由也
果向者裏開得隻眼逢人抖擻滿頭灰笑罵豐干這
老賊也怪你不得復喝一喝曰賊賊。

小參碧潭撈摝透脫何時空界指標秪得其體頂門
上光燄甚生烜赫耐耐無人用著正恁麼時覓得箇
也依舊扶籬摸壁要得不離當處眼目人天乃以拂
子打圓相曰當隨山僧手看倘涉遲疑不待孤猿叫
敢保一場懡㦬。

小參久雨忽晴露出眼睛林間泥滑滑時叫兩三聲。

小參問真如一句穿破天下人髑髏幾箇得知痛癢
師曰卻是山僧罪過僧曰則勞而無功也師曰舉似
天下問萬人叢裏千人眾中不向一人不背一人此
人如何師曰敬禮常住三寶僧曰某甲出家三十年
也師曰事非草草乃曰有物先天地不是寶公曲尺
亦非誌公剪刀領過得底闍黎無分山僧無分一僧
出師便起。

小參百鳥不來春又過不知誰是住菴人與麼說話
過慣了清平日子忽朝乾坤側日月星辰一時黑還
開得恁般口麼要得嶮夷一致動靜雙忘拈起拄杖
曰須向者裏討箇入路連卓兩卓曰我不汝欺。

小參大凡沙門不可秪一路也認定一路不名活路
直下得路便行亦未是性爆更向草鞋邊耽耽閣閣
轉腦回頭烏飛兔走。

小參從上法印不從人得便與麼去天地懸隔盡力
道不得底句不是河南便是河北唧唧禿卻我舌也
又曰禿卻我舌啞卻你口昨夜洞埋千尺雪石門凍
折數株松。

行化街坊小參拈起拄杖曰法無橫徑道絕孤危遇
著通人一錐一答卓一卓曰多虛如何少實千語終
歸一當肉案頭邊塊塊皆精喪車幕裏聲聲是血暮
暮朝朝朝朝暮暮總不可為汝諸人註腳別欲語君
安樂法正忙卻未有閑時。

小參參須離心意識參學須出凡聖路學朝來問訊
客至燒香上一畫短下一畫長驀擲拄杖曰丹鳳自
騰霄漢去寒鴉猶是噪斜陽。

小參三世諸佛不知有狸奴白牯卻知有拈起拄杖
曰看看三世諸佛走入狸奴白牯隊裏去也何故兩
段不同收歸上科。

小參左右顧視曰好大哥將謂如來惠汝三昧耶昨
日栽茄子今日種冬瓜一聲河漏子和月落誰家全
色光明雲參退喫茶去。

小參行不得底如何說口在腳下說不得底如何行
踏著舌頭從中一句試請定當。

小參舉洞山解夏上堂曰秋初夏末兄弟或東去西
去直須向萬里無寸草處去良久曰秪如萬里無寸
草作麼生去石霜聞曰出門便是草太陽延曰直道
不出門亦是草漫漫地師曰好笑好笑者一隊漢通
身在草裏打輥有什麼碑記殊不知人人腳跟下當
地無私超今邁古若也據令而行秪合一坑埋卻。

小參至道無難唯嫌揀擇甜瓜徹蒂甜苦瓠連根苦
南泉手刃花貓趙州指出庭柏隔山人唱鷓鴣辭錯
聽胡笳十八拍連喝兩喝。

小參至道無難唯嫌揀擇百草頭老僧橫拈也是豎
拈也是鬧市裏天子開眼也著合眼也著忽若蚯蚓
穿過耳竅蝦蟆跳入眼睛或高或下忽喜忽嗔自是
不歸歸便得五湖煙景有誰爭。

小參至道無難唯嫌揀擇頭上天腳下地行便行坐
便坐髮長僧貌醜閉戶怕天寒庭臺一夜雪烏盆變
白盆文殊拍手笑普賢努目嗔眼裏無筋者茫茫一
世貧靠拄杖曰相逢盡道休官好林下何曾見一人。

小參拈拄杖卓一卓曰觸目不會道運足焉知路蒼
天蒼天便恁麼去巳是不堪更擬踏步向前添你三
斤麻一疋布有甚用處雖然如是爭肯辜負復以拄
杖卓一卓。

小參終日把缽盂噇飯不知嚥下多少祖師攪得肚
裏七上八落若解臨時一屙便了我也不惜手腳
汝一籌便擲下拄杖。

小參一切聖賢皆以無為法而有差別豎拂子曰者
箇是無為法差別在甚麼處擊禪床曰一種是無限
意有堪聽有不堪聽。

小參盡大地是拄杖子那箇是自己蘇嚧蘇嚧盡大
地是自己那箇是拄杖子㗭唎㗭唎拄杖子與自己
是同是別蘇嚧蘇嚧㗭唎㗭唎於此明得一切智智
清淨無二無二分無別無別故於此不明山河礙你
眼睛拄杖子穿你鼻孔莫道無事好。

小參大道之源天寬地窄草鞋底穿傾湫倒岳。

小參問蓮花未出水時如何師曰照顧自己出水後
如何師曰播弄目前又問蓮花未出水時如何師曰
煙草茫茫出水後如何師曰湖光落落乃曰蓮花未
出水照徹威音到婁至蓮華出水後霞光端不籍東
風。

小參拈拄杖曰甚生次第事特地作難艱乃卓一卓
旋顧大眾下座。

小參問大坐著紹卻西天段事還假記隻字用一功
眨箇眼呵口氣麼師曰洞山和尚若在必然大笑進
曰何假少方便師曰豈能測其涯涘僧一喝師曰淺
乃曰有句無句如藤倚樹卓拄杖曰孟八郎漢和根
截斷也免得天下老和尚東扳西援若待樹倒藤枯
方才休去歇去有甚麼幹復卓拄杖曰孟八郎漢。

因事小參諸佛說不到底倒腹傾腸有甚麼碑記祖
師行不到底築著磕著幾時是住頭口上兩片皮腳
下一方地若卵生若胎生若濕生若化生誰敢穫易
他一毫髮許秪如一人發真歸源十方虛空悉皆銷
隕者一隊漢又擬著向甚處良久曰人無遠慮必有
近憂。

小參清淨法眼鑑地輝天不雕心印花攢錦簇若是
箇絕無依倚盡卻今時底當陽撲破直得大地冰銷
聖凡乞命頂門獨瞎管教日月沉輝乾坤失色猶未
是衲僧能事而況向赤日裏東覷西捕白地上胡鐫
亂鏤其欲紹隆祖位標榜古今何異刻糞作旃檀煮
沙成嘉饌此人若到者裏且教後架裏坐何也待伊
鼻孔端正款款為渠證據。

小參舉陸亙大夫問南泉曰弟子家中有一片石或
時坐或時臥擬鐫作佛得否泉曰得亙曰莫不得麼
泉曰不得師曰盡道老大南泉隨大夫腳跟轉還曾
夢見麼真如口門無鎖與你箇方便拈拂子曰得與
不得一串穿卻獨坐虛窗花開葉落。

小參盞子撲落地碟子成七片連得便行底眼裏何
曾見喝一喝。

小參舉永嘉曰摩尼珠人不識如來藏裏親收得師
曰大小永嘉將常住物歸衣缽下既曰收得誰是不
識真如不敢囊藏索性和栲栳傾出以手作此○相
曰四生六道一光中狂夫猶自問彌勒。

小參青山青白雲白至道無難唯嫌揀擇巢知風穴
知雨現成公案不得錯舉伶俐衲僧正好喫棒。

小參釋迦不出世達磨不西來正當與麼時也好箇
時節叵耐後來隊漢莽莽鹵鹵競向虛空裏釘上一
橛不是脫節翻空便見枝生丫外卓拄杖曰真如今
日若不和根斫倒難免葛藤遍界。

小參喝一喝曰森羅萬象日月星辰都盧在裏許逼
逼塞塞了也著上些無煙火種鼓起沒底󵐖籥直得
烈燄彌空流光遍界三世諸佛歷代祖師盡從此中
示現塵剎眾生皆承此光一時成等正覺乃至世間
工巧諸伎藝盡向者裏現行此事且道於諸人分上
又作麼生復喝一喝曰全火秪侯著。

小參一字不著畫碧眼胡僧笑點頭滿口拈提滿口
樂揀灼然諦當商量不下代云旋風不左轉。

小參拈起拄杖曰這漢二十年前破家散宅直得前
不搆村後不迭店杖頭白月腳底青山不知歷過多
少長亭短亭今日既到這裏腳跟還得點地也未乃
靠拄杖曰空亭獨立向誰說鵲噪鴉鳴柏樹間。

小參者裏更不穿汝諸人鼻孔果有勿貪香餌錦鱗
當燒餅香而供養之不圖矯矯物外庶幾龜鑑方來
若總是今日豈不笑脫彌勒下頷。

小參問如何是一語三昧師曰今朝臘月二十五如
何是愛語三昧師曰看看冬盡也如何是正語三昧
師曰即便春風至問如何是祖師禪師曰我不欲驚
眾如何是如來禪師曰山僧落地也乃舉古德頌曰
我作佛事淵乎玅哉空山無人水流花開師曰正好
買艸鞋行腳。

小參若據實論量盡十方世界覓一人伴侶不可得
那來天上人間者箇那箇既不解慎初逗漏遺蹤實
無走路喝一喝曰爾諸禪德果能進步竿頭從教分
身遍界復喝一喝。

小參如是知如是見如是信解不生法相拈拂子曰
喚作什麼直饒道得更有一處礙著擊禪床便起。

小參曰不管你眼裏無筋僧出曰請師引驗師曰皮
下沒點血僧噓噓師曰列下。

小參午夜燈光連曉照茶煙香篆十分清山僧抖擻
尿腸說窗外黃鸝又一聲。

小參拈拄杖卓一卓曰相及不相及試道看無對師
曰謾說而今。

小參問言宣非旨孰曰有是師曰展開兩手進曰觸
處逢渠豈喻真虛師曰拈卻了也進曰不假功成將
何法爾師曰又何妨進曰法爾不爾俱為唇齒師曰
也不惡問以心中眼觀身外相時如何師曰黃鶴樓
前鸚鵡洲進曰是真善知識師曰乘言者喪乃曰真
正成壞翫弄神變入一切境入彌勒樓閣入淨玅國
土入無差別國土入解脫國土且任諸人點頭拈起
拄杖曰把定乾坤又奚為入作隨畫一畫曰跨得這
步十方世界一時周匝。

小參問如何是學人自己師曰聞普請鼓聲麼進曰
這箇豈是自己師曰摘楊花摘楊花問如何是佛師
曰刀斫不入如何是法師曰火燒不著如何是僧師
曰水灑不濕問盡大地是金剛正體二時粥飯向甚
處屙師曰莫怪山僧少方便進曰盡大地是涅槃妙
心六道輪迴從甚處得師曰你看這驢漢乃舉古德
曰心隨萬境轉轉處實能幽隨流認得性無喜亦無
憂師曰但知隨例餐鎚子也得三文買草鞋。

小參手上出來手上打口裏出來口裏打一僧出曰
淨裸裸赤灑灑時如何師便打僧曰某甲話在師復
打曰者咬糞團漢。

小參橫按拄杖曰恁麼會得妄自囚執不恁麼會避
火投溺擲下拄杖曰果是金毛師子子三千里外見
淆訛。

小參僧問目前無法意在目前時如何師曰穿窗透
牖動地搖天僧拜起師曰站者邊著師良久乃曰目
前無法意在目前穿窗透牖動地搖天會得年年歲
歲不會歲歲年年。

小參曰是甚所在爭受容易代曰將來不相似又曰
取性道一句又曰渾崙底取性亂動舌頭相續也大
難代曰善來文殊復曰飽喫飯了說真如涅槃善來
文殊皮下還有血麼代曰展轉淆訛又曰十二時中
如方木逗於圓孔還淆訛麼代曰須到如此又曰東
西南北有甚麼過。

小參四眾圍繞時三點前三點後道是無相涅槃天
魔泥乾唱快跌宕金鎚勒咽索白棒擁將行良久喝
一喝。

小參問遍乾坤動天地底是真如體是真如用師曰
好箇問頭問一花開敷千葉周匝古佛不著便更是
不可說也請和尚救取天下尊宿師曰勞而無功僧
曰未是把定乾坤句師曰留與後人貶剝。

小參問學人不見有自己時如何師曰死水不藏龍
進曰如何是活水龍師曰不見有自己問實際理地
如何進步師曰當下不留人進曰東邊立了西邊立
還相見也無師曰劃時送千里乃曰實論此事順邈
將來便不相似。

小參問如何是印空底句師曰青霄無異路如何是
印水底句師曰日往月來如何是印泥底句師曰春
盡落花飛問兩隻水牯牛雙角無欄棬時如何師曰
攔下問七縱八橫時如何師曰鳥道無前乃曰你剌
腳與麼來早是沒交涉也豈況繁辭率爾亂說驀拈
拄杖曰是者一隊隊合喫多少。

小參曰不可無風起浪僧曰髑髏乾盡也師曰作底
影響僧引退師曰玲瓏八面言思斷平地翻為荊棘
林。

小參師方舉一切智通無障礙一僧背後躍出師拈
拂子曰穿卻你鼻孔卻向腳跟下過去也僧曰阿剌
剌師曰接取。

小參問一字根極時如何師曰依依對看進曰是何
之說師曰遼絕殊特不可至僧曰及盡後時如何師
曰口似鼻孔。

小參舉雪竇上堂曰乾坤之內宇宙之間中有一寶
挂在壁上達磨九年不敢正眼覷著如今衲僧要見
劈脊打師曰推倒牆壁走卻達磨寶在什麼處若是
雪竇棒教自喫。

小參曰威音王巳前且無正句代曰東南西北或曰
向去底如貓捕鼠卻來底似驢覷井代曰切忌五更
初復曰鑿石得玉破塵出經喻如掌中觀物決定了
了品題高價須有一句代曰瑕生也又曰不可別安
箇題目復曰若也函蓋相應箭鋒相拄須知方木逗
圓孔中臨機始得無過代曰于此門中說箇話。

小參風動幡動心動為你拈了也向甚處見祖師代
曰叮嚀損君德又曰不得春風花不開或曰煦日燦
開天際雪祖師心印作何顏色代曰露復曰春風吹
綻嶺頭梅衲僧巴鼻長之多少代曰深。

小參僧出師曰有一轉正要秪對你僧曰只看今日
師曰餘人爭得聞僧曰不著便也師曰成辦箇事只
看今日稍不著便又是明日無對師曰腦後更添一
椎。

小參拈拄杖曰若是以強凌弱有甚麼難我不敢將
汝諸人作新到畫一畫曰一味只管喫吽吽。

小參僧問至道無難唯嫌揀擇坐殺天下人若不揀
擇爭得明白走殺天下人一等是祖師門下且聽那
箇好師曰將謂是咬人獅子僧曰捩轉鼻孔也師曰
風馳電激漸僧曰直偏地無行路師曰看取眉毛
有幾許。

小參眼裏有筋底認定秪這便是但見眉毛廝結刀
斧斫不開那知鼻孔同風冷煖不相到不是向大火
聚裏打得箇背翻筋斗來爭得箇副鋼硬齒牙生鐵
脊骨紀綱箇著如日處空雲蒸霞蔚渠本心日照月
臨誰能留礙天之高地之厚水之遠山之長上下曲
彔床底幾曾得似者漢良久曰不可更分皮肉骨髓
也。

小參也大奇一從火燄裏打得箇筋斗來眉依舊橫
鼻依舊直身若虛空心如牆壁伎倆全無氣息沒些
惺惺直是惺惺歷歷直是歷歷帶累兜率陀天箇漢
下頷都笑脫咦別處著你不得。

小參曰今日且不說破留與後人貶剝下座。

小參僧出曰一舉不再說師曰涅槃心易曉差別智
難明復曰涅槃心易曉差別智難明觀世音菩薩將
錢買胡餅放下手來卻是饅頭罕逢穿耳客多見刻
舟人。

小參舉僧問乾峰和尚曰十方薄伽梵一路涅槃門
未審路頭在什麼處峰以拄杖畫曰在者裏僧後請
益雲門門拈起扇子曰扇子𨁝跳上三十三天築著
帝釋鼻孔東海鯉魚打一棒雨似盆傾會麼師曰誰
能出不由戶何莫由斯道也誠哉是言矣者僧向涅
槃門裏直往直來猶自討略頭不著乾峰雖則一期
徑捷爭奈這僧岐路橫生更勞他韶陽老子入水入
泥把拽不入如今要識路頭麼高聲曰看腳下。

小參舉香巖和尚示眾曰若論此事如人上樹口御
樹枝腳不踏樹手不攀枝樹下忽有人問如何是祖
師西來意不對他又違他所問若對他又喪身失命
當恁麼時作麼生即得時有虎頭招上座出眾曰樹
上即不問未上樹待請和尚道巖乃呵呵大笑雪竇
顯曰樹上道即易樹下道即難老僧上樹也致將一
問來妙喜曰吞得栗棘蓬透得金剛圈看了這般說
話也是泗洲人見大聖師曰嘗行粥飯僧向來問一
荅十問十荅百及乎鼓兩片皮卻向虛空中絢彩枯
木上糝花直是令人好笑苟非虎頭上座根下一刀
爭得應時瓦解雪竇雖解弄箇花手心未免踏著相
似影子徑山妙善取譬爭奈不顧傍觀真如匪敢裁
抑古人秪貴鏟除途轍還會麼切忌向語脈裏轉卻。

小參舉米和尚令僧去問仰山曰今時人還假悟也
無仰曰悟即不無爭奈落在第二頭米深肯之師曰
米胡抱璞投琛仰山一鑑收下雖則來風深辨然檢
點將來豈止落在第二頭當時若問真如今時人還
假悟也無但呵呵冷笑直教米胡箇漢更疑三生六
十劫。

小參舉雪峰問僧見說大德曾為天使來是否僧曰
不敢峰曰又爭解恁麼來僧曰仰慕道德豈憚關山
峰曰汝猶醉在出去僧便出峰乃召大德僧回首峰
曰是甚麼僧亦曰是甚麼峰曰者漆桶僧無語峰顧
謂鏡清曰好箇師僧向漆桶裏折倒清曰和尚豈不
是據款結案峰曰也是我尋常用底忽若喚回向伊
道是什麼被他道這漆桶又作麼生清曰成何道理
峰曰我與麼及伊汝又道據款結案伊與麼及我汝
又道成何道理一等是恁麼時節其間有得有不得
清曰不見道醍醐上味為世所珍遇斯等人翻成毒
藥師曰青山疊疊萬壑潺潺腳頭腳底步步行寬不
忝為天使來及乎被他拈出一箇黑漆桶子直得目
瞪口呿撞壁撞牆雪峰雖則費盡手腳其奈猶未勦
絕若是真如待他亦曰是什麼劈脊便打果是箇漢
管取鼻孔撩天。

小參舉明覺問僧你見雪竇後錄未僧曰見覺曰向
什處見我僧曰也知和尚是川中人覺拈拄杖打一
下曰夢見拈曰慚愧大小乳峰自己口裏掉下底涎
唾不能掩取猶自倩人收拭苟非從苗辨地因語識
人底未免當面錯過如今要識雪竇麼喝一喝。

小參舉僧問安國師如何是本身盧舍那安曰與老
僧過淨缾來僧將淨缾至安曰卻安舊處著僧送至
本處復來詰問安曰古佛過去久矣師曰大小國師
浪得其名纔被箇驢前馬後漢輕輕一拶直得尾拖
千尺至今收又收不得縮又縮不迭當時若是真如
待他將淨缾至便與撲破果是箇漢踏取毘盧頂上
行頌曰伐柯伐柯其則不遠睨而視之猶以為遠。

茶筵垂代

以兩手托果盤曰和盤托出也袍袖寬大底還傾得
盡麼代曰不可總作沙彌行者見解又曰胡餅裏討
汁又曰冰梨雪藕一片兩片自可清涼肺腑因什向
胡餅裏討汁代曰也是又曰絕倒傍觀又曰也是不
喫他人家三箇胡桃兩塊糖當燒餅香而供養之即
今羅列滿前喫即是不喫即是代曰苦死難為人又
曰不是上座惜又曰我總不惜合有一分到你代曰
深懷恐懼又曰更煩人事又曰只這人事箇箇不知
來處向後有人問作麼生舉代曰不敢謗上座又曰
總在裏許。

或拈起胡餅曰微塵諸佛總在裏許具慧眼衲僧辨
得盡麼代曰抬起手看又曰穩便將取去復曰假饒
十分抬起手也只得一半你試道箇完樂句子看代
與驀口𡎺又曰噇卻多少又曰一塵一佛國眼底物
物是塵你噇卻多少釋迦老子代曰一箇蒸餅三盞
茶又曰口門沒底復曰盡大地團作枚蒸餅𡎺得住
麼代曰與一眾作笑具又曰得恁輥輥地復曰古人
道不解轉身吐氣者不得子喫你恁樣輥輥地得
上口也未代曰幸好一碗茶又曰上座眼光不放闊
又曰嫌甚麼。

或曰至道無難唯嫌揀擇這箇是定州盆那箇是饒
州碗是揀擇不是揀擇代曰到者裏有口無開處又
曰菱角尖尖尖似錐復曰菱角尖尖尖似錐如何下
口代曰茶又喫卻也又曰你若喫盡又在解脫深坑
喫不盡又不唧溜作麼生代曰若不是某甲又曰相
席打令復曰相席打令逐物意移掇退果桌置一問
來代曰洎共上座作道理又曰不可口挂壁上也復
曰一向挂壁張口還喫茶麼代曰有人說到裏者又
曰更道一句看。

或曰拈起糖餅一劈兩片是三句中那一句代曰盞
子撲落地碟子成七片又曰收復曰盞子撲落地碟
子成七片睦州可煞狼籍有好使令底另換一人來
代曰額上不貼牓又曰葉刀子使得甚快復曰菜刀
子亦能殺人亦能活人因甚要用金剛王寶劍代曰
須到如此又曰肯惜眉毛復曰不惜眉毛者能有幾
箇代曰信手拈信口道又曰鄭州梨青州棗復曰鄭
州梨青州棗觸目未嘗無臨機何不道代曰上座大
煞教令又曰齒不得合又曰齒不得合著甚來由代
曰撫掌三下又曰豈止今日。

或曰今日將名品荔枝和皮肉去了送向你口裏也
不得道吞卻即禍事代曰須是裂破舌頭又曰莫要
茶喫麼復曰曾到也喫茶不曾到也喫茶且道趙州
前頭為人後頭為人代曰有誰道不得又曰舌頭不
出口復曰茶正香餅正熟舌頭不出口底作甚滋味
代曰不用別人又曰某甲不是新到復曰拈卻趙州
喫茶去新到來參將何款顧代曰饅頭蒸餅聻又曰
少停又曰饅頭蒸餅不妨儘你飽食我要問你三心
中點那一心代曰今日供養較細又曰是伊不肯住
也。

或曰胡餅𡎺不住底超談禪客向後作麼生代曰有
甚碑記又曰令我攢眉復曰寶雲泉煮峒山岕也不
甚惡何用攢眉代曰也是又曰金果早朝猿摘去隨
拈起金柑曰金果早朝猿摘去這箇聻代曰是你與
麼問那又曰不可不識復曰親從金剛窟裏來底因
甚玻璃盞子也不識代曰舌拄上齶又曰塞斷人口
復曰言無味說無味無味之談塞斷人口拈卻胡餅
道一句來代曰伏惟又曰以空噇空復曰物物不可
以空噇空代曰上座佛法身心何在又曰還將得完
欒餅角子來麼。

或曰氣宇如王箇阿師完欒餅角子不要為什反用
半截底代曰謝和尚降尊就卑又曰牙如利劍斫復
曰牙如利劍斫囫圇梅子不妨一咬百雜碎驀伸手
曰還我核子來代曰有人問了也又曰七箇八箇又
曰吞卻三箇四箇即不無你還吐得七箇八箇代曰
可惜許又曰忒費湯火復曰費湯火底不要現成底
快便將來代曰福州橄欖兩頭尖復隨指橄欖曰者
箇是橄欖者箇是盆子能以一義為無量義能以無
量義為一義你道盆裏有幾顆顆裏有幾盆代曰有
一人道得又曰鞏縣茶缾饒州磁碗。

或曰無二無二分無別無斷故因甚拈起鞏縣茶缾
卻是饒州磁碗代曰不得向者裏問又曰東壁打西
壁復曰推倒牆壁走卻達磨還見燈籠麼代曰更須
仔細又曰入水見長人復曰入水見長人茶碗裏上
座為甚不出頭代曰是渠害羞又曰老老大大又曰
省力復曰省力道一句代曰添香著又曰槎槎枒枒
柏子香面門一突裝得滿滿尖尖當得少分供養麼
代曰肯屈著你又曰參退喫茶去復曰金色光明雲
參退喫茶去尋常還有者箇時節麼代曰達麼縱有
真消息總落當人第二機。

中秋垂語盡大地是箇月輪總在山僧一指頭上豎
起指云何處見有一點來放開一句作麼生代曰南
閻浮提北鬱單越又曰參退喫茶去。

又曰山河無隔礙光明處處透傅大士步行騎水牛
走遍南閻浮提北鬱單越卻入拄杖子裏去也還見
麼代曰將謂有衲僧孔竅猶是屎窖裏作炒又曰灼
然復曰灼然百千人中未有一人到此境界不用藏
身露影對明一句快道將來代曰高也著低也著。

又曰高也著低也著狼籍不少還可以一致苕帚否
代曰和尚不使別人又曰便與麼去也復曰便與麼
去偪塞虛空雖欲迴避時直是無迴避處作麼生代
曰不虛踏破草鞋又曰除卻須彌山拈卻佛殿脊復
曰一顆圓光明巳久時人知有除卻須彌山拈卻佛
殿脊與我通箇消息代曰落在眾人前又曰增一毫
不得減一毫不得。

又曰增一毫不得減一毫不得我也知你親更要問
你山僧裂破胡餅因什害帝釋鼻孔受痛代曰邏邏
哩又曰可知禮也復曰可知禮也只一笑只者一笑
作麼商量代曰拈放腦後復曰一人舉首一人圓。

後即不問你腳跟下道將一句來代曰珍重下去又
曰東西南北。

又曰東西十萬南北八千縱橫約來不離這裏雖然
如此向後不得錯舉代曰叮嚀損君德又曰須彌納
芥子復曰我心似秋月碧潭清皎潔納須彌於芥子
擲芥子於無垠是我尋常用底拈放一邊爾諸人向
甚處見寒山代以手打圓相拓起曰聻又曰見一則
瞎汝眼乃曰爾諸禪衲向後遇人切忌三頭六臂。

翼菴禪師通玄語錄卷之一
侍者力端等錄

上堂拈香云此一瓣香從正法眼藏中流出成清淨
輪供養始祖釋迦牟尼文佛伏願龍圖丞奠鳳常
新此一瓣香從涅槃妙心中流出成光明輪供養歷
代開法宗師暨本寺開山第一代韶國師及。

皇明中興天童悟祖老和尚惟冀孫枝繁衍正法昌
明此一瓣香從實相無相微妙法門中流出成處處
無礙淨光明輪供養中興國清後住靈巖慈受閣上
本師退翁和尚用酬法乳之恩上首白椎竟僧問鳥
啼花笑滿目青山莫便是沒量大人住處麼師曰一
段因緣天上來僧云其中事作麼生師云不屈宗乘
遭逢有據僧禮拜師云也須親到者裏一轉始得乃
云一著憑空起古今硬剝剝為佛祖師活卓卓開人
天眼驀拈拄杖云看看通玄拄杖化為龍吞卻乾坤
世界雲門大師忍俊不禁道學我者拙似我者死被
山僧劈頭一棒直得飲氣吞聲何也行到定然能說
到得親自爾用來親舉韶祖偈云通玄峰頂不是人
間心外無法滿目青山悟祖曰通玄峰頂別是人間
秪緣不薦錯認青山師曰若也蕩盡目前自得眼空
宇宙依然靠著自巳寧免局於方隅新通玄不圖炫
耀巳靈秪貴稱提從上迺云通玄峰頂高出人間腳
頭到處占斷青山靠拄杖下座。

上堂通玄峰頂風雲不次不是人間日月有恒心外
無法從他逼塞虛空滿目青山覓甚纖毫過患。

上堂香爐峰氣融融千秋月萬古風驀拈柱杖曰劃
破重重錦縫好看寶印當空。

上堂青山無異路步步絕回互直上通玄峰茫茫空
四顧。

上堂舉溈山普請次此外更有何法靜板鳴幾曾鎖
斷奔馳一僧撫掌呵呵大笑歸去不屬漸次如何通
信溈曰此是觀音入理之門卻為虛空鑽耳穴至晚
間問其僧又將泥水滯春風你見甚麼道理實誠不
敢相欺僧曰朝來未喫飯聞板聲歡喜直得天下歸
仁溈曰賺殺人纔有纖毫萬劫不如此溈山之所以
爾也頌曰萬里眼開泥水路飛騰直上無回互樸落
非他仍是渠佛墮祖墮菩薩墮。

天童悟祖忌日上堂一著憑空風行雷厲千機頓赴
岳撼波騰只者是從上先宗立命之神符據要之關
節若欲克繩祖武遠紹門風不是將一轉來慱一下
去直須向和聲送出時兜底掀翻渾身放倒處連贓
捉敗縱具恁麼手腳做他烜赫兒孫正未可在隨拈
起柱杖云看看悟祖一生用不盡底得到通玄手中
轉換落落地定點窄之淆訛控馳縱之去住你獨角
擎天來我當頭拽脫你你四稜蹋地來我首尾收據
你你涌現瓊樓王殿來我盡情折卸你你擁駕銀山
鐵壁來我立地推倒你你四方八面來我旋風打散
你你開旗展陣來我乘間擒住你總不恁麼來撾動
塗毒鼓八萬四千毛竅竅竅如金剛鑽擂來擂去三
百六十骨節節節如奪命丹攻上攻下然而不立死
者未之有也眾中有箇是他腳下滴血孫子出來道
通玄將一棒恁樣搬弄是則是但秪下手不緊何也
如載一車寶劍將一柄出來用了又將一柄出爭如
我秪消寸鐵卻能殺人通玄便隨聲問他你底寸鐵
聻他若擬議便與劈頭一棒云我者箇一向縮在指
甲縫裏你說的確長幾許悟祖見與麼登答笑口扯
開十丈曰諸供養中法供養最是真精進是名真法
供養不待三十年後敢保此話大行。

禪堂上樑小參拈拄杖卓一卓云踏在這個區處直
須具有逼死蛇化神龍之手腳若不具有逼死蛇化
神龍之手腳土石磚瓦安能使之放光動地跨入個
條門限直須具有點頑鐵成精金之本事若不具有
點頑鐵成精金之本事竹頭木屑如何教他作用通
天所以云法無定相遇緣即宗道不虛行因人而顯
山僧忝紹悟祖之門風拈起拄杖云合行悟祖之法
令死蛇來也與三十神龍來也與三十放光動地底
來也與三十頑鐵來也與三十精金來也與三十作
用通天底來也與三十直得山河大地草木叢林是
佛是祖若聖若凡都盧打成一片并這一片亦教纖
塵不立然後從處處無礙淨光中突出向上全提一
句如杲日之麗長空若冰輪之臨廣莫是汝諸人還
彀得著也無若彀得著則見我天童老祖涌身通玄
峰頂高十萬八千丈其或未能且看生面開今日別
有聲光在後時。

上堂是法住法位拈拄杖卓一卓云此通玄峰頂是
諸人所依住之法位也若耽住此玄縱得虛明自照
不是通玄峰頂直饒不依住此玄亦無不依住知解
亦未是通玄峰頂且如何是通玄峰頂登之不假白
雲梯自在全提向上機。

上堂諸人總道得到我之通玄峰頂還見通玄峰頂
也未若真個得見我之通玄峰頂且問你如何是通
如何是玄如何是峰如何是頂有者道處處淨光無
礙之謂通頭頭妙葉無方之謂玄玲瓏峻拔無極之
謂峰空明廖廓無上之謂頂此是人間之通玄峰頂
非不是人問之通玄峰頂不是人間之通玄峰頂畢
竟是何人得到擬心早巳落平地卓拄杖云迥絕扳
躋秪是他。

上堂問通玄峰頂是何面目師云若有面目則非通
玄曰何以廬山有真面目乎師曰汝身在此山中耶
乃云若有一人發真歸元十方虛空悉皆銷殞不是
通玄面目見見之時見非是見見猶離見見不能及
亦不是通玄面目一切智智清淨無二無分無別無
斷亦不是通玄面目扇子𨁝跳上三十三天築著帝
釋鼻孔東海鯉魚打一棒雨似盆傾亦不是通玄面
目觀世音菩薩將錢買胡餅放下手來卻是饅頭亦
不是通玄面目若然者則通玄之面目畢竟不可得
而見也秪者畢竟不可得見底莫便是否隨呵呵大
笑曰通玄非面目面目非通玄淵淵其淵浩浩其天
者個決不是通玄。

上堂到頭無路是通玄峰頂猶然在半天到了通玄
重到頂方知無路是通玄。

上堂舉五祖演和尚示眾人之性命事第一須是○
我有知乎哉欲得成此○無知也先須防於○有鄙
夫問于我若是真○空空如也人○○叩其兩端而
竭焉頌曰頭固不欠尾亦不剩竭盡兩端透出性命。

上堂舉五祖演和尚示眾人之性命事第一須是○
待渠轉過身來欲得成此○另自與伊方便先須防
于○正坐不當堂因我得禮你若是真○從這裡倒
從這裏起人○○明暗雙雙是何道理頌曰從這裡
倒從這裏起明暗雙雙是何道理。

上堂舉五祖演和尚示眾人之性命事第一須是○
渾焉周匝欲得成此○廓爾懸殊先須防于○情不
附物若是真○一切智智清淨人○○無二無分無
別無斷頌曰天上月圓人間月半無二無分無別無
斷。

上堂舉五祖演和尚示眾人之性命事第一須是○
靈光獨耀欲得成此○迥脫根塵先須防于○不拘
文字若是真○本自圓成人○○即如如佛頌曰本
自圓成誰是得者喚作如如早變了也。

大悲聖像起工上堂盡森羅萬象是大悲光明幢是
大悲千手眼是大悲無礙心是大悲陀羅尼喝一喝
曰從這裏一時成就慧身自爾不由他悟不由他悟
則現儀皆法法莫大於得其本本立則道生道生一
一生二二二生三三生萬物喝一喝云雷奮青霄枝
枝撐玉復喝一喝曰雲垂大地葉葉鏘金又喝一喝
曰如意寶珠從信得放開仙掌快擎來。

老和尚十周忌上堂三千六百日以前盡大地是一
口太阿劍攖之者命根立斷三千六百日以後太阿
劍是一箇盡大地磕著底毛骨不留正當三千六百
日半勺清泉一炷香平易處煞有淆訛確實處不無
商量何也南岳門中事貴奇正以相生在淨光而變
奪於此奉重死者生儼然灼見分身之舍宅在於隱
身於此背馳生者死無數爭知立命之先驅在於奪
命驀拈拄杖云老和尚來也將盡大地是一口太阿
劍按在手上以太阿劍是一箇盡大地陷在腳心爾
諸人向甚麼處出頭作麼生相見卓一卓云不得通
玄開線道是誰敢踏頂門行。

上堂舉寒山因趙州遊天台路次相逢山見牛跡問
曰還識牛麼州云不識山指牛跡曰此是五百羅漢
遊山州云既是羅漢為甚麼卻作牛去山曰蒼天蒼
天州呵呵大笑山曰作甚麼蒼天蒼天山曰這廝兒
宛有大人之作師曰大小寒山與這夥廢忘不通利
底在牛跡裏頭出頭沒自謂遊戲神通成就眾生淨
佛國土帶累十八上破家散宅底老兒苦苦叫斷蒼
天而蒼天不為之應卻又飾辭褒贊以為宛有大人
之作乃拈起拄杖云通玄今日將這夥撩天鼻孔一
時穿卻收也不離我者裏放也不離我者裏且道者
裏是甚所在卓一卓曰須知雲外無雲處別有通玄
一段奇。

上堂舉拾得一日掃地次寺主問汝名拾得因豐干
拾得汝歸汝畢竟名箇甚麼姓箇甚麼拾得放下苕
帚叉手而立寺再問拾得拈帚掃地竟去寺主罔測
寒山搥胸云蒼天蒼天拾得問汝作甚麼山曰不見
東家人死西家助哀二人作舞哭笑而去師曰拾得
本生名氏雖則陳露昭昭其奈天不可得而象地不
可得而形一念普觀無量劫底亦不可得而知無怪
乎寺主之茫然也寒山枉著哭笑一上至竟註疏不
出隨迴視一眾云且道拾得畢竟是何名氏良久云
待虛空落地時即向汝道。

上堂舉寒山因眾僧灸茄次將茄串向僧背上打一
下僧回首山呈起茄串云是甚麼僧云這風顛漢山
向旁僧云這漢不知費卻我多少鹽醬師云寒山落
得費盡鹽醬這漢到底不知滋味旁僧徒自嚥津橫
豎嚼他不著可惜這許多茄子堆爛在常住地面此
段罪過不同小小諸人還識這風顛漢麼驀拈起拄
杖云是甚麼。

上堂舉溈山靈祐禪師至國清受戒纔到松門寒山
與拾得從路旁透出作大虫吼三聲祐屼然無對寒
山云自從靈山一別直至而今還相記麼祐亦無對
拾得拈起拄杖云老兄喚者個作甚麼祐又無對山
云休休別後伊三生為國王總忘卻也師曰寒拾在
三世國王面前竭盡本事露盡丹衷冀其敦故舊之
誼續夙昔之歡安知彼自以尊嚴無上而不為之睬
聽一片心機白白送在水裏雖然我要問他這兩箇
咆哮大虫畢竟作麼生攝伏個條殺活拄杖畢竟作
麼生拈弄不見道聲色之於化民末也兵者聖人不
得巳而用之是知端拱無為垂衣裳而治天下者其
唯堯舜也歟。

癸亥元旦上堂僧問爆竹一聲催臘去人人盡道是
新年新之與舊是同是別師拈起拄杖云莫認這個
作實法僧云則於法自在而無黨無偏也師云擊碎
目前無剩跡歸元逞物任施為僧云榮發一切端在
斯時師曰背面總提如不見青青黯黯那邊看僧一
喝師曰鼓角動也乃云盡天下人總道今朝是第一
個日子既知是第一個日子則知有第一時分第一
時分中有第一義諦第一義諦中有第一三昧第一
三昧中有第一句子隨震威一喝云此一句子雖從
第一三昧中而生而不為第一三昧之所攝不為第
一義諦之所詮不為第一時分之所收不為第一日
子之所該而能該第一日子收第一時分詮第一義
諦攝第一三昧有如是第一威德有如是第一自在
有如是第一奇勝有如是第一神變故得如獅子之
高步眾會如慧日之炤燭中天如雷霆之榮發萬物
如春波之捷赴大川千聖挹其光華群生被其至化
尊之為萬象主而不自專於萬象推之為第一人而
不自居于第一煥乎其有文章巍乎其有成功蕩蕩
乎吾無得而名焉。

大士開光玉京潘進士請上堂菩薩本有心光亙古
亙今通天徹地何籍重新開點而後顯諸神用耶東
震旦天台支提山通玄沙門不敢增益毫末于春風
浩蕩時謹即以廣大圓滿無礙大悲心流出一切智
智清淨之光還復納之頂門正眼以及通身遍身八
萬四千爍迦羅眼隨以拂子向空點云看看其光晃
耀如紫金山千日並炤所不能及光之色相種種不
同別異無量或如如意珠燄輪掌上舒或如垂罥索
巳解諸有縛或如應量器積貯無上味或如按莫邪
炤雪倚天遮或如跋折羅摧伏諸邪魔或如金剛杵
怨敵無能拒或如施無畏顯發其正氣或如日摩尼
幽闇生光輝或如水月晶熱惱得冰清或如架弓箭
神機速於電或如楊柳枝甘露洒隨宜或如白玉塵
縷縷隨風舞或如琉璃瓶注水聲冷冷或如執旁牌
禍崇自推排或如擎斧鉞威嚴不可說或如碧玉環
溫潤且斕斑或如寶蓮華皎潔無纖瑕或如寶瓔珞
千光互交錯或如大圓鏡智智同清淨或如合笥篋
全璞好藏挾或如五色雲鸞鳳舞紛紜或如提軍持
高步梵天時或如吹法螺法令聽摩訶或如擊法鼓
歷亂心花舞或如張傘蓋覆護于在在或如持數珠
圓明意自如或如秉寶鐸拔苦與之樂或如紫玉璽
提持能徹底或如火燄輪爍彼諸群昏或如扶几杖
至頂高無上或如胸合掌翹勤無異想或如頂化佛
端嚴甚殊特或如展經卷親對黃金面或如化宮殿
不隨胎藏轉或如不退輪堅固菩提身或如與髻珠
摩頂在須臾或如葡萄朵繁盛其果蓏或如灑甘露
無處不遍布而今總攝持斯文實在茲如是種種光
具含千手眼一一手眼中長放無量光無量攝一光
一光復無量交羅其光光猶如寶絲網是知垂慈願
普絕無不了之因緣仰籲情深安有虛應之果報因
緣會遇果報斯彰因而無量光由之以開顯以拂子
點一點云不離此一光垂慈願普無虛仰籲之深情
仰籲情深自得垂慈之普願因而無量光由之以交
感又以拂子點一點云不離此一光華雲涌處瞻禮
翹勤光相垂時蒙恩果遂其開顯也原無剩跡其交
感也安可思議此之大悲境界以廣大圓滿無礙為
歸向從畢竟同成畢竟異從畢竟異歸究竟同如靈
源濬脈散萬派而還共朝宗似精魄流光影百川而
原非二月隨以拂子點一點云也不離此一光放下
拂子云而今收此一光還歸拂子從教一切智智清
淨之光如雲如蓋覆汝諸仁頂門盤旋而不散。

莊嚴玉翁護法上堂喝一喝云此是頂王三昧其得
之者無不兼容并包謂其廣大也廣大出主其中謂
其圓滿也圓滿不越于外謂其無礙也無礙通于中
外而中外之中外無得而擬也其無礙也為何如其
圓滿也為何如其廣大也為何如到者裏扯個心包
太虛量周沙界來配合直滄溟之一粟耳若然者則
廣大也我廣大之圓滿也我圓滿之無礙也我無礙
之與過去正法明如來何預焉若與過去正法明如
來有預而玉翁所生之國土殊勝品位隆崇則非過
去正法明如來之所致以其與過去正法明如來無
預故玉翁所生之國土殊勝品位隆崇莫之為而為
莫之至而至也且畢竟功歸何所復喝一喝云不可
不謂之至也。

上堂舉韶國師初參法眼因僧問法眼如何是曹源
一滴水法眼云是曹源一滴水韶聞豁然開悟師云
曹源一滴水瞪目不見底一葉落當風波浪滔天起
諸仁還知韶國師麼揭開心外原無法快見壺中別
有天。

上堂香爐峰瑞靄騰騰擂鼓洞圓音歷歷有眼如盲
有耳如聾底到來作麼生與伊個方便乃拈拄杖卓
一卓云千年桃核裏幸有舊時仁。

上堂聲前活路大海不宿死屍劫外靈機噴啑輥出
師子呵呵呵囉囉哩天上人間知幾幾。

上堂拈起拄杖云歷劫不知名卓一卓云古今收不
得橫按云千聖立下風以手彈三下云誰敢當頭。

上堂炎炎赫日爍石流金虛空藏菩薩善得安身法
門上高山下平地撞著道伴交肩過喚轉頭來與伊
個護身符子止止不須說我法妙難思。

上堂過去諸如來斯門巳成就清涼幢子高多少現
在諸菩薩今各入圓明琉璃殿上行撲倒也須粉碎
未來修學人當依如是法拈拄杖卓一卓云無量義
中時一說渾家遂上渡頭船。

上堂一徑直二周遮衲僧會得撒土拋沙捏出祖師
心髓五色披離似鳳努開菩薩面孔千般綽約如花
不解慎初空護末放教長笛出煙霞。

上堂舉應菴華禪師示眾云盡力道不得底句不在
天台定在南岳師云玄關瞥轉佛祖難窺正紐傍提
人天罔測通玄有箇道處南岳天台句非句走盤珠
向空中住。

上堂有佛處不得住枉向這條路上打箇回合無佛
處急走過空教草鞋底脫三千里外逢人不得錯舉
無妨無妨恁麼則不去也從來姿韻愛風流摘揚華
摘楊華生涯簇綻憑君意須是成家解破家。

弟子姚文煥萬偉請為尊慈三七對靈陞座追本報
所生無越於啟悟十地頓然超寧復淪諸趣請我為
敷揚諦聽我示諭以拂子擊案一下云具是大勇識
等破一切句一切了無依自復其本素火熱風動搖
水濕地堅固然於一一法根莖枝葉喻雲礽不可量
一花一佛土赫奕起真宗是處大光裕偉業煥文明
法燈亦分布灌溉心地開香乳乘空注佛佛而母之
何取人天路忉利花雨飛繽紛無旦暮泳遊性海中
緣感隨相赴機致正繁興眾流齊截住珍御巳全拋
瑣屑無心顧靈光獨迥然四山頂高步智用絕羅籠
度盡復誰度室內自閑閑兒孫將底付以拂子作○
相云觸處生光輝團圞無迴互。

弟子方振宗母潘氏五十壽上堂一切智智清淨是
母無二無分無別無斷是子子啐母啄莫之為而為
非默化於荒忽之中子覺母殼莫之至而至豈伺候
於毫髮之間母不自知為母於業則含生於體則載
物是為真母子不自知為子於業則雲礽於體則隨
順是為真子子之於母渾然相忘而遊於法性之海
故日用應緣而錯母之於子廓爾盧而住於淨智
之地何時中機感之不赴所以未到者個田地進一
步理上三生六十劫退一步事上三生六十劫若到
者個田地進一步總持機變一劈華山分兩路退一
步別有商量萬年流水不知春親親之道猶星日之
聯輝佛佛之壽如山河之帶礪更討甚竺土大仙東
西密付好教他台岳豐干更為饒舌。

孝華仁侍者二七小參剡溪風雨愁相對寂爾抽身
太不情本事獨能人莫及深深海底解橫行力仁力
仁果能腳腳到底則滄溟之淺深瞞汝一毫不得要
知宇宙之寬廣還須隨我上通玄猛回首漫沉吟驀
卓拄杖云得到頂頭雙眼碧不消指點自分明。

松隱居法姪冰華和尚大悲懺期圓滿同監院三賢
請就本菴上堂僧問通玄雲靉靆法雨潤冰翁如何
是靈巖的的大意師豎起拂子云此是收頂句進云
通結其在斯乎師云著眼聽得分明猶未是觀音入
理之門進云更不消說長生話也師云果解旁通線
道不妨與汝商量三賢問設供修齋即不問松隱堂
中懺期巳圓功歸何所師云琉璃瓶貯得此花進云
昨夜出山露片雲今日和尚到來是何消息師云瑪
瑙缽盛得此果賢便禮拜師云福慧足矣問層岩形
虎踞空瀑勢龍飛是目前句非目前句師云其辨之
者草木為之稽首進云更有一句作麼生師云土石
為之放光進云則諸佛雲集於無垢界中也師云誰
道不是大悲神力之所致乃震威一喝云於此收頂
句中著眼聽得分明草木為之稽首土石為之放光
誰道不是大悲神力之所致其廣大也豎窮三際橫
遍十方其圓滿也包含森象亟蓋乾坤其無礙也在
谷滿谷在坑滿坑其功德也斗充佛座量莫能窮其
果證也高超等妙福慧隆崇其度脫也盡虛空界法
性身同如是廣大如是圓滿如是無礙如是功德如
是果證如是度脫誰得而廣大之誰得而圓滿之誰
得而無礙之誰得而功德之誰得而果證之誰得而
度脫之我法姪冰華和尚以一念大悲心而總持之
也所以云心同虛空界量等虛空法證得虛空時無
是無非法通玄到者裏更有所說是增益非道也若
無所說是減損非道也道在我冰華法姪三賢監院
師至萬年祝壽堂頭法叔老和尚暨兩序大師請上
堂問當年臨濟訪平田今日通玄登法座是同是別
師云昨向淺草中信手打著一個進云正是臥龍纔
奮迅丹鳳便翱翔也師云爭看麒麟頭角煥然虎豹
文章進云一堂風冷淡千古意分明師云不待三十
年後敢保此話大行問萬年春色差勝蓬壺壽量品
中願為收取師云問得恰好答亦不難進云未兆形
名是何消息師云當初記得分明甚待到今朝一字
無進云是為某甲說為答某甲話師云伶俐衲子目
不徒然僧禮拜云伏惟伏惟師云一句迥超千聖外
松蘿不與月輪齊問古剎重光即不問玄峰獨踞是
如何師云秪有天在上更無山與齊進云和尚今日
到來利生接物一句又作麼生師云舉頭紅日近回
首白雲低進云可謂天高群象正海闊百川潮也師
云秪要十分成現將來用得恰好乃云天台南岳不
隔毫端萬年松在祝融峰元是平田常住物誰知平
田常住物元來長在祝融峰既絕遠近之殊亦無彼
此之異一切智智清淨無二無分無別無斷於無二
無分無別無斷中演出一道無量壽真言隨豎起拂
子云重重碧影摩天蜜怛哩孤擊一下云落落圓音
匝地蜜怛哩智復以拂子作􂴓此相云千歲寶掌當
年遊歷浙東西看盡隹山水若會得這個意豈止千
歲而巳隨曖視左右一匝云自古及今體會這個意
底豈竟寂爾無聞迺起身靠拄杖呵呵大笑云分明
說向你秪有我萬年法叔老和尚。

佛誕日舉西堂後堂陞座問熾然說法大地得聞和
尚陞堂是誰秪領師云剩得一身剛帶影見人無力
舉藤條進云如何是真實為人句師靠卻拄杖僧拜
而起師云十分抑逼將來秪得倩一轉打發乃喝一
喝云此無礙辨門應手拓得開自爾領得無盡法財
衲僧巴鼻師子爪牙殺活拄杖是我故有何慮不聽
我使喚輕輕將山河大地一擊百雜碎舌覆三千底
蕩然無所倚而後颺一微塵普攝十方歌躍青山闍
黎即雲水調翻白雪雲水即闍黎非措置之所能豈
安排之可得苟能當體穿來一下收在缽袋裏最初
威音末後婁至有口沒處開有手沒處插天然勝概
迥爾獨尊無佛處說佛無法處說法無僧處說僧是
為轉大法輪朝得之則夕被於天下夕得之則不越
宿而被天下復喝一喝云其孰能踰於此。

乙丑四月二十四日舉彬遠璋子繼住通玄上堂師
曰臨末垂梢日歸根得旨時喜將收頂句分付克家
兒便下座。



原書闕










神無方而易無體此寒山子之詩也以其無體故橫
斜圓轉而莫可端倪於無端倪詰其端倪則可以與
可以怨可以悲可以喜可以警可以惕可以憤可以
悱可以抑可以揚以其無方則神出鬼沒變化不測
於不可測而竊測之隨方而易隨地而易隨時而易
隨事而易隨人而易隨境而易隨法而易隨情而易
隨聲而易隨韻而易易者無能見其體神者無能測
其方究其所以為體體無其體是為無體究其所以
為方方無其方是為無方無體無方忽焉而九天忽
焉而九地高高莫究其極淵淵靡盡其際雲門扇子
𨁝跳上三十三天築著帝釋鼻孔東海鯉魚打一棒
雨似盆傾此寒山詩之骨也一切智智清淨無二無
分無別無斷觀音菩薩將錢買胡餅放下手來卻是
饅頭拽取占波與新羅鬥額此寒山詩之髓也其知
此者不區區自陷於牛跡而廢天下之巨觀翼菴於
溟渤中將勺水以益之多見其不知量也。

庚申夏六
月天台國清沙門翼菴善酇序於二隱堂



*** 寒山子詩集序
朝議大夫使持節台州諸軍事守剌史上柱國賜
緋魚袋閭丘胤撰

寒山子者不知何許人也自古老見之皆謂貧人風
狂之士隱居天台唐興縣西七十里號為寒巖每於
茲地時來國清寺寺有拾得知食堂尋常收貯殘飯
菜滓於竹筒內寒山若來即負而去或長廊徐行叫
喚快活獨言獨笑時僧遂捉罵打趁乃駐立撫掌呵
呵大笑良久而去且狀如貧子形貌枯悴一言一偈
理合其意沉而思之隱況道情凡所啟言洞該玄默
乃樺皮為冠布裘破敝木屐履地是故至人遯跡同
類化物或長廊唱詠唯言咄哉咄哉三界輪迴或於
村墅與牧牛子而歌笑或逆或順自樂其性非哲者
安可識之矣胤頃受丹丘薄宦臨途之日乃縈頭痛
遂召醫治轉重乃遇一禪師名豐干言從天台山國
清寺來特此相訪乃命救疾師舒容而笑曰身居四
大病從幻生若欲除之應須淨水乃持淨水上師師
噀之須臾祛殄乃謂胤曰台州海島嵐毒到日必須
保護胤問曰未審彼地當有何賢堪為師仰師曰見
之不識識之不見若欲見之不得取相迺可見之寒
山文殊遯跡國清拾得普賢狀如貧子又似風狂或
去或來在國清寺庫院走使廚中著火言訖辭去胤
進途至任台州不忘其事到任三日後親往寺院躬
問禪宿果合師言乃令勘唐興縣有寒山拾得是否
時縣申稱當縣界西七十里內有一嚴巖中古老見
有貧士頻往國清寺止宿寺庫中有一行者名曰拾
得胤往禮拜到國清寺問寺眾此寺先有豐干禪師
院在何處并拾得寒山子見在何處時僧道翹答曰
豐干禪師院在藏經後即今無人住得每有一虎時
來此吼寒山拾得二人見在廚中僧引胤至豐干禪
師院乃開房唯見虎跡乃問僧寶德道翹禪師在日
有何行業僧曰豐干在日唯攻舂米供養夜乃唱歌
自樂遂至廚中灶前見二人向火大笑胤便禮拜二
人連聲唱胤自相把手呵呵大笑叫喚乃云豐干饒
舌饒舌彌陀不識禮我何為僧徒奔集遞相驚訝何
故尊官禮二貧士時二人把手走出寺令逐之急走
而去即歸寒巖胤乃重問僧曰此二人肯止此寺否
乃令覓房喚歸寺安置胤歸郡遂製淨衣二對香藥
等特送供養時二人更不返寺使就巖送上而見寒
山子高聲唱曰賊賊退入巖穴乃云報汝諸人各各
努力入穴而去其穴自合莫可追之其拾得跡沈無
所令僧道翹尋其往日行狀唯於竹木石壁書詩并
村墅人家廳壁上所書文句三百餘首及拾得於土
地堂壁上書言偈並纂集成卷胤棲心佛理幸逢道
人乃為讚曰。

「　菩薩遯跡
　示同貧士
　獨居寒山
　自樂其志
　貌悴形枯
　布裘敝止
　出言成章
　諦實至理
　凡人不測
　謂風狂子
　時來天台
　入國清寺
　徐步長廊
　呵呵撫指
　或走或立
　喃喃獨語
　所食廚中
　殘飯菜滓
　吟偈悲哀
　僧俗咄捶
　都不動搖
　時人自恥
　作用自在
　凡愚難值
　即出一言
　頓祛塵累
　是故國清
　圖寫儀軌
　永劫供養
　長為弟子
　昔居寒山
　時來茲地
　稽首文殊
　寒山之士
　南無普賢
　拾得定是
　聊申讚歎
　願超生死」



國清翼菴和尚和寒出詩卷之上

「原韻

重巖我卜居鳥道絕人跡庭際何所有白雲抱幽石
住茲凡幾年屢見春冬易寄語鍾鼎家虛名定何益。」

【和韻。

善言無言言善跡無跡跡跡跡印虛空言言迸鐵
石鐵石本渾圇虛空無變易千載到於今誰能領
其益。】

「凡讀我詩者心中須護淨慳貪繼日廉諂曲登時正
驅遣除惡業歸依受真性今日得佛身急急如律令。」

【吾輩學道人心腸要乾淨是毒盡銷鎔無邪不皈
正取之逢其源縱之率其性未到真無為莫漫強
使令。】

「可笑寒山道而無車馬蹤聯溪難記曲疊嶂不知重
泣露千般草吟風一樣松此時迷徑處形問影何從。」

【客到先驚問閑庭印虎蹤石頑多磊磊雲兀自重
重潑翠當軒竹鳴濤夾松都來生健羡畢世願
依從。】

「欲得安身處寒山可長保欲風吹幽松近聽聲愈好
下有斑白人喃喃讀黃老十年歸不得忘卻來時道。」

【家說在松門松門不常保一切但無心自然隨虛
好不用苦營營覓地休吾老人生不患此所患不
知道。】

「吾心似秋月碧潭清皎潔無物堪比倫教我如何說。」

【生佛未形前條然本素潔渾圇拋向君不必零星
說。】

「山中何太冷自古非今年疊嶂恒凝雪幽林每吐煙
草生芒種後葉落立秋前此有沉迷客窺窺不見天。」

【當門一塊石飛墜自何年磊落蒙蒼蘚玲瓏逗曉
煙約之不退後推亦不向前索性莫移動留之待
補天。】

「城中峨眉女珠珮何珊珊鸚鵡花前弄琵琶月下彈
長歌三日響短舞萬人看未必長如此芙蓉不耐。」

【庭花風欲妒春興半蘭珊獨拋幽琴去深林石上
彈清泉惟自酌明月共誰看繁露沾衣袂寥寥午
夜寒。】

「俊傑馬上郎揮鞭指柳楊謂言無死日終不作梯航
四運花自好一朝皮萎黃醍醐與石室至死不。」

【湖上誰家郎沿提綰綠楊青春不肯住何
航萬物榮當謝四山青又黃昨裡三尺土
誰嘗。】

「寒山多幽奇登者皆驚懾月照水澄澄風吹草獵獵
凋梅雪作花枯木雲充葉觸雨轉鮮靈非晴不可涉。」

【石梁險而奇到者心驚懾冰雪擘空飛風雷日奔
獵潭深長墜絲水急難留葉不是此中人看你如
何涉。】

「巖前獨靜坐圓月當天耀萬象影現中一輪本無照
廓然神自清含虛洞玄妙因指見其月月是心樞要。」

【吾有一著子亙古長輝耀半滿及偏圓虛明能絕
照若也早留心定然不得妙臨濟小廝兒死煞立
綱要。】

「吾家好隱淪居處絕囂塵踐草成三徑瞻雲作四鄰
助歌聲有鳥問法語無人今日娑婆樹幾年為一春。」

【夙昔振清淪風標迥絕塵名山常作友秋月靜為
鄰胸次空群象眼中無一人時時忘管帶從不計
冬春。】

「琴書須自隨祿位用何為投輦從賢婦中車有孝兒
風吹曝麥地水溢沃魚池常念鷦鷯鳥安身在一枝。」

【極其大有為而得到無為渾忘工技者何來和伎
兒明明懸寶鑑歷歷照清池心境長如此光騰百
萬枝。】

「弟兄同五群父子本三州欲驗飛鳧集須旌白兔遊
靈瓜夢裡受神橘座中收鄉國何迢遞同魚寄水流。」

【一堂同聚首北縣與南州久有天台念無緣得一
遊煙霞鞋袋貯詩句缽囊收境致牢牢記歸家語
學流。】

「一為書劍客三遇聖明君東守文不賞西征武不勳
學文兼學武學武兼學文今日既老矣餘生不足云。」

【一自成名後何人不識君調羹和大鼎借箸樹洪
勛濟濟思多士熙熙在廣文千秋垂竹帛旦暮復
何云。】

「莊子說送終天地為棺槨吾歸此有時惟須一幡箔
死將餧青蠅弔不勞白鶴餓著首陽山生廉死亦樂。」

【絕後一堆柴無棺亦無槨不貪七寶臺何屑金銀
箔楊柳拂迦陵香雲下鸞鶴去去將何之無心歸
極樂。】

「人問寒山道寒山路不通夏天冰未釋日出霧朧朦
似我何由屆與君心不同君心若似我還得到其中。」

【人生第一義心地要開通若不打教徹終為物所
朦百靈原本共千聖自來同得到如如也逢緣不
借中。】

「天生百尺樹剪作長條木可惜棟梁材拋之在幽谷
年多心尚勁日久皮漸禿識者取將來猶堪拄馬屋。」

【有鳥東南來翔雲集喬木喬木苦招風喃喃入幽
谷既得保其真無愁羽毛禿不可無心中飛鳴弋
者屋。】

「驅馬度荒城荒城重客情高低舊雉堞大小古墳塋
自振孤蓬影長凝拱木聲所嗟皆俗骨僊史更無名。」

【日夜守心城疏虞卻在情一時乘便入即刻鬼為
塋無可施威法徒勞驅喝聲奮然揮智劍敢保永
除名。】

「鸚鵡宅西國虞羅捕得歸美人朝夕弄出入在庭幃
賜以金籠貯扃哉損羽衣不如鴻與鵠颻颺入雲飛。」

【飄泊三千日如何尚不歸青蛾怨閏閣白髮老庭
幃路遠難稍信霜寒誰授衣天教生羽翼也傍塞
鴻飛。】

「玉堂挂珠簾中有嬋娟子其貌勝神僊容華若桃李
東家春霧合西舍秋風起更還三十年還成甘蔗滓。」

【吾有歲寒枝留之以贈子貞心幸自持莫謾誇桃
李桃李本繁華艷慕人爭起狂風一陣來滿地成
泥滓。】

「父母續經多田園不羨他婦搖機軋軋兒美口㗻㗻
拍手催花舞搘頤聽鳥歌誰當來歎賀樵客屢經過。」

【石女嫁石夫媒人不用他歡情兩相得生下一㗻
㗻語言初未會先解唱謳歌此意無人曉春秋暗
裡過。】

「家住綠巖下庭蕪更不芟新藤垂繚繞古石豎纔巖
山果獼猴摘池魚白鷺啣僊書一兩卷樹下讀喃喃。」

【我愛龍松好虯枝不受芟吹來風謖謖相對石巖
巖子落樵爭拾花開鳥不啣何來仙苑客長共語
喃喃。】

「四時無止息年去又年來萬物有代謝九天無朽摧
東明又西暗花落復花開惟有黃泉客冥冥去不回。」

【閒立松門下幽人天際來言言超象表不為物情
摧意地平空廣心花忽漫開如何便飄舉些望莫
能回。】

「歲去換愁年春來物色鮮山花笑緣水巖樹舞青煙
蜂蝶自云樂禽魚更可憐朋遊情未巳徹曉不能眠。」

【說法不擬古意句愛新鮮入眼如浮葉迷空似薄
煙自矜家法好我道實堪憐猶自不番悔憑教長
夜眠。】

「手筆太縱橫身材極魁偉生為有限身死作無名鬼
自古如此多君今爭奈何可來白雲裏教你紫芝歌。」

【堂皇何堂皇洵是人中偉平空一念疑白日生暗
鬼纏綿不肯去通身沒奈何三行俱胝咒不及浩
然歌。】

「粵自居寒山會經幾萬載任運遯林泉棲蓮觀自在
巖中人不到白雲常靉靆綱草作臥褥青天為被蓋
快活枕石頭天地任變改。」

【天高莫能覆地厚何能載是身是非身無在無不
在高秋廓太虛春風吹靉靆自來能蓋人從不受
人蓋劫石或可移斯之絕更改。】

「有一餐霞子其居諱俗遊論時實蕭爽在夏亦如秋
幽澗常瀝瀝高松風颼颼其中半日坐忘卻百年愁。」

【杖頭挑日月台岳任遨遊看盡千巖雪重探萬木
秋風來聲淅瀝雲在意蕭颼趺坐長林下平消萬
斛愁。】

「妾家邯鄲住歌聲亦抑揚賴我安隱處此曲舊來長
既醉莫言歸留連日未央兒家寢宿處繡被滿銀床。」

【倚杖秋光好楓林善舉揚聯翩文錦錯杳靄笛聲
長跌宕詩初就婆娑樂未央何來更颯沓舖韻滿
琴床。】

「快搒三翼舟善乘千里馬莫能造我家謂言最幽野
巖穴深嶂中雲雷竟日下自非孔丘公無能相救者。」

【遶遍七須彌重來騎俊馬乘風隨所之極目惟曠
野颯颯秋滿天冷冷月未下咄嗟井裡人問我胡
為者。】

「智者君拋我愚者我拋君非愚亦非智從此繼相聞
入夜歌明月侵晨舞白雲焉能住口手端坐鬢紛紛。」

【曇花亭上人無日不思君如何自疏曠音信不相
聞古洞照明月青山罩白雲待君君不至愁思轉
紛紛。】

「茅棟野人居門前車馬疏林幽偏聚鳥溪闊本藏魚
山果攜兒摘皋田共婦鉏家中何所有唯有一床書。」

【尋常經歷處何事日生疏飄泊多時節浮沉幾雁
魚待持修月斧同秉種松鉏莫更勞吾望重重遠
寄書。】

「登陟寒山道寒山路不窮溪長石磊磊澗澗草濛濛
苔滑非關雨松鳴不假風誰能超世累共坐白雲中。」

【濟水流源遠窮之不可窮既非來積石難與問洪
濛激浪初非石成文不在風誰能乘一葉穩穩泛
其中。】

「六極常嬰困九維徒自論有才遺草澤無藝閉蓬門
日上巖猶暗煙消谷尚昏其中長者子箇箇總無褌。」

【三冬愁倚雪心事共誰論下幙香騰屋開簾月到
門朝朝來爽氣日日見黃昏自有娘生褲寧須用
爾褌。】

「杳杳寒山道落落冷澗濱啾啾常有鳥寂寂更無人
淅淅風吹面紛紛雪積身朝朝不見日歲歲不知春。」

【立立長案下行行雙澗濱蕭蕭時坐石兀兀等何
人淡淡月盈面微微露滿身悠悠日復夜忽忽夏
還春。】

「白雲高嵯峨綠水蕩潭波此處聞漁父時時鼓棹歌
聲聲不可聽令我愁思多誰謂雀無角其如穿屋何。」

【四望山峨峨輕鳧漾碧波無窮蓮葉裡透出一聲
歌一聲聲應遠悠漾水中多求之不可得愁思將
如何。】

「少年何所愁愁見鬢毛白白更何所愁愁見日逼迫
移向東岱居配守北邙宅何忍出此言此言傷老客。」

【念汝心不休為汝頭顱白四山風火來越發見逼
迫逼迫思來歸我有黃金宅汝真似吾兒不以汝
為客。】

「聞道愁難遣斯言謂不真昨朝始趁卻今日又纏身
月盡愁難盡年新愁更新誰知席帽下元是昔愁人。」

【日賣三擔假難賣一擔真賣真難得信賣假易榮
身假恐終須敗真當久愈新勸君守真實漫作弄
虛人。】

「兩龜乘犢車驀出路頭戲一蠆從傍來苦死欲求寄
不載爽人情始載被沉累彈指不可論行恩卻遭剌。」

【頻頻喚不回弄沙土為戲寶藏無人看田園將誰
寄生之二十年秪望堪遺累今也將如何說著心
如剌。】

「三月蠶猶小女人來採花便蝴蝶水擲蝦蟆
羅袖鏖梅子金鎞挑筍芽鬥論爭物色此地勝余家。」

【寒山何所有瑤草雜琪花滿壁書蝌蚪當門踞石
蟆狼芒撐筍角簏嫩放茶芽物物勾留我欣然此
住家。】

「東家一老婆富來三五年昔日貧於我今笑我無錢
渠笑我在後我笑渠在前相笑儻不止東邊復西邊。」

【一群好兄弟個個美少年同氣常爭氣無錢不當
錢大兄死弟後小弟死兄前零藩今俱盡孤涼
塚邊。】

「富兒多鞅掌觸事難祗承倉米巳赫赤不貸人斗升
轉懷鉤距意買絹先揀綾若至臨終日弔客有蒼蠅。」

【我初非小當所貴解膺承從不說擔碩何曾論斗
升傾倉還倒廩簇錦視花綾將去憑君用毋爭微
利蠅。】

「白鶴啣苦花千里作一息欲往蓬萊山將此充糧食
未達毛摧落離群心慘惻卻歸舊來巢妻子不相識。」

【家有一小廝出入勤作息蔽形以敝衣充腹以
食意地甚開通心腸多隱側國清寺裡人個個都
不識。】

「慣居幽隱處乍向國清中時訪豐干老仍來看拾公
獨回上寒巖無人話合同尋究無源水源窮水不窮。」

【乾磽一塊土隆起平田中豐登憑地母雨水靠天
公性本生來劣根苗迥異同真源如可得脈脈潤
無窮。】

「生前太愚癡不為今日悟今日如許貧總是前生
今生又不修來生還如故兩岸各無船渺渺應難渡。」

【撒手捨筌第何須重假悟如斯既未能到處生
做頭白齒黃來頹然仍是故若也舟可拋筏亦
誰渡。】

「璨璨盧家女舊來名莫愁貪乘摘花馬樂搒採蓮舟
膝坐綠熊席身披青鳳裘哀傷百年內不免歸山丘。」

【家藏大道漿何處得來愁白日呼蒼狗重溟泛鐵
舟生風非假扇御冷不須裘笑傲空今古浮提渺
一丘。】

「氏眠鄒分妻邯鄲杜生母二人同共老一種好面首
昨日會客場惡衣排在後只為著破裙喫他殘􂻛􂻛。」

【笑有不平事二子共一母大子矮婆娑小子長出
首矮者坐高車長者隨在後一個厭珍饈一個咬
􃇻􃇼。】

「獨臥重巖下蒸雲晝不消室中雖靉心裏絕喧囂
夢去遊金闕魂歸度石橋拋除鬧我者歷歷樹間瓢。」

【為眾苦謀食愁情不暫消乍來捨恬寂重復入塵
囂高臥思華頂長歌懷斷橋他年叢翠裡定結一
團瓢。】

「夫物有所用用之各有宜用之若失所一鈌復一虧
圓鑿而方柄悲哉空爾為驊騮將捕鼠不及跛貓兒。」

【人生之去取要在合機宜機宜如不合喫盡自家
虧險仄路難涉吾將安所為還自樂吾樂嗔從造
化兒。】

「誰家長不死死事舊來均始憶八尺漢俄成一聚塵
黃泉無曉日青草有時春行到傷心處松風愁殺人。」

【離合而合離灼然理自均無勞苦思筭碌碌輥紅
塵開眼不覺曉冥然度一春超超居物表始是自
由人。】

「騮馬珊瑚鞭驅馳洛陽道自憐美少年不信有衰老
白髮會應生紅顏豈長保但看北邙山箇是蓬萊島。」

【於焉得放心岩壑安吾道日月任教忙乾坤徒爾
老鐵石或可移元真我獨保長生不可求杳杳仙
山島。】

「竟日長如醉流年不暫停埋著蓬蒿下曉日何冥冥
骨肉消散盡魂魄幾凋零遮莫鐵口無因讀老經。」

【毬拋急水上念念不流停喻得真親切求之甚杳
冥無功伸一問著處轉飄零爭似虛窗下長看無
字經。】

「一向寒山坐淹留三十年昨來訪親友大半入黃泉
漸滅如殘燭長流似逝川今朝對孤影不覺淚雙懸。」

【長行三萬里休去八千年無盡冤家類消清一勺
泉九天開日月一法印山川空界碧潭裡明明萬
古懸。】

「相喚採芙蓉可憐清江裡遊戲不覺暮屢見狂風起
浪捧鴛鴦兒波搖鸂鷘子此時居舟楫浩蕩情無已。」

【我有一俊猊盤踞青莎裏憑空翻躑來四座皆驚
起盡力教會伊法在迷其子搖蕩乾坤中熾然說
無已。】

「楊柳暗如煙飛花飄似霰夫居離婦州婦住思夫縣
各在天一涯何時復相見寄語明月樓莫貯雙飛燕。」

【脅之不相入因水而為霰消散下長空繽紛滿州
縣大地與山河一時都不見傷心客未歸愁說家
園燕。】

「有酒相招飲有肉相喚喫黃泉前後人少壯須努力
玉帶暫時華金釵非久飾張翁與鄭婆一去無消息。」

【掉下殘零星亂拾口中喫香臭總不知咀嚼空勞
力醃有自家珍褒讚虛辭飾一念生慚惶別有真
消息。】

「可憐好丈夫身體極稜稜春秋未三十才藝百般能
金羈逐俠客玉饌集良朋唯有一般惡不傳無盡燈。」

【茅廬初出漢頭角何稜稜傲慢無先輩誇張我獨
能才經一顛蹶忙亂叫親朋肯聽人提點堪
世燈。】

「桃花欲經夏風月催不待訪覓漢時人能無一箇
朝朝花遷落歲歲人移改今日揚塵處昔時為。」

【故人不見來翹首日以待才方得口音說道
在人亡無見期世事因之改一腳落汙泥茫茫
苦海。】

「我見東家女年可十有八西舍競來問願姻夫妻佸
烹羊煮眾命聚頭作淫殺含笑樂呵呵啼哭受殃決。」

【問佛便豎指臭骨頭十八堪笑老俱胝秪以此相
佸童子亦如之無心得合殺一刀斫斷他卻也甚
果決。】

「田舍多桑園牛犢滿廄轍肯信有因果頑皮早晚裂
眼看消磨盡當頭各自活紙褲瓦作褌到頭凍饑殺。」

【寒山道坦平千聖同一轍擬心踏著他早已成花
裂百草頭老僧逍遙何快活撞著拾得公呵呵直
笑殺。】

「我見百十狗箇箇毛鬇鬤臥者樂自臥行者樂自行
投之一塊骨相與啀喍爭良由為骨少狗多分不平。」

【壁上畫獅子牙爪何崢􂴞喝之不一吼驅之亦不
行虎狼肆其志到處咆哮爭一朝真底出世界自
清平。】

「極目兮長望日雲四茫茫鴟鴉飽腲腇鸞鳳饑徬徨
駿馬放石磧蹇驢能至堂天高不可問在滄浪。」

【忽生天際想煙月共微茫至人去已遠朝夕心惶
惶惶惶終無已恍然如在堂至竟不可見老淚空
浪浪。】

「洛陽多女兒春日逞華麗共折路邊花各持押高髻
髻高花匼匝人見皆睥睨別求酸酸憐將歸見夫婿。」

【遍界不曾藏如日中天麗誰謂摩尼珠猶然在佛
髻用之無終窮何事從旁睨才智果如之定是高
門婿。】

「春女衒容儀相將南陌陲看花愁日晚隱樹怕風吹
年少從傍來白馬黃金羈何須久相弄兒家夫婿知。」

【誰家新別業輝映山之陲羅袖朝朝舞笙歌夜夜
吹呼盧堂上客雜沓門前羈麵塊寒酸子稱言
舊知。】

「群女戲夕陽風來滿路香綴裙金蛺蝶抑髻玉鴛鴦
角婢紅羅縝閹奴紫錦裳為觀失道者髮白心惶惶。」

【清曉出湖上芙蕖浥浥香擬呼舟子採生怕驚
鴦鴛鴦忽飛起癡傍我衣裳感物情能爾徘徊自
不惶。】

「若人逢鬼魅第一莫驚懼捺硬莫采渠呼名自當去
燒香請佛力禮拜求僧助蚊子叮鐵牛無渠下觜處。」

【神明瞰吾廬非唯暗室懼白日青天中昭然無所
去遠之既未能敬之何以助慎獨苟不渝安然隨
處處。】

「浩浩黃河水東流長不息悠悠不見清人人壽有極
苟欲乘白雲曷由生羽翼唯當鬢髮時行住須努力。」

【作本不住作息亦無所息日夜常流光曷知其紀
極漫誇吞海鯨寧羡摩天翼馳逐天下人勞勞空
費力。】

「乘茲朽木船採彼紝婆子行至大海中波濤復不止
唯齋一宿糧去岸三千里煩惱從何生愁哉緣苦趣。」

【擬璣之眇邈吾將以語子子如不我登安然卑自
止周旋塵壒中往復乎閭里銷或恥拘虛隨應奮
而起。】

「默默永無言後生何所述隱居在林藪智境何由出
枯槁非堅衛風霜成天疾工牛耕石田未有得稻日。」

【昨者涉汶陽如雲稼難述生意潑天開悔不一早
出寄言林下人流光如矢疾切莫漫蹉跎崛起從
今日。】

「山客心悄悄常嗟歲序遷辛勤采芝朮搜斥詎成僊
庭廓雲初卷林明月正圓不歸何所為桂樹相留連。」

【垂老毛白觀河見不遷如斯能了得即是地行
僊萬古花開落長空月缺圓瑤臺與樂土隨爾意
留連。】

「有人兮山陘雲卷兮霞纓秉芳兮欲寄路漫兮難征
心惆悵兮狐疑蹇獨立兮忠貞。」

【目無逆於心何妨乎遶我以煙帶霞纓心無逆於
物復何礙乎注射於鳥飛雲征無毫端許木末之
可言冷冷然以獨保乎我之貞。】

「卜擇幽居地天台更莫言猿啼霧冷嶽色草門連
落葉覆松室開池引澗泉已甘休萬事採蕨慶殘年。」

【至道本淵曠無中迸一言一立二隨至千萬如珠
連璨璨映白日冷冷發清泉從茲說不斷休去待
驢年。】

「益者益其精可名為有益易者易其形是名為有易
能益復能易當得上僊籍無益復無易終不免死厄。」

【一以該萬億言之誠有益萬億復於一此理不耳
易益而不可易千秋光典藉無益而可易是以遭
火厄。】

「徒勞說三史浪自看五經洎老撿黃籍依然注白丁
筮遭連蹇封生主盧危星不及河邊樹年年一度青。」

【華頂盤空上從生未一經草深埋細路屋老住單
丁六月不知暑高秋秪見星凌空起長嘯閑煞萬
山青。】

「碧澗泉水清寒山月華白默知神自明觀空境逾寂。」

【一著起平空無從分黑白黑白分無從境復何喧
寂。】

「我今有一襦非羅亦非綺借問作何色不紅亦不紫
夏天將作衫冬天將作被冬夏遞互用長年只者是。」

【年年三月中滿地花如綺各各競芳菲紛紛紅
紫天公甚巧玅幻出一錦被仔細看將來卻也又
不是。】

「白拂旃檀柄馨香竟日聞柔和如卷霧搖曳似行雲
禮奉宜當暑高提復袪塵時時方丈內將用指迷人。」

【可憐圓頓教有耳不曾或承覽過如
雲紛紛閑學解簇簇聚根塵到老不知捨空為一
世人。】

「多少般數人百計求名利心貪覓榮華經營圓富
心未片時歇奔突如煙氣家眷實團圓一呼百諾至
不過七十年冰消瓦解置死了萬事休誰人承後嗣
水浸泥彈丸方知無意智。」

【命坐巨蟹宮流年甚不利日日事熏修以賤而役
貴非獨得人憎淘盡臭死氣贏得惡名聲無一處
不至我以慈受之深得善安置百年憂患所
無後嗣佛祖如鑑臨願錫以上智。】

「去家一萬里提劍擊匈奴得利渠即死失利汝即殂
渠命既不惜汝命有何辜教汝百勝術不貪為上謨。」

【聲聞視為婢菩薩呼為奴未能超等玅敢保命隨
殂無忌生狂解終身積罪辜循循蹈繩墨從上有
嘉謨。】

「天高高不窮地厚厚無極動物在其中憑茲造化力
爭頭覓飽暖作計相噉食丙果都未詳盲兒問乳色。」

【天命無古今誰能究其極知變而知常灼然藉渠
力在足常運奔在口能飲食等破一切來騎蓋諸
聲色。】

「有人把榕樹喚作白旃檀學道多沙數幾個得泥丸
棄金卻擔草謾他亦自謾似聚沙一處成圓也火。」

【出色非關物生香不在檀如斯徹肝膽應得定心
九佛祖莫能諱眾生常自謾明明歷歷事特地
艱難。】

「推尋世間事仔細總要知凡事莫容易盡愛討便宜
護即敝成好毀即是成非故知雜濫口背面總由他
冷暖我自量不信奴唇皮。」

【汝之所患者日用而不知不知固親切但恐失便
宜知之離四句知之絕百非知之不可得非汝而
誰伊得在知之髓母得知之皮。】

「尋思少年日遊獵向平陵國使職非願神仙未足稱
聯翩騎白馬喝兔放蒼鷹不覺大流落皤皤誰見矜。」

【天音出眾鳥自昔說迦陵本有具諸內名當如實
稱靈光依佛座惡性遠鸇鷹寄語悠悠者虛聲莫
謾矜。】

國清翼菴和尚和寒山詩卷之下

「原韻

不須攻人惡不須伐已善行之則可行卷之則可卷
祿厚憂責大言深慮交淺聞茲若念茲小兒當自見。」

【和韻。

物類之相應深微而玅善草莽或而舒魚忽而
卷秋月揚明輝秋江蓄清淺固是莫之為起滅將
誰見。】

「富兒會高堂華燈何煒煌此時無燭者心願處其傍
不意遭排遣還歸暗處藏益人明詎損頻訝惜餘光。」

【慧日炫我目注射何煌煌四天得其正三天得其
傍掩之莫能掩藏之不可藏所怪冥盲者無從見
爾光。】

「世有聰明士救苦探幽文三端自孤立六藝越諸君
神氣卓然異精彩超眾群不識箇中意逐境亂紛紛。」

【至寶不自寶至文不自文如爾之炫耀胡為獨見
君剷彩埋深壑和光入眾群居常能獨葆塵境絕
紛紛。】

「層層山水秀煙霞鎖翠微嵐拂紗巾濕露霑草衣
足躡方履手執古藤枝更觀塵世外夢境復何為。」

【平居能炤管流注見其微了了空諸有閑閑老衲
衣卓然固爾本無害披乎枝待到無為日無為無
不為。】

「滿卷才子詩溢壺聖人酒行愛觀牛犢坐不離左右
霜露入茅簷月華明甕牖此時吸兩甌吟詩三兩首。」

【靈堂孝未滿曹山愛顛酒越樣逞風流無能出其
右未曾廣所見寧免窺於牖若是特達人定然忙
點首。】

「止宿鴛鴦鳥一雄兼一雌銜花相共食刷羽每相隨
戲入煙霄裏宿歸沙岸湄自憐生處樂不奪鳳凰池。」

【是黑不渝白知雄漫守雌聲氣各以類奇偶鎮相
隨奇鳴山之麓偶應水之湄森然住法位鱗貫羽
差池。】

「貧驢欠一尺富狗剩三寸若分貧不平中半與困
始取驢飽足卻令狗饑類為汝熟思量令我也愁悶。」

【不取十丈木拘拘持尺寸為其力不能所以長受
困尺寸得所安十丈亦可頓小大使由之何必多
愁悶。】

「田家避暑月斗酒共誰歡雜雜排山果疏疏圍酒樽
蘆蕭將代蓆蕉葉且克盤醉後搘頤坐須彌小彈丸。」

【恬神聽鼓樂得之情愈歡歡情何以見陶然在一
樽一樽酣未盡佐之以蔬盤大醉眇天地笑看掌
上丸。】

「新穀尚未熟舊穀今已無就貸一斗許門外立踟躕
夫出教間婦婦出遣問夫慳惜不救乏財多為累。」

【有而未嘗有無而未嘗無及盡無與有搔首空踟
躕踟躕復歎息不了則非夫決絕從今日毋甘為
世愚。】

「畫棟非吾宅青林是我家一生俄爾過萬事莫言賒
濟渡不造筏漂淪為採花善根今未種何日見生芽。」

【天台好山水處處是吾家風月初非借煙霜不用
賒千岩飛雪瀑萬壑簇冰花清籟此俱寂冷然發
道芽。】

「出生三十年常遊千萬里行江青草合入塞紅塵起
鍊藥空求僊讀書兼詠史今日歸寒山枕流兼洗耳。」

【白雪無從聽朝朝聞下里下里得於心亦可以興
起因知三百篇不是廿一史此言淡而遠聊以寫
意耳。】

「世有多事人廣學諸知見不識本真性與道轉懸遠
若能明實相豈用陳虛願一念了自心開佛之知見。」

【明明在目前有眼不曾見見之日以親不見日以
遠今之學道人總是了心願萬劫與千生不得真
知見。】

「鳥弄情不堪其時臥草庵櫻桃尚杳杳楊柳正毿毿
旭日銜青嶂晴雲洗綠潭誰知出塵俗馭上寒山南。」

【明破即不堪重來問翼菴竹篦光爍爍麈尾毛毿
毿獅子已出窟蒼龍不在潭抹過北山北卻在南
山南。】

「昨日何悠悠場中可憐許上為桃李徑下作蘭蓀渚
復有綺羅人舍中翠毛羽相逢欲相喚脈脈不能語。」

【沙界一浮漚名色有如許此是河之洲彼云河之
渚潛者以為鱗翔者以為羽物類不可齊千言而
萬語。】

「子之何遑遑卜居須自審南方瘴癘多北地風霜甚
荒陬不可居毒川難可飲魂兮歸去來食我家葚。」

【退後說不會近前道不審事理鬲迷失瞞盰何太
甚瞬目而飲恭光相如可飲燁燁古靈芝莫作灰
堆葚。】

「昨夜夢鄉見婦機中織駐梭若有思擎梭似無力
呼之回而視況復不相識應是別多年鬢毛非舊色。」

【巧玅石女兒攛梭不解織雲鬢嬾教梳也道春無
力紛紛陌路人遮莫閑相識真個得如之立地起
諸色。】

「人生不滿百常懷千載憂自身病始可又為子孫愁
下視禾根下上看桑樹頭秤槌落東海到底始知休。」

【道之不行矣浮海寄深憂古聖且猶爾吾生寧勿
愁昔看花滿面今見白盈頭甘與勞生侶悲心無
日休。】

「世有一等流悠悠似木頭出語無知解云我百不憂
問道道不會問佛佛不求仔細推尋著茫然一場愁。」

【百歲平分半看看已到頭祖燈將次滅無日不
憂碧海驚空闊金鱗何處求蒼蒼如眷念應得慰
余愁。】

「董郎年少時出入帝京裡衫作嫩鵝黃容儀畫相似
常騎白雪馬拂拂紅塵起觀者滿路傍箇是誰家子。」

【見解得在霄無能洞其裡縱教摩撮來到底不相
似我今有一言劃地平空起無裏亦無盡情說
向子。】

「浪造凌霄閣虛登百尺樓養生仍夭命誦讀詎封侯
不用從黃口何須厭白頭未能端似箭且莫曲如。」

【巍巍登玉殿赫赫住瓊樓隨意圖千子無心羡五
侯寶蓮時襯足珠幔日垂頭設立千般計眾生盡
數鉤。】

「人以身為本本以心為柄本在心莫邪心邪喪本命
未能免此殃何言懶照鏡不念金剛經卻令菩薩病。」

【夜起仰空視中天垂斗柄忽憶未生前何處安身
命身命已了了撲破歸元鏡透得兩重光更有三
種病。】

「下愚讀我詩不解卻嗤誚中庸讀我詩思量云甚要
上賢讀我詩把著滿面笑楊修見幼婦一覽便知玅。」

【研味寒山詩句句似譏誚誰知譏誚中無限佛心
要多半口頭言讀之令人笑笑罷轉思量淺近而
深玅。】

「自有慳惜人我非慳惜輩衣單為舞穿酒盡緣歌醉
常取一腹飽莫令兩腳儽蓬蒿鑽髑髏此日君應悔。」

【氣岸何雄雄隨行三百輩名場輥不休利藪心如
醉逗到末梢頭一身空儽儽跌倒爛泥中徒然生
懊悔。】

「夕陽下西山草木光曄曄復有朦朧處松蘿相連接
北中多伏虎見我奮迅鬣手中無寸刃爭不懼懾懾。」

【渺渺蓮花洋其光甚輝曄紅將珠雨飛碧與長天
接華鯨駕山來鼓浪揚髮鬣黑風吹舡舫驚懾不
驚懾。】

「出身既擾擾世事非一狀未能捨流俗所以相追訪
昨弔徐五死今送劉三葬日日不得閑為此心悽愴。」

【百事不干懷頭頭皆善狀幽人天際來特地遙相
訪松煙適乍開毛穎幸未葬研吮寫新詩何處生
悲愴。】

「有樂且須樂時哉不可失雖云一百年豈滿三萬日
寄世是須臾論錢莫啾唧孝經末後篇委曲陳情畢。」

【造化相循還有得便有失須知歡樂時即是悲愁
日歡至情怩怩愁來語唧唧悲歡兩不關是為真
了畢。】

「獨坐常忽忽情懷何悠悠山腰雲漫漫谷口風颼颼
猿來樹嫋嫋鳥入林啾啾時催鬢颯颯歲盡老惆惆。」

【忘言空咄咄得意自悠悠歌殘音杳渺彈罷韻蕭
颼香雲騰娜嫋松籟發𠺕啾滿目天然趣何來心
事惆。】

「一人好頭肚六藝盡皆通南見趁向北西見趁向東
長漂如汎萍不息似飛蓬問是何等色姓貧名曰空。」

【谷響隨聲應虛靈處處通無從尋去住不定在
東迅速同飛電飄揚若斷蓬問伊何所出真性自
來空。】

「有樹先林生計年逾一倍根遭陵谷變葉被風霜改
咸笑外凋零不憐內文彩皮膚脫落盡唯有真實在。」

【玉闕連瓊臺勝與諸境倍瑤草常紛披靈芝無變
改曠劫到於今日日生光彩試問塵世中何物得
長在。】

「可貴天然物獨立無伴侶覓他不可見出入無門戶
促之在方寸延之一切處你若不信受相逢不相遇。」

【法以佛為親佛以法為侶互為增上緣開拓其門
戶法是佛心光佛是法居處二見兩俱忘會有真
符遇。】

「秉志不可卷須知我匪席浪造山林中獨臥磐陀石
辯士來勸余速令愛金璧鑿牆植蓬蒿若此非有益。」

【長天以為幕大地以為席頭枕須彌山腳伸到積
石夢至仙山中授我雙白璧此情雖不真說著生
歡益。】

「以我棲遲處幽深難可論無風蘿自動不霧竹長昏
澗水緣誰咽山雲忽自屯午時庵內坐始覺日頭。」

【倚昵成薄俗苟且擅持論夫子為邪偽夷齊指昧
昏神龍潛窟宅野魅似雲屯忍使成長夜終當見
曉暾。】

「憶昔過逢處人間逐勝遊樂山登萬仞愛水汎千舟
送客琵琶谷攜琴鸚鵡洲焉知松樹下抱膝冷颼颼。」

【乍可常拘謹母為汗漫遊群輕能折軸積羽亦沉
舟險絕蠶叢道平長白鷺洲爭如茅屋下風致儘
蕭颼。】

「報汝修道者進求虛勞神人有精靈物無字復無文
呼時歷歷應隱處不居存叮嚀善保護勿令有點痕。」

【內湛而外搖無能淆其神如風之吹水蕩漾成波
文水性初非動波文不久存澄潭中夜月何處覓
他痕。】

「精神殊爽爽形貌極堂堂能射穿七札讀書覽五行
經眠虎頭枕昔坐象牙床若無阿堵物不啻冷如霜。」

【三日一小參五日一上堂為汝得徹困直示以周
行拗折拄杖子掀翻曲彔床萬千無一個此念冷
於霜。】

「客歎寒山子君詩無道理吾觀乎古人貧賤不為恥
應之笑此言談何疏闊矣願君似今日錢是急事爾。」

【君子生非異善假於物理物理苟不知誠足以為
恥懵懂到於今顛毛巳白矣從茲汲汲然異得達
心爾。】

「從生不往來至死無仁義言既有枝葉心懷便譣詖
若其開小道緣此生大偽詐說造雲梯削之成棘剌。」

【欲得天下安其必去仁義言之甚不稽是以心多
詖將何以返之併力攻諸偽純乎抱一真眼裡無
荊剌。】

「一瓶鑄金成一瓶埏泥出二瓶任君看那箇瓶牢實
欲知瓶有二須知業非一將此驗生因修行在今日。」

【去古巳遠矣誰將振而出如欲大其名必也基其
實名實果久當聲聞非一一敢期以自效磨礪從
今日。】

「余家有一窟窟中無一物淨潔空堂堂光華明日日
蔬食養微軀布裘遮幻質任你千聖現我有天真佛。」

【捷化如風行發達乎萬物從茲及未來日日是好
日人競採其華我獨取其質呈似智者看卻言不
是佛。】

「我見謾人漢如籃盛水走一氣將歸家籃裡何曾有
我見被人謾一似園中韭日日被人傷天生還自有。」

【冰稜肆腳行劍刃放步走一似履虛空冰劍我何
有無生無不生端然不是韭權借以取譬是誰得
知有。】

「不見朝垂露日爍自消除人身亦如此閻浮是寄居
傎莫因循過且令三毒袪菩提即煩腦盡令無有餘。」

【筭得極清楚未免費承除一筆勾下也其意將何
居我自有造化寧為造化袪知足而安命綽然有
裕餘。】

「水清澄澄瑩徹底自然見心中無一事萬境不能轉
心既不妄起永劫無改變若能如是知是知無背面。」

【縱目之所觀總名曰法見及盡有與無是處隨他
轉虛空本迢然物象不遷變撲破古菱花將何作
背面。】

「說食終不飽說衣不免寒飽喫須是飯著衣方免寒
不解審思量只道求佛難回心即是佛莫向外頭看。」

【夏月是夏熱冬月是冬寒當寒時有熱當熱時有
寒此理甚皎皎何必生疑難高超物外眼應作如
是看。】

「可畏輪迴苦往復似翻塵蟻巡環未息六道亂紛紛
改頭換面孔不離舊時人速了黑暗獄無令心性昏。」

【身披三事衲長揖謝風塵何為重剌腦涉獵日紛
紛寂莫林泉下從無有一人嗟哉復嗟哉伶俐智
常昏。】

「可畏三界輪念念未曾息纔始似出頭又卻遭沉溺
假使非非想蓋緣多福力爭似識真源一得即永得。」

【陰界與眾緣平消出入息常轉如是經定然不淪
溺般若具真知解脫有巨力究竟到其中無智亦
無得。】

「昨日遊峰頂下窺千尺崖臨危一株樹風擺兩枝開
雨飄即零落日曬作塵埃嗟見此茂秀今為一聚灰。」

【挨到極頭處如臨萬仞崖一撲直見底疑團劃地
開秪因難捨命依舊蒙塵埃再過幾春夏通身是
冷灰。】

「自古多少聖叮嚀教自信人根性不等高下有鈍
真佛不肯認置力枉受困不知清淨心便是法王印。」

【卒問驗其知急期觀其信淬磨見其利力鎚因其
鈍利者快而便鈍者頓而困知者了而明信者可
而印。】

「我聞天台山山中有琪樹永言欲攀上莫繞石橋路
緣此生悲歎幸居將已慕今日觀鏡中颯颯鬢垂素。」

【國清山門前行列菩提樹子老無人收年長落
路是物誠難得子何不思慕菩提本無樹吾將抱
其素。】

「養子不經師不及都亭鼠何曾見好人豈聞長者語
為染在薰蕕應須擇朋侶五月販鮮魚莫教人笑汝。」

【嗤嗤無禮儀皮體具於鼠蝦蟆教讀書似解聖賢
語居上尊其師兩行排學侶人而不如之反使他
笑汝。】

「徒閉蓬門坐頻經歲月遷唯聞人作鬼不見鶴成僊
念此那堪說隨緣須自憐回瞻郊郭外古墓犁為田。」

【居止無常定頻年屢播遷功名不成就輒欲求神
僊神僊求不得忙忙更可憐勸君早休去耕種祖
翁田。】

「時人見寒山各謂是風顛貌不起人目身唯布裘纏
我語他不會他語我不言為報往來者可來向寒山。」

【人說濟顛顛濟顛不是顛語語離窠臼頭頭出蓋
纏未能識其人安得知其言相知復相識秪有古
寒山。】

「自在白雲閑從來非買山下危須策杖上險捉藤攀
澗畔松常翠谿邊石自斑友朋雖阻絕春至鳥關關。」

【出生仙佛府秪此天台山華頂獨峻拔巍巍不可
攀長看雲起滅多見石斕斑雪頂龐眉叟終身不
出關。】

「自樂平生道煙蘿石洞間野情多放曠長伴白雲閑
有路不通世無心孰可攀石床孤夜坐圓月寒上山。」

【山中不肯住何事來人間轆轤隨上下無日得安
閑勢豪才拜望權貴又追攀到頭乾打哄作速好
還山。】

「大海水無邊魚龍萬萬千遞互相食噉冗冗癡肉團
為心不了絕妄想起如煙性月澄澄朗廓爾照無邊。」

【如斯之等類其數有萬千正經不去做隨處弄泥
團通身是壒𡒁滿眼迷塵煙到底不知止南邊復
北邊。】

「自見天台頂孤高出眾群風搖松竹韻月現海潮頻
下望山青際談玄有白雲野情便山水本志慕道倫。」

【世已無伯樂誰空驥北群驊騮與騄耳運磨使
頻有士如新篁意氣徒干雲雖則徒干雲軒然邁
等倫。】

「死生元有命富貴本由天此是古人語吾今非謬傳
聰明好短命癡騃卻長年鈍物豐財寶惺惺漢無錢。」

【九聖之所作兩曜懸中天歷世以為寶千秋其
傳讀之如面命死後猶生年隹言與懿行是我真
財錢。】

「三五癡後生作事不真實未讀十卷書強把雌黃筆
將他儒行篇喚作盜賊律脫體似蟬蟲咬破他書帙。」

【得既其外文未既其內實內實根於心外文由於
筆筆到心隨之自爾成聲律聲律鏘鏘然不覺盈
書帙。】

「人生在塵蒙恰似盆中蟲終日行遶遶不離此盆中
神僊不可比煩惱計無窮歲月如流水須臾作老翁。」

【冬冰堅且厚難以語夏蟲以彼之所篤止於一時
中達士教以道即物而推窮皤皤百歲老的是白
頭翁。】

「有鳥五色文棲桐食竹實徐動合和儀鳴中施禮律
昨來何以至為君蹔時出儻聞絃歌聲作舞欣今日。」

【去名者無憂守名者累實無憂則超然累實則物
律拘律不放縱超然而獨出守名者如星去名者
如日。】

「寒巖深更好無人行此道白雲高岫閑青嶂孤猿嘯
我更何所親暢志自宜老形容寒暑遷心珠甚可保。」

【草衣縷綠好執帚松門道對石發浩歌披雲起
嘯論心話明月秪有豐干老拍板與竹筒至今得
完保。】

「千雲萬水間中有一閑士白日遊青山夜歸巖下睡
倏爾過春秋寂然無塵累快哉何所依靜若秋江水。」

【世傳寒山子是文殊大士應化來國清灶前閑打
睡一身光烯烯瀟灑無所累出處不可尋如月印
秋水。】

「勸你休去來莫惱他閻老失腳入三塗粉骨遭千擣
長為地獄人永隔今生道勉你信余言識取衣中寶。」

【山中常踏碓墜石思盧老圓明燦若珠篩過重新
擣功用亦如之傳得黃梅道日日長奉持米麥豆
三寶。】

「高高峰頂上四顧極無邊獨坐無入知孤月照寒泉
泉中且無月月自在青天吟此一曲歌歌終不是禪。」

【中道亦不立何有於兩邊眾流俱截斷澄湛一泓
泉倒影樹歷歷徹底真見天此是清虛理如何喚
作禪。】

「鹿生深林中飲水而食草伸腳樹下眠可憐無煩惱
繁之在華堂餚膳極肥好終日不肯嘗形容轉枯槁。」

【把柄破苕帚閑看百草贏生歡喜輸便煩
惱煩惱亂紛披歡喜重齊好因此小兒嬉得以悟
榮槁。】

「花上黃鶯子關關聲可憐美人顏似玉對此弄鳴絃
翫之能不足眷戀在韶年花飛鳥亦散灑淚春風前。」

【生來窮徹骨從不受人憐肝膽赤如火心腸直似
絃長悲今日口不是昔年年搖尾骯髒者唯圖鬧
眼前。】

「我見利智人觀著便知意不假尋文字直入如來地
心不逐諸緣意根不忘起心意不生時內外無餘事。」

【苦覓西來意西來本無意春花開滿山秋果落滿
地從地而墜落還從地生起別更有奇特不是現
成事。】

「君看葉裡花能得幾時好今日畏人攀明朝待誰掃
可憐嬌艷情年多轉成老將世比於花紅顏豈長保。」

【寒寢勿模樣猶言𡓍塌好衣服常褷心地肯
掃掃得有工夫不知歲月老歲其不我與是物能
恒保。】

「有人笑我詩我詩合典雅不煩鄭氏箋豈用毛公解
不恨會人稀只為知音寡若遣趁宮商余病莫能罷
忽遇明眼人即自流天下。」

【我讀寒山詩意不在風雅所貴警惕人使之各悟
解如以聲律求未免和者寡善誘諄諄然欲罷不
能罷言既無口過何妨滿天下。】

「寒山無漏巖其岩甚濟要八風吹不動萬古人傳妙
寂寂好安居空空離譏誚孤月夜長明圓日常來照
虎丘兼虎谿不用相呼召世間有王傳莫把同周邵
我自遯寒巖快活長歌笑。」

【吾輩之居處世人所不要問或知幽清不能領真
玅玅雖領未能其必不我誚松風徹夜吹山月淡
相照縱是紫泥封亦不應他召閑來讀詩經雅頌
及周邵忽然會我心拍手呵呵笑。】

「有箇王秀才笑我詩多失云不識蜂腰仍不會鶴膝
平側不解壓凡言取次出我笑你作詩如盲徒詠日。」

【世求榮顯人患得復患失既肯折其腰得不屈其
膝猶如劇戲然一出又一出我自安林泉陶陶樂
長日。】




*** 豐干禪師詩(附)

「余自來天台凡經幾萬回一身如雲水悠悠任去來
逍遙絕無鬧忘機隆佛道世間岐路心眾生多煩惱
兀兀沉浪海漂漂輪三界可惜一靈物無始被境埋
電光瞥然起生死紛塵埃寒山特相訪拾得常往來
論心話明月太虛廓無礙法界即無邊一法普遍該。」

【和。

廿載離天台欲回不得回挨排到今日始得重歸
來山深絕喧鬧寂寂松門道更有未歸人替他生
懊惱峰頭看雲海了然上下界上界日頭出下界
被雲埋忽然消散去城市出塵埃戴笠何處客遙
從山下來自言情見忘已得到無礙無礙則淨光
法法盡通該。】

「本來無一物亦無塵可拂若能了達此不用坐兀兀。」

【已絕眼中物何有於電拂時常灑灑然不自守枯
兀。】





*** 和拾得大士詩(附)

「出家要清閒清閒即為貴如何塵外人卻入塵埃裏
一向迷本心終朝役名利名利得到身形容已顀悴
況復不遂者盧用平生志可憐無事人未能笑得汝。」

【和。

同見不為奇獨見斯為貴如玉之未形指其在石
裏初意非求榮亦不干其利獨出我之見勿使心
枯悴彼之見未明是以拂我志我志終不渝再三
以語汝。】

「佛捨尊榮樂為愍諸癡子早願悟無生辦集無上事
後來出家者多緣無業次不能得衣食頭鑽入於寺。」

【日月易遷流我獨念之子之子戀塵寰不知極則
事極則事如何得之無漸次如子肯來歸共老青
山寺。】

「若論長快活唯有隱居人林花長似錦四季色常新
或向巖間坐旋瞻丹桂輪雖然身暢逸卻念世間人。」

【久在山中住不識山外人偶向山下去耳目陡然
新紛紛南北客簇簇雜蹄輪羽扇半遮面冷笑山
中人。】

「迢迢山徑峻萬仞險隘危石橋莓苔綠時見片雲飛
瀑布懸如練月影落潭輝更登華頂上猶待孤鶴期。」

【息影重巖久不知世路危時聞山鳥鳴日見溪雲
飛秋水生白月異樣發光輝至人已孤往我心將
誰期。】

「我見頑鈍人燈心拄須彌蟻子齧大樹焉知氣力微
學咬兩莖菜言與祖師齊火急求懺悔從今輒莫迷。」

【八桂峰頭望白雲何彌彌平舖山半腰山頭靄翠
微此峰獨顯拔不與眾峰齊其中失路者我將指
其迷。】

「君見月光明照燭四天下圓明挂太虛瑩淨能瀟灑
人道有虧盈我見無衰謝狀似摩尼珠光明無晝夜。」

【語彼居上人其心當愈下心下多謙光謙光則瀟
灑瀟灑均蒙恩沒齒生感謝余固所不能黽勉於
夙夜。】

「余住無方所盤礡無為理時陟涅槃山或翫香林寺
尋常只是閑言不干名利東海變桑田我心誰管你。」

【地運之興衰灼有固然理昔是瓦礫場俄成金碧
寺施者日填門盡云求福利福利在汝邊我無可
與你。】

「右手握驪珠右手執慧劍先破無明賊神珠吐光燄
傷嗟愚癡人貪愛那生厭一墮三塗間始覺前程險。」

【我欲斬癡頑長操三尺劍稜稜般若鋒咄咄金剛
燄寰宇已太平時中無可厭閑處更隄防無從肆
其險。】

「我詩也是詩有人喚作偈詩偈總一般讀時須仔細
緩緩細披尋不得生容易依此學修行大有可笑事。」

【入風雅是詩涉道理是偈道理入風雅平易而精
細風雅涉道理精細而平易若更分異同卻又多
其事。】

「從來是拾得不是偶然稱別無親眷屬寒山是我兄
兩人心相似誰能狗俗情若問年多少黃河幾度清。」

【天台有寒拾無處不名稱拾小自為弟寒大居然
兄非唯同意智而且同性情問他住那裡長年在
國清。】

「各有天真佛號之為寶王珠光日夜照玄玅卒難量
盲人常兀兀那肯怕災殃唯貪媱佚業此輩實堪傷。」

【天然無盡藏取用任張王明月連車載清風平斗
量一貪阿堵物爭免壓油殃舉世茫茫是我心寧
不傷。】

「閑入天台洞訪人人不知寒山為伴侶松下。」