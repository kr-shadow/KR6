#+TITLE: 淨名經集解關中疏卷下--沙門道液
#+DATE: 2016-06-11 12:31:00
#+SOURCE: github.com/kanripo/KR6v0032 master 21df01a3                


* 淨名經集解關中疏卷下
整理者　黎明


〔題解〕

《淨名經集解關中疏》，又名《淨名經關中疏》、《淨名集解關中
疏》、《關中集解》、《淨名經疏》。佛教經典註疏。由唐朝資聖寺沙
門道液撰集而成。流通中分為二卷本或四卷本。

該疏在敦煌遺書中保存多號，已為人知的均為二卷本，早為
研究者注意，並被錄文收入《大正藏》第85卷。只是《大正藏》所
收該疏文字從第五品後半部分到第七品前半部分，脫漏一萬多
字。現重予整理，上卷之整理本已刊在《藏外佛教文獻》第二輯
中，本輯刊出的是下卷之整理本。該疏的內容簡介、研究價值、流
傳概況等詳見《藏外佛教文獻》第二輯《淨名經集解關中疏》題解。
該疏下卷之整理本之底、校本情況如下：

底本：北新0293號，首尾全。

校本：甲本：斯6870號，首全尾殘；

乙本：斯6418號，首尾全；

丙本：北新1274+北新1143號；此二號可綴接，原本
同卷，首殘尾全；

丁本：北新0292號，首殘尾全。

其中乙本錯訛過多，為避免校記繁雜，故僅於必要時出校。
其它諸本則仍遵循本書的原則，逢異必出。此外，「惠」、「慧」，
「辨」、「辯」，「或」、「惑」，「得」、「德」，「牙」、「芽」，「耶」、「邪」，「道」、
「導」等，已在上卷出過通註，下卷不再出註。另「華」同「花」，「嘿」
同「默」時，均錄為正字，不出校記。錄校時，部分參用了《大
正藏》本僧肇《註維摩詰經》中的文字，具體情況一概隨文說明。


* 〔錄文〕

淨名經集解關中疏卷下
資聖寺沙門道液述


** 文殊師利品第五


【前室外三品明訶責，此下六品明攝受。復次，前明不堪，仰
德生信；此明堪問，聞法悟入。六品經文宗緣問疾，此品居初故獨
得名，下隨別義受別品目。疾有二種：一者眾生實報，二者菩
薩權現，如品文明。大文分二：初此品略明二疾，下五品廣明
二疾。】

「爾時佛告文殊師利：汝行詣維摩詰問疾。」

【此品受命。文二：一命，二恭命。此初，命也。肇曰：文殊師
利，秦言「妙德」。經云：曾已成佛，名曰龍種尊。】

「文殊師利白佛言：世尊！彼上人者，難為酬對。」

【此二，恭命。文五：一恭命問疾，二大眾侍從，三賓主往復，
四宣旨問疾，五時眾得益。初中文三：初總自謙，二陳彼勝德，
三恭旨往問。此初也。什曰：言乃超出我上，豈直諸賢！此蓋
深往者之情耳，豈其實哉！肇曰：三萬二千何必不任，文殊師
利何必獨最。意謂至人變謀無方，隱顯殊迹，故迭為修短應
物之情事，孰敢定其優劣、辯其得失乎？文殊將適群心而奉使
命，故先歎淨名之德，以生眾會難遭之想也。其人道尊，難為酬
對，當承佛聖旨，行問疾耳。】

「深達實相，善說法要。」

【二，陳彼勝德。文三：一、二智深廣，二、因果德滿，三、二利功
圓。此初，深達歎實，辯才歎權。此初也，內能深達實理，外能談
法要旨。肇曰：實相難測而能深達，善以約言而舉多義，美其善得
說法要趣也。】

「辯才無滯，智慧無礙。」

【此歎權智，亦內慧外辯也。肇曰：詞辯圓應而無滯，智慧周通
而無礙也。】

「一切菩薩法式悉知，諸佛秘藏無不得入。」

【此歎因果德滿。因知菩薩修行之法式，果入諸佛化物之秘
藏。三密如七言偈明。肇曰：謂佛身口意秘密之藏。】

「降伏眾魔，遊戲神通。」

【此歎二利功圓。降魔利他，得度自利。此初也。什曰：神通
化物非真故，名戲；復次，神通雖大，於我無難，如戲；復次，善入出
住，自在無礙，如戲。肇曰：遊通化人，以之自娛也。】

「其慧方便皆已得度。」

【此自利得度。肇曰：窮智用，盡權道，故稱度。】

「雖然，當承佛聖旨，詣彼問疾。」

【此三，恭旨往問。肇曰：其德若此，非所堪對，當承佛聖旨，
然後行耳。】

「於是眾中諸菩薩、大弟子、釋、梵四天王等咸作是
念：今二大士文殊師利、維摩詰共談，必說妙法。即時八
千菩薩、五百聲聞、百千天人皆欲隨從。」

【二，大眾侍從。文二：初念，後往。此初，念也。肇曰：大士
勝集，必有妙說，故率欲同舉。】

「於是文殊師利與諸菩薩、大弟子及諸天人恭敬圍
繞，入毗耶離大城。」

【二，文殊與眾同往。肇曰：菴羅園在城外，淨名室在城
內也。】

「爾時長者維摩詰心念：今文殊師利與大眾俱來。即
以神力空其室內，除去所有，及諸侍者，唯置一床，以疾而
臥。」

【此下三，明賓主往復也。文四：一空室現相，二見相知表，三
稱歎善來，四述其所歎。此初，淨名現相也。此經宗明淨土悲
化，故現三相：一室空，表文殊入室，顯淨穢同為法性之土；二除
侍，表愛見眾生，同歸法身無相；三一床現疾，表大悲現化。故
下文云：雖知諸佛國，及與眾生空，而常修淨土，教化於群生。
釋曰：國土空即室空表之，眾生空即除侍表之，淨土化生即現疾表
之。肇曰：現疾之興，事在今也。空室去侍以生言端，事證於後。】

「文殊師利既入其舍，見其室空無諸所有，獨寢一床。」

【此二，見相，知有表也。生曰：見之者，得其旨也。】

「時維摩詰言：善來，文殊師利！不來相而來，不見相
而見。」

【此三，稱歎。什曰：贊言善者，欲明賓來得會，主亦虛受也。
又相見者，發彼菴園，故來；睹斯現疾，故見。今法身大士不
然也，故善。肇曰：將明法身大士舉動進止不違實相。實
相不來以之而來，實相無見以之相見。不來而能來，不見而
能見。法身若此，何善如之。】

「文殊師利言：如是，居士！若來已更不來，若去已更
不去。」

【此四，文殊述成不來不見。法性本無來，眾生妄見來，而要
因大士應化來已，方悟於無來。生死往來，輪轉無際。若悟無
來，法身常住，更不來也。】

「所以者何？來者無所從來，去者無所至。所可見者
更不可見。」

【釋也。妄想見去來，實無有去來，故能令返悟矣。去
見，准釋王宮應來，雙林現去，例可見也。】

「且置是事。」

【此下四，正宣旨問疾。先宣佛旨，後宣己情。初止傍論，
次宣旨也。肇曰：雖貪微言而使命未宣，故且止其論而問疾也。】

「居士！是疾寧可忍不？療治有損？不至增乎？世尊
慇勤致問無量。」

【此下正宣佛旨三句：可忍否？有損否？不增否？如下答。
疾既緣彼非我，問旨亦彼損於我為痊耳。】

「居士，是疾何所因起？其生久如？當云何滅？」

【此下二，宣己情，問也。文二：先問能化權疾，後問所化實疾。
前中復三：一問現疾因起，二問室空無侍，三窮疾本相。初有
問答，此問也。肇曰：使命既宣，故復問疾之所由生也。疾因何而
起？起來久近？云何而得滅乎？】

「維摩詰言：從癡有愛，則我病生。以一切眾生病，是
故我病。若一切眾生病滅，則我病滅。」

【此二，答。先雙答後二問，後卻答初問。前文有三：法、喻、合
也。法有標釋。肇曰：答久近也。菩薩何疾？悲彼而生疾
耳。群生之疾，癡愛為本；菩薩之疾，大悲為源。夫高由下起，是
因非生。所以悲疾之興，出乎癡愛，而癡愛無緒，莫識其源。吾疾
久近，與之同根。此明悲之始，不必就己為言也。道融曰：
眾生癡故有愛，愛故受身，受身則病。以彼病故，則我病
生矣。毗摩為物來久，故知悲不近也。彼病滅則我病滅，明起
病不齊限眾生也。新學菩薩未能久處生死，為一切起病，故明
大士曠懷處疾。推其前際，以發心為始；尋其後際，則與群生俱
滅。新學聞之，局心自曠，故但說病生滅，即大悲自顯也。】

「所以者何？菩薩為眾生故入生死，有生死則有病。
若眾生得離病者，則菩薩無復病。」

【此釋也。肇曰：夫法身無生，況復有形。既無有形，病何
由起？然為彼受生，不得無形。既有形也，不得無患。故
隨其久近，與之同病。若彼離病，菩薩無復病也。】

「譬如長者唯有一子，其子得病，父母亦病。若子病
癒，父母亦愈。」

【此二，喻也。】

「菩薩如是，於諸眾生，愛之若子。眾生病則菩薩病。
眾生病癒，菩薩亦愈。」

【此三，合也。並在文可見。】

「又言：是疾何所因起？菩薩疾者，以大悲起。」

【二，卻答初問。肇曰：菩薩之疾，以大悲為根，因之而起。答
初問也。】

「文殊師利言：居士！此室何以空無侍者？」

【此下問室空無侍。有身必藉資生，有疾理宜侍奉，何以俱
亡？此先問也。】

「維摩詰言：諸佛國土亦復皆空。」

【此先答室空也。眾生迷則三界妄起，諸佛悟則淨國性空。下
文云：諸佛國土皆如虛空。淨土，經之本宗，故示室空以明之。】

「又問：以何為空？」

【肇曰：室以無物為空，佛土以何為空？將辯畢竟空義。】

「答曰：以空空。」

【肇曰：夫有由心生，心因有起。是非之域，妄想所存。故以空
智而空於有者，即有而自空矣。豈假屏除然後為空乎？生曰：
上空慧空，下空理空。】

「又問：空何用空？」

【生曰：若理果是空，何用空慧然後空？肇曰：上空法空，下
空智空也。諸法本性自空，何假智空然後空耶？】

「答曰：以無分別空故空。」

【肇曰：智之生也，起於分別。而諸法無相，故智無分別。智無
分別，即智空也。諸法無相，即法空也。以智不分別於法，即知法
空也。豈別有智空，假之以空法乎？】

「又問：空可分別耶？」

【肇曰：問智空、法空可分別耶？】

「答曰：分別亦空。」

【肇曰：向之言者，分別於無分別耳。若能無心分別而分別
於無分別者，雖復終日分別而未嘗分別。】

「又問：空當於何求？」

【肇曰：上因正智明空。恐惑者將謂空義在正不在邪，故問
空義之所在，以明邪正之不殊也。】

「答曰：當於六十二見中求。」

【肇曰：夫邪因正生，正因邪起。本其為性，性無有二。故欲
求正智之空者，當於邪見求也。】

「又問：六十二見當於何求？」

【生曰：復於何求，得其然耶？】

「答曰：當於諸佛解脫中求。」

【肇曰：捨邪見名為解脫，背解脫名為邪見。然則解邪相
靡，孰為其源？為其源者，一而已矣。故求諸邪見，當本之解
脫也。】

「又問：諸佛解脫當於何求？」

【生曰：復於何求？】

「答曰：當於一切眾生心行中求。」

【肇曰：眾生心行，即解脫之所由生也。又，邪正同根，縛脫
一門，本其真性，未嘗有異。故求佛解脫，當於眾生心行也。】

「又，仁所問何無侍者，」

【此二，答無侍。先牒問也。】

「一切眾魔及諸外道皆吾侍也。」

【此二，答。先標人也。肇曰：世之侍者，唯恭己、順命、給侍所
須，謂之侍者。菩薩侍者，以慢己、違命、違道者，同其大乖，和
以冥順，侍養法身，謂之侍者。所以眾魔、異學為給侍之先也。天
台云：魔著愛惑也，外道執見惑也。禪定伏愛，智慧破見。既
愛、見順真，法身侍也。】

「所以者何？眾魔者樂生死，菩薩於生死而不捨。外
道者樂諸見，菩薩於諸見而不動。」

【此下釋也。什曰：言不見其有異相也。肇曰：魔樂著五欲，不
求出世，故繫以生死。異學雖求出世，而執著己道，故繫以邪見。
大士觀生死同涅槃，故不捨；觀邪見同正見，故能不動。不動、
不捨，故能即之為侍者。】

「文殊師利言：居士！是疾為何等相？」

【此下三，約法身問疾相也。所以重有此問者，融云：有二
門入佛法，一大悲，二智慧。階淺至深，弘之有漸，故先說大
悲，後說實相也。文中問答三重，此初也。肇曰：既知病起之所
由，復問由生之疾相也。四百四病，各有異相，大悲之疾，以何為
相乎？將明無相。大悲應物生病者，雖終日現疾，終日無相。】

「維摩詰言：我病無形不可見。」

【肇曰：大悲無緣，無緣則無相。以此生疾，疾亦無相。故曰
「我病無形不可見」也。】

「又問：此病身合耶，心合耶？」

【二，約身心問。肇曰：惑者聞病不可見，將謂心病無形故不可
見，或謂身病微細故不可見，為之生問也。病於身心與何事
合，而云不可見？】

「答曰：非身合，身相離故；亦非心合，心如幻故。」

【肇曰：身相離則非身，心如幻則非心。身心既無，病與誰合？
無合故無病，無病故不可見。】

「又問：地大、水大、火大、風大、於此四大，何大之
病？」

【三，約四大問也。肇曰：身之生也，四大所成。上總推身，今
別推四大，曲尋其本。】

「答曰：是病非地大，亦不離地大。水、火、風大，亦復
如是。而眾生病從四大起，以其有病，是故我病。」

【答也。肇曰：四大本無，病亦不有。而眾生虛假之病從
四大起，故我以虛假之疾應彼病身。逆尋其本，彼我無
實，而欲觀其形相當何耶？】

「爾時文殊師利問維摩詰言：菩薩應云何慰喻有疾
菩薩？」

【此二，問所化實疾。文二：前問慰喻，後問調伏。所以有
此二問者，肇曰：外有善喻，內有善調，則能彌歷生死，與群生同
疾。叡曰：凡夫之病，為憂苦所惱。不安所病則生愁憂，為病
所逼則生苦惱。憂心外睮，須聞法以自慰；苦心內切，宜觀空
以自調。肇曰：慰喻有疾應自文殊，而逆問淨名者，以同集諸人注
心有在。又，取證於疾者，乃所以審慰喻之會也。此將明大乘無
證之道，以慰始習現疾菩薩，故生此問也。】

「維摩詰言：說身無常，不說厭離於身。說身有苦，
不說樂於涅槃。說身無我而說教導眾生。說身空寂，
不說畢竟寂滅。」

【此二，答。文四：初約理喻，二約起大悲喻，三約求大果
喻，四結成。初，列無常等四也。肇曰：慰喻之法，應為病者說
身無常，去其貪著；不應說厭離，令取證也。不觀無常不厭離者，
凡夫也。觀無常而厭離者，二乘也。觀無常不厭離者，菩薩
也。是以應慰喻初學，令安心處疾以濟群生，不厭生死，不樂
涅槃。此大士慰喻之法也。說身有苦等者，肇曰：雖見苦而不樂
涅槃之樂；雖知無我，不以眾生空故闕於教導；雖見身空而不
取涅槃畢竟之道。故能安住生死，與眾生同疾。是以慰喻之家宜
說其所應行；所不應行，不宜說也。】

「說悔先罪，而不說入於過去。」

【此二，約大悲喻也。文三。此初，勸悔先過。病由先罪，
但可責己，不可懼病，廢捨大悲，入過去也。肇曰：教有疾菩薩悔
既往之罪法。罪雖繫人，不言罪有常性，從未來到現在，從
現在入過去也。】

「以己之疾，愍於彼病。」

【此二，推己興悲以自喻。生曰：我有智慧猶以疾苦，況乃不達
者乎？推己愍彼，是兼濟之懷，豈得自畏死也。】

「當識宿世無數劫苦，當念饒益一切眾生。」

【此三，追往念益以自喻也。肇曰：當尋宿世，更苦無量。今
苦須臾，何足致憂？但當力疾救彼苦耳。生曰：念欲饒益一切
眾生者，方入生死，不得有畏也。】

「憶所修福，念於淨命。」

【此三，約求大果喻也。文三。此初，恃福以求大果，
勿邪命而苟存。肇曰：恐新學菩薩為疾所亂，故勸憶所修
福，悅其情也。生曰：若有福者，所生必勝，有何畏哉！】

「勿生憂惱，常起精進。」

【此二，息憂以進道也。生曰：因病致懈，懈乃愈生其憂。
勤與命競，恆患不至，豈復容惱哉！】

「當作醫王，療治眾病。」

【此三，勸求大果以廣濟也。肇曰：當為大法醫王，療治群生之
疾。自疾何足憂乎？】

「菩薩應如是慰喻有疾菩薩，令其歡喜。」

【此四，結勸喜也。】

「文殊師利言：居士！有疾菩薩云何調伏其心？」

【此二，問內調法也。五陰患身，但可暫慰；究竟常樂，須住法
身。故次勸修無相觀以內調也。肇曰：上問慰喻之宜，今問調
心之法。外有善喻，內有善調，則能彌歷生死與群生同疾，辛酸備
經而不以為苦。此即淨名居疾之所由也。將示初學處疾之
道，故生斯問。】

「維摩詰言：有疾菩薩應作是念：今我此病，皆從
前世妄想顛倒諸煩惱生。無有實法，誰受病者？」

【此二，答也。文三：初明般若正智觀空，次明漚和大悲涉有，
三明雙亡空有，寂照平等。初文復三：一明我空，二明法空，
三明空空。初中又三：一推病虛實，二知由著我，三除我歸真。初
推病中二：初推因妄生，二悟果假合。此初也。肇曰：處疾之法，
要先知病本。病之生也，皆由前世妄想顛倒。妄想顛倒，故
煩惱以生。煩惱既生，不得無身。既有身也，不得無患。逆尋
其本，虛妄不實。本既不實，誰受病者？此明始行者初習無我觀
也。】

「所以者何？四大合故，假名為身。四大無主，身亦無
我。」

【二，悟果假會，釋無我也。四大和合，假名為身耳。四大既無
主，身我何由生？譬一沙無油，聚沙亦無。主、我一物異名
耳。】

「又此病起，皆由著我。是故於我不應生著。」

【二，推知所由，由著我也。】

「既知病本，即除我想及眾生想。」

【三，正破我也。肇曰：病本即上妄想也。因妄想故，見我
及眾生。若悟妄想之顛倒，則無我、無眾生也。】

「當起法想。」

【此二，明法空觀也。文三：初標法想，二分別法想，三滅除法
想。此初也。肇曰：我想，患之重者，故除我想而起法想。法想於
空為病，於我為藥。卑隆相靡故假之以治也。】

「應作是念：但以眾法合成此身。起唯法起，滅唯法
滅。」

【此二，分別唯法無我。文二：初約因果起滅推，二約諸法互不
相知推。此初也。肇曰：五陰諸法，假會成身。起唯諸法共起，滅
唯諸法共滅。無別有真宰主其起滅者也。既除我想，唯見緣起諸
法，故名法想。】

「又此法者，各不相知。起時不言我起，滅時不言
我滅。」

【此二，推諸法互不相知也。肇曰：萬物紛紜，聚散誰為？緣合
則起，緣散則離。聚散無先期，故法法不相知也。】

「彼有疾菩薩為滅法想，當作是念：此法想者，亦是
顛倒。顛倒者，即是大患，我應離之。」

【此三，滅除法想也。文二：初念離，二釋。此初也。肇曰：法
想雖除我，於真猶為倒，未免於患，故應離之也。】

「云何為離我、離我所？」

【此下五重展轉推尋，明法無性。何者？因我、我所，執法
二相。因二相故，內外分別。因分別故，執生死涅槃不等。
以不等故，不知諸法但有假名，法無定性。若悟法本無性，則一
切皆如。此推我、我所也。肇曰：我為萬物主，萬物為我所。
若離我、我所，則無法不離。】

「云何離我、我所？謂離二法。」

【此二，推諸法因待，故有二相，非真二也。】

「云何離二法？謂不念內外諸法，行於平等。」

【此推內外分別。妄心取相，故分別內外；悟法平等，故自然
不念。】

「云何平等？謂我等涅槃等。所以者何？我及涅槃，
此二皆空。」

【此推一切法平等也。由妄計我，遣妄故假名涅槃。若悟
妄我非我，自然涅槃非涅槃。此二皆空，即一切法平等。肇
曰：即事無不異，即空無不一。極上窮下，齊以一觀，乃應平等也。】

「以何故空？但以名字故空。如此二法無決定性。」

【五，推諸法如幻，但有假名，無決定性。肇曰：因背涅槃，
故名吾我。以捨吾我，故名涅槃。二法相假，故有名生。本其自
性，性無決定。故二俱空也。】

「得是平等，無有餘病，唯有空病，空病亦空。」

【此三，明空空也。生曰：亦以言迹除之，義以粗妙故云爾
焉。肇曰：群生封累深厚，不可頓捨，故階級漸遣，以至無遣
也。上以法除我，以空除法。今以畢竟空空於空者，乃無患之
極耳。】

「是有疾菩薩以無所受而受諸受。」

【此二，「是有疾」下明大悲涉有觀。若悟空而亡悲，大士之
患也。故次勸也。文五：初標勸，二示過，三勸起大悲，四明
化心，五結勸。此初也。什曰：受，謂苦、樂、捨三受也。若能
解受無受，則能為物受生而忍受三受也。復次，行於非道，通達佛
道，即三界、二乘利物化生，皆無受之受也。】

「未具佛法，亦不滅受而取證也。」

【此二，示小過。未具大悲弘願，不應自取證也。肇曰：善自調
者，處有不染有，在空不染空。以心無受，故無所不受。佛法未
具，眾生未度，不獨滅三受而取證也。】

「設身有苦，當念惡趣眾生，起大悲心。」

【此三，勸起大悲心。文三。此初，思己愍彼，起大悲心，
不同二乘捨眾生也。】

「我既調伏，亦當調伏一切眾生。」

【二，明弘願大悲。肇曰：要與群生同其苦樂。】

「但除其病而不除法，」

【三，明除其執病，不除假名化法。肇曰：諸法緣生，聚散非己。
會而有形，散而無像。法自然耳，於我何患？患之生者，由我
妄想，於法自為患耳。】

「為斷病本而教導之。」

【四，明化心。文三：初標化心，二推尋病本，三為斷除。此初
也。】

「何謂病本？謂有攀緣。從有攀緣，則為病本。」

【二，尋病本。此先推能緣也。肇曰：攀緣謂妄想微動，攀
諸法也。妄想既緣，則美惡已分；美惡既分，則愛憎並熾。所
以眾結煩於內，萬病生於外。自茲已往，所歷不能記。本其所
由，微想而已。故曰攀緣為本。】

「何所攀緣？謂之三界。」

【二，推所緣，謂三界妄有。肇曰：明攀緣之境也。三界外法，
無漏無為。其法無相，非是妄想所能攀緣。能攀緣者，三界而已
耳。】

「云何斷攀緣？以無所得。若無所得，則無攀緣。」

【三，為斷除也。文二。此初，釋無所得也。心緣相起，相從心
生。相無所得，心緣自絕。肇曰：所以攀緣，意存有取；所以有
取，意存有得。若知法虛誑無取無得者，則攀緣自息矣。】

「何謂無所得？謂離二見。何謂二見？謂內見外
見。是無所得。」

【二，釋妄見。肇曰：內有妄想，外有諸法。此二虛假，終已無
得。】

「文殊師利！是為有疾菩薩調伏其心，為斷老病死
苦，是菩薩菩提。若不如是，已所修治為無慧利。」

【五，結勸。文二：初結勸，後喻勸。肇曰：若能善調其心，不懷
異想，而永處生死，斷彼苦者，是菩薩菩提之道。若不能爾，其
所修行，內未足為有慧，外未足為有利也。】

「譬如勝怨，乃可為勇。如是兼除老病死者，菩薩之謂
也。」

【此二，喻勸也。文有喻、有合也，可見。生曰：菩薩念眾生
如親無異也，若不除其老病死怨，便是己怨亦不除矣。】

「彼有疾菩薩應復作是念：如我此病非真非有，眾
生病亦非真非有。」

【此三，「彼有疾」下，雙亡空有，寂照平等，中道觀也。文二：初
明觀體，二明妙用。前中復二：先正明觀，後揀非。此初也。
真者，真空也；有者，俗有也。前空觀偏真，次大悲涉有。今此中
道觀非空，故智無所證；非有，故悲無所緣。悲無緣故，雖涉有而
不有；智無證故，雖觀空而不住。故能寂照平等，悲智雙運。道之
極也，其在於茲。又，悟、不悟殊，有眾生、菩薩之異。體真會
極，而法性無二。生曰：如我此病非真非有者，言己已悟也。眾
生病非真非有者，云彼不悟也。是欲教之，令知此法也。】

「作是觀時，於諸眾生若起愛見大悲，即應捨離。」

【此二，揀非。文三：初約愛見揀，次約禪定揀，後約二智揀。
雖眾生病非真非有，法性一如，而凡夫愛見所迷，二乘定慧未
均，菩薩二智不等。此三皆迷法性，故須揀也。初文四：初標
愛見非，二釋是非，三引佛語證，四結勸。此初也。肇曰：善自調
者，應先觀己病及眾生病，因緣所成，虛假無實，宜以此心而起悲
也。若此觀未純，見眾生愛之而起悲者，名愛見悲也。此悲雖
善而雜以愛見，有心之境，未免於累，故應捨之。】

「所以者何？菩薩斷除客塵煩惱而起大悲。愛見悲
者，則於生死有疲厭心。」

【此徵釋。文二：初除失，二顯得。此初也。肇曰：心遇外
緣，煩惱橫起，故名客塵。菩薩之法，要除客塵而起大悲。若愛見
未斷，則煩惱彌滋，故應捨之。】

「若能離此，無有疲厭，在在所生，不為愛見之所覆也。
所生無縛，能為眾生說法解縛。」

【此下顯得。肇曰：夫有所見，必有所滯；有所愛，必有所憎。
此有極之道，安能致無極之用？若能離此，則法身化生無在
無不在，生死無窮，不覺為遠，何有愛見之覆，疲厭之勞？愛見
既除，法身既立，則所生無縛，亦能解彼縛也。】

「如佛所說，若自有縛能解彼縛，無有是處；若自無縛
能解彼縛，斯有是處。」

【此三，引佛語證。】

「是故菩薩不應起縛。」

【此四，結勸。並可見。】

「何謂縛？何謂解？貪著禪味是菩薩縛，以方便生是
菩薩解。」

【此二，「何謂」下，約禪定揀非。肇曰：上界受生，二乘取證，皆
由著禪味，所以為縛。既離生死，方便為物而受生者，彼我無
縛，所以為解。】

「又，無方便慧縛，有方便慧解；無慧方便縛，有慧
方便解。」

【此三，約二智揀。文二：初就無相觀揀，二約無常觀揀。
初文又三：初標章，二釋，三總結。此初，標四章也。肇曰：巧積眾
德，謂之方便；直達法相，謂之慧。二行俱備，然後為解耳。又
解，方便無慧，愛見行也；慧無方便，二乘智也。有慧方便，無緣悲
也；有方便慧，寂照智也。】

「何謂無方便慧縛？謂菩薩以愛見心莊嚴佛土，成就
眾生，於空、無相、無作法中而自調伏，是名無方便慧縛。」

【釋初章也。肇曰：六住已下，心未純一。在有則捨空，在空則
捨有，未能以平等真心有無俱涉，所以嚴土化人，則雜以愛見。
此非巧便修德之謂，故無方便；而以三空自調，故有慧也。】

「何謂有方便慧解？謂不以愛見心莊嚴佛土，成就眾
生，於空、無相、無作法中，以自調伏而不疲厭，是名有
方便慧解。」

【第二章也。肇曰：七住已上，二行俱備，遊歷生死而不疲厭，
所以為解。又解，若准《仁王》初地，雙照二諦平等道，即二行
俱備也。】

「何謂無慧方便縛？謂菩薩住貪欲、瞋恚、邪見等諸煩
惱而殖眾德本，是名無慧方便縛。」

【第三章。肇曰：不修空慧，以除煩惱，是名無慧也。而勤
積德，有方便也。】

「何謂有慧方便解？謂離貪慾、瞋恚、邪見等諸煩
惱，而殖眾德本，迴向阿耨多羅三藐三菩提，是名有慧方
便解。」

【第四章也。肇曰：上有方便慧解，今有慧方便解，致解雖
同，而行有前後。始行者，自有先以方便積德然後修慧者，亦有先
修空慧而後積德者，各隨所宜，其解不殊也。離煩惱，三空
自調之所能。積德向菩提，即嚴土化人之流也。前後異說，
互盡其美耳。】

「文殊師利！彼有疾菩薩應如是觀諸法。」

【此三，結也。】

「又復觀身，無常、苦、空、非我，是名為慧。雖身有
疾，常在生死，饒益一切而不厭倦，是名方便。」

【此二，約無常觀揀。文二。此初，就無常等四揀也。肇曰：大
乘四非常觀，即平等真觀，故名為慧。以平等心而處世不惓，故名
方便。慰喻之說，即其事也。】

「又復觀身，身不離病，病不離身，是病是身，非新非
故，是名為慧。設身有疾而不永滅，是名方便。」

【肇曰：新故之名，出於先後。然離身無病，離病無身，眾緣所
成，誰後誰先？既無先後，則無新故。新故既無，即入實相，故
名慧也。既有此慧，而與彼同病，不取涅槃，謂之方便。自調初
說，即其事也。又解，此二章或就初修大士觀無常理，身有
實疾不捨悲願，明二智也。】

「文殊師利！有疾菩薩應如是調伏其心，不住其中，亦
復不住不調伏心。」

【此二，結觀成妙用。文二：一結前觀成，二廣明妙用也。初
中又三。此初，結觀成也。肇曰：大乘之行，無言無相；而調伏之
言，以形於前文。今將明言外之旨，故二俱不住；二俱不住，即寄
言之本意；寄言之本意，即調伏之至也。】

「所以者何？若住不調伏心，是愚人法。若住調伏
心，是聲聞法。」

【此二，約人釋。可見。】

「是故菩薩不當住於調伏、不調伏心。離此二
法，是菩薩行。」

【此三，結不住行。夫能不住二邊者，方能雙二邊也。】

「在於生死，不為污行，住於涅槃，不永滅度，是菩
薩行。」

【此下二，廣明妙用也。肇曰：欲言在生死，生死不能污；欲言
住涅槃，而復不滅度。是以處中道而行者，非在生死，非住
涅槃。】

「非凡夫行，非賢聖行，是菩薩行。」

【什曰：謂行三脫而不證也。】

「非垢行，非淨行，是菩薩行。」

【肇曰：不可得而名者也。】

「雖過魔行而現降眾魔，是菩薩行。」

【肇曰：不可得而有，不可得而無者，其唯大乘行乎！何則？欲
言其有，無相無名；欲言其無，萬德斯行。萬德斯行，故雖無而有；
無相無名，故雖有而無。然則言有不乖無，言無不乖有。是以此
章或說有行，或說無行。有無雖殊，其致不異也。魔行，四魔行
也。久以超度而現降魔者，示有所過耳。】

「求一切智，無非時求，是菩薩行。」

【肇曰：一切智未成，而中道求證，名非時求也。】

「雖觀諸法不生不滅，而不入正位，是菩薩行。」

【肇曰：正位，取證之位也。三乘同觀無生，慧力弱者，不能自
出；慧力強者，超而不證。】

「雖觀十二緣起而入諸邪見，是菩薩行。」

【肇曰：觀緣起，斷邪見之道也。而能反同邪見者，豈二乘
之能也？】

「雖攝一切眾生而不愛著，是菩薩行。」

【肇曰：四攝攝彼，慈慧之極，視彼猶己，而能無著。】

「雖樂遠離而不依身心盡，是菩薩行。」

【肇曰：小離離憒鬧，大離身心盡。菩薩雖樂大離而不依恃
也。】

「雖行三界而不壞法性，是菩薩行。」

【什曰：現生三界，處而不惑也。肇曰：三界即法性，處之何所
壞也。】

「雖行於空而殖眾德本，是菩薩行。」

【肇曰：行空欲以除有，而方殖有德。】

「雖行無相而度眾生，是菩薩行。」

【肇曰：行無相，欲除取眾生相，方度眾生。】

「雖行無作而現受身，是菩薩行。」

【肇曰：行無作，欲不造生死而方現受身也。】

「雖行無起而起一切善行，是菩薩行。」

【肇曰：行無起，欲滅諸起心，而方起善行。】

「雖行六波羅蜜而遍知眾生心、心數法，是菩薩
行。」

【什曰：六度自行法。自行既足，然後化人，化人乃知
眾生心。肇曰：六度無相行。無相則無知，而方遍知眾生心行也。
叡曰：別說六度，則各自有對。但以總故，獨明第六。第六般
若，心相寂滅而遍緣，所以為妙。六通亦然。】

「雖行六通而不盡漏，是菩薩行。」

【肇曰：雖具六通而不為漏盡之行也。何者？菩薩觀漏即
是無漏，故能永處生死，與之同漏，豈以漏盡而自異於漏乎？】

「雖行四無量心而不貪著生於梵世，是菩薩行。雖行
禪定解脫三昧而不隨禪生，是菩薩行。」

【四無量、四禪、四空定、八解脫、有覺有觀等三昧，此皆上二界
受生因。大士知三界如幻，故不隨生也。肇曰：取其因
而不取其果，可謂自在行乎？】

「雖行四念處而不永離身、受、心、法，是菩薩行。」

【肇曰：小乘觀身、受、心、法，離而取證。菩薩雖觀此四，不永
離而取證也。】

「雖行四正勤而不捨身心精進，是菩薩行。」

【肇曰：小乘正勤功就，則捨入無為。菩薩雖同其行，而不
同其捨也。】

「雖行四如意足而得自在神通，是菩薩行。」

【肇曰：雖同小乘行如意足，而久得大乘自在神通之用也。】

「雖行五根而分別眾生諸根利鈍，是菩薩行。」

【肇曰：小乘唯自修己根，不善知人根。菩薩雖同其自修，
而善知人根，令彼我俱殖。】

「雖行五力而樂求佛十力，是菩薩行。雖行七覺分
而分別佛之智慧，是菩薩行。雖行八正道而樂行無量
佛道，是菩薩行。」

【肇曰：雖同聲聞根、力、覺、道，其所志求常在佛行也。又
解，五力自行，十力兼化；七覺自行，佛慧兼化；八正自行，無量佛
道行於非道，以化人也。】

「雖行止觀助道之法而不畢竟墮於寂滅，是菩薩
行。」

【肇曰：繫心於緣謂之止，分別深達謂之觀。止觀，助涅槃
之要法，菩薩因之而行，不順之以墮涅槃。】

「雖行諸法不生不滅而以相好莊嚴其身，是菩薩行。」

【肇曰：修無生滅無相行者，本為滅相而方以相好莊嚴
其身。】

「雖現聲聞、辟支佛威儀而不捨佛法，是菩薩行。」

【肇曰：雖現行小乘威儀，而不捨大乘之法。】

「雖隨諸法究竟淨相而隨所應為現其身，是菩薩行。」

【肇曰：究竟淨相，理無形貌，而隨彼所應現若干像也。】

「雖觀諸佛國土永寂如空而現種種清淨佛土，是菩
薩行。」

【肇曰：空本無現，而為彼現。】

「雖得佛道，轉於法輪，入於涅槃，而不捨於菩薩之道，
是菩薩行。」

【肇曰：雖現成佛，轉法輪，入涅槃，而不永滅，還入生死，修菩
薩法。如上所列，豈二乘之所能乎？獨菩薩行耳。】

「說是語時，文殊師利所將大眾，其中八千天子皆發阿
耨多羅三藐三菩提心。」

【此五，明時眾得益。】


** 不思議品第六


此下五品經文廣明權實二疾。此品明權，下四品明實。上明
菩薩非疾現疾，大悲為物；惑者尚疑，故此廣現神通，明無疾也。
然理絕名相，一經盡不思議也。此品廣假事顯理，故獨標名
也。

「爾時舍利弗見此室中無有床座，作是念：斯諸
菩薩，大弟子當於何坐？」

【品文分六：一、身子念床，二、淨名借座，三、廣明神用，四、迦葉歎
伏，五、時眾得益，六、淨名述成。前文分五：一、念，二、問，三、答，四、訶，
五、得益。此初，念也。叡曰：雖復寄迹郢匠，以生無求之談。然於
眾中生念者，將以小乘結業之身未免近累，心雖無勞而形有疲倦，
己居僧之首識，思其座所以生念。念食亦然。】

「長者維摩詰知其意，語舍利弗言：云何仁者為法
來耶？求床座耶？」

【二，淨名問。肇曰：獨寢一床，旨現於此。舍利弗默領懸
機，故扣其興端。淨名將辨無求之道，故因而語之。】

「舍利弗言：我為法來，非為床座。」

【三，答也。淨名為眾稱揚入室者皆一心求法。取著心切，
與道彌乖，故此廣明無求方得道眼之淨。】

「維摩詰言：唯，舍利弗！夫求法者，不貪軀命，何況床
座。」

【此四，淨名彈訶。文四：初訶愛身，二訶法執，三訶違真，四
結真求也。此初也。愛身求座，輕法慢人，以此求道，未之得
也，故深誡焉。肇曰：真求乃不求法，況安身之具乎。】

「夫求法者，非有色、受、想、行、識之求，非有界、入
之求，非有欲、色、無色之求。」

【此二，訶法執也。佛為二乘假說陰界以破我人。我人既
亡，陰界如幻。小乘不達，執有實法計為宗旨，疑謗大乘，為患不
輕，故此訶也。三界亦眾生妄報，非實理有之。名數並如常。】

「唯，舍利弗！夫求法者，不著佛求，不著法求，不著眾
求。夫求法者，無見苦求，無斷集求，無造盡證修道之
求。所以者何？法無戲論。若言我當見苦、斷集、
證滅、修道，是則戲論，非求法也。」

【解曰：三寶性常，理無三別。小乘執迹，見有差別。今大
乘真求，故皆不著。諦是真理，唯一法印。鹿菀方便，權說有四。
二乘執著，皆名戲論。復次，真諦無相，著異相說，皆戲論也。】

「唯，舍利弗！法名寂滅，若行生滅，是求生滅，非求
法也。法名無染，若染於法乃至涅槃，是則染著，非求法
也。法無行處，若行於法，是則行處，非求法也。法無取
捨，若取捨法，是則取捨，非求法也。法無處所，若著處
所，是則著處，非求法也。法名無相，若隨相識，是則求
相，非求法也。法不可住，若住於法，是則住法，非求法
也。法不可見聞覺知，若行見聞覺知，是則見聞覺知，非
求法也。法名無為，若行有為，是求有為，非求法也。」

【此三，訶違真也。此下九句明真理。如此體之則無求。故有
求則生滅等，所以失道。無求則寂滅等，所以悟真也。見、聞、
知，眼、耳、意三識也。覺，鼻、舌、身三識也。】

「是故，舍利弗！若求法者，於一切法應無所求。」

【此四，結真求也。肇曰：法相如此，豈可求乎？若欲求者，其
唯無求耳。】

「說是語時，五百天子於諸法中得法眼淨。」

【此五，明絕求所以悟道也。】

「爾時長者維摩詰問文殊師利：仁者遊於無量千萬
億阿僧祇國，何等佛土有好上妙功德成就師子之座？」

【此下明淨名借座。若訶而不借，何以顯不思議之神力？神力
若此，病豈實哉！文六：一問座，二答處，三借座，四遣座，五眾
見六坐座。此初也。肇曰：文殊大士遊化無疆，必見諸國殊
妙之座。淨名欲生時會敬信之情，故問而後取。】

「文殊師利言：居士！東方度三十六恆河沙國，有世界
名須彌相，其佛號須彌燈王，今現在。彼佛身長八萬四千
由旬，其師子座高八萬四千由旬，嚴飾第一。」

【此二，答處也。眾生業勝，佛身所以現長及座嚴飾也。】

「於是長者維摩詰現神通力。」

【三，淨名神力請座也。】

「即時彼佛遣三萬二千師子之座，高廣嚴淨，來入維摩
詰室。」

【四，燈王遣座。肇曰：淨名雖以神力往取，彼佛不遣，亦
無由致。】

「諸菩薩、大弟子、釋、梵、四天王等昔所未見。其室廣
博，悉包容受三萬二千師子座，無所妨礙。於毗耶
離城及閻浮提四天下亦不迫迮，悉見如故。」

【此五，眾見小容大也。】

「爾時維摩詰語文殊師利就師子座，與諸菩薩上
人俱坐。當自立身如彼坐像。」

【此六，坐座。文三：初命坐，及自現身坐也。】

「其得神通菩薩即自變形為四萬二千由旬，坐師子
座。」

【此二，得神通坐座。】

「諸新發意菩薩及大弟子皆不能昇。」

【此三，無力不昇。文五。此初，無力不昇也。】

「爾時維摩詰語舍利弗就師子座。」

【二，淨名命也。】

「舍利弗言：此座高廣，吾不能昇。」

【此三，辭也。什曰：維摩神力所制，欲令眾知大小乘優劣
若此之懸也。亦云：諸佛功德之座，非無德所昇。理自冥絕，非所
制也。亦云：表不能昇如來解脫床也。】

「維摩詰言：唯，舍利弗！為須彌燈王如來作禮，乃可
得坐。」

【此四，勸禮也。】

「於是新發意菩薩及大弟子即為須彌燈王如來作禮，
便得坐師子座。」

【此五，禮已便坐也。天台曰：表迴心向大，方得昇也。】

「舍利弗言：居士！未嘗有也。如是小室乃容受此
高廣之座，於毗耶離城無所妨礙。又於閻浮提聚落城
邑及四天下諸天、龍王、鬼神宮殿亦不迫迮。」

【此三，因歎廣明不思議解脫也。文二：初歎問，後維摩詰
廣答。此初，身子欲明己證不真，故歎問也。】

「維摩詰言：唯，舍利弗！諸佛菩薩有解脫名不可
思議。」

【此二，廣明不思議解脫力用。文三：初明理妙，二明智證，三
明理智合故有不思議廣大之用。此初也。言諸佛菩薩者，非二乘
所證之解脫，蓋是婬怒癡性即是解脫，縛脫不二之解脫也。肇曰：
夫有不思議之迹顯於外，必有不思議之德著於內。覆尋其本，
權智而已乎。何則？智無幽而不燭，權無德而不修。無幽不
燭，故理無不極；無德不修，故功無不就。功就在乎不就，故一以
成之；理極存乎不極，故虛以通之。所以智周萬物而無照，權積眾
德而無功，冥寞無為而無所不為，此不思議之極也。鉅細相容，殊
形並應，此蓋耳目之粗迹，詎足以言乎？然因末以示本，託粗以表
微，故因借座略顯其事耳。】

「若菩薩住是解脫者，」

【此二，明實慧證理。肇曰：七住法身已上，乃得解脫。】

「以須彌之高廣，內芥子中無所增減。須彌山王本
相如故，而四天王忉利諸天不覺不知己之所入。唯
應度者，乃見須彌入芥子中。是名不可思議解脫法
門。又以四大海水入一毛孔，不嬈魚鱉黿鼉水性之
屬，而彼大海本相如故，諸龍鬼神阿修羅等不覺不
知己之所入。於此眾生亦無所嬈。又，舍利弗！住不可
思議解脫菩薩斷取三千大千世界，如陶家輪著右掌中，擲
過恆河沙世界之外，其中眾生不覺不知己之所往，又復
還置本處，都不使人有往來想，而此世界本相如故。
又，舍利弗！或有眾生樂久住世而可度者，菩薩即演七日
以為一劫，令彼眾生謂之一劫。或有眾生不樂久住而
可度者，菩薩即促一劫以為七日，令彼眾生謂之七日。
又，舍利弗！住不可思議解脫菩薩以一切佛土嚴飾之事
集在一國，示於眾生。又，菩薩以一佛土眾生置之右
掌，飛到十方，遍示一切而不動本處。又，舍利弗！十
方眾生供養諸佛之具，菩薩於一毛孔皆令得見。又，十方
國土所有日月星宿於一毛孔普使見之。又，舍利弗！
十方世界所有諸風，菩薩悉能吸著口中而身無損，外
諸樹木亦不摧折。又，十方世界劫盡燒時，以一切
火內於腹中，火事如故而不為害。又，於下方過恆河沙
等諸佛世界，取一佛土舉著上方過恆河沙無數世界，
如持針鋒，舉一棗葉，而無所嬈。又，舍利弗！住不可
思議解脫菩薩能以神通現作佛身：或現辟支佛身，或現聲
聞身，或現帝釋身，或現梵王身，或現世主身，或現轉輪王
身。又，十方世界所有眾聲，上中下音皆能變之，令作
佛聲，演出無常、苦、空、無我之音，及十方諸佛所說種種
之法，皆於其中普令得聞。舍利弗！我今略說菩薩不
可思議解脫之力。若廣說者，窮劫不盡。」

【此三，明智與理合有大用。理既大小不二，外用亦能須彌
入芥子中。延促彼此，高下往來，例皆然也。妙用無窮，略出
十五事以示物耳。叡曰：此所辯於神通也。不思議即是神通，有
神通非不思議。何者？若減須彌而入芥子，增芥子而受須彌，
是神通二乘亦有，非不思議。故此中言大小相容而無所增減，遍
至十方而不動本處。據事而觀，淵不可測，故曰不思議
也。】

「是時大迦葉聞說菩薩不可思議解脫法門，歎未曾
有。謂舍利弗：譬如有人於盲者前現眾色像，非彼所見。
一切聲聞聞是不可思議解脫法門，不能解了，為若
此也。」

【此下四，明迦葉抑小揚大，令發大心。文五。此初，傷
聲聞不解，如盲人也。】

「智者聞是，其誰不發阿耨多羅三藐三菩提心。」

【二，歎智發心也。】

「我等何為永絕其根？於此大乘已如敗種。一切聲聞
聞是不可思議解脫法門，皆應號泣，聲振三千大千世
界。」

【此三，自念絕分，故應號泣。】

「一切菩薩應大欣慶，頂受此法。」

【此四，思彼堪受也。肇曰：迦葉將明大小之殊，抑揚時聽，故
非分者宜致望絕之泣，已分者宜懷頂受之歡也。】

「若有菩薩信解不可思議解脫法門者，一切魔眾無
如之何。」

【五，勸信。肇曰：但能信解，魔不能嬈，而況行應者乎！】

「大迦葉說是語時，三萬二千天子皆發阿耨多羅三藐
三菩提心。」

【此五，明睹斯神力，發大心也。】

「爾時維摩詰語大迦葉：仁者！十方無量阿僧祇世
界中作魔王者，多是住不可思議解脫菩薩以方便力教化
眾生，現作魔王。」

【此六，淨名述成。文四：初正述，二釋所以，三舉喻，四結
成。初舉二緣，此初，作魔王。肇曰：因迦葉云信解不可思議
者，魔不能嬈，而十方亦有信解菩薩為魔所嬈者，將明不思議
大士所為自在，欲進始學，故現為魔王，非魔之所能也。此亦
明不思議，亦成迦葉言意。】

「又，迦葉！十方無量菩薩或有人從乞手足耳鼻，頭
目髓􂧫，血肉皮骨，聚落城邑，妻子奴婢，象馬車乘，金
銀琉璃，車磲瑪瑙，珊瑚琥珀，真珠珂貝，衣服飲
食，如此乞者，多是住不可思議解脫菩薩以方便力而
往試之，令其堅固。」

【此二，乞以試人。如哥利王割截身體，無我無人，此事理
俱極，方證聖道，故現試也。】

「所以者何？住不可思議解脫菩薩有威德力，故行逼
迫，示諸眾生如是難事。凡夫下劣，無有力勢，不能如是
逼迫菩薩。」

【此二，釋不思議大士內無三毒，有力能試。凡夫及地前二乘
下劣位人，皆不能也。肇曰：截人手足，離人妻子，強索國財，生其
憂悲，雖有目前小苦而致永劫之大安。是由深睹人根，輕重相推，
見近不及遠者，非其所能為也。】

「譬如龍象蹴踏，非驢所堪。」

【此三，喻也。肇曰：能不能為喻。象之上者，名曰龍象也。】

「是名住不可思議解脫菩薩智慧方便之門。」

【此四，結。肇曰：智慧遠通，方便近導，異迹所以形眾庶所
以成。物無不由，而莫之能測。故權智二門，為不思議之本也。】


** 觀眾生品第七


眾緣生故，理無真宰。緣之起慈，故目品也。文三：此品
廣上實疾空觀門，《佛道品》廣上大悲涉假門，《不二法門》、《香
積品》廣上中觀體用門。

「爾時文殊師利問維摩詰言：菩薩云何觀於眾生？」

【此品文二：先明大乘空行成，二明天女散花揀二種解脫證空
不同。前文有四：一觀眾生空，二空具四無量心，三考善緣之
可增，四窮惑源之本妄。初文二。此初，問也。肇曰：悲疾大士自
調之觀，微言幽旨亦備之前文矣。然法相虛玄，非有心之所睹；真
觀冥默，非言者之所辯。而云不證涅槃與群生同疾，又現不思
議其迹無端，或為魔王逼迫初學，斯皆自調大士之所為也。
自調之觀，彼我一空。然其事為喻，乃更彌甚。至令希宗
者，或亡言之致；存彼己者，增眾生之見。所以無言之道難為也。
近取諸喻，遠況真觀，以去時人封言之累，故生斯問。】

「維摩詰言：譬如幻師見所幻人，菩薩觀眾生為若此。
如智者見水中月，如鏡中見其面像，如熱時炎，如呼
聲響，如空中雲，如水聚沫，如水上泡，如芭蕉堅，如電
久住。」

【此上答眾生空。既為妄心所變，妄業所牽，妄情所受，離妄則
真，故廣假喻顯理也。此初十喻，假有故空也。肇曰：幻師觀
幻，知其非真；大士觀眾生，有若此也。生曰：非不有幻人，但
無實人耳。既無實人，以悟幻人亦無實矣。苟幻人之不實，眾
生豈獨實哉。】

「如第五大，如第六陰，如第七情，如十三入，如十九
界，菩薩觀眾生為若此。」

【此二，約五法喻本無故空。四大有實，第五本無，餘數亦
然。肇曰：經有定數。】

「如無色界色，如燋穀牙。」

【此下十五喻，假名故空。】

「如須陀洹身見，」

【此云入流，離五見流入聖道流，故無身見。】

「如阿那含入胎，」

【此云不來，不受欲界胎生也。】

「如阿羅漢三毒，」

【此云煞賊，煞三毒也。】

「如得忍菩薩貪恚毀禁，」

【肇曰：七住得無生忍，心結永除，況毀禁粗事。】

「如佛煩惱習，」

【肇曰：唯有如來，結習永盡。】

「如盲者見色，如入滅盡定出入息，如空中鳥迹，如石
女兒，如化人煩惱，」

【肇曰：心馳動於內，息出入於外。心相既滅，故息無出入
也。】

「如夢所見已悟，如滅度者受身，」

【肇曰：未有入涅槃而復受身者。】

「如無因之火，菩薩觀眾生為若此。」

【肇曰：火必因鑽。】

「文殊師利言：若菩薩作是觀者，云何行慈？」

【此二，「文殊」下明大乘空具四無量也。《大品》云：般若雖空，
一心具足萬行。若小乘空，但斷惑而已。初文二，此初，問
也。肇曰：慈以眾生為緣。若無眾生，慈心何寄乎？明真慈無緣
而不離緣，成上無相真慈義也。】

「維摩詰言：菩薩作是觀已，自念我當為眾生說如斯
法，是即真實慈也。」

【此二，淨名答。文二：初標答，二廣釋。此初也。慈名「與
樂」。法身常樂，眾生共有，由迷我相，計著生死。大士為說我人
本空，眾生如幻，令見法身，名真與樂。可謂真慈。豈比夫衣食哺
養，人天樂果，二乘涅槃，為至樂哉，為真慈哉。】

「行寂滅慈，無所生故。行不熱慈,無煩惱故。」

【此二，廣就萬行明慈。若能令彼悟眾生空，得無生忍，萬行寂
滅，即是與寂滅慈也。已下萬行皆因悟理，理悟即萬德自圓、法身
常樂，故名慈也。不熱慈者，既證無生，離煩惱熱也。】

「行等之慈，等三世故。」

【有生滅也，三世殊途；無生滅也，三世自等也。】

「行無諍慈，無所起故。」

【既證法性一如無諍，煩惱諸邊無所起也。】

「行不二慈，內外不合故。」

【既證無相，內外自空，故不合也。】

「行不壞慈，畢竟盡故。」

【既得無生，煩惱永寂，萬行真常，故不退壞。】

「行堅固慈，心無毀故。」

【既悟無生，真心無毀也。】

「行清淨慈，諸法性淨故。」

【照本無生，法身自淨。】

「行無邊慈，如虛空故。」

【取相故功德有邊，證無相故空無邊也。】

「行阿羅漢慈，破結賊故。」

【阿羅漢，此云煞賊。得無生忍，結賊自喪也。】

「行菩薩慈，安眾生故。」

【既得無生，行無緣慈能利一切。】

「行如來慈，得如相故。」

【既悟法身去來相如，令悟如相，名如來慈。】

「行佛之慈，覺眾生故。」

【既自覺無生，必能覺未覺者。】

「行自然慈，無因得故。」

【法身真常，妄惑所覆，除妄修因，非真要修。】

「行菩提慈，等一味故。」

【菩提無相，怨親平等，故一味也。】

「行無等慈，斷諸愛故。」

【既證法身，超然絕待，離愛著也。】

「行大悲慈，導以大乘故。」

【令悟無生，超度眾苦，名大乘也。】

「行無厭慈，觀空無我故。」

【既亡彼我，疲厭永絕，與樂濟人，不休息也。】

「行法施慈，無遺惜故。」

【令悟真空，名為法施。理含萬德，故無遺惜。】

「行持戒慈，化毀禁故。」

【悟空法身尸羅自淨。悲願既滿，能化毀禁。】

「行忍辱慈，護彼我故。」

【諦見無生，彼我自絕，誰云彼辱，孰是我忍。】

「行精進慈，荷負眾生故。」

【有我則疲於化人，無生則荷物不倦也。】

「行禪定慈，不受味故。」

【攝心住禪，禪悅為味。悟心無生，味無味也。】

「行智慧慈，無不知時故。」

【無生正觀，了本妄除。對病皆藥，悉知時故。】

「行方便慈，一切示現故。」

【既證無相法身，故能隨物現相也。】

「行無隱慈，直心清淨故。」

【中道正觀，理無曲隱，永離二邊，故云直心。】

「行深心慈，無雜行故。」

【無生正觀，唯趣佛行，不雜二乘。】

「行無誑慈，不虛假故。」

【觀空見真，稱理無虛也。】

「行安樂慈，令得佛樂故。」

【無生正觀，必得佛果。什曰：梵本云住涅槃樂也。】

「菩薩之慈，為若此也。」

【結也。上慈名雖殊，俱出正觀。經云：般若雖空，一心具足萬
行。是為說法空，令悟萬行，得菩提樂，名菩薩慈。】

「文殊師利又問：何謂為悲？答曰：菩薩所作功德，皆
與一切眾生共之。」

【二，問答悲也。肇曰：哀彼長苦，不自計身。所積眾德，願與
一切。先人後己，大悲之行。】

「何謂為喜？答曰：有所饒益，歡喜無悔。」

【三，問答喜也。肇曰：自得法利，與眾同歡，欣於彼己
俱得法悅，謂之喜也。】

「何謂為捨？答曰：所作福祐，無所悕望。」

【四，問答捨也。肇曰：大悲苦行，憂以之生；慈喜樂行，喜以
之生。憂喜既陳，則愛惡微起，是以行者捨苦樂行，平觀眾生。
大乘正捨，行報俱亡，故無所悕望也。三等俱無相無緣，與慈
同行。慈行既備，類之可知。】

「文殊師利又問：生死有畏。菩薩當何所依？」

【此三，六重問答，本積善之可增。復次，菩薩空行化物度人。
故次問弘誓令堅固也。四弘誓願，文即為四。此初，二問答眾
生無邊誓願度也。肇曰：生死為畏，畏莫之大。悲疾大士何所依
恃，而能永處生死、不以為畏乎？】

「維摩詰言：菩薩於生死畏中，當依如來功德之力。」

【二，答也。肇曰：生死之畏，二乘所難。自不依如來功德力
者，孰能處之！什曰：亦以念為依，亦以求趣為依。又解：上云
菩薩行成，皆是諸佛威神之所建立也。】

「文殊師利又問：菩薩欲依如來功德之力，當於何住？」

【二問也。】

「答曰：菩薩欲依如來功德力者，當住度脫一切眾生。」

【二答也。肇曰：住化一切，則其心廣大。廣大其心，則所之無
難。此住佛功德力之謂也。又解：住大悲心，諸佛護念。】

「又問：欲度眾生，當何所除？」

【二問也。】

「答曰：欲度眾生，除其煩惱。」

【二答也。此二，明煩惱無邊，誓願斷也。濟物之大，斷惑為
先。惑因既亡，生死自度。】

「又問：欲除煩惱，當何所行？」

【問也。】

「答曰：當行正念。」

【答也。此三，善法無邊誓願學。生曰：夫有煩惱出於惑情耳。
便應觀察法理以遣之也。然始觀之時，見理未明，心不住理，要須
念力，然後得觀也。又解：始於正念，終圓萬善。又解：萬善
不邪，皆正念也。】

「又問：云何行於正念？」

【問也。】

「答曰：當行不生不滅。」

【答也。此下二問答。無上佛道誓願成也。不善永息，善法圓
滿，佛道成也。肇曰：正念謂正心念法。審其善惡，善者增而不
滅，惡者滅令不生。】

「又問：何法不生？何法不滅？答曰：不善不生，善法
不滅。」

【問答成上可見。】

「又問：善、不善，孰為本？」

【此四，六重問答。窮惑源之本妄，悟妄即自性空矣。不同二
乘斷惑證空。惑次第配五住煩惱，理亦可然，隨文亦好。此問
二也。肇曰：既知善之可生，惡之可滅，將兩捨以求宗，故逆尋
其本也。生曰：一善一惡者迭為根本，永無制也。要當求其大原
而觀之者，然後制矣。】

「答曰：身為本。」

【答也。肇曰：善惡之行，非身不生。生曰：所以為善惡
者，為身故也。又云：見一處住地煩惱也。】

「又問：身孰為本？答曰：欲貪為本。」

【二，問答也。肇曰：愛為生本，長眾結縛。凡在有身，靡
不由之。又云：欲愛住地也。】

「又問：欲貪孰為本？答曰：虛妄分別為本。」

【三，問答也。肇曰：法無美惡，虛妄分別謂是美惡。美惡既
形，則貪慾是生也。又云：色愛住地也。】

「又問：虛妄分別孰為本？答曰：顛倒想為本。」

【四，問答也。肇曰：法本非有，倒想為有。既以為有，然後適
其美惡，謂之分別。又云：有愛住地也。】

「又問：顛倒想孰為本？答曰：無住為本。」

【此五，問答也。無明住地，妄心構立，無別依住，故名無
住。肇曰：心猶水也。靜則有照，動則無鑒。癡愛所濁，邪風所
扇，湧溢波蕩，未始暫住。以此觀法，何住不倒。譬臨面湧泉而
責以本狀者，未之有也。倒想之興本乎？不住義存於此乎？】

「又問：無住孰為本？答曰：無住則無本。」

【此窮無，明無依本也。肇曰：若以心動為本，則有有相。
理極初動，更無本也。若以無法為本，則有因無生。無不因無
故，更無本。】

「文殊師利！從無住本立一切法。」

【此明一切法妄也。肇曰：無住故倒想，倒想故分別，分別
故貪慾，貪慾故有身。既有身也，則善惡並陳。善惡既陳，則萬法
斯起，自茲已往，言數不能盡也。若善得本，則眾末可除矣。】

「時維摩詰室有一天女，見諸大人聞所說法，便現其
身，即以天花散諸菩薩，大弟子上。」

【此下第二明天女、大士、身子。小乘論二種解脫證用不
同。委曲料簡，知大小之懸殊，便歸宗矣。大文分七：一、
明二種解脫習盡不同。二、「止此室」下約理明即、不即異。
三、「於三乘」下約教明乘無乘異。四、「轉女身」下就相明轉、
不轉異。五、「沒生」下就報明生滅、不生滅異。六、「久如」
下就修明得、不得異。七、淨名述其本迹。初文有七：第一散花供
養，二、有墮、不墮，三、神力去花，四、天問所以，五、答不如法，六、彈訶
解脫釋，七、結惑盡不同。此初也。肇曰：天女即法身大士，常
與淨名共弘大乘不思議道，故現為宅神，同處一室。見大眾
集，聞所說法，故現身散花，欲以生論也。】

「花至諸菩薩即皆墮落，至大弟子便著不墮。」

【二者有墮，不墮。生曰：雖天力使然，而招之自有在矣。】

「一切弟子神力去花，不能令去。」

【三，去花也。肇曰：將辨大小之殊，故使花若此。】

「爾時天問舍利弗：何故去花？」

【四，問去花意。】

「答曰：此花不如法，是以去之。」

【五，答不如法。肇曰：香花著身非沙門法，是以去之。生
曰：不如律法也。】

「天曰：勿謂此花為不如法。所以者何？是花無所分
別，仁者自生分別想耳。」

【此六，彈訶。文四：初、明花無分別，二、明如法不如法，三、菩
薩不著，四、二乘便著。此初也。什曰：花性本無二，故無分別也。
生曰：花性無實。豈有如法、不如法之分別哉。肇曰：花豈有
心於墮、不墮乎？分別之想出自仁者耳。】

「若於佛法出家有所分別，為不如法，若無所分別，
是則如法。」

【二明如法不如法。身子以犯戒為不如法，大士以分別持
戒為不如法。生曰：若體花理無好惡者，乃合律之法耳。】

「觀諸菩薩花不著者，已斷一切分別想故。」

【三，明菩薩離分別習故不著。《不二法門品》明菩薩於漏無
漏，為無為等，皆亡分別。入不二法門得無生忍，意皆然
也。】

「譬如人畏時，非人得其便。」

【四，明小乘便著。文三。此初，喻也。生曰：恐畏之時，情既
怯弱，故得便矣，】

「如是弟子畏生死故，色、聲、香、味、觸得其便也。」

【二，合喻也。菩薩生死即涅槃，故大悲無畏；小乘生死異
涅槃，故畏生死。又有分別故習氣不亡，六塵得便也。生曰：苟
曰惡之，好得便矣。】

「已離畏者，一切五欲無能為也。」

【三，結也。生曰：既已離惡，正使五情所欲陳列於前，不復能
使之好矣。】

「結習未盡，花著身耳。結習盡者，花不著也。」

【此七，結揀。生曰：向惡花去之，雖非結病，然是其習矣。
習尚招花著身而不可去，況有結乎？】

「舍利弗言：天止此室，其已久如？」

【此下二，約理體明即不即揀，文三：初、文字離不離，二、煩惱斷
不斷，三、解脫證不證。此初問答，解釋八種分別。此身子問
也。肇曰：止淨名大乘之室久近，妙辯若此乎。】

「答曰：我止此室，如耆年解脫。」

【二，天答也。身子以執身止室問，天以聞法故悟心止解脫
答。肇曰：將明第一無久近之義，故以解脫為喻。解脫即無為解
脫也。】

「舍利弗言：止此久耶？」

【三，身子未喻答意，故重問也。】

「天曰：耆年解脫亦何如久？」

【四，天重問也。肇曰：逆問其所得，令自悟也。耆年所得
無為解脫，寧可稱久乎？】

「舍利弗默然不答。」

【五，身子自思解脫無久近，故默。】

「天曰：如何耆舊大智而默？」

【六，天問所以。肇曰：五百弟子，仁者智慧第一，默然何
耶？】

「答曰：解脫者無所言說，故吾於是不知所云。」

【七，身子已離三界惑，得心解脫，永絕言數，故言不知所云。】

「天曰：言說文字皆解脫相。」

【八，天辯不思議解脫即文字也。文三。此初，標文字即解
脫。肇曰：舍利弗以言文為失，故默然無言。謂順真解，未能語默
齊致、觸物無礙。故天說等解以曉其意。】

「所以者何？解脫者不內不外不在兩間，文字亦不內
不外不在兩間。是故，舍利弗！無離文字說解脫也。」

【此二，解釋所以。肇曰：法之所在，極於三處。三處求文字解
脫俱不可得。如何欲離文字別說解脫乎？】

「所以者何？一切諸法是解脫相。」

【三，明諸法等解。肇曰：萬法雖殊，無非解相，豈文字之獨異
也。】

「舍利弗言：不復以離婬怒癡為解脫乎？」

【此下二，明斷、不斷別。文二。初，問也。肇曰：二乘結盡為
解脫，聞上等解乖其本趣，故致斯問。】

「天曰：佛為增上慢人說離婬怒癡為解脫耳。若無增
上慢者，佛說婬怒癡性即是解脫。」

【二，答也。增上慢者，未得謂得也。身子據小乘所證非增上
慢，自謂共佛同坐解脫床名增上慢也。既未悟縛脫平等，故
為說離縛為脫。若大士非增上慢者，為說即縛性脫，入不二
法門也。】

「舍利弗言：善哉，善哉！天女！汝何所得，以何為證，
辯乃如是？」

【三，明證、不證別。文二。此初，問也。肇曰：善其所
說，非己所及，故問得何道、證何果，辯乃如是乎？】

「天曰：我無得無證，故辯如是。」

【答文二。此初，正答。二乘捨縛求脫，故有得證。大士悟
縛脫平等，非縛非脫，故無得無證。既智窮不二之門，故辯無礙
也。】

「所以者何？若有得有證者，則於佛法為增上慢。」

【二，反斥。肇曰：若見己有得，必見他不得，此於佛平等之法
猶為增上慢人，何能致無礙之辯乎？】

「舍利弗問天：汝於三乘為何志求？」

【此下三，約教明乘、無乘別也。小乘有法執，故有差別乘。大
乘不二平等，故無乘之乘。文二。此初，問也。肇曰：上云無得無
證，未知何乘，故復問也。】

「天曰：以聲聞法化眾生故，我為聲聞。以因緣法化眾
生故，我為辟支佛。以大悲法化眾生故，我為大乘。」

【二，答。文二：一總約化緣答，二別約今緣答。此初也。肇
曰：大乘之道無乘之乘。為彼而乘，吾何乘也。生曰：隨彼為之，
我無定也。又解：《法花》方便說三，意同此也。】

「舍利弗！如人入瞻蔔林，唯嗅瞻蔔不嗅餘香。如
是，若入此室，但聞佛功德之香，不樂聞聲聞辟
支佛功德香也。」

【此二，約今緣。文四：一明今緣唯一，二所化樂大，三室無
小法，四約室顯法。此初也。肇曰：無乘不乘，乃為大乘。故以香
林為喻，明淨名之室不雜二乘之香。止此室者，豈他嗅哉。】

「舍利弗！其有釋梵四天王諸天龍鬼神等入此室者，
聞斯上人講說正法，皆樂佛功德之香，發心而出。」

【二，明所化皆樂大也。】

「舍利弗！吾止此室十有二年。初不聞說聲聞辟
支佛法，但聞菩薩大慈大悲不可思議諸佛之法。」

【三，明室無小法。肇曰：大乘之法皆不可思議。上問止室久
近，欲生論端，故答以解脫。今言實年，以明所聞之不雜也。
生曰：諸天鬼神暫入此室，尚無不發大意而出。況我久聞
妙法乎。然則不能不為大，非能為大矣。】

「舍利弗！此室常現八未曾有難得之法。」

【此四，明未曾有室不說二乘之法也。文三：標、釋、結。此
初，標也。】

「何謂為八？此室常以金色光照，晝夜無異，不以
日月所照為明，是為一未曾有難得之法。此室入者不
為諸垢之所惱也，是為二未曾有難得之法。此室常有
釋梵四天王他方菩薩來會不絕，是為三未曾有難得之法。
此室常說六波羅蜜不退轉法，是為四未曾有難得之法。
此室常作天人第一之樂絃，出無量法化之聲，是為五
未曾有難得之法。此室常有四大寶藏，眾寶積滿，賙
窮濟乏，求得無盡，是為六未曾有難得之法。此室
釋迦牟尼佛、阿彌陀佛、阿閦佛、寶德、寶炎、寶月、寶嚴、
難勝、師子響、一切利成，如是等十方無量諸佛，是
上人念時，即皆為來廣說諸佛秘要法藏，說已還去，是為
七未曾有難得之法。此室一切諸天嚴飾宮殿，諸佛淨土
皆於中現，是為八未曾有難得之法。」

【此下二，列不思議事，如文可見。大士所陳，必有所表。
金色光照晝夜不二，表大乘寂照無生滅也。二、諸垢不惱，表真
空之室入者無垢。三、釋梵常會，表無緣大悲常與物會。
四、常說不退，表遊真寂路萬行無退。五、法化之樂，表住此理
者，言皆稱法。六、四大寶藏，表住法寶藏慈濟無盡。七、諸佛
念來，表佛理在心，念之便至。八、宮殿淨土，表凡聖所居不離法
性。】

「舍利弗！此室常現八未曾有難得之法。誰有見
斯不思議事，而復樂於聲聞法乎？」

【三，結無小法也。肇曰：顯室奇特之事，以成香林之義也。】

「舍利弗言：汝何以不轉女身？」

【此下第四，就相明轉不轉異。小乘執相，定有所轉；大乘
相本無相，故轉無所轉也。此初，問也。肇曰：以無礙之智，
受有礙之身，而不轉捨，何耶？】

「天曰：我從十二年來，求女人相了不可得，當何
所轉？」

【二，答。文三：一、明不轉。二、明轉。三、明非轉非不轉。初中
有四：一、明無轉。二、反問。三、答。四、訶彈。此初也。肇曰：止
此室來所聞正法，未覺女人異於男子，當何所轉？天悟女相，豈
十二年而已乎？欲明此室純一等教，無有雜聲，故齊此為言耳。】

「譬如幻師化作幻女。若有人問何以不轉女人身，
是人為正問不？」

【二，反問。】

「舍利弗言：不也。幻無定相，當何所轉。」

【三，答不可轉也。】

「天曰：一切諸法亦復如是，無有定相。云何乃問
不轉女身？」

【四，訶彈也。肇曰：萬物如幻，無有定相。誰好誰醜，而欲轉
之乎？】

「即時天女以神通力，變舍利弗令如天女。天自
化身如舍利弗，而問言：何以不轉女身？」

【二，明轉而無轉也。文四：一問，二答，三解釋，四引證。此
初，明轉身而問也。肇曰：將成幻化無定之義，故現變而問，令
其自悟也。】

「舍利弗以天女像而答曰：我今不知何轉而變為女
身。」

【二，答也。肇曰：吾不知所以轉而為此身，如之何復欲轉之
乎？】

「天曰：舍利弗！若能轉此女身，則一切女人亦當能
轉。如舍利弗非女而現女身，則一切女人亦復如是，雖現
女身而非女也。」

【三，解釋。若身子自悟雖神通變女而實性非女，亦悟一切女
人雖妄心變女而法性非女。又知天女雖大悲現女而法身非
女。若能悟女非女，一切女人亦復如是，名為轉也。肇曰：如舍
利弗實非女而今現是女像，實非女也。男無定相，類以可知
矣。】

「是故，佛說一切法非男非女。」

【四，引證可見。】

「即時天女還攝神力，舍利弗身還復如故。天問舍利
弗：女身色相今何所在？」

【三，明非轉非不轉。文四。此初，問也。肇曰：將推女相之所
在，故復身而問也。】

「舍利弗言：女身色相無在無不在。」

【二，答也。肇曰：欲言有在，今現無相；欲言無在，向復有相。
幻化無定，莫知所在也。】

「天曰：一切諸法亦復如是，無在無不在。」

【三，天印許也。】

「夫無在無不在者，佛所說也。」

【四，引證。肇曰：豈唯女相無在，諸法皆爾。稱佛說者，以明
理不可易。】

「舍利弗問天：汝於此沒當生何所？」

【此五，就報明生滅、不生滅異。二乘業生，故有生沒，菩薩
法身，故無生沒。文四。此初也。肇曰：既知現相之無在，又問當
生之所在。】

「天曰：佛化所生，吾如彼生。」

【二，答也。法身無生之生，如幻化也。】

「曰：佛化所生，非沒生也？」

【三，難也。】

「天曰：眾生猶然，無沒生也。」

【四，順釋。肇曰：豈我如化，物無非化也。】

「舍利弗問天：汝久如當得阿耨多羅三藐三菩提？」

【此六，就修明得、不得異。小乘進修，有斷有得；大乘無相無
修，無證無得。文二：初問，二難無得。前中文五。此初，問也。
肇曰：身相沒生，可如幻化；菩提真道，必應有實。故問久如當成。】

「天曰：如舍利弗還為凡夫，我乃當成阿耨多羅三藐三
菩提。」

【二，答。肇曰：取其必無也。】

「舍利弗言：我作凡夫，無有是處。」

【三，非其言也。肇曰：聖人還為凡夫，何有是處。】

「天曰：我得阿耨多羅三藐三菩提，亦無是處。」

【四，例也。肇曰：彼聖為凡夫，我成菩提道，無有是處也。】

「所以者何？菩提無住處，是故無有得者。」

【五，釋。無所得故為得。肇曰：菩提之道，無為無相，自無住
處，誰有得者。】

「舍利弗言：今諸佛得阿耨多羅三藐三菩提，已得當
得，如恆河沙，皆謂何乎？」

【此二，難無得。身子不了無所得故為得，故有此難。文三。
此初，據得而難。】

「天曰：皆以世俗文字數故，說有三世。非謂菩提有
去、來、今。」

【二，約理答。肇曰：世俗言數有三世得耳，非菩提第一真道有
去、來、今。】

「天曰：舍利弗，汝得阿羅漢道耶？」

【三，假小況大。文三。此初，問也。肇曰：羅漢入無漏心，
不見有得；入有漏心，則見有得。今問以第九解脫自證成道時見
有得耶？欲令自悟無得義耳。】

「曰：無所得故而得。」

【二，答也。謂斷九地惑故無得，得第九解脫故而得。】

「天曰：諸佛菩薩亦復如是，無所得故而得。」

【三，況大。謂諸佛菩薩悟本無所得故而得。】

「爾時維摩詰語舍利弗：是天女曾已供養九十二億
佛，已能遊戲菩薩神通，所願具足，得無生忍，住不退轉。
以本願故，隨意能現，教化眾生。」

【此七，淨名述其悲願現生。肇曰：上但即言生論，未知其道深
淺。淨名傍顯其實，以生眾會敬信之情也。】


** 佛道品第八


此二，廣上大悲權假也。諸佛以悲化為道故，六
道、二乘皆佛道也。叡曰：上以天女內體妙慧而託質陋形，未達
之流所以生惑，欲因其所惑，廣明大士莫礙之道。品文三：初問通
達佛道，次明如來種，後、明眷屬家業。初文有五：一問，二
答，三徵，四釋，五結。

「爾時文殊師利問維摩詰言：菩薩云何通達佛道？」

【此初，問也。肇曰：諸佛之道以無得為得。其道虛玄，非
常行之所通，通之必有以，故問所以通。】

「維摩詰言：若菩薩行於非道，是為通達佛道。」

【二，答也。什曰：凡非其實而處之，皆名非道。肇曰：以道為
道，非道為非道者，愛惡並起，垢累滋彰。何能通心妙旨，達
平等之道乎？若能不以道為道，不以非道為非道者，則是非絕
於心，遇物斯可乘矣。所以處是無是是之情，乘非無非非之意。
故能美惡齊觀，履逆常順，和光塵勞，愈晦愈明。斯可謂達平
等無礙佛道乎？】

「又問：云何菩薩行於非道？」

【此三，重徵問也。】

「答曰：菩薩行五無間而無惱恚。」

【此下四，廣釋。文有九類。此初，惡趣非道也。五無間者，煞
父，煞母，煞阿羅漢，出佛身血，破法輪僧。初二違恩，後三背德，
故名逆也。叡曰：夫法身大士內秉沖虛，外權道俗，是非
俱乘，逆順斯入，善惡反論，靡不通達，和光塵穢而真心常寂。和
光同穢，故能行五無間；真心常寂，故能而無惱恚。乃至不斷生
死，是名和光；現於涅槃，所謂常寂。類皆然也。】

「至於地獄，無諸罪垢。」

【肇曰：罪垢，地獄因也。示受其報，實無其因。】

「至於畜生，無有無明，憍慢等過。」

【肇曰：癡慢偏，多墮畜生。】

「至於餓鬼，而具足功德。」

【肇曰：慳貪無福，多墮餓鬼。】

「行色、無色界道，不以為勝。」

【二，善趣也。無想非想，外道計著，以為涅槃第一最勝。菩薩
和光，知其卑陋。肇曰：上二界道，受有之因。雖同其行，知其卑
陋。】

「示行貪慾，離諸染著。示行瞋恚，於諸眾生無有恚
礙。示行愚癡而以智慧調伏其心。」

【三，三毒也，肇曰：行三毒而不乖三善也。】

「示行慳貪而捨內外所有，不惜身命。示行毀禁而安
住淨戒，乃至小罪猶懷大懼。示行瞋恚而常慈忍。示
行懈怠而勤修功德。示行亂意而常念定。示行愚癡而
通達世間、出世間慧。」

【四，十蔽也。肇曰：示行六蔽而不乖六度。】

「示行諂偽而善方便隨諸經義。」

【第七方便。肇曰：外現隨俗諂詐，內實隨經方便。】

「示行憍慢而於眾生猶如橋樑。」

【八願度也。肇曰：使物皆蹈我上，取卑下之極也。】

「示行諸煩惱而心常清淨。」

【九力度也。肇曰：煩惱顯於外，心淨著於內。】

「示入於魔而順佛智慧不隨他教。」

【十智度也。肇曰：外同邪教，內順正慧。】

「示入聲聞而為眾生說未聞法。」

【五，二乘。肇曰：聲聞不從人聞不能自悟，況能為人說所未聞
也。】

「示入辟支佛而成就大悲，教化眾生。」

【肇曰：大悲，大乘法，非辟支佛所能行也。】

「示入貧窮而有寶手功德無盡。」

【六雜報也。肇曰：手出自然寶，躬窮無盡。】

「示入形殘而具諸相好，以自莊嚴。示入下賤而生佛
種姓中，具諸功德。」

【外現形殘，內圓法相。外示下賤，內宿殖德本，生佛種性
也。】

「示入羸劣醜陋而得那羅延身，一切眾生之所樂
見。」

【肇曰：那羅延，天力士名也。端正姝妙，志力雄猛。】

「示入老病而永斷病根，超越死畏。」

【肇曰：法身大士生死永盡，況老病乎。】

「示有資生而恆觀無常，實無所貪。示有妻妾綵女而
常遠離五欲淤泥。現於訥鈍而成就辯才，總持無失。示
入邪濟而以正濟度諸眾生。」

【七，異道。肇曰：津河可渡之處名正濟。嶮誑處名邪濟。
佛道名正濟，外道名邪濟也。】

「現遍入諸道而斷其因緣。」

【八，生死六道。肇曰：遍入異道，豈曰慕求，欲斷其因緣耳。】

「現於涅槃而不斷生死。」

【九，涅槃。肇曰：現身涅槃而方入生死。

自上所列於菩薩皆為非道，而處之無礙，乃所以為道。故曰
通達佛道。】

「文殊師利，菩薩能如是行於非道，是為通達佛道。」

【此五結也。】

「於是維摩詰問文殊師利：何等為如來種？」

【二，問如來種也。文五：一問，二答，三徵，四釋，五歎述。此
初也。前生死雖非道，菩薩化之為佛道；今煩惱雖生死種，眾生
悟之為如來種也。】

「文殊師利言：有身為種，」

【二，答。文二。初列十法增數可知。此一法也。肇曰：
有身見也。夫心無定所，隨物而變，在邪而邪，在正而正。邪正
雖殊，其種不異。何則？變邪而正，改惡而善。豈別有異邪之
正，異惡之善？超然無因，忽爾自得乎。然則正因邪起，善因惡
生，故曰眾結煩惱為如來種也。】

「無明有愛為種，」

【二，法門也。什曰：向總說，此開為二門也。一切結屬二，
故偏舉二門也。自下次第廣開。又解文云：無明性即是明。又
云：不滅癡愛，起於明脫。】

「貪恚癡為種，四顛倒為種，五蓋為種，六入為種。」

【如常數。】

「七識處為種，」

【七法也。欲界人天，初識住。劫初初禪，二識住。二禪，
三識住。三禪，四識住。空處，五識住。識處，六識住。無所有
處，七識住。什曰：識住者，識得安住也。識念分明，無有惱
患無壞者，是為識住。惡趣則苦痛壞，四禪無想壞，非
想滅定壞，亦彼地心想微昧，念不分明，故識不安住。】

「八邪法為種，」

【八法也。謂邪見，邪思維等。】

「九惱處為種，」

【九法也。什曰：愛我怨家，憎我知識，惱我己身。一世則
三，三世為九也。義云：九結也。】

「十不善法為種，」

【十法也。謂煞生等如前。以要言之，六十二見及一切煩惱皆
是佛種。二，總結也。迷理為見，著事為煩惱。肇曰：塵勞眾
生即成佛道，故是佛種。生曰：夫大乘之悟，本不近捨生死，
遠更求之也。斯為在生死事中，即用其實為悟始者，豈非佛
之萌芽起於生死事哉！】

「曰：何謂也？」

【三，徵也。肇曰：夫妙極之道，必有妙極之因。而曰塵勞為種
者，何也？】

「答曰：若見無為入正位者，不能復發阿耨多羅三藐三
菩提心」

【四，解釋也。文三：初法，次喻，後結。此初也。既煩
惱性即菩提性，而二乘斷煩惱見無為，妄安涅槃之樂，故自絕大
心。凡夫為生死所迫，慕勝心猛故能發大志也。生日：以現事明
之，見無為入正位者，苦忍已上，結使已斷，既至其所，始為見之。
以本欲捨生死求悟，悟則在生死外矣。無復不捨，即悟之義，
故不能復發菩提心也。】

「譬如高原陸地不生蓮花，卑濕淤泥乃生此花。如
是見無為入正位者，終不復能生於佛法，煩惱泥中乃有眾
生起佛法耳。」

【此二，喻也。文二。此初，喻煩惱泥中有菩提蓮花也。二
乘捨之證無為，如高原也。】

「又如殖種於空終不得生，糞壤之地乃能滋茂。如
是入無為正位者不生佛法。起於我見如須彌山，猶能發
於阿耨多羅三藐三菩提心，生佛法矣。」

【此二，喻我見之地生滋茂慧芽，二乘斷滅諸見，如空中種
也。】

「是故當知，一切煩惱為如來種。譬如不下巨海，則不
能得無價寶珠，如是不入煩惱大海，則不能得生一切
智寶。」

【此下結，文三，可見。若悟煩惱性，得菩提智；如不離大海，得
無價寶珠。二乘捨煩惱求菩提，如人捨大海求無價寶，其可得
乎？】

「爾時大迦葉歎言：善哉，善哉！文殊師利！快說此
語，誠如所言，塵勞之疇為如來種。」

【此下五，迦葉歎述。文四：一總歎領解，二述其得失，三舉喻
自傷，四結無反覆。此初也。文殊訶意，以實相真理，煩惱
即菩提，捨之則非正求也。今迦葉領意。夫求菩提三無數劫，久
住生死、廣度眾生、滿弘誓願。今阿羅漢已斷煩惱，不受後有，於
大悲願永絕因緣，如根敗之士。凡夫業惑猶在，生死未亡，若
能發菩提心，即能滿三祇劫，尅終悲願，故不斷三寶，能報佛恩。
《法華經》迦葉述云：世尊往昔說法，我時在座。但念空、無相、無
作，於菩提法，淨佛國土，成就眾生心不喜樂。所以者何？世
尊令我等出於三界、得涅槃證。又今我等年已朽邁，於佛教化
菩薩不生好樂之心。今聞授聲聞記，深自慶幸無量珍寶不求
自得。此而推之往昔說法，於菩薩法生絕分想，即今之此歎
也。】

「我等今者不復堪任發阿耨多羅三藐三菩提心，乃至
五無間罪猶能發意生於佛法，而今我等永不能發。」

【此述得失。聲聞結盡不堪，五逆惑在能發也。】

「譬如根敗之士，其於五欲不能復利；如是聲聞諸結斷
者，於佛法中，無所復益，永不志願。」

【三，舉喻自傷。五根若敗，不能欲五塵也。】

「是故，文殊師利！凡夫於佛法有反覆，而聲聞無也。
所以者何？凡夫聞佛法能起無上道心，不斷三寶。正使
聲聞終身聞佛法、力無畏等，永不能發無上道意。」

【四，結無反覆。凡夫能成菩提以報佛恩。二乘息滅而永
斷也。】

「爾時會中有菩薩名普現色身，問維摩詰言：居士！父
母妻子，親戚眷屬，吏民知識悉為是誰？奴婢僮僕，
象馬車乘皆何所在？」

【三，明資生眷屬。無上法身非一真所成。萬行為資
生，萬德為眷屬，方能成就。此初問也。肇曰：淨名權道無方，
隱顯難測，外現同世家屬，內以法為家屬。恐惑者見形不及其道，
故生斯問。】

「於是維摩詰以偈答曰：智度菩薩母，方便以為父，
一切眾導師，無不由是生。」

【二，四十二偈答。文四：初、四行明眷屬。二、七行明資
生，三、二十八行明業用，四、三行結勸。此初也。內有正智，外有
方便，法身生焉。肇曰：智為內照，權為外用，萬行之所由生，諸佛
之所因出，故菩薩以智為母，以權為父。】

「法喜以為妻，」

【肇曰：法喜，謂見法生內喜也。世人以妻色為悅，菩薩以法喜
為悅。】

「慈悲心為女，」

【肇曰：慈悲之情像女人性，故以為女。生曰：慈悲以外
適為用，有女義焉。】

「善心誠實男，」

【肇曰：誠實真直，男子之性。亦有為惡而實，故標以善心
也。】

「畢竟空舍，」

【肇曰：堂宇以蔽風霜，空寂以障塵想。什曰：有非真要，時復
暫遊；空為理宗，以為常宅。】

「弟子眾塵勞，隨意之所轉，」

【昔無明郎主恩愛魔王，今化令隨道為弟子也。】

「道品善知識，由是成正覺。」

【肇曰：成益我者，三十七道品也，可謂善知識乎。】

「諸度法等侶，」

【肇曰：六度大乘之要行，發心為侶，俱至道場，吾真侶也。】

「四攝為妓女，」

【肇曰：四攝悅眾，以當妓女。】

「歌詠誦法言，以此為音樂。」

【肇曰：口詠法言，以當音樂也】

「總持之園菀，無漏法林樹。覺意淨妙花，解脫智
慧果。八解之浴池，定水湛然滿，布以七淨花，浴此無垢
人，」

【此下明資生也。總持，實相理也。無漏，萬行林樹也。此
樹開七覺之花，結解脫之果。什曰：解脫無為果，智慧有為果。此
明慧也。八解之池，止禪定之水，敷七淨之花，五欲熱惱，貪
愛諸塵，浴此則清涼矣。此行明定也。七淨者：一戒淨，二心淨，
三見淨，四度疑淨，五分別淨，六行淨，七涅槃淨。肇曰：總持強
記，萬善之菀也。於此苑樹無漏之林，敷七覺之花，結解脫之果，
八八解之池，積禪定之水，湛然充滿。布七淨之花羅列水
上，而復無垢之士遊此林菀花池，閒宴嬉遊，樂之至也。豈等俗林
菀之歡乎。】

「象馬五通馳，大乘以為車，調御以一心，遊於八正路。」

【肇曰：五通為象馬，大乘為上車，一心為御者，遊於八正道。】

「相具以嚴容，眾好飾其姿，慚愧之上服，深心為花鬘。」

【相具三十二相，眾好八十種好，慚愧蔽陋惡，深心飾形服也。】

「富有七財寶，教授以滋息，如所說修行，迴向為大利。」

【肇曰：七財，信、戒、聞、捨、慧、慚、愧等也。世人以玉帛為饒，
菩薩以七財為富。出入法寶與人同利，兼示以滋息之法，令如說
修行，迴向佛道，此利之大者。】

「四禪為床座，從於淨命生。多聞增智慧，以為自覺
音。」

【四禪宴息猶如床座，要從持戒淨命所生。離五欲濕散亂毒
蟲，猶恐貪著禪味，故令多聞以自覺。】

「甘露法之食，解脫味為漿。淨心以澡浴，戒品為塗
香。」

【甘露法食以資慧解，八解禪漿止五欲渴，此二內資也。懺悔
罪垢澡浴身心，嚴持戒香塗熏法體，此二外嚴也。此則身戒
心慧，方為修持矣。】

「摧滅煩惱賊，勇健無能逾。降伏四種魔，勝幡建道
場。」

【此下三，明業用。此行明自業成，下二十七行明濟物用，如世
人功成祿厚慧濟貧寡。此初也。肇曰：外國法戰諍破敵，立幡以
表勝。菩薩摧煩惱賊、降四魔怨，乃於道場建勝相也。】

「雖知無起滅，示彼故有生。悉現諸國土，如日無不
見。」

【此下功成則濟物，體真則用大。生曰：明其有所云為也。文
七。初三行總明真應自在也。肇曰：知無起滅，則得法身，無復生
分。為彼有生，故無往不見。】

「供養於十方，無量億如來，諸佛及己身，無有分別想。」

【此行明雖供諸佛，肇曰：未嘗覺彼己之異。】

「雖知諸佛國，及與眾生空，而常修淨土，教化於群
生。」

【此行明雖知人國空而修淨土以化物。肇曰：知空不捨有，
所以常處中。】

「諸有眾生類，形聲及威儀，無畏力菩薩，一時能盡現。
覺知眾魔事，而示隨其行，以善方便智，隨意皆能現。或
示老病死，成就諸群生，了知如幻化，通達無有礙。」

【二，此三行明知魔了幻而示現誘，濟老病死，如太子厭欲，
淨居諸天四城門所現。】

「或現劫盡燒，天地皆洞然，眾人有常想，照令知無常。
無數億眾生，俱來請菩薩，一時到其舍，化令向佛道。」

【三，二行明大三災。水風二災文無者，略。初禪內有覺觀，外
有火災；二禪內有喜受，外有水災；三禪內有喘息，外有風災；四禪
無災，由不動故。什曰：或實燒或不實燒者，眾生見燒想即悟
無常，還攝不燒也。】

「經書禁咒術，工巧諸伎藝，盡現行此事，饒益於群生。」

【四，三行明世智也。什曰：以同習相感，先同而後乖也。】

「世間眾道法，悉於中出家，因以解人惑，而不墮邪見。」

【肇曰：九十六種皆出家修道，隨其出家，欲解其惑，不同其見。】

「或作日月天，梵王世界主，或時作地水，或復作風火。」

【肇曰：遇海漂人則變身為地。水、火、風皆隨彼所須而自變形
也。】

「劫中有疾疫，現作諸藥草，若有服之者，除病消眾
毒。劫中有飢饉，現身作飲食，先救彼飢渴，卻以法語人。
劫中有刀兵，為之起慈悲，化彼諸眾生，令住無諍地。若
有大戰陣，立之以等力，菩薩現威勢，降伏使和安。」

【五、四行明小三災。肇曰：菩薩法身於何不為，或為藥草，
令服者病除；或為飲食，令飢者得飽。刀兵七日，疾疫七月七
日，飢饉七年七月七日。東西二州有似非正，謂瞋增盛，身力羸
劣，數加飢渴等，北州全無戰陣助明刀兵可見。】

「一切國土中，諸有地獄處，輒往到於彼，勉濟其苦
惱。一切國土中，畜生相食噉，皆現生於彼，為之作利
益。」

【六、二行明入惡趣救物。合有鬼趣，文無者，略也。什曰：如
過去世時，人無禮義，欲殘害長老，猴象及鳥推敬長老，令人獸修
善，咸相和順，如《大智論》中說。】

「示受於五欲，亦復現行禪，令魔心憒亂，不能得其便。
火中生蓮花，是可謂希有，在欲而行禪，希有亦如是。」

【七、十行明同事攝物。肇曰：欲言行禪，復受五欲；欲言受欲，
復現行禪。莫測其變，所以憒亂也。自非靜亂齊旨，孰能為
之。】

「或現作婬女，引諸好色者，先以欲鉤。牽，後令入佛
智。」

【肇曰：反欲以順。】

「或為邑中主，或作商人導，國師及大臣，以祐利眾生。
諸有貧窮者，現作無盡藏，因以勸導之，令發菩提心。我
心憍慢者，為現大力士，消伏諸貢高，令住佛上道。其有
恐懼眾，居前而慰安，先施以無畏，後令發道心。」

【肇曰：慢心自高，如山峰不停水。菩薩現為力士，服其高心，
然後潤以法水。】

「或現離婬欲，為五通仙人，開導諸群生，令住戒忍
慈。」

【什曰：世無賢聖，眾生下劣不入深法，故化以戒忍。】

「見須供事者，現為作僮僕，既悅可其意，乃發以道心。
隨彼之所須，得入於佛慧，以善方便力，皆能給足之。如
是道無量，所行無有涯，智慧無邊際，度脫無數眾。假
令一切佛，於無數億劫，贊歎其功德，猶尚不能盡。」

【第四，結勸，此二行結也。生曰：應適無方，皆是佛之道矣。
肇曰：其權智之道，無涯無際。雖復眾聖殊辯，猶不能盡。】

「誰聞如是法，不發菩提心？除彼不肖人，癡冥無智
者。」

【此行勸也。不肖，二乘也；癡冥，凡夫也。肇曰：下士聞道而
大笑之。日月雖明，何益瞽者。】


** 入不二法門品第九


此下二品廣上中道正觀。此品不二明體，下品能二明用。入
者，觀照智也。不二法所觀理門者，文字教也。什曰：從始會已
來，唯二人相對，餘皆默然。今欲各顯其德，故問，令盡說。亦
云：情惑不同，發悟有因。各令說悟，廣釋眾迷。夫勝會明宗，
必以令終為美。今法座將散，欲究其深致，廣說不二乃盡妙也。
問曰：亦有三四乃至無量法門，云何獨說不二耶？答：二事少而惑
淺，餘事廣而累深。二尚應破，則餘可知矣。復次，萬法之生，必
從緣起。緣起生法，多少不同。極其少者，要從二緣。若有一緣
生，未之聞也。然則有之緣起，極於二法，二法既廢，則入於玄
境。云何不破一邪？答曰：若名數之，則非一也。若以一為一，亦
未離於二。遣二則一，斯盡矣。復次，無相之一，名假而實立，實
立則體與相絕，故直置而自無也。肇曰：言為世則謂之法，眾
聖所由謂之門。又解，入者悟入也。《法華》棄縛得脫名出火
宅；此經返迷向悟名入不二。其言甚異，其旨甚一。

「爾時維摩詰語眾菩薩言：諸仁者，云何菩薩入不二
法門，各隨所樂說之。」

【品文四：一、諸菩薩說，二、妙德說，三、淨名說，四、時眾得益。
初文二。此初，淨名問也。】

「會中有菩薩名法自在，說言：諸仁者，生、滅為二。
法本不生，今則無滅，得此無生法忍，是為入不二法門。」

【二、諸菩薩答。一切諸法皆因緣生滅。小乘執實為二，大乘
知法如幻，故無生滅，入不二也。肇曰：滅者，滅生耳。若悟無
生，滅何所滅，此即無生法忍也。此菩薩因觀生滅以悟道，故說己
所解為不二法門也。下皆類爾。萬法云云，離真皆名二，故
以不二為言也。】

「德守菩薩曰：我、我所為二。因有我故，便有我所。
若無有我，則無我所，是為入不二法門。」

【肇曰：妙主常存，我也；身及萬物，我所也。我所，我之所有
也。法既無我，誰有之者。】

「不眴菩薩曰：受、不受為二。若法不受，則不可得。
以不可得故，無取、無捨、無作、無行，是為入不二法門。」

【凡夫受著五陰，無學不受。此為二也。肇曰：有心必有所
受，有所受必有所不受，此為二也。若悟法本空，二俱不受，則無
得無行為不二也。】

「德頂菩薩曰：垢、淨為二。見垢實性，則無淨相順
於滅相，是為入不二法門。」

【凡夫倒心見淨，二乘觀身不淨，此為二。肇曰：淨生於垢，
實性無垢，淨何所淨。】

「善宿菩薩曰：是動、是念為二。不動則無念，無念則
無分別，通達此者，是為入不二法門。」

【肇曰：情發為動，想成為念。又解，安住實性即性無動，無
動即無念。】

「善眼菩薩曰：一相、無相為二。若知一相即是無
相，亦不取無相入於平等，是為入不二法門。」

【《法華》明一實相，般若經名無相。肇曰：言一慾以去二，不言
一也。言無慾以去有，不言無也。而惑者聞一則取一相，聞無
則取無相，故有二也。】

「妙臂菩薩曰：菩薩心、聲聞心為二。觀心相空如
幻化者，無菩薩心無聲聞心，是為入不二法門。」

【什曰：以施報故，手出無盡寶物，如五河流，故名妙臂。又
解曰：自利聲聞心也，利他菩薩心也。】

「弗沙菩薩曰：善、不善為二。若不起善、不善，入無相
際而通達者，是為入不二法門。」

【肇曰：弗沙，星名也。什曰：生時所值，因以為名。不善，
十惡也。善，十善及涅槃也。】

「師子吼菩薩曰：罪、福為二。若達罪性與福無異，以
金剛慧決了此相，無縛無解者，是為入不二法門」

【罪，破戒也。福，持戒定慧也。罪福平等，一相一性為不二。
肇曰：金剛慧，實相慧也。】

「師子意菩薩曰：有漏、無漏為二。若得諸法等則
不起漏、不漏想，不著於相，亦不住無相，是為入不二
法門。」

【苦集有漏，滅道無漏為二。大士平等觀同一實諦不二。
什曰：師子度水，要截流直度，曲則不度。此大士以實相智
慧深入諸法，直過彼岸，故藉以為名。】

「淨解菩薩曰：有為、無為為二。若離一切數，則心如
虛空，以清淨慧無所閡者，是為入不二法門。」

【四相有為也，四相滅無為也。相本不起，今則無滅。無二
也。叡曰：數即有為無為也。】

「那羅延菩薩曰：世間，出世間為二。世間性空即是出
世間，於其中不入、不出、不溢、不散，是為入不二法門。」

【什曰：世間，三界也；出世間，解脫。二也。悟世間性空，
無入無出，故不二也。】

「善意菩薩曰：生死、涅槃為二。若見生死性則無生
死，無縛無解，不然不滅。如是解者，是為入不二法門。」

【受後有生死也，滅盡後有涅槃也。悟世生死妄，無生死
也。肇曰：縛然生死之別名，解滅涅槃之異稱也。】

「現見菩薩曰：盡不盡為二。法若究竟盡、若不盡皆
是無盡相。無盡相即是空，空則無有盡、不盡相。如是入
者，是為入不二法門。」

【肇曰：有為虛偽法，無常故名盡；實相無為法，常住故不
盡。若以盡為盡，不盡為不盡，皆二也。若能悟盡、不盡俱無
盡相者，則入一空不二門也。】

「普守菩薩曰：我，無我為二。我尚不可得，非我何可
得？見我實性者，不復起二，是為入不二法門。」

【肇曰：非我出於我耳。見我實性者，我本自無，況於非我也。】

「電天菩薩曰：明、無明為二。無明實性即是明，明亦
不可取，離一切數，於其中平等無二者，是為入不二
法門。」

【肇曰：明，慧明也。無明，癡冥也。見無明性即為是明。若見
明為明，即明、無明相待，故不可取。】

「喜見菩薩曰：色、色空為二。色即是空，非色滅空，色
性自空。如是受、想、行、識，識空為二。識即是空，非識
滅空，識性自空，於其中通達者，是為入不二法門。」

【色是礙，滅色是空，二也。若悟色性自空，即空色不二。肇
曰：若有不即空，無不夷迹。餘陰准知。】

「明相菩薩曰：四種異、空種異為二。四種性即是

空種性，如前際、後際空故，中際亦空。若能如是知諸
種性者，是為入不二法門。」

【肇曰：四種，四大也。空種，空大也。此五眾之所由生，故名
種。然此四大之性，無前、後、中，無異空大。又解：小乘以四大堅
濕煖動，性異空大。《大乘楞伽》以四大是妄想性，妄無自性，故
不異空也。】

「妙意菩薩曰：眼、色為二。若知眼性於色不貪、不恚、
不癡，是名寂滅。如是耳聲、鼻香，舌味、身觸、意法為二。
若知意性於法不貪、不恚、不癡，是名寂滅，安住其中，是
為入不二法門。」

【肇曰：存於情塵，故三毒以生。若悟六情性，則不起三毒，此
寂滅之道也。】

「無盡意菩薩曰：布施、迴向一切智為二。布施性即是
迴向一切智性。如是持戒、忍辱、精進、禪定、智慧，迴
向一切智為二。智慧性即是迴向一切智性，於其中入一
相者，是為入不二法門。」

【肇曰：六度為妙因，迴向一切智者，二也。若悟因果同性、入
於一相，乃應不二。】

「深慧菩薩曰：是空、是無相、是無作，為二。空即無
相，無相即無作。空、無相、無作則無心意識，於一解脫
門即是三解脫門者，是為入不二法門。」

【大論云：聲聞經明三三昧，緣四諦十六行；摩訶衍同，緣諸法
實相。斯則小乘諦異，故三昧門異；大乘理同，故三昧門不異
也。肇曰：三行雖異，然俱是無緣解脫，故無心意識也。緣既是
同，則三解不異。】

「寂根菩薩曰：佛、法、眾，為二。佛即是法，法即是眾。
是三寶皆無為相，與虛空等，一切法亦爾。能隨此行者，
是為入不二法門。」

【丈六身，佛也；四諦，法也；四道果，僧也。此是小乘見迹
異也。智無生，佛也；理無相，法也；行無修，僧也；此是大乘理本
一也。小乘執迹故異，大乘返本故不異也。】

「心無礙菩薩曰：身、身滅為二。身即是身滅。所以者
何？見身實相者，不起見身及以滅身，身與滅身無二、無
分別。於其中不驚不懼者，是為入不二法門。」

【陰苦聚為身，患苦故滅身，為二。若悟陰假會，即身非身，無
生無滅，名見實相，為不二也。】

「上善菩薩曰：身、口、意善，為二。是三業皆無作相。
身無作相即口無作相，口無作相即意無作相。是三業無
作相即一切法無作相。能如是隨無作慧者，是為入不二
法門。」

【肇曰：三業雖殊，無作一也。諸法之生，本乎三業，三業既無，
誰作諸法？】

「福田菩薩曰：福行、罪行、不動行為二。三行實性即
是空，空則無福行、無罪行、無不動行。於此三行而不
起者，是為入不二法門。」

【肇曰：福，欲界善行；罪，十惡之流也。不動，色、無色行也。
又解：妄動為行，離動則平等。】

「華嚴菩薩曰：從我起二，為二。見我實相者，不起二
法。若不住二法則無有識。無所識者，是為入不二法
門。」

【由執我故，所對為二。肇曰：因我故有彼，二名所以生。若見
我實相，則彼我之識無由而起。】

「德藏菩薩曰：有所得相為二。若無所得則無取捨。
無取捨者，是為入不二法門。」

【肇曰：得在於我，相在於彼。我不得相，誰取誰捨？又
解，於法有得，待物為二；若無所得，則無有二。】

「月上菩薩曰：闇與明為二。無闇無明則無有二。所
以者何？如入滅受想定無闇無明，一切法相亦復如
是。於其中平等者，是為入不二法門。」

【肇曰：二乘入滅盡定六根都滅，雖經晝夜不覺晦明之異，以喻
菩薩無心於明闇。】

「寶印手菩薩曰：樂涅槃、不樂世間為二。若不樂涅
槃、不厭世間則無有二。所以者何？若有縛則有
解，若本無縛，其誰求解？無縛無解則無樂厭，是為入不
二法門。」

【肇曰：世間無縛，曷為而厭？涅槃無解，曷為而樂？】

「珠頂王菩薩曰：正道、邪道為二。住正道者則不
分別是邪是正。離此二者，是為入不二法門。」

【八正、八邪為二。若住實相，平等無分別，名為不二。】

「樂實菩薩曰：實、不實為二。實見者尚不見實，何況
非實。所以者何？非肉眼所見，慧眼乃能見，而此慧眼無
見無不見，是為入不二法門。」

【肇曰：實相，慧眼之境，非肉眼所見。慧眼尚不見實，而況非
實。雖曰無見而無所不見，此慧眼之體也。】

「如是諸菩薩各各說已，問文殊師利：何等是菩薩入不
二法門？」

【二，文殊說。此初，問也。】

「文殊師利曰：如我意者，於一切法無言無說、無示
無識、離諸問答，是為入不二法門。」

【此答也。肇曰：上來諸人所明雖同，所因各異，且直辯法相，
不明無言。今文殊總眾家之說，以開不二之門，直言法相不可
言。不措言於法相，斯之為言，言之至也。而方於靜默，猶亦
後焉。】

「於是文殊師利問維摩詰：我等各自說已，仁者當說。
何等是菩薩入不二法門？」

【三，淨名說。文三：一問，二答，三稱善。此初也。】

「時維摩詰然無言。」

【二答也。肇曰：有言於無言，未若無言於無言，所以默然也。
上諸菩薩措言於法相，文殊有言於無言，淨名無言於無言，此
三明宗雖同而迹有淺深，所以言後於無言，知後於無知矣。】

「文殊師利歎曰：善哉！善哉！乃至無有文字語言，是
真入不二法門。」

【三，歎也。肇曰：默領者，文殊其人也。為彼待言所以稱
善。生曰：言迹盡於無言，故歎以為真也。】

「說是《入不二法門品》時，於此眾中五千菩薩，皆入不
二法門，得無生法忍。」

【四，明時眾得益。】


** 香積佛品第十


至人無名，隨化緣以作稱；真法無相，逐緣相而目品。本
是法身戒定等香，迹現土之香，以化物也。

「於是舍利弗心念：日時欲至，此諸菩薩當於何食？」

【此二，淨穢雙遊，明中道用也。香積、釋迦，法身平等，應物緣
殊，淨穢異也。品文三：一假緣念飯，二淨穢互遊，三聞品得益。
初文三：初念，次訶，後許。此初，念也。什曰：舍利弗獨發念者，
其旨有三：一者，結業之體未能無資；二，絕意大方，樂法不深；
三，推己有待，謂眾亦然。處弟子之上，宜為眾致供也。】

「時維摩詰知其意而語言：佛說八解脫，仁者受行，豈
雜欲食而聞法乎？」

【二，訶也。八解脫禪悅食養法身，雜欲食資毒蛇身也。人
多為養毒身廢修法身，故因念以誡之。】

「若欲食者，且待須臾，當令汝得未曾有食。」

【三，許也。小乘以禪悅法喜為法食，以五欲段食為毒食。今
香積之餐，食了得道，為未曾有。】

「時維摩詰即入三昧，」

【此第二，淨穢互遊。文三：一明二法互化，二明二土佛事
不同，三明捨穢生淨。初文中二：初明從穢遊淨，二明彼淨來穢。
前文中三：初現淨土，二求往者，三現化往。初文三。此初，入三
昧。叡曰：三昧，秦言正心。有二種：一修得，二報得。報得三昧
都無出入之名，況法身耶。今言入者，豈非所以迹也。】

「以神通力示諸大眾：上方界分過四十二恆河沙佛土，
有國名眾香，佛號香積，今現在，其國香氣比於十方諸佛
世界、人、天之香，最為第一。彼土無有聲聞辟支佛名，
唯有清淨大菩薩眾，佛為說法。其界一切皆以香作樓
閣，經行香地，菀園皆香。其食香氣周流十方無量世界；
時彼佛與諸菩薩方共坐食，有諸天子皆號香嚴，悉發阿耨
多羅三藐三菩提心，供養彼佛及諸菩薩。」

【此二，現淨土眾香。香積等示依正報，名無二乘明眷屬淨，香
作樓閣等依報淨，坐食等佛事淨。】

「此諸大眾莫不目見。」

【三，明眾見。使睹勝相而生信，飯至方期道也。】

「時維摩詰問眾菩薩：諸仁者，誰能致彼佛飯？」

【此二，求往者。文四。此初，求往。肇曰：既現彼國，推
有力者令取飯。】

「以文殊師利威神力故，咸皆默然。」

【二，神力使默。肇曰：文殊將顯淨名之德，故以神力令眾默
然。】

「維摩詰言：仁者，此大眾無乃可恥。」

【三，訶也。肇曰：勵未成。】

「文殊師利曰：如佛所言，勿輕未學。」

【四，引答也。肇曰：進始學也。】

「於是維摩詰不起於座，於眾會前化作菩薩，相好
光明，威德殊勝，蔽於眾會，」

【此下三，明現化往。文三：一化往，二問訊，三眾歎。初中文
四。此初，現化使往也。所以化蔽眾會者，欲令彼眾睹勝化而
尋本也。】

「而告之曰：汝往上方界，分度如四十二恆河沙佛土，
有國名眾香，佛號香積，與諸菩薩方共坐食。」

【二，示去處也。】

「汝往到彼，如我辭曰：維摩詰稽首世尊足下，致敬
無量，問訊起居，少病少惱，氣力安不？」

【三，教問訊。肇曰：將示有身不得無患，故致問如來猶云少病
少惱。】

「願得世尊所食之餘，當於娑婆世界施作佛事，令此樂
小法者得弘大道，亦使如來名聲普聞。」

【四，陳請飯。肇曰：餘卑遜言也。彼土因香以通大道，此
國眾生志意狹劣，故請香食之餘以弘佛事。】

「時化菩薩即於會前昇於上方，舉眾皆見其去到眾香
界，禮彼佛足。」

【此二，化到問訊，文三。此初，化到禮足也。】

「又聞其言：維摩詰稽首世尊足下，致敬無量，問訊起
居，少病少惱，氣力安不？」

【此二，問訊起居也。】

「願得世尊所食之餘，欲於娑婆世界施作佛事，使此樂
小法者得弘大道，亦使如來名聲普聞。」

【此三，述其請事，並如文。】

「彼諸大士見化菩薩，歎未曾有：今此上人從何所來？
娑婆世界為在何處？云何名為樂小法者？即以問佛。」

【此下三，明彼大士驚異。文四。此初，歎問，問中有三：一
問從何所來，應言誰所化來，淨名化作也。二問娑婆處。娑婆，此
云「雜會」，雜惡眾生共會一處；又云「堪忍」，唯佛釋迦堪忍住故。
三問何名樂小法者，肇曰：其土純一大乘，不聞樂小之名，故此
問也。】

「佛告之曰：下方度如四十二恆河沙佛土，有世界名娑
婆，佛號釋迦牟尼，今現在於五濁惡世，為樂小法眾生敷
演道教。彼有菩薩名維摩詰，住不可思議解脫，為諸菩薩
說法，故遣化來，稱揚我名，並贊此土，令彼菩薩增益功
德。」

【此二，答三問。「四十二恆河沙」，超答第二問來處；「今現在
五濁」等，答第三問，說小所由；「有菩薩名維摩詰」，卻答第一能
化者。釋迦，此云「能」，姓也。牟尼，此云「寂」，名也。】

「彼菩薩言：其人何如，乃作是化？德力無畏，神足若
斯！」

【三，重問化事。既睹所使之威光，明能化之力妙，故再問也。】

「佛言：甚大！一切十方皆遣化往，施作佛事，饒益眾
生。」

【四，重答。令生企慕來娑婆也。】

「於是香積如來以眾香鉢盛滿香飯，與化菩薩。」

【此下二，明淨土淨穢。文三：初受飯同來，二淨名賓待，三飯
作佛事。初中文四。一，化受飯，如文。】

「時九百萬菩薩俱發聲言：我欲詣娑婆世界供養釋迦
牟尼佛，並欲見維摩詰等諸菩薩眾。」

【二，彼眾欲來。雖稟香國之化，亦與聲聞教有緣，故欲同
詣也。】

「佛言：可往。攝汝身香，無令彼諸眾生起惑著心。」

【三，許往誡勅。誡中文三。此初，攝身香也。什曰：大怒則
狂，大喜亦迷。宜攝汝香防其惑因。】

「又當捨汝本形，勿使彼國求菩薩者而自鄙恥。」

【二，攝形也。什曰。恥深則殞，愧淺亦惱，二患交至，去道逾
緬。上言惑著，此言鄙恥，二門互顯，約其文也。】

「又汝於彼莫懷輕賤而作礙想。所以者何？十方國土
皆如虛空。又諸佛為欲化諸樂小法者，不盡現其清淨土
耳。」

【三，莫輕誡，文有標、徵、釋也。娑婆眾生遇劣則輕，見勝
便恥，值好則著，故借彼以誡此也。】

「時化菩薩既受鉢飯，與彼九百萬菩薩俱，承佛威神及
維摩詰力，於彼世界忽然不現。須臾之間，至維摩詰舍。」

【四，化眾同來。】

「維摩詰即化作九百萬師子之座，嚴好如前，諸菩薩皆
坐其上。」

【此二，淨名賓待。「如前」，指《不思議品》。】

「時化菩薩以滿鉢香飯與維摩詰。飯香普熏毗耶離城
及三千大千世界。」

【此三，飯作佛事，有二：初香，後味。前中又三。此受香普熏。
彼熏十方，此但三千，緣應爾也。】

「時毗耶離婆羅門居士等，聞是香氣身意快然，歎
未曾有。」

【二，聞香得益。肇曰：異香入體，身心怡悅。】

「於是長者主月蓋，從八萬四千人來入維摩詰舍。見
其室中菩薩甚多，諸師子座高廣嚴好。皆大歡喜，禮眾菩
薩及大弟子，卻住一面。諸地神、虛空神及欲色界諸天，
聞此香氣亦皆來入維摩詰舍。」

【三，有緣斯會。肇曰：毗耶離國無有君主，唯有五百長者共治
國事。月蓋眾所推重，故名主。「諸地神」下皆聞香而後集。】

「時維摩詰語舍利弗等諸大聲聞：仁者可食如來甘露
味飯。大悲所熏，無以限意食之，使不消也。」

【此下二，味為佛事，文四。此初，勸食也。世食資於毒身，此
飯成於甘露。生曰：泥洹是甘露之法，而食此食者，必以得之，故
飯中有甘露味焉。大悲所熏者，我心感報，所濟有涯；大悲熏
修，福慧無盡。食者當誓求佛果普利群生；若局於己身，自調自
度，既背施心，則不消也。】

「有異聲聞念：是飯少，而此大眾人人當食。」

【二，異念也。肇曰：不思議飯非二乘所及，故生是念。】

「化菩薩曰：勿以聲聞小德小智稱量如來無量福慧。
四海有竭，此飯無盡。使一切人食摶若須彌，乃至一劫猶
不能盡。」

【三，化菩薩訶，文三。此初，訶也。聲聞自調之果名小德，諸
佛大悲福報為無量。四海魚龍之報可竭，此飯諸佛之福無盡。
故雖多人長劫摶若須彌，終無盡也。】

「所以者何？無盡戒、定、慧、解脫、解脫知見功德具足
者，所食之餘，終不可盡。」

【二，舉因釋也。肇曰：如來五分法身無盡，功德報應之飯如何
可盡？】

「於是鉢飯悉飽眾會，猶故不澌。」

【三，食不澌。】

「其諸菩薩聲聞天人食此飯者，身安快樂，譬如一
切樂莊嚴國諸菩薩也；又諸毛孔皆出妙香，亦如眾香國土
諸樹之香。」

【此四，食已利益。有得樂、出香，如文。】

「爾時，維摩詰問眾香菩薩：香積如來以何說法？」

【此第二，明淨穢二土，應緣作化佛事不同。此初，問淨土
也。】

「彼菩薩曰：我土如來無文字說，但以眾香令諸天人得
入律行。」

【此二，答化緣也。淺者入於律行，深者具足三昧。肇曰：其土
非都無言，但以香為通道之本。如此國因言通道，亦有因神變
餘事而得悟者也。】

「菩薩各各坐香樹下，聞斯妙香，即獲一切德藏三昧。
得是三昧者，菩薩所有功德皆悉具足。」

【三昧，等也。肇曰：此三昧力，能生諸功德也。】

「彼菩薩問維摩詰：今世尊釋迦牟尼以何說法？」

【此二，明穢土。文四：一問，二答，三贊，四述。此初也。】

「維摩詰言：此土眾生剛強難化，故佛為說剛強之語，
以調伏之。」

【此二，答也。文三：法、喻、合。初法中又三。此初，標也。
肇曰：聖化何常，隨物而應耳。此土剛強，故以剛強之教應之。】

「言是地獄，是畜生，是餓鬼，是諸難處，是愚人生處。
是身邪行，是身邪行報；是口邪行，是口邪行報；是意邪
行，是意邪行報。」

【此二，列剛強語。《法華》以言通實相為柔軟音，故此中始於
地獄，終至世間、涅槃差別，皆非盡理不二之言，故悉名剛強語
也。文約五乘明之。此初果離八難，因離三邪。生值佛法，正信修
行，名人乘也。】

「是煞生，是煞生報；是不與取，是不與取報；是邪婬，
是邪婬報；是妄語，是妄語報；是兩舌，是兩舌報；是惡口，
是惡口報；是無義語，是無義語報；是貪嫉，是貪嫉報；是
瞋惱，是瞋惱報；是邪見，是邪見報。」

【此二，不作十惡，即十善業報，生欲天，名天乘也。若增修禪
定，生色天也。「兩舌」者，離間語。「無義語」者，什曰：胡本云雜
說也。夫不為善及涅槃而起口業，悉名雜說也。】

「是慳吝，是慳吝報；是毀戒，是毀戒報；是瞋恚，是瞋
恚報；是懈怠，是懈怠報；是亂意，是亂意報；是愚癡，是愚
癡報。」

【此三，除六弊、修六度，即菩薩乘也。】

「是結戒，是持戒，是犯戒。是應作，是不應作。是障
礙，是不障礙。是得罪，是離罪。」

【此下合明二乘。文分三學，此初戒學也。「結戒」者，肇
曰：如律藏說，謂因事制戒也。順受名持，違故名犯。開故應
作，制故不應作。性戒障道，遮故不障。或尤重心犯故障，輕心不
障。不懺得罪，懺故離罪。】

「是淨，是垢。」

【此二定學。凡夫以愛心修禪定為垢，聖人無漏心修為淨也。】

「是有漏，是無漏；是邪道，是正道；是有為，是無為；是
世間，是涅槃。」

【此下明慧學。七賢有漏，八聖無漏。八正正道，背此名邪道。
三諦有為，滅諦無為。三界世間，出三界涅槃。】

「以難化之人，心如猿猴故，以若干種法制御其心，乃
可調伏。」

【下結文可見。】

「譬如象馬，𢤱悷不調，加諸楚毒，乃至徹骨，然後調
伏。如是剛強難化眾生故，以一切苦切之言，乃可入律。」

【此二，喻也。調馬有四：菩薩見鞭，二乘觸皮，人天觸肉。說
三惡調，乃為徹骨也。合文可見。肇曰：非鉤捶，無以調象馬，非
苦言無以伏難化。】

「彼諸菩薩聞說是已，皆曰未曾有也。如世尊釋迦牟
尼佛，隱其無量自在之力，乃以貧所樂法，度脫眾生。」

【此三，贊述。文二，此初贊佛也。肇曰：諸佛平等，
迹有參差。迹有參差，由群生下劣，志願狹小。故佛隱自在力，
同其貧陋，順其所樂，而以濟之。應感無方，不擇淨穢，此未曾有
也。】

「斯諸菩薩亦能勞謙，以無量大悲生是佛土。」

【下歎菩薩可見。】

「維摩詰言：此土菩薩，於諸眾生大悲堅固，誠如所言。
然其一世饒益眾生，多於彼國百千劫行。」

【此四，述誠。不述佛者，道力圓也。文二。此初，述益深。化
善則功少，化二則功深。叡曰：久而無功，未若近而有益。】

「所以者何？此娑婆世界有十事善法，諸餘淨土之所
無有。何等為十？以布施攝貧窮，以淨戒攝毀禁，以忍辱
攝瞋恚，以精進攝懈怠，以禪定攝亂意，以智慧攝愚癡，說
除難法度八難者，以大乘法度樂小乘者，以諸善根濟無
德者，常以四攝成就眾生，是為十。」

【二，釋所以也，有標數列釋可見。肇曰：夫善因惡起，淨因
穢增。此土十惡法具，故十德增長；彼土純善，故施德無地，所以
百千劫行不如一世也。】

「彼菩薩曰：菩薩成就幾法，於此世界行無瘡疣，生於
淨土？」

【此三，明淨土之行。文二。此初，問也。肇曰：將勵此土始學
菩薩，令生淨國，故發斯問。】

「維摩詰言：菩薩成就八法，於此世界行無瘡疣，生於
淨土。」

【此二，答。文四，謂標、徵、釋、結。此初，標也。】

「何等為八？」

【此二，徵。可見。】

「饒益眾生而不望報，代一切眾生受諸苦惱，所有功德
盡以施之；」

【肇曰：菩薩代彼受苦不自計身，所有功德盡施眾生，豈以有益
而想其報乎？若不為眾生，應久入涅槃。為彼受苦，令其先
度，彼去我留，非代何謂？此饒益之至。一法也。】

「等心眾生，謙下無礙；」

【肇曰：怨親不殊，卑己後人，等心尊彼，情無分然。二法也。】

「於諸菩薩，視之如佛；」

【肇曰：菩薩，眾生之橋樑，三寶之所繫。視之如佛，則增己功
德。三法也。】

「所未聞經，聞之不疑；」

【肇曰：佛所說經，聞則信受，不以未聞而生疑惑。四法也。】

「不與聲聞而相違背；」

【肇曰：三乘雖異，歸宗不殊。不以大小而相違背。五法也。】

「不嫉彼供，不高己利，而於其中調伏其心；」

【肇曰：他種他獲，曷為而嫉？己種己得，曷為而高？於是二中
善自調伏，六法也。】

「常省己過，不訟彼短；」

【肇曰：省己過，則過自消；訟彼短，則短在己。七法也。】

「恆以一心求諸功德；」

【肇曰：塵垢易增；功德難集，自非一心專求，無以尅成。具此
八法，則行無瘡疣，終生淨土矣。】

「是為八。」

【結文可見。】

「維摩詰、文殊師利於大眾中說是法時，百千天人皆發
阿耨多羅三藐三菩提心，十千菩薩得無生法忍。」

【三，得益。行深大士悟淨穢之隨緣，得無生忍。行淺者聞無
疣之行，捨穢慕淨，發菩提心。】


** 菩薩行品第十一


此下兩品大段第三，歸宗印定。前品廣佛事不同，多明淨土
之宗；後品現淨名勝身勝土，多明印定。香積大士悟諸佛之平等，
知淨穢之隨緣，請法退還，因以目品也。

「是時佛說法於菴羅樹園，其地忽然廣博嚴事，一切眾
會皆作金色。」

【品文三：初明事畢歸佛，二明佛事不同，三請法還土。初文復
四：一現相，二詣佛，三慰問，四佛贊。初文又三，此先現相也。肇
曰：至人無常所，理會是鄰。如來、淨名雖服殊處異，妙斯有
在，所以來往興化，共弘不思議之道者也。因遣問疾，所明
若上。今將詣如來封印茲典，故先現斯瑞，以啟群心。】

「阿難白佛言：世尊！以何因緣有此瑞應，是處忽然廣
博嚴事，一切眾會皆作金色？」

【二，問緣。身子、迦葉隨文殊以作化，阿難侍者留菴羅園
以啟導，故因瑞而發端也。】

「佛告阿難：是維摩詰、文殊師利與諸大眾恭敬圍繞，
發意欲來，故先為此瑞應。」

【三，答。彼來令此生仰也。】

「於是，維摩詰語文殊師利：可共見佛，與諸菩薩禮
事供養。」

【此二，詣佛。文四。初唱往也。什曰：維摩勸共見佛，旨可尋
也：一者，見其誠心，欲遂其本意；二者，欲令證明香飯多所發悟；
三者，以其懷勝遠遊，宜令實返，故共詣佛所，諮請道法也。】

「文殊師利言：善哉！行矣。今正是時。」

【二，文殊稱善。肇曰：有益時也。】

「維摩詰即以神力持諸大眾並師子座置於右掌，往
詣佛所。到已著地，稽首佛足，右繞七匝，一心合掌，在一
面立。」

【三，明掌擎詣佛也。】

「其諸菩薩，即皆避座，稽首佛足，亦繞七匝，於一面
立。諸大弟子、釋、梵、四天王等，亦皆避座，稽首佛足，
在一面立。」

【四，明次第致敬。什曰：世相迎送，必結駟輕騎；大士迎
送，則運以妙通。】

「於是，世尊如法慰問諸菩薩已，各令復坐，即皆受教。」

【此三，明佛慰。慰辭文略，有教有奉如文。】

「眾坐已定，佛語舍利弗：汝見菩薩大士自在神力之所
為乎？」

【此四，佛贊。淨名神力者，印彼已說，伏彼未聞。文四。此
初，問也。】

「唯然，已見。」

【二，答也。】

「於汝意云何？」

【三，徵也。】

「世尊！我睹其為不可思議，非意所圖，非度所測。」

【四，釋也。肇曰：向與文殊俱入不思議室，因借寶座，睹其神
力，兼食香飯，乘掌而還。莫測其變，故自絕於圖度。又解，身子
自言不測者，將以激勵聲聞迴心向大也。】

「爾時，阿難白佛言：世尊！今所聞香，自昔未有，是為
何香？」

【此二，明佛事不同。文二：初因問香，二明佛事。初中文三：
一阿難問，二身子述，三淨名解。初中文二：一問，二佛答。此初
也。肇曰：如來將辯香飯之緣，故令阿難問也。】

「佛告阿難：是彼菩薩毛孔之香。」

【二，佛答，彼大士香也。】

「於是，舍利弗語阿難言：我等毛孔亦出是香。」

【此二，身子自述。將明食飯之益，以顯淨名難思之事。文三。
此初，述也。】

「阿難言：此所從來？」

【二，問也。】

「曰：是長者維摩詰從眾香國取佛餘飯，於舍食者，一
切毛孔皆香若此。」

【三，答來處也。】

「阿難問維摩詰：是香氣住當久如？」

【此三，明淨名解飯為佛事。文三：法、喻、合。初文四。此初，
問也。】

「維摩詰言：至此飯消。」

【二，答也。】

「曰：此飯久如當消？」

【三，重問也。】

「曰：此飯勢力至於七日，然後乃消。」

【此四，正答。益有三，此初七日消，治四大病也。故律中
有七日藥，以藥勢相接七日。可知。】

「又阿難！若聲聞人未入正位，食此飯者，得入正
位，然後乃消；」

【此二，小乘益。有二。此初，見道益。】

「已入正位，食此飯者，得心解脫，然後乃消。」

【此二，無學益也。】

「若未發大乘意，食此飯者，至發意乃消；」

【此三，大乘益。有三。此初十信益也。】

「已發意，食此飯者，得無生忍，然後乃消。」

【此二，七地益也。】

「已得無生忍，食此飯者，至一生補處，然後乃消。」

【此三，等覺益也。飯有普利之功，而食者心自大小耳。例此，
文字亦然也。】

「譬如有藥，名曰上味，其有服者，身諸毒滅，然後
乃消。」

【此二，喻也。】

「此飯如是，滅除一切諸煩惱毒，然後乃消。」

【此三，合也。文並可見。】

「阿難白佛言：未曾有也。世尊！如此香飯，能作佛
事？」

【此下第二，廣明佛事。大文有四：一明佛事隨化不同，二明佛
身應緣故異，三明阿難伏罪，四明菩薩悔責。前中文四：一稱
歎，二廣說，三密訶，四解釋。此即初也。小乘唯知娑婆一化
音聲為作佛事，未知十方佛化六塵皆為佛事，故有此歎。肇
曰：飯本充體，乃除結縛，未曾聞見也。】

「佛言：如是如是。阿難！或有佛土以佛光明而作佛
事，」

【此下二，廣明佛事。肇曰：阿難見香飯所益，謂佛事理極於
此。故廣示其事，令悟佛道之無方也。此土眾生，見佛妙光，自入
道，檢亦有餘益，但以光為主。下類爾也。】

「有以諸菩薩而作佛事，」

【肇曰：有佛默然居宗，以菩薩為化主。】

「有以佛所化人而作佛事，」

【大論云：須扇頭佛當日成道，當日入涅槃，留化佛度眾生也。
皆此比也。】

「有以菩提樹而作佛事，」

【肇曰：此樹光無不照，香無不熏。形色微妙，隨所好而見；樹
出法音，隨所好而聞。此如來報應之樹也，眾生遇者自然悟道。】

「有以佛衣服臥具而作佛事，」

【肇曰：昔閻浮提王得佛大衣，時世大疫，王以衣置高表上以示
國人。國人歸命，病皆得除，信敬益深，因是悟道也。此其類
也。】

「有以飯食而作佛事，有以園林台觀而作佛事，」

【肇曰：眾香國即其事也。園林，如極樂林樹說法等。一義云，
飯食以舌根通道，園林以眼根通道。】

「有以三十二相、八十隨形好而作佛事，」

【肇曰：好嚴飾者，示之以相好也。】

「有以佛身而作佛事，有以虛空而作佛事，眾生應以此
緣得入律行，」

【肇曰：好有者存身以示有，好空者滅身以示空。如《密迹經》
說也。上相雖在身，而身相不一，所因各異，故佛事不同。】

「有以夢幻、影響、鏡中像、水中月、熱時炎如是等喻而
作佛事，」

【肇曰：自有不悟正言，因喻得解者。】

「有以音聲、語言、文字而作佛事，」

【肇曰：即娑婆國佛事。】

「或有清淨佛土寂寞、無言、無說、無示、無識、無作、無
為而作佛事。」

【肇曰：有真淨土純法身菩薩，外無言說，內無情識，寂寞無
為而超悟事外，非是言情所能稱述。此佛事之上也。】

「如是，阿難！諸佛威儀進止，諸所施為，無非佛事。」

【法身無為，應物為故，進止威儀皆佛事也。】

「阿難！有此四魔八萬四千諸煩惱門，而諸眾生為之
疲勞，諸佛即以此法而作佛事，」

【肇曰：三毒、等分，此四，煩惱之根也。因一根生二萬一千煩
惱，合八萬四千。因八萬四千出無量塵垢,故名門也。眾生皆以
煩惱為病，而諸佛以之為藥。如婬女，欲為患，更極其情，然後
悟道。毒龍以瞋必為患，更增其忿恚。此以欲除欲，以瞋除瞋，猶
良醫以毒除毒。斯佛事之無方也。】

「是名入一切諸佛法門。」

【若能深見實相，善惡兩亡，應物隨化，能善惡俱遊，名悟入法
門也。是即或語、或默、或淨、或穢，皆以是諸
佛化物之門也。】

「菩薩入此門者，若見一切淨好佛土，不以為喜，不
貪不高；若見一切不淨佛土，不以為憂，不礙不沒。但於
諸佛生清淨心，歡喜恭敬，未曾有也。」

【此三，密訶香積等諸菩薩也。真土平等，非淨非穢，應物而
現，故有淨穢。若能悟淨非淨，故不貪高；悟穢非穢，故不憂沒。
然淨穢不同，俱是佛大悲故，但於諸佛生淨信心，歎未曾有也。】

「諸佛如來，功德平等，為化眾生故，而現佛土不同。」

【四，解釋。真土平等，化物不等也。】

「阿難！汝見諸佛國土地有若干，而虛空無若干也。
如是見諸佛色身有若干耳，其無礙慧無若干也。」

【此下第二，訶菴園聲聞執應身為實。文三：初喻顯等不等，二
明一切平等，三正折伏。此初也。地有差別，空無差別，喻也。應
物色身故有若干，淨慧法身一切平等，此法合也。肇曰：佛慧如
空，應形猶地。不以地異而異空，不以空一而釋地也。】

「阿難！諸佛色身、威相、種姓、戒、定、智慧、解脫、解
脫知見、力、無所畏、不共之法，大慈、大悲、威儀所行，及
其壽命，說法、教化、成就眾生，淨佛國土，具諸佛法，悉皆
同等。」

【此二，明平等。文二。此初，諸佛身土真應，權實皆等有也。
生曰：諸佛色身雖復若干，而一佛無不有之，故無不等矣。】

「是故名為三藐三佛陀，名為多陀阿伽度，名為佛陀。」

【二，明名等。肇曰：秦言正遍知。見法無差謂之正，智無不
周謂之遍，決定法相謂之知。多陀等者，肇曰：秦言如來，亦
云如去。如法而來，如法而去。古今不改，千聖同轍。故名如來，
亦名如去。佛陀者，肇曰：秦言覺。生死長寢，莫能自覺。自覺
覺彼，其唯佛也。】

「阿難！若我廣說此三句義，汝以劫壽不能盡受。
正使三千大千世界滿中眾生，皆如阿難多聞第一，得念總
持，此諸人等以劫之壽，亦不能受。如是，阿難！諸佛阿
耨多羅三藐三菩提無有限量，智慧辯才不可思議。」

【此下三，正明折伏阿難。文三。此初，明一人不受，正使三千
等多亦不受。「如是阿難」等，明菩提無邊，故身智、權實、應化、功
德不可思議。豈是聲聞所能量也。】

「阿難白佛言：我從今已往，不敢自謂以為多聞。」

【此三，阿難伏過以激勸。文四。此初，阿難伏也。肇曰：阿
難於五百弟子中多聞強記第一，今聞佛事乃自審寡聞。】

「佛告阿難：勿起退意。所以者何？我說汝於聲聞中
為最多聞，非謂菩薩。」

【二，佛慰也。肇曰：物有於上不足，於下有餘。不可以於下有
餘而量於上也。】

「且止，阿難！其有智者不應限度諸菩薩也。一切海
淵尚可測量，菩薩禪定智慧，總持辯才，一切功德，不可量
也。」

【三，歎菩薩功德無量也。】

「阿難！汝等捨置菩薩所行，是維摩詰一時所現神通
之力，一切聲聞、辟支佛於百千劫盡力變化所不能作。」

【四，結。簡小大。大士不思議一時所現神力非二乘所能
為也。】

「爾時，眾香世界菩薩來者，合掌白佛言：世尊！我等
初見此土生下劣想，今自悔責，捨離是心。所以者何？
諸佛方便不可思議，為度眾生故，隨其所應，現佛國異。」

【此四，大士悔責。文有悔有釋。肇曰：初見土穢，生下劣
想。謂諸菩薩亦有昇降，聞上佛事乃自悔責。】

「唯然，世尊！願賜少法。還於彼土，當念如來。」

【此下第三，請法還國。文三：一請，二答，三稱歎還國。此初，
請也。肇曰：既知佛事之難議，故欲請法而返土，將宣揚如來不思
議道，令本土眾生念佛功德也。】

「佛告諸菩薩：有盡、無盡解脫法門，汝等當學。」

【此下二，答。文四：初標名，二略釋，三廣釋，四結勸。此初
也。肇曰：有為法有三相，故有盡；無為法無三相，故無盡也。】

「何謂為盡？謂有為法；何謂無盡？謂無為法。如
菩薩者，不盡有為，不住無為。」

【二略釋。肇曰：有為雖偽，捨之則大業不成；無為雖實，住
之則慧心不明。是以菩薩不盡有為，故德無不就；不住無為，故道
無不覆。至能出生入死，遇物斯乘。在淨而淨，不以為欣；處穢而
穢，不以為戚。應彼而動，於我無為，此諸佛平等不思議之道也。】

「何謂不盡有為？」

【此下三，明廣釋。文三：初釋不盡，次釋不住，後雙釋。初中
又三。此初，徵也。】

「謂不離大慈，不捨大悲，」

【此下二，釋也。既雜明萬行無別科次。肇曰：慈悲乃入有
之基，樹德之本，故發言有之。】

「深發一切智心而不忽忘，教化眾生終不厭倦，於四
攝法常念順行，護持正法不惜軀命，種諸善根無有疲厭，
志常安住方便迴向，」

【外化不離慈，內修不忘智，謂求菩提心不暫忘也。又外化不
厭，內順四攝；外護法橋，內求功德。皆為迴向菩提，方便化物不
求二乘三界果也。肇曰：以慈為根，發心為心，然後順四攝，化眾
生，護正法，種善根。以此眾德，茂其枝條，道樹日滋，不盡有為
也。下諸行願，枝條之流，取其日滋日茂，以成不盡義也。廢
捨慈悲，道樹不建，眾德損耗，自隱涅槃，謂盡有為也。】

「求法不懈，說法無吝，勤供諸佛，故入生死而無所畏。」

【為法不怠，供佛無畏。肇曰：不以結生，曷為而畏？】

「於諸榮辱，心無憂喜。不輕未學，敬學如佛。」

【八風不移志，勸學不輕心。肇曰：未學當學，所以不輕；已
學當成，故敬如佛。】

「墮煩惱者，令發正念。於遠離樂不以為貴，不著己
樂，慶於彼樂。」

【不樂煩惱，不貴涅槃，大士之化也。肇曰：獨善之道何足貴
也。不著己樂，等大士之心也。】

「在諸禪定，如地獄想；」

【肇曰：禪定雖樂，安之則大道不成。菩薩不樂故，想如地獄。】

「於生死中，如園觀想；」

【肇曰：生死雖苦，大道之所因。菩薩好遊，故想如園觀。】

「見來求者，如善師想。」

【肇曰：求者雖欲自益而實益我，故想為善師。】

「捨諸所有，具一切智想；見毀戒人，起救護想。諸
波羅蜜為父母想，道品之法為眷屬想。」

【必因此施，成就善根至一切智。又不嫌毀戒，但念悲救想。
波羅蜜能生法身，助成菩提莫過道品，此等是大士之想念也。】

「發行善根，無有齊限，以諸淨國嚴飾之事成己佛土。」

【增廣萬善，嚴淨佛土，依報行也。】

「開門大施，具足相好；除一切惡，淨身口意。」

【肇曰：開四門恣求者，所取無礙大施法也。又解，除垢惡以淨
三業，行大施以嚴相好，正報行也。】

「生死無數劫，意而有勇；聞佛無量德，志而不倦。以
智慧劍破煩惱賊，出陰、界、入，荷負眾生，永使解脫。」

【大悲不屈於生死，精進不倦於佛德。以智慧劍破煩惱因，
出法身果，荷負眾生，此薩埵心也。肇曰：法身越三界，陰、界、入
所不攝，故言出。若受陰界入，身處積塵之內，則自固羈鎖，安能
濟彼。】

「以大精進摧伏魔軍，常求無念實相智慧，行少
欲知足而不捨世法，」

【精進以摧魔，無念以證真，少欲而不捨世，大士之行也。肇
曰：真智無緣故無念。不捨世者，肇曰：不以無欲而捨世自異。】

「不壞威儀而能隨俗，起神通慧引導眾生，得念總
持所聞不忘，善別諸根斷眾生疑，以樂說辯演法無礙。」

【不壞法身，起通道物，身業化也；正念總持，多聞不忘，意
業化也；差別眾根，斷疑樂說，口業化也。此大士之三密也。
不壞威儀者，肇曰：同俗俯仰不失道儀，天下皆謂我同己而我獨異
人。樂說辯者，四辯也】

「淨十善道，受天人福。修四無量，開梵天道。」

【十善，欲天因；無量，梵王因。物無出世之根，故接以人天之
善令離三途，此大士之方便也。】

「勸請說法，隨喜贊善，得佛音聲；身、口、意善，得佛威
儀。」

【此大士之德也。佛音者，經云八音也。一徹好，二柔
軟，三和適，四諦了，五不女，六不誤，七深遠，八不竭也。又《密
迹經》云，有無量音也。】

「深修善法，所行轉勝。以大乘教，成菩薩僧。心無放
逸，不失眾善。」

【自行則深修轉勝，導眾則化以大乘，又不矜一善以放
逸，乃圓萬德以成道。此大士之進求也。】

「行如此法，是名菩薩不盡有為。」

【此三，結也。肇曰：修如上法，自行化彼，功德日茂，不盡有為
也。夫善，有為法，變壞物耳。廢捨不修，則日耗日盡。】

「何謂菩薩不住無為？」

【此下第二，釋不住無為。文三，如前。此初，標也。】

「謂修學空，不以空為證。修學無相、無作，不以無
相、無作為證。修學無起，不以無起為證。」

【此下二，釋。文三。此初，明三脫也。二乘觀三脫樂涅槃，故
取證；菩薩觀三脫樂大悲，故不證。無起者，因緣生法無自性
故，不生起也。肇曰：此空觀之別門也。】

「觀於無常，而不厭善本。觀世間苦，而不惡生死。觀
於無我，而誨人不倦。觀於寂滅，而不永滅。」

【此二，四非常觀也。破常倒故，觀無常，以大悲故不厭善；
破樂倒故，觀苦，以大悲故不惡生死；破我倒故，觀無我，以大
悲故常誨人；破喧動故，觀寂滅，以大悲故不永滅。又，觀無常
故，不住生死，不厭善本，不住涅槃。餘例然。】

「觀於遠離而身心修善，觀無所歸而歸趣善法，觀於無
生而以生法荷負一切，觀於無漏而不斷諸漏，觀無所行而
以行法教化眾生，觀於空無而不捨大悲，觀正法位而不隨
小乘。」

【此三，雜明諸行也。雖身心離相而現身心修善，雖法性平等
而現歸善法，雖理本無生而現生度物，雖漏本清淨而現行諸
漏，雖本覺無行而現行引物，雖眾生性空而不捨悲濟。正位
者，見真入證之地也。以大悲故，不隨小乘而取證也。】

「觀諸法虛妄，無牢、無人、無主、無相。本願未滿，
而不虛福德、禪定、智慧。」

【肇曰：諸法因緣所成，虛假無本，以何為實？以何為主？雖知
如此，然大願未滿，不以功德定慧虛假而不修。】

「修如是法，是名菩薩不住無為。」

【此三，結也。肇曰：備修上法則不證無為。證，謂觀無為
自證成道。自證成道即住無為也。】

「又具福德故，不住無為；具智慧故，不盡有為。」

【此下三，雙釋所以。肇曰：上直明菩薩不盡有為、不住無
為，未釋所以不盡、所以不住。夫大士之行，行各有以。妙期
有在，故復對而明之。夫德之積也，必涉有津，若住無為，則功德
不具。智之明也，必由廣博，若廢捨有為，則智慧不具。】

「大慈悲故，不住無為；滿本願故，不盡有為。」

【肇曰：慈悲入生死，豈住無為之所能！滿願由積德，豈捨有為
之所能！】

「集法藥故，不住無為；隨受藥故，不盡有為。」

【肇曰：採良藥必在山嶮，非華堂之所出。集法藥必在嶮有，非
無為之所出也。若廢捨有為，則與群生隔絕，何能隨而授藥？】

「知眾生病故，不住無為；滅眾生病故，不盡有為。」

【肇曰：習知眾病，必知病所，豈住無為之所能！滅眾生
病，必造有治，豈盡有為之所能！】

「諸正士菩薩已修此法，不盡有為，不住無為，是
名盡、無盡解脫法門，汝等當學。」

【此四，總結勸。肇曰：不盡有為，故無闕德之累；不住無為，故
無獨善之礙。此二無礙門，是菩薩弘道之要路，佛事無方之所由。
勸彼令學，示其佛事不思議道，令必審諸佛無若干也。】

「爾時，彼諸菩薩聞說是法，皆大歡喜，以眾妙花若干
種色，若干眾香，散遍三千大千世界，供養釋迦牟尼佛及
此經法並諸菩薩已，稽首佛足，歎未曾有，言釋迦牟尼佛
乃能於此善行方便。言已忽然不現，還到本國。」

【此三，聞法歡喜。供養稱述而還國也。】


** 見阿閦佛品第十二


阿閦，此云無動，雖復變化萬形而實相常寂，故名也。將證淨
名勝德以印經，故取佛現土，因立品名耳。又據前半品應云見
如來，以後半品顯迹證經，故從後立名也。

「爾時世尊問維摩詰：汝欲見如來，為以何等觀如來
乎？」

【此品第二，顯淨名身土以證經。夫人有勝德，說必真當，故印
定也。文三：初明真身真土，二明應身應土，三歡聞經之利也。初
文二。此初，問也。前文殊入室論之以無來，身子求經訓之以無
求，今淨名見佛見之於無見，此皆會真則言亡相寂，引物則示
有去來耳。又二乘初心皆見相迹，故因以誨之也。肇曰：向命文
殊共來見佛，雖復舉目順俗而致觀不同。如來逆睹其情，將顯其
來觀之旨，以明佛事不思議，故知而問。】

「維摩詰言：如自觀身實相，觀佛亦然。」

【二，顯法身。文二：一正答法身，二論以生滅。前文三：初總
答實相，二別揀百非，三結成正觀。此初也。肇曰：佛者，何也？
蓋窮理盡性大覺之稱也。其道虛玄，固已妙絕常境。心不可
以智知，形不可以像測。同萬物之為而居不為之域，處言數之
內而止無言之鄉。非有而不可為無，非無而不可為有。寂寞虛曠
物莫能測，不知所以名，故強謂之覺。其為至也，亦以極矣。何
則？夫同於得者得亦得之，同於失者失亦得之。是以則真者
同真，法偽者同偽。如來虛照冥諧，一彼實相。實相之相即如
來相，故經曰：見實相法為見佛也。淨名自觀身實相，以為如來相
義存於是也。】

「我觀如來，前際不來，後際不去，今則不住。不觀
色，不觀色如，不觀色性，不觀受想行識，不觀識如，不
觀識性。」

【此下二，別揀百非。意明諸相非相即實相也。法身非生滅故
非三世，非有故非色，非空故非如，無自性故無性。肇曰：法身
超絕三世，非陰、界、入所攝，故不可以生住去來而睹，不可以五陰
如性而觀也。】

「非四大起，同於虛空。六入無積，眼耳鼻舌身心已
過，不在三界。三垢已離，順三脫門，三明與無明等。」

【金剛之體非四大起，本覺性故不積六情，法界同真不在三界，
性離三垢常順三脫。明與無明其性不二，不二之性即法身性
也。】

「不一相不異相，不自相不他相，非無相非取相，不此
岸不彼岸不中流，而化眾生觀於寂滅亦不永滅。」

【法身非聚散，故非一異；亡彼我，故無自他；不同太虛，故
非無相；不受著，故非取相；生死即涅槃，故無彼此岸；邪正道不
二，故無中流。雖眾相都泯而不住滅，故教化眾生，是即常
寂滅而無滅也。】

「不此不彼，不以此不以彼，不可以智知，不可以識識。」

【法無彼此之相，故不彼不此；聖無彼此之執，故不以此不
以彼。且二乘智所不測，豈凡識而能識哉！】

「無晦無明，無名無相，無強無弱，非淨非穢。」

【性不可蔽故無晦，離覺所覺故無明。不可以名呼，不可以相
示，豈強弱淨穢而分別哉！】

「不在方不離方，非有為非無為，無示無說。」

【佛身住法性，故不在方；菴園即法性，故不離方。真身不生
滅，故非有為；丈六即真，故非無為。應物而相非實相，故不可示；
應物而名非實名，故不可說。】

「不施不慳，不戒不犯，不忍不恚，不進不怠，不定不
亂，不智不愚，不誠不欺，不來不去，不出不入，一切言語
道斷。」

【法身真淨，不可以六蔽覆，不可以六度度，不可以善誠，不可
以惡欺。感物而來非來，感謝而往非去。既無形於去來，亦無心
於出入。斯言逕自絕也。】

「非福田非不福田，非應供養非不應供養，非取非捨，
非有相非無相，同真際，等法性，不可稱不可量，過諸稱
量。」

【無心福物非福田，有求見益非不福。無證無得非應供，德洽
無邊非不應。取之則失真，捨之則乖道。豈有相可相？無相可
相，斯同真際，等法性，越稱量之境哉！】

「非大非小，非見非聞，非覺非知，離眾結縛。等諸智
同眾生，於諸法無分別。」

【不可以世界量非大，不可以微塵比非小。離六塵之境，不可
以合覺，不可以離見。無漏之體，體絕結縛。等實相之智，同眾生
之性，渾然無際，豈與法有別。】

「一切無失，無濁無惱，無作無起，無生無滅，無畏無
憂，無喜無厭。」

【肇曰：無得故無失，無清故無濁。事外之體，何可惱亂？孰能
作之令起，生之使滅？恬淡寂泊，無為無數，豈容憂畏喜厭於其
間哉？】

「無已有，無當有，無今有。不可以一切言說分別顯
示。」

【既亡三世之有，都絕言說之迹。】

「世尊，如來身為若此也。作如是觀，以斯觀者，名為
正觀；若他觀者，名為邪觀。」

【三，結成觀也。肇曰：窮言盡智莫能顯示，來觀之旨為若是
也。又解，他觀者，謂二乘凡夫見生滅憂畏等背理為他。】

「爾時，舍利弗問維摩詰：汝於何沒而來生此？」

【二，論生滅。文三：舍利弗約法問，二淨名約幻況出，三釋其
生滅。前文又四。此初，身子問也。離生滅見不生滅者，二乘之
見非實相義，若即因緣生滅悟不生滅者，此法身義也。有此
差別故再論焉。上雖具顯百非，今但論於生滅。若悟生則無生，
自然無生。自然無生，自然眾非可見矣。肇曰：上云「如自觀身實
相」，實相無生而今現有生，將成其自觀之義，故以沒生問
也。】

「維摩詰言：汝所得法有沒生乎？」

【二，反質也。肇曰：逆問所得，以證無沒生也。所得法，即無
為無相法也。】

「舍利弗言：無沒生也。」

【三，答。無沒生也。】

「若諸法無沒生相，云何問言汝於何沒而來生此？」

【四，訶也。若觀諸法因緣生滅本無自性，云何乃問此沒生耶？】

「於意云何？譬如幻師幻作男女，寧沒生耶？」

【二，舉幻況。文五。初，舉幻問。】

「舍利弗言：無沒生也。」

【二，答也。】

「汝豈不聞佛說諸法如幻相乎？」

【三，重問。】

「答曰：如是，」

【四，重答。】

「若一切法如幻相者，云何問言汝於何沒而來生此？」

【五，訶。若佛說諸法如幻相者，即幻生非生，幻沒非沒。云何
更問此沒生也？肇曰：生猶化存，死猶化往，物無不爾，獨問我
為。】

「舍利弗！沒者為虛誑法，敗壞之相；生者為虛誑
法，相續之相。菩薩雖沒不盡善本，雖生不長諸惡。」

【三，解釋。妄執虛誑有沒有生，悟法真實無生無滅，幻滅非滅
故不盡善本，幻生非生故不貪生長惡。此所以顯即生滅悟無生
滅，成法身義也。】

「是時，佛告舍利弗：有國名妙喜，佛號無動，是維摩詰
於彼國沒而來生此。」

【此下二，明應身應土。文二：初論應事，二現身土。前文又
四：一佛示國名，二身子生疑，三約喻質問，四解釋應事。此初
也。上既即生非生是真身，此明不生能生是應身。國土亦然。故
佛示其生沒也。】

「舍利弗言：未曾有也。世尊：是人乃能捨清淨土，而
來樂此多怒害處？」

【二，生疑。但可棄穢生淨，曷有捨淨來穢耶？肇曰：此土方餘
國，怒害最多。】

「維摩詰語舍利弗：於意云何？日光出時與冥合乎？
答曰：不也。日光出時則無眾冥。維摩詰言：夫日何故行
閻浮提？答曰：欲以明照為之除冥。」

【三，質問。初問答，明日光自明，闇不能蔽，喻真身處染不染。
後問答，明日光能破彼闇，喻菩薩化生雜染。】

「維摩詰言：菩薩如是，雖生不淨佛土，為化眾生，不與
愚闇而共合也，但滅眾生煩惱闇耳。」

【此四，合喻解釋。二重亦然。】

「是時大眾渴仰，欲見妙喜世界無動如來及其菩薩
聲聞之眾。」

【此二，正現身土。文六：一時眾渴仰，二佛命令現，三奉命
移取，四勸修行，五大眾發心，六利益還本也。此初也。】

「佛知一切眾會所念，告維摩詰言：善男子！為此
眾會現妙喜國無動如來及諸菩薩聲聞之眾，眾皆欲見。」

【此二，命令現土。肇曰：既睹大眾渴仰之情，將顯淨名不
思議德，故告令現本國也。】

「於是維摩詰心念：吾當不起於座，接妙喜國鐵圍山
川、溪谷江河、大海泉源、須彌諸山及日月星宿、天龍鬼
神、梵天等宮，並諸菩薩聲聞之眾，城邑聚落、男女大小、
乃至無動如來，」

【三，奉命。文六。此初，念取彼佛國土及妙蓮花，寶階嚴飾，
盡皆現也。】

「及菩提樹諸妙蓮花，能於十方作佛事者。」

【肇曰：彼菩提樹及妙蓮花皆能放光明於十方作佛事，及花上
化佛菩薩亦於十方作佛事，皆通取來。】

「三道寶階，從閻浮提至忉利天。以此寶階，諸
天來下，悉為禮敬無動如來，聽受經法，」

【肇曰：欲天報通足能凌虛。然彼土以寶階嚴飾為戲遊
之路，故同以往返也。】

「閻浮提人亦登其階，上昇忉利，見彼諸天。妙喜世界
成就如是無量功德。上至阿迦膩吒天，下至水際，以右手
斷取如陶家輪，入此世界，猶持華鬘示一切眾。」

【肇曰：嚴淨之土，福慶所集，人天之報相殊未幾，故同路往
返，有交遊之歡娛。又解，忉利，此云三十三也。阿迦膩吒，此
云色究竟。】

「作是念已，入於三昧，現神通力，以其右手斷取妙喜
世界置於此土。」

【二，正取。肇曰：重為輕根，靜為躁君。非三昧之力，無以運
神足之動。】

「彼得神通菩薩及聲聞眾並餘天人俱發聲言：唯然，世
尊！誰取我去，願見救護。」

【三，得通驚覺。肇曰：神通菩薩逆睹變端為眾而問，其餘
諸天未了而問。恐畏未盡，故求救護。】

「無動佛言：非我所為，是維摩詰神力所作。」

【四，佛稱淨名作也。】

「其餘未得神通者，不覺不知己之所往。」

【五，明不覺。】

「妙喜世界雖入此土而不增減，於是世界亦不迫隘，如
本無異。」

【六，入不增減。】

「爾時釋迦牟尼佛告諸大眾：汝等且觀妙喜世
界，無動如來，其國嚴飾，菩薩行淨，弟子清白。皆曰：唯
然，已見。佛言：若菩薩欲得如是清淨佛土，當學無動如
來所行之道。」

【此四，勸修行。文三：此初，勸觀也。二，「皆曰：唯然」，答見。
「佛言」已下，勸修並可見。肇曰：登高必由其本，求果必尋其因。】

「現此妙喜國時，娑婆世界十四那由他人發阿耨多羅
三藐三菩提心，皆願生於妙喜佛土。釋迦牟尼佛即記之
曰：當生彼國。」

【此五，明眾益。文三：發心，發願，佛記。如文。妙喜現此二
意，一為證淨名淨土，二為若干有緣發心。】

「時妙喜世界於此國土所應饒益其事訖已，還復本處，
舉眾皆見。」

【此六，利益已還本。】

「佛告舍利弗：汝見此妙喜世界及無動佛不？唯然，已
見。世尊！願使一切眾生得清淨土如無動佛，獲神通力
如維摩詰。」

【此下第三，明聞經益。文二：一身子發願，二聞經利益。初文
又三：一問，二答，三發願。如文。妙喜淨土、淨名神通不思議事，
二乘所無，故啟即願也。】

「世尊，我等快得善利，得見是人親近供養，」

【此下二，明聞經得利。文二。此初，歎聞經益。】

「其諸眾生，若今現在，若佛滅後，聞此經者，亦得善
利。」

【此二，歎諸眾生聞經益。文三。初，歎聞經。】

「況復聞已，信解受持，讀誦解說，如法修行。」

【二，總歎受持。】

「若有手得是經典者，便為已得法寶之藏。」

【三，別歎。有六。此初也。八難眾生，尚不聞名，況乎得哉！
深種信根，值佛得經，解脫寶藏，即為已得。】

「若有讀誦，解釋其義，如說修行，則為諸佛之所護念。」

【肇曰：行應於內，護念於外。理會冥感，自然之數。】

「其有供養如是人者，當知則為供養於佛。」

【持法藏者，行如來事，故如供佛。】

「其有書持此經卷者，當知其室則有如來。」

【經是佛母，故經卷住處，佛及弟子、梵、釋、龍、天護如塔廟。】

「若聞是經能隨喜者，斯人則為取一切智。」

【千裡之行，難於發足。一切智果，始於隨喜。既能喜之，必當
尅證。】

「若能信解此經，乃至一四句偈為他人說者，當知此人
即是受阿耨多羅三藐三菩提記。」

【十善、五戒，報在人天。大乘深經，唯果菩提。故始信四句，
便記成佛。】


** 法供養品第十三


此下二品，大段第三，證已須傳，流通分也。讀說護持，遠津
遐劫，聞經修證，聖聖不絕，故曰流通。文二，此品贊法尊益大，後
品睹益護持。大乘理教，名之為法；修讀傳通，名為供養。如文。

「爾時，釋提桓因於大眾中白佛言：世尊，我雖從佛及
文殊師利聞百千經，未曾聞此不可思議自在神通決
定實相經典。」

【品文二：初天帝發誓弘經，二如來述可。初中又三：初歎法
勝，次歎人益，三睹益誓傳。此初也。百千經，方便教也。
決定實相，修證理；自在神通，所證用。肇曰：此經言雖簡約，而義
包群典。坐不踰日，而備睹通變。大乘微遠之言，神通應感
之力，一時所遇，理無不盡。】

「如我解佛所說義趣，若有眾生聞是經法，信解受持讀
誦之者，必得是法不疑。」

【此二，歎人，文二。此初歎信解。肇曰：是法者，自在神通
實相法也。什曰：若累深信薄者，經涉生死，究竟必得。若善積而
悟深者，隨願輒成之。】

「何況如說修行？斯人則為閉眾惡趣，開諸善門，常為
諸佛之所護念，降伏外學，摧滅魔怨，修治菩提，安處道
場，履踐如來所行之迹。」

【此二歎修行也。一念修行，閉八難惡趣，開五乘善門。行應
則諸佛冥護，修正則外魔摧伏。隨順佛理，名修菩提。不移此
心，必安道樹。無上佛果，信心為本。萬行菩提，一念為階。所以
始於一念修行，即是履踐如來所行之迹。】

「世尊，若有受持讀誦如說修行者，我當與諸眷屬供養
給事，所在聚落、城邑、山林、曠野，有是經處，我亦與諸眷
屬聽受法故，共到其所，其未信者當令生信，其已信者當
為作護。」

【此三，天帝睹法真益大，發誓弘護之。護持正法，菩薩行
本，所以誓修。】

「佛言：善哉善哉！天帝！如汝所說，吾助爾喜。」

【此經廣說過去、未來、現在諸佛不可思議阿耨多羅三藐三
菩提。此下二，佛贊天帝所以。文三，如前。此初，述歎法也。肇
曰：善其護持之意也。三世菩提不思議道皆陳在此經，若受持護
養則為供養三世諸佛，故助爾喜。】

「是故，天帝！若善男子、善女人受持讀誦供養是經
者，則為供養去來今佛。」

【二，述人益深。文二。此初，正述也。經是三世佛母，供其
母則供其子也。又教能顯理，理能悟佛，故受持讀誦則為供養三
世佛矣。】

「天帝！正使三千大千世界如來滿中，譬如甘蔗竹葦
稻麻叢林。若有善男子、善女人，若一劫或減一劫，恭
敬尊重贊歎供養奉諸所安，至諸佛滅後，以一一全身舍利
起七寶塔，縱廣一四天下，高至梵天，表剎莊嚴，以一切華
香瓔珞幢幡伎樂微妙第一，若一劫若減一劫而供養之，於
天帝意云何？其人殖福寧為多不？」

【此二，校量。文四。此初，舉況問也。大千諸佛，福田最
上，施安起塔，二世供養，是人殖福為多不耶？】

「釋提桓因言：多矣，世尊！彼之福德，若以百千億劫
說不能盡。」

【二，答福多。】

「佛告天帝：當知是善男子、善女人聞是不可思議解脫
經典，信解、受持、讀誦、修行，福多於彼。」

【三，正校量勝。生曰：衣食供養本以施功致福，非求理之法。
據此正可生人天之中，終不得成佛也。供養法身者，以佛所體為
懷，至於大悟智慧而以相比，豈可同年語其優劣哉！】

「所以者何？諸佛菩提皆從是生，菩提之相不可限量。
以是因緣，福不可量。」

【四，釋勝所以。諸佛從經生，供佛福尚多，何況供養經本
乎！肇曰：高木必起重壤，瓊瑜必生荊岫。所以無量之果必由無
量之因。諸佛菩提皆從習此經生，而菩提之道以無相為相。無相
之相不可限量，因是生福，福何可量？】

「佛告天帝：過去無量阿僧祇劫時，世，有佛號曰藥
王如來、應供、正遍知、明行足、善逝、世間解、無上士、調
御丈夫、天人師、佛世尊，世界曰大莊嚴，劫曰莊嚴，佛
壽二十小劫。其聲聞僧三十六億那由他，菩薩僧有十二
億。」

【此下三，述弘護之報。我為月蓋，護法成佛。天帝所願，報可
知矣。文四：初明有佛，二明供養，三結會，四勸修。此初，明時有
佛也。藥王別號「如來」等通號有十：一如來，乘真如理來成正覺
故；二應供，破魔度物應供養故；三正遍知，正覺諸法不顛倒故；四
明行足，萬行滿足至三明果故；五善逝，逝往也，直往菩提不退
還故；六世間解，大悲權智解世間故；七無上士，德業最勝無能過
故；八調御丈夫，受化調伏皆丈夫故；九天人師，雖師範六道天
人益多故；十佛，佛馱，覺也。生死長夜，自覺覺他故。餘劫名
眷屬等可見。】

「天帝！是時有轉輪聖王名曰寶蓋，七寶具足，主四天
下。王有千子，端正勇健，能伏怨敵。爾時，寶蓋與其
眷屬供養藥王如來，施諸所安，至滿五劫。」

【二，明有王供養。文三。此初，父王供養也。七寶者，輪寶、
珠寶、女寶、象寶、馬寶、藏寶、臣寶、兵神寶】

「過五劫已，告其千子：汝等亦當如我以深心供養於
佛。於是千子受父王命，供養藥王如來，復滿五劫，一切
施安。」

【二，千子供養，有告有奉可見。】

「其王一子名曰月蓋，獨坐思惟：寧有供養殊過此者？」

【此三，明月蓋思法供養。文九。此初，獨坐思惟也。
肇曰：極世餚珍，無以據其至至之情，冀所珍之外，別有妙養，以暢
誠心。】

「以佛神力，空中有天曰：善男子！法之供養，勝諸
供養。」

【二，天告。肇曰：藥王如來，知其將化，故變為空神而告之。】

「即問：何謂法之供養？」

【三，問天也。】

「天曰：汝可往問藥王如來，當廣為汝說法之供養。」

【四，令往問佛也】

「即時月蓋王子行詣藥王如來，稽首佛足，卻住一面，
白佛言：世尊！諸供養中，法供養勝。云何為法之供
養？」

【五，詣問佛。】

「佛言：善男子！法供養者，諸佛所說深經，一切世間，
難信難受，微妙難見，清淨無染，非但分別思惟之所能得。」

【六，示佛答法養。文二：初明法體，二明供養。法中文
五：初明理法，二明教法，三明行勝，四明果勝，五總結也。此初，
明實相理法也。肇曰：深經，謂之方等第一義也。其旨深玄，
非有心之所得；微妙無緣，非明者之所睹。超絕塵境，無染若空。
欲以有心有明而信受者，不亦難乎！又解，實相深理，難信難見，
性淨無染，但可智悟，非分別思惟能得。又解，情與理違，故難信；
行與理違，故難受；惑與理違，故難見。】

「菩薩法藏所攝，陀羅尼印印之，」

【此二，明菩薩法教，非小乘也。陀羅尼印者，無名相理，假
名相說，終日名而無名，終日相而無相，此陀羅尼印也。故《勝天
王》云：總持無文字，文字顯總持，般若大悲力，離言文字說。又，
即名非名，即相非相，亦名實相印也。肇曰：菩薩法藏所攝，固
非小乘之寶；總持所印，固非域中之道。總持所印，所印必真；法
藏所攝，所攝必寶。豈是常人所能開發？以明法寶深固，難可闚
𨵦也。】

「至不退轉，成就六度。」

【此三，明理深教妙，起行必勝。文四。此初，不退行也。如彌
勒章明。肇曰：不退所以至，六度所以成，大乘之所出，何莫由
斯典。】

「善分別義，順菩提法，眾經中上。」

【此二，廣說行也。肇曰：善分別實相之義，順菩提無相之
法，此經之上也。】

「入大慈悲，離眾魔事及諸邪見。」

【此三，離過行也。大悲故超二乘，離著故超諸魔，無邪見故超
外道。此皆深經之所能也。】

「順因緣法，無我、無人、無眾生、無壽命，空、無相、無
作、無起。」

【此四，證真行也。謂順因緣，悟真理也。無我等，我空也。空
無相等，法空也。肇曰：法從因緣生，生則無自性，無自性則無主，
無主則無我、人、眾生、壽命，唯空無相、無作、無起。此深經之
所順也。】

「能令眾生坐於道場，而轉法輪。諸天、龍神、乾闥婆
等，所共歎譽。」

【此下四，明理深行妙，得勝果也。文三。初，明證道法身
果。既成道樹，必轉法輪，所以天龍預懷忻歎。】

「能令眾生入佛法藏，攝諸賢聖一切智慧，說眾菩薩所
行之道。」

【此二，明一切智果。既坐道樹，具佛法藏，獲賢聖智，得菩提
道，因圓果滿，名行足也。】

「依於諸法實相之義，明宣無常、苦空、無我、寂滅之
法，能救一切毀禁眾生。諸魔外道及貪著者，能使怖
畏。」

【此三，明大悲利益果。既坐道場，獲一切智，普雨法雨，利益
眾生，令諸菩薩依實相義，權為二乘宣無常理，聞經隨喜，毀禁
罪除。諸魔外道，怖邪歸正。自非深信大乘、堅固悲願，安能致此
無邊益哉。】

「諸佛賢聖，所共稱歎。背生死苦，示涅槃樂。十方三
世諸佛所說，」

【此五，總結理也。肇曰：諸佛共稱，以明其法必真也。生死雖
苦，背之至難；涅槃雖樂，識之者寡。自非深經，孰啟其路？諸
佛雖殊，其道不二，以明第一義經常一不差。美深經訖於是。】

「若聞如是等經，信解、受持、讀誦，以方便力，為諸眾
生分別解說，顯示分明。守護法故，是名法之供養。」

【此二，明供養。文二。此初，信行讀誦。肇曰：如是等經，盡
諸佛法身也。若聞斯經，能信解護持，宣示分別，明令大法增廣，
名法之供養。養成法身也。】

「又於諸法如說修行，」

【此二，明法行修行。文三：初觀除邪執，二四依簡失，三
順寂滅證。初除執，文三。此初，標也。肇曰：諸法即深經所
說六度諸法，】

「隨順十二因緣。離諸邪見，得無生忍，決定無我，無
有眾生。」

【此二，無我觀也。肇曰：不悟緣起，故有邪見之迷，封我之惑。
若如說行，則得明慧。明見十二因緣根原所由，故能離邪見，得無
生忍，無復吾我、眾生之想也。見緣如緣，謂之隨順。明白有無，
謂之決定。皆智用之別稱。】

「而於因緣果報，無違無諍，離諸我所。」

【此三，離我所也。肇曰：無違無諍，即隨順義也。五受陰身，
及家屬所有因緣果報，即我所也。若能明見因緣果報之性，順而
無違，離我所也。上直明觀因緣，知無造者，故離我見。今觀因緣
果報，知無屬者，故離我所見。】

「依於義不依語，依智不依識，依了義經不依不了
義經，依於法不依人。」

【二，四依簡失。《大集經》云：語者說生死，義者知生死無
性；語者說涅槃味，義者說涅槃無性；語者說諸乘隨所安止，義者
說諸乘入一相智門等。又，識者識四大，智者住四大無性；識
者識六根、六識，智者住內外寂滅等。又，不了義經說生死苦惱，
了義經說生死、涅槃一相；不了義經說我、人諸法，了義經說三空、
無我也。又，人者攝取人見，法者解人無人見；人者凡聖三乘人
也，法者知一切法無別無異，如虛空也。】

「隨順法相，無所入，無所歸。」

【此三，明順法寂滅相而修證。文三。此初，標法體也。肇曰：
順因緣，知法無盡。法從緣而有，從緣而無。其有不從未來來，
其無不歸入過去去，故曰無入無歸也。】

「無明畢竟滅故，諸行亦畢竟滅，乃至生畢竟滅
故，老死亦畢竟滅。」

【二，辯寂滅相也。肇曰：畢竟謂始終常滅，始終常滅不復更
滅，乃所以成無盡義也。生曰：畢竟者，終要然也。終既要滅，生
豈有哉？生若不有，其誰有滅耶？則無入、歸矣。】

「作如是觀，十二因緣無有盡相，不復起見，是名最上
法之供養。」

【此三，結供養也。無明本性寂滅，故不生。不生即不滅，不滅
即無盡。肇曰：上觀因緣無生，離常、我等諸見。今觀因緣無
滅，離斷、滅等諸見。具四依，離諸見者，法供養之上也。】

「佛告天帝，王子月蓋從藥王佛聞如是法，得柔順
忍。」

【七，聞法得益也。《仁王》云：四五六地得此忍也。肇曰：心柔
智順，堪受實相。未及無生，名柔順忍。】

「即解寶衣嚴身之具，以供養佛。」

【二，解衣供養。】

「白佛言：世尊！如來滅後，我當行法供養，守護正
法。願以威神，加哀建立，令我得降魔怨，修菩薩行。」

【三，請加護也。肇曰：聞法供養，欣欲行之。然經道深遠，
非己力所弘，故願加威神也。】

「佛知其深心所念，而記之曰：汝於末後守護法城。」

【八，明受記。什曰：欲令後人信伏，故記其守護法藏。】

「天帝！時王子月蓋見法清淨，聞佛授記，以信出家，
修集善法，精進不久，得五神通，通菩薩道，得陀羅尼無斷
辯才。」

【九，出家護法。文三。此初，出家得道。神通，身業；陀羅尼，
心業；辯才，口業也。】

「於佛滅後，以其所得神通、總持、辯才之力，滿十小
劫，藥王如來所轉法輪，隨而分佈。」

【二，以具三業功德，故弘法也。】

「月蓋比丘以守護法，勤行精進，即於此身化百萬億
人，於阿耨多三藐三菩提立不退轉，十四那由他人深發
聲聞、辟支佛心，無量眾生得生天上。」

【三，明所化眾數。】

「天帝！時王寶蓋豈異人乎，今現得佛，號寶炎如來。
其王千子，即賢劫中千佛是也。從迦羅鳩孫馱為始得佛，
最後如來號曰樓至。月蓋比丘則我身是。」

【三，結會。古今迦羅鳩孫馱，亦曰拘留孫，賢劫千佛之首，樓
至千佛之終也。】

「如是，天帝當知，此要以法供養，於諸供養為上，為最
第一無比。是故，天帝！當以法之供養，供養於佛。」

【四結勸。肇曰：吾成正覺，由法供養，以是可知法養為上。】


** 囑累品第十四


此品付囑。護持傳法事大，緣累不輕，殷勤付囑，故云囑累。
又云殷勤再三，故云囑累。

「於是佛告彌勒菩薩言：彌勒！我今以是無量億阿僧
祇劫所集阿耨多羅三藐三菩提付囑於汝。如是輩經，於
佛滅後末世之中，汝等當以神力廣宣流布，於閻浮提，
無令斷絕。」

【品文三：一付囑彌勒等，二付囑阿難等，三經畢慶聞。前文又
二：初付，後受。付文三。此初，正付也。肇曰：不思議經，即
佛無上菩提之道。其道深遠，難可尅成。吾無量劫不惜身命，骨
施踰須彌，血施過江海，勤苦積集，今始得就。哀彼長迷，故垂之
竹帛。然群生德薄，魔事熾盛，吾道多難，非汝不弘。嗣正之第，
所以重累。又城高衝生，道尊魔盛，自非神力無以制持，故勸以神
力也。】

「所以者何？未來世中當有善男子、善女人，及天
龍、鬼神、乾闥婆、羅剎等，發阿耨多羅三藐三菩提心，樂
于大法。若使不聞如是等經，則失善利。如此輩人聞
是等經，必多信樂，發希有心，當以頂受，隨諸眾生所應得
利而為廣說。」

【二，釋付所以。緣不感佛，發在當來。不聞則失，聞之必益，
故當頂受廣說。肇曰：法之通塞損益若此，故勸彌勒頂受廣說也。】

「彌勒當知，菩薩有二相。何謂為二？一者好於雜
句文飾之事，二者不畏深義如實能入。若好雜句文飾事
者，當知是為新學菩薩。若於如是無染無著甚深經典，無
有恐畏，能入其中，聞已心淨，受持、讀誦、如說修行，當知
是為久修道行。」

【此三，簡傳通得失。有三。此初，總簡也。新學好文，久
修好義。傳者應善其根緣，學者應鋻其得失。有標釋結可見。肇
曰：行之深淺，各有異相。得失兩陳，以勵護持法者。】

「彌勒！復有二法，名新學者，不能決定於甚深法。何
等為二？一者，所未聞深經聞之驚怖生疑，不能隨順，毀
謗不信，而作是言：我初不聞從何所來。二者，若有護持
解說如是深經者，不肯親近供養恭敬，或時於中說其過
惡。有此二法，當知是新學菩薩，為自毀傷，不能於深法
中調伏其心。」

【此二，別簡新學菩薩。文三，如前。決定深理，必在積
修。敬法重人，方能久學。若謗法毀師，自絕深信，解慧不明，豈
能決定正觀，獲不退轉也。肇曰：一毀法，二毀人。】

「彌勒！復有二法，菩薩雖信解深法，猶自毀傷，而不
能得無生法忍。何等為二？一者，輕慢新學菩薩，而
不教誨。二者，雖解深法，而取相分別。是為二法。」

【三，別簡舊學。二法者：一輕慢新學，自喪大悲；二樂分別，自
壞大智。夫證無生忍，要悲智雙圓。有茲二患，自毀修證。
文三，如前可見。】

「彌勒菩薩聞說是已，白佛言：世尊！未曾有也。如佛
所說，我當遠離如斯之惡，」

【此下二，明彌勒四王等受旨。文三。此初，彌勒受旨。文
二：初領旨，二佛贊。領中先受誡旨。肇曰：一生大士，豈有如
斯之惡聞而復離耶？發言者為未離者耳。】

「奉持如來無數阿僧祇劫所集阿耨多羅三藐三菩提
法。若未來世中善男子、善女人求大乘者，當令手得如是
等經。與其念力，使得受持讀誦為他廣說。世尊！若後
末世有能受持讀誦為他說者，當知是彌勒神力之所建立。」

【此二，領通經旨。如來得法，益通三世。未來有緣，我當令手
得心持，自行兼說。彌勒神力者，肇曰：定己功於未然，息眾魔之
候斷。】

「佛言：善哉善哉！彌勒！如汝所說，佛助爾喜。」

【此二，佛贊。如文可見。】

「於是一切菩薩合掌白佛言：我等亦於如來滅後，十方
國土，廣宣流布阿耨多羅三藐三菩提。復當開導諸說法
者，令得是經。」

【二，諸菩薩受。法燈遍照，故誓宣十方。】

「爾時四天王白佛言：世尊！在在處處，城邑聚落、
山林曠野，有是經卷，讀誦解說者，我當率諸官屬為
聽法故，往詣其所，擁護其人，面百由旬，令無伺求得
其便者。」

【此下三，四天王受旨。經卷住處，災難自清。況天力護持，彌
增法化。】

「是時佛告阿難：受持是經，廣宣流布。阿難言：唯！
我已受持要者。世尊！當何名斯經？佛言：阿難！是經
名《維摩詰所說》，亦名《不可思議解脫法門》。如是受持。」

【下二，付囑阿難。付受問答，欲令結集之時無所遺漏。】

「佛說是經已，長者維摩詰、文殊師利、舍利弗、阿難
等，及諸天、人、阿修羅等一切大眾，聞佛所說，皆大歡喜。」

【已下說付既周，慶聞修奉。】

淨名經關中疏卷下


〔錄文完〕