#+TITLE: 楞伽經義疏-明-智旭
#+DATE: 2018-05-12 10:23:36
#+SOURCE: github.com/kanripo/KR6i0346 master 1a9e3069                
No. 329
楞伽阿䟦多羅寶經卷第一義疏上
天竺三藏求那䟦陀羅　譯經
支那沙門蕅益釋智旭　疏義

* 一切佛語心品之一

【一切者。通指十方三世也。佛者。覺也。佛說無量法。
唯明一心義。故云佛語心為宗也。迷心逐語。則語
成糟粕。離語覓心。則心若龜毛。今以心契語。以語
印心。故名佛語心品。然茲一經。共有三譯。此名宋
譯。最居其先。文有四卷。品題唯一。次元魏菩提留
支所譯。文有十卷。品有十八。次唐朝實叉難陀所
譯。文有七卷。品題有十。必須三譯並參。方知此經
脉絡旨趣。而今譯序分甚略。流通未傳。故亦旁引
二譯。方成三分。初序分(此譯略。二譯詳)。二正宗分
(此譯一品。魏譯分十五品。唐譯分七品)。三流通分
(此譯無。二譯皆有二品)。

初序分二。初通序。二別序。(魏云。諸佛品第一。○唐
云。羅婆那王勸請品第一)初中二。初標聞法時處。
二引聞持之伴。
△今初。】

「如是我聞。一時佛住南海濵楞伽山頂。種種寶華以
為莊嚴(魏云。婆伽婆住大海畔摩羅耶山頂上楞伽城
中。彼山種種寶性所成。諸寶間錯。光明赫燄。如百千日。
照耀金山。復有無量華園香樹。皆寶香林。微風吹擊。搖
枝動葉。百千妙香。一時流布。百千妙音。一時俱發。重巖
屈曲。處處皆有。仙堂靈室。龕窟無數。眾寶所成。內外明
徹。日月光輝。不能復現。皆是古昔諸仙聖賢思如實法
得道之處。○唐云。佛住大海濱。摩羅耶山頂楞伽城中)。」

【疏曰。此即五事證信之四也。如是者。舉所聞之法。
我聞者。明能持之人。一時者。明聞持和合。佛者。明
時從佛聞。南海濵等者。明聞持之所也。據魏唐二
譯。並云山頂楞伽城中。此云楞伽山頂。葢影略也。
觀心釋者。海。是八識境界。山。是法性。城。是大般涅
槃。種種寶華。即是性具智慧妙寶功德妙華。從法
性生。還以莊嚴法性也。佛住其中者。即是自覺聖
智。不離自心現量第一義境。
△二引聞持之伴。】

「與大比丘僧。及大菩薩眾俱。從彼種種異佛剎來。是
諸菩薩摩訶薩無量三昧自在之力。神通遊戲。大慧
菩薩摩訶薩而為上首。一切諸佛。手灌其頂。自心現
境界。善解其義。種種眾生。種種心色。無量度門。隨類
普現。於五法。自性。識。二種無我。究竟通達(魏云與大
比丘僧。及大菩薩眾。皆從種種他方佛土。俱來集會。是
諸菩薩。具足無量自在三昧神通之力。奮迅遊化。善知
五法。自性。識。二種無我。究竟通達。大慧菩薩摩訶薩而
為上首。一切諸佛。手灌其頂而授佛位。自心為境。善解
其義。種種眾生。種種心色。隨種種心。種種異念。無量度
門。隨所應度。隨所應見。而為普現。○唐云。與大比丘眾。
及大菩薩眾俱。其諸菩薩摩訶薩。悉巳通達五法。三性。
諸識。無我。善知境界自心現義。遊戲無量自在三昧神
通諸力。隨眾生心。現種種形。方便調伏。一切諸佛手灌
其頂。皆從種種諸佛國土而來此會。大慧菩薩摩訶薩
為其上首)。」

【疏曰。准今本及魏譯。則比丘菩薩兩眾。皆從他土
來集。據唐譯。則比丘似是常隨眾。菩薩乃從他土
來也。若常隨比丘。則有應化實行二種。若來集比
丘。則是應化者多。或彼應化以神通力。兼擕實行
者來。要必堪聞大乘法者。乃獲與嘉會耳。列名以
比丘居前者。出世相故。有定踪故。歎德唯在菩薩
者。顯大乘故。紹佛業故。餘對二譯可解。起序竟。

二別序(二譯有。今經缺)。

疏曰。准魏唐本。佛先於龍王宮中。說法七日。向海
南岸遙望山城。微笑而說過去諸佛因緣。彼王聞
巳。迎佛入城。現諸神變。問答二法。須者尋之。序分
竟(二法者。因如來說。法尚應捨。何況非法。乃問何者
名法。何名非法。何得有二也)。

二正宗分。大科為二。初總明一百八句。二別明三
十九門。初總明一百八句。(魏云。問答品第二。○唐
云。集一切法品第二)文分為三。初說偈讚佛。二請
佛垂許。三正申問答。初中二。初經家敘儀。二大慧
偈讚。
△今初。】

「爾時大慧菩薩。與摩帝菩薩俱遊一切諸佛剎土。承
佛神力。從座而起。偏袒右肩。右膝著地。合掌恭敬。以
偈讚佛(魏云。爾時聖者大慧菩薩。與諸一切大慧菩薩。
俱遊一切諸佛國土云云)。」

【疏曰。摩帝。亦云末底。此翻為慧。欲達自心現量第
一義境。必藉自覺聖智大慧故也。慧為法界。一切
法趣慧。了知諸佛剎土。皆是自心所現境界。故能
俱遊。而能遊所遊。並依本覺佛性。故云承佛神力。
知諸法空而不取證。故云從座而起。顯出度生方
便。故云偏袒右肩。方便不離實際。故云右膝著地。
權實不二。隨順法性。故云合掌恭敬。由始覺智。顯
本覺理。故云以偈讚佛也。
○二大慧偈讚二。初正
讚佛德。二結勸修觀。
△今初。】

「世間離生滅。猶如虗空華。智不得有無。而興大悲心
(魏云。佛慧大悲觀。世間離生滅。猶如虗空華。有無不可
得。下三偈例同。○唐譯今本大同)。」

【疏曰。此讚佛究竟通達五法也。世間名相。唯從妄
想建立。性本如如。離於生滅。了此非有非無。名為
正智也。智不得有無。故非生法二緣之悲。名為大
悲。而起大悲心。故非二邊之智。名為不得有無之
智。】

「一切法如幻。遠離於心識。智不得有無。而興大悲心。」

【疏曰。此讚佛究竟通達三自性也。一切諸法。緣起
如幻。心識執之而為妄想。遠離心識妄想。則顯成
自性矣。】

「遠離於斷常。世間恒如夢。智不得有無。而興大悲心。」

【疏曰。此讚佛究竟通達八識也。八識互為因果。展
轉相續。故非斷常。變現世間。一切如夢。】

「知人法無我。煩惱及爾𦦨。常清淨無相。而興大悲心。」

【疏曰。此讚佛究竟通達二無我也。煩惱。謂分別俱
生種種諸惑。性是煩惱。擾亂行人。即人我執也。爾
𦦨。此翻所知。亦翻境界。即三界內外種種諸法。智
苟有障。不能了知。故云。所知不是障。是障障所知。
即法我執也。今知煩惱常清淨無相。是究竟通達
人無我。知爾𦦨常清淨無相。是究竟通達法無我。】

「一切無涅槃。無有涅槃佛。無有佛涅槃。遠離覺所覺
若有若無有。是二悉俱離(魏云。佛不入不滅。涅槃亦
不住。離覺所覺法。有無二俱離。○唐云。佛不住涅槃。涅
槃不住佛。遠離覺所覺。若有若非有。法身如幻夢。云何
可稱讚。知無性無生。乃名稱讚佛。佛無根境相。不見名
見佛。云何於牟尼。而能有讚毀)。」

【疏曰。此讚佛雖究竟通達五法三性八識無我。而
實無有能通達及所通達之二相也。一切者。即指
五法自性諸識無我也。諸法從本來。常自寂滅相。
不復更滅。故云一切無涅槃也。無有入於涅槃之
佛。亦無有佛能入涅槃。以佛是能覺之智。涅槃是
所覺之理。理智不二。實無能所。故云遠離覺所覺
也。若定云佛及涅槃是有。則有能所。墮建立過。若
定云佛及涅槃無有。則成斷滅。墮誹謗過。故云若
有若無有是二悉俱離也。初正讚佛德竟。
△二結
勸修觀。】

「牟尼寂靜觀。是則遠離生。是名為不取。今世後世淨
(魏云。若如是觀佛。寂靜離生滅。彼人今後世。離垢無染
取。○唐云。若見於牟尼。寂靜遠離生。是人今後世。離著
無所取)。」

【疏曰。此勸行人於牟尼世尊。當以此寂靜之理而
觀察之。是則遠離二種生死。是名為不取諸法。而
今世後世悉皆清淨也。初說偈讚佛竟。
○二請佛
垂許二。初說名啟請。二佛許恣問。
△今初。】

「爾時大慧菩薩偈讚佛巳。自說姓名。我名為大慧。通
達於大乘。今以百八義。仰諮尊中上(魏云。仰諮無上
尊)。」

【△二佛許諮問。】

「世間解之士。聞彼所說偈。觀察一切眾。告諸佛子言。
汝等諸佛子。今皆恣所問。我當為汝說。自覺之境界。」

【二請佛垂許竟。
○三正申問答二。初問。二答。
△今
初。】

「爾時大慧菩薩摩訶薩。承佛所聽。頂禮佛足。合掌恭
敬。以偈問曰。云何淨其念。云何念增長。云何見癡惑。
云何惑增長(魏云。云何淨諸覺。何因而有覺。何因見迷
惑。何因有迷惑。○唐云。云何起計度。云何淨計度。云何
起迷惑。云何淨迷惑)。」

【疏曰。此總問迷悟之源也。言云何淨其妄念。云何
妄增長。云何照見此癡惑。云何癡惑增長耶。】

「何故剎土化。相及諸外道(魏云。何因有國土。化相諸
外道)。」

【疏曰。此問何故而有剎土。何故而有變化六道等
相。何故復有諸外道法耶。】

「云何無受次。何故名無受。何故名佛子。解脫至何所。
誰縛誰解脫(魏云。云何名佛子。寂靜及次第。解脫至何
所。誰縛何因脫。○唐云。云何名佛子。及無影次第。解脫
至何所。誰縛誰能解)。」

【疏曰。無受。即魏譯所云寂靜。唐譯所云無影也。以
不受一切諸受。故名正受。亦名無受。乃根本智正
證真如。不變相故。離分別故。故云無影。亦云寂靜。
此真如境。雖無次第。由斷障次第而立多名。具如
唯識論十地廣明。】

「何等禪境界。云何有三乘。唯願為解說。(魏云。禪者觀
何法。何因有三乘。○唐云。云何禪境界。何故有三乘)緣
起何所生。云何作所作。(魏云。何因緣生法。次句同。○
唐云。彼以何緣生。何作何能作)云何俱異說。云何為
增長。(魏云。何因俱異說。何因無而現。唐云。誰說二俱異。
云何諸有起)云何無色定。及與滅正受。(二皆作滅盡
定)云何為想滅。(即無想定)何因從定覺。云何所作生。
進去及持身。(魏云。云何因生果。云何身去住)云何現
分別。云何生諸地。(魏云。何因觀所見。何因生諸地。唐
云。云何見諸物。云何入諸地)破三有者誰。何處身云
何。往生何所至。云何最勝子。(魏云。破三有者誰。何身
至何所。云何處而住。云何諸佛子。○唐云。云何有佛子。
誰能破三有。何處身云何。生復住何處)何因得神通。
及自在三昧。云何三昧心。最勝為我說。(魏第三句云。
何因得定心。餘同宋。○唐云。云何得神通。自在及三昧。
三昧心何相。願佛為我說)云何名為藏。云何意及識。
云何生與滅。云何見巳還。(魏云。何因為藏識。何因意
及識。何因見諸法。何因斷所見。○唐云。云何名藏識。云
何名意識。云何起諸見。云何退諸見)云何為種性。非
種及心量。(魏云。云何性非性。云何心無法。○唐云。云何
性非性。云何唯是心)云何建立相。及與非我義。云何
無眾生。云何世俗說。(魏云。何因說法相。云何名無我。
何因無眾生。何因有世諦。○唐云。何因建立相。云何成
無我。云何無眾生。云何隨俗說)云何為斷見。及常見
不生。(魏云。何因不見常。何因不見斷。○唐云。云何得不
起。常見及斷見)云何佛外道。其相不相違。(魏其。作二)
云何當來世。種種諸異部。(云何。魏作何因。唐作何故)
云何空何因。云何剎那壞。(魏云。云何名為空。何因念
不住。○唐云。云何為性空。云何剎那滅)云何胎藏生。云
何世不動。(魏云。何因有胎藏。何因世不動。唐云。胎藏云
何起。云何世不動)何因如幻夢。及犍闥婆城。世間熱
時𦦨。及與水月光。(魏云。云何如幻夢。說如犍闥婆。陽
燄水中月。世尊為我說。○唐云。云何諸世間。如幻亦如
夢。乾城及陽燄乃至水中月)何因說覺支。及與菩提
分。(魏云。云何說覺支。何因菩提分。○唐云。云何菩提分。
覺分從何起)云何國土亂。云何作有見。(唐云。何故見
諸有)云何不生滅。世如虗空華。云何覺世間。云何說
離字。(魏云。何因不生滅。何因如空華。何因覺世間。何因
無字說。○唐云。云何知世法。云何離文字。云何如空華。
不生亦不滅)離妄想者誰。云何虗空譬。(魏云。云何無
分別。何因如虗空。○唐云。云何如虗空。云何離分別)如
實有幾種。幾波羅蜜心。(魏云。真如有幾種。何名心幾
岸。○唐云。真如有幾種。諸度心有幾)何因度諸地。誰
至無所受。(魏云。何因地次第。真如無次第。○唐云。云何
地次第。云何得無影)何等二無我。云何爾𦦨淨。(魏云。
何因二無我。何因境界淨。唐云。何者二無我。云何所知
淨)諸智有幾種。幾戒眾生性。(魏云。幾種智幾戒。何因
眾生生。唐云。聖智有幾種。戒眾生亦然)誰生諸寶性。
摩尼真珠等。(魏云。誰作諸寶性。金摩尼珠等。唐云。摩
尼等諸寶。斯並云何出)誰生諸語言。眾生種種性。(魏
云。誰生於語言。眾生種種異。唐云。誰起於語言。眾生及
諸物)明處及伎術。誰之所顯示。(魏云。五明處伎術。誰
能如是說)伽陀有幾種。長頌及短句。(魏云。云何長短
句。唐云。長行句亦然)成為有幾種。云何名為論。(魏云。
法復有幾種。解義復有幾。唐云。道理幾不同。解釋幾差
別)云何生飲食。及生諸愛欲。(魏云。何因飲食種。何因
生愛欲。唐云。飲食是誰作。愛欲云何起)云何名為王。
轉輪及小王。云何守護國。(第三句。魏云。何因護國土。
○唐云。云何轉輪王。及以諸小王。云何王守護)諸天有
幾種。云何名為地。星宿及日月。(魏云。諸天有幾種。何
因而有地。何因星日月。○唐云。天眾幾種別。地日月星
辰。斯等並是何)解脫修行者。是各有幾種。(魏云。解脫
有幾種。行者有幾種。唐云。解脫有幾種。修行師復幾)弟
子有幾種。云何阿闍梨。(魏第二句云。阿闍棃幾種。○
唐云。云何阿闍梨。弟子幾差別)佛復有幾種。復有幾
種生。(魏云。如來有幾種。本生有幾種。○唐云。如來有幾
種。本生事亦然)魔及諸異學。彼各有幾種。(魏云。摩羅
有幾種。異學有幾種。○唐云。眾魔及異學。如是各有幾)
自性及與心。彼復各幾種。云何施設量。唯願最勝說。
(魏云。自性有幾種。心復有幾種。云何施設名。世尊為我
說。○唐云。自性幾種異。心有幾種別。云何唯假說。願佛
為開演)云何空風雲。云何念聰明。云何為林樹。云何
為蔓草。(魏云。何因有風雲。何因有黠慧。何因有樹林。世
尊為我說。○唐云。云何為風雲。念智何因有。藤樹等行
列。此並誰能作)云何象馬鹿。云何而捕取。(魏云。何因
象馬鹿。何因人捕取。唐云。云何象馬獸。何因而捕取)云
何為卑陋。何因而卑陋。(魏云。何因為卑陋。○唐云。云
何卑陋人。願佛為我說)云何六節攝。(魏云何因有六
時。唐云。云何六時攝)云何一闡提。男女及不男。斯皆
云何生。(魏云。何因成闡提。男女及不男。為我說其生)
云何修行退。云何修行生。(二皆作進)禪師以何法。建
立何等人。(魏云。教何等人修。令住何等法。○唐云。瑜
伽師有幾。令人住其中)眾生生諸趣。何相何像類。(魏
云。諸眾生去來。何相何像類。○唐云。眾生生諸趣。何形
何色相)云何為財富。何因致財富。(唐云富饒大自在。
此復何因得)云何為釋種。何因有釋種。云何甘蔗種。
無上尊願說。云何長苦仙。彼云何教授。(魏云。何因長
壽仙。長壽仙何親。云何彼教授。○唐云。仙人長苦行。是
誰之教授)如來云何於。一切時剎現。種種名色類。最
勝子圍繞。(魏云。世尊如虗空。為我分別說。何因佛世尊。
一切時剎現。種種名色相。佛子眾圍繞。○唐云。何因佛
世尊。一切剎中現。異名諸色類。佛子眾圍繞)云何不食
肉。云何制斷肉。食肉諸種類。何因故食肉。(唐云。何因
不食肉。何因令斷肉。食肉諸眾生。以何因故食)云何日
月形。須彌及蓮華。師子勝相剎。側住覆世界。如因陀
羅網。或悉諸珍寶。箜篌細腰鼓。狀種種諸華。或離日
月光。如是等無量。(魏云。何因日月形。須彌及蓮華。師
子形勝相。國土為我說。亂側覆世界。如因陀羅網。一切
寶國土。何因為我說。如箜篌琵琶。鼓種種華形。離日月
光明。何因為我說。○唐云。何故諸國土。猶如日月形。須
彌及蓮華。卍字師子像。何故諸國土。如因陀羅網。覆住
或側住。一切寶所成。何故諸國土。無垢日月光。或如華
果形。箜篌細腰鼓)云何為化佛。云何報生佛。云何如
如佛。云何智慧佛。(魏。如智佛合為一。○唐云。云何變
化佛。云何為報佛。真如智慧佛。願皆為我說)云何於欲
界。不成等正覺。何故色究竟。離欲得菩提。(魏云。離欲
中得道。○唐云。離染得菩提)善逝般涅槃。誰當持正
法。天師住久如。正法幾時住。(魏云。如來般涅槃。何人
持正法。世尊住幾時。正法幾時住。○唐云。如來滅度後。
誰當〔時〕正法。後二句。同魏)悉檀及與見。各復有幾種。
毗尼比丘分。云何何因緣。(魏云。如來立幾法。各見有
幾種。毗尼及比丘。世尊為我說。○唐云。悉檀有幾種。諸
見復有幾。何故立毗尼。及以諸比丘)彼諸最勝子。緣
覺及聲聞。何因百變易。云何百無受。(魏云。何因百變
易。何因百寂靜。聲聞辟支佛。世尊為我說。○唐云。一切
諸佛子。獨覺及聲聞。云何轉所依。云何得無相)云何世
俗通。云何出世間。云何為七地。唯願為演說。(魏云。何
因世間通。何因出世通。何因七地心。世尊為我說。○唐
云。云何得世通。云何得出世。復以何因故。心住七地中)
僧伽有幾種。云何為壞僧。(二皆作破僧)云何醫方論。
是復何因緣。(唐云。云何為眾生。廣說醫方論)何故大
牟尼。唱說如是言。迦葉拘留孫。拘那含是我。(魏云。迦
葉拘留孫。拘那含是我。常為諸佛子。何故如是說)何故
說斷常。及與我無我。(魏云。何故說人我。何故說斷常)
何不一切時。演說真實義。而復為眾生。分別說心量。
(魏云。何故不但說。唯有於一心。○唐云。何不恒說實。一
切唯造心)何因男女林。訶梨阿摩勒。雞羅及鐵圍。金
剛等諸山。無量寶莊嚴。仙闥婆充滿(魏前四句同。續
云。次及無量山。種種寶莊嚴。仙樂人充滿。世尊為我說。
○唐云。云何男女林。訶梨菴摩羅。雞羅婆輪圍。及以金
剛山。如是處中間。無量寶莊嚴。仙人乾闥婆。一切皆充
滿。此皆何因緣。願尊為我說)。」

【疏曰。自何故剎土化至此。皆徧問世出世間一切
諸法。意顯並由迷悟之所幻現。一一推簡。決無實
性。總不出於自心現量也。但將二譯對讀。其旨自
明。不煩別釋。一二名相。考附卷末。初問竟。
○二答
為二。初偈牒。二正答。初為五。初總讚許。二領所問。
三責所未問。四復領所問。五結讚誡聽。
△今初。】

「無上世間解。聞彼所說偈。大乘諸度門。諸佛心第一。
善哉善哉問。大慧善諦聽。我今當次第。如汝所聞說
(唐云。爾時世尊。聞其所請大乘微妙諸佛之心最上法
門。即告之言。善哉大慧。諦聽諦聽。如汝所問。當次第說。
即說頌曰)。」

【○二領所問二。初略示宗旨。二廣述前問。
△今初。】

「生及與不生。涅槃空剎那。趣至無自性(魏作無自體。
○唐云。若生若不生。涅槃及空相。流轉無自性)。」

【疏曰。此總明彼之所問。不出有為生法。無為不生
法。而涅槃空相。剎那流轉相。皆無自體性也。何者。
不生不滅。名為涅槃。初生即滅。各為剎那。剎那似
有流轉。如醫故見華。華本無體性也。涅槃雖無流
轉。如空不拒華。空亦無自性也。此則生死涅槃。皆
是自心現量。如冰與水。同一濕性。豈各有自性哉。

△二廣述前問。】

「佛諸波羅蜜。佛子與聲聞。緣覺諸外道。及與無色行。
如是種種事。須彌巨海山。洲渚剎土地。星宿及日月。
外道天修羅。解脫自在通。力禪三摩提。(魏云。力思惟
寂定)滅及如意足。覺支及道品。(唐云。菩提分及道)諸
禪定無量。諸陰身往來。(魏云。五陰及去來)正受滅盡
定。三昧起心說。(魏云。四空定滅盡。發起心而說。○唐
云。乃至滅盡定。心生起言說)心意及與識。無我法有
五。自性想所想。及與現二見。(魏後二句云。自性相所
想。所見能見二。○唐云。心意識無我。五法及自性。分別
所分別。能所二種性)乘及諸種性。金銀摩尼等。一闡
提大種。(魏云四大)荒亂及一佛。」

【疏曰。乘謂三乘。諸種性。謂五種性。荒亂。謂國土亂。
一佛。謂迦葉拘留孫拘那含是我也。】

「智爾𦦨得向。(魏云。智境界教得。唐云。智所知教得)眾
生有無有。象馬諸禽獸。云何而捕取。譬因成悉檀。及
與作所作。(魏云。譬喻因相應。力說法云何。何因有因果。
○唐云。云何因譬喻。相應成悉檀。所作及能作)叢林迷
惑通。心量不現有。(魏云。相迷惑如實。但心無境界。○
唐云。眾林與迷惑。如是真實理。唯心無境界)諸他不相
至。(二皆云。諸地無次第)百變百無受。(魏云。百變及無
相。○唐云。無相轉所依)醫方工巧論。伎術諸明處(伎。
魏作呪)。」

【疏曰。領前所問。前後間雜。不拘次第。意顯諸法無
性。錯綜變化。互具互生。不可膠名滯相。致昧隨緣
不變不變隨緣之妙理也。二領所問竟。
△三責所
未問。】

「諸山須彌地。巨海日月量。下中上眾生。身各幾微塵。
一一剎幾塵。弓弓數有幾。(唐云。一一弓幾肘)肘步拘
樓含。(唐云。幾弓俱盧舍)半由延由延。(魏云。二十四及
十。○唐作由旬)兔毫窻塵蟣。羊毛􂌴麥塵。(唐云。兔毫
與隙遊。蟣羊毛􂌴麥)鉢他(一升)幾􂌴麥。阿羅(一斗)􂌴
麥幾。獨籠(一斛)那佉棃。(十斛)勒叉(一萬)及舉利。(一億)
乃至頻婆羅。(一兆)是各有幾數。為有幾阿兔。(微塵)名
舍梨沙婆。(芥子)幾舍梨沙婆。名為一賴提。(草子)幾賴
提摩沙。(豆)幾摩沙陀那。(銖)復幾陀那羅。為迦梨沙那。
(兩)幾迦梨沙那。為成一波羅。(斤)此等積集相。幾波羅
彌樓。(唐云。幾斤成須彌)是等所應請。何須問餘事。聲
聞辟支佛。佛及最勝子。身各有幾數。何故不問此。火
𦦨幾阿㝹。風阿㝹復幾。根根幾阿㝹。毛孔眉毛幾(魏
云。根根幾塵數。毛孔眉幾塵)。」

【疏曰。此等積聚數量。佛責大慧所不問者。如華嚴
阿僧祇品所明。乃是佛果妙智。於一切差別境界
現量印知。不俟推算。故唯識云。然識變時。隨量大
小。頓現一相。非別變作眾多極微。合成一物也。大
佛頂經云。恒沙界外一滴之雨。尚知頭數。譬如明
鏡無心。萬像畢照。海印不動。諸影並呈。叉如權度
無心。而輕重長短。分毫不昧。斗斛無心。而多少盈
縮。纖小莫欺。良以一切依正。皆唯心現。與心作境。
凡外二乘及諸權乘菩薩。未證自心現量。所以或
計邪因無因所生。或計能成所成假實有異。或棄
境而偏守枯心。或比知而莫測涯際。總不能圓極
一照。性相畢知也。接響云。世尊詰責大慧所問不
周。正欲窮出無性。令人脫然。即可推古不至今。今
非昔人。萬法由來無性不遷。即諸心境。當處冥會。
五法三自性。八識二無我。從何建立。是不遣而俱
遣。不空而俱空。乃悟緣會性空之要門也。
△四復
領所問。】

「護財自在王。(魏云。何由財自在)轉輪聖帝王。(唐云。云
何得財富。云何轉輪王)云何王守護。云何為解脫。廣
說及句說。(魏云。解脫廣略說。○唐云。云何得解脫。云何
長行句)如汝之所問。眾生種種欲。種種諸飲食。(唐云
婬欲及飲食)云何男女林。金剛堅固山。云何如幻夢。
野鹿渴愛譬。云何山天仙。犍闥婆莊嚴。解脫至何所。
誰縛誰解脫。云何禪境界。變化及外道。云何無因作。
云何有因作。有因無因作。及非有無因。云何現巳滅。
(魏云。何因可見轉。○唐云。云何起計度)云何淨諸覺。
(唐云。云何淨計度)云何諸覺轉。及轉諸所作。(唐云。所
作云何起。云何而轉去)云何斷諸想。(魏作相)云何三
昧起。(魏云。出三昧。唐云。起三昧)破三有者誰。何處為
何身。(魏云。何因身何處。○唐云。何處身云何)云何無
眾生。而說有吾我。云何世俗說。唯願廣分別。(二譯皆
無此句)所問相云何。及所問非我。(魏云。何因問我相。
云何問無我)云何為胎藏。及種種異身。(唐云。及以餘
支分)云何斷常見。云何心得定。(唐云。心一境)言說及
諸智。戒種性佛子。云何成及論。(魏作勘解。○唐云。云
何稱理釋)云何師弟子。種種諸眾生。斯等復云何。云
何為飲食。聰明魔施設。云何樹葛藤。最勝子所問。云
何種種剎。仙人長苦行。云何為族姓。從何師受學。云
何為醜陋。云何人修行。欲界何不覺。(唐云。云何欲界
中。修行不成佛)阿迦膩吒成。(魏云。色究竟成道)云何
俗神通。云何為比丘。云何為化佛。云何為報佛。云何
如如佛。平等智慧佛。云何為眾僧。佛子如是問。箜篌
腰鼓華。剎土離光明。心地者有七。(魏云。云何為心地。
○唐云。云何使其心。得住七地中)所問皆如實。」

【疏曰。此復領前所問。亦皆錯綜不拘次第。並顯諸
法無性。不離自心現量故也。
△五結讚誡聽。】

「此及餘眾多。佛子所應問。一一相相應。遠離諸見過。
悉檀離言說。(唐云。亦離於世俗。言語所成法)我今當
顯示。次第建立句。佛子善諦聽。此上百八句。如諸佛
所說。」

【疏曰。言此汝之所問。及餘眾多汝所未問。皆是佛
子之所應問。以一一相。皆與自心現量第一義境
相應。遠離種種四句見過。乃是如來普徧法施。離
於世俗言語所成。唯自證法及本住法。故今當顯
示也。此上所問世出世法。隨迷一法。皆能起百八
見百八煩惱。隨悟一法。皆能破百八見而成百八
三昧法門。故於無句之中。方便次第建立百八句
義。乃三世諸佛所說。不容於中增損分毫者也。非
善諦聽。何由成就聞思修慧也哉。初偈牒竟。
△二
正答。此約一心真如門說。故百八句總云非也。破
情不破法。以法體全妄即真。如全華即空。全冰水
即濕性。無可破故。故魏譯句字。皆作見字。句。是名
句。從意言分別而有。遣句。正遣見耳。】

「不生句生句。(魏云。生見。不生見。唐云。生句。非生句)常
句。無常句。相句。無相句。住異句。非住異句。剎那句。非
剎那句。自性句。離自性句。空句。不空句。斷句。不斷句。
(二譯有心句。非心句)邊句。非邊句。(唐無)中句。非中句。
常句。非常句。(魏作變。唐作恒)緣句。非緣句。因句。非因
句。煩惱句。非煩惱句。愛句。非愛句。方便句。非方便句。
巧句。非功句。(唐作善巧)淨句。非淨句。(唐作清淨)成句。
非成句。(二作相應)譬句。非譬句。(二作譬喻)弟子句。非
弟子句。師句。非師句。種性句。非種性句。三乘句。非三
乘句。所有句。非所有句。(魏作寂靜。唐作無影像)願句。
非願句。三輪句。非三輪句。相句。非相句。(唐作標相)有
品句。非有品句。(魏云。有無立見。非有無立見。○唐云。
有句。非有句。無句。非無句)俱句。非俱句。(魏云。有二見。
無二見)緣自聖智現法樂句。非現法樂句。(唐云。自證
聖智句。非自證聖智句。現法樂句。非現法樂句。○魏亦
分二句)剎土句。非剎土句。(魏。作國土。唐云剎句)阿㝹
句。非阿㝹句。(魏云微塵。唐云塵)水句。非水句。弓句。非
弓句。實句。非實句。(魏作四大。唐作大種)數句。非數句。
(唐作算數)數句。非數句。(二皆無此句。或云。宜上聲呼
之)明句。非明句。(魏作通。唐作神通)虗空句。非虗空句。
雲句。非雲句。工巧伎術明處句。非工巧伎術明處句。
(二皆作二句)風句。非風句。地句。非地句。心句。非心句。
施設句。非施設句。(魏作假名。唐作假立)自性句。非自
性句。(唐作體性)陰句。非陰句。(唐作蘊)眾生句。非眾生
句。慧句。非慧句。(魏作智。唐作覺)涅槃句。非涅槃句。爾
𦦨句。非爾𦦨句。(魏作境界。唐作所知)外道句。非外道
句。荒亂句。非荒亂句。幻句。非幻句。夢句。非夢句。𦦨句。
非𦦨句。(二作陽燄)像句。非像句。(唐作影像)輪句。非
輪句。(唐作火輪)犍闥婆句。非犍闥婆句。天句。非天句。
飲食句。非飲食句。婬欲句。非婬欲句。見句。非見句。波
羅蜜句。非波羅蜜句。戒句。非戒句。日月星宿句。非日
月星宿句。諦句。非諦句。果句。非果句。(二皆有滅句。非
滅句)滅起句。非滅起句。(魏作起滅盡定)治句。非治句。
(唐作醫方)相句。非相句。支句。非支句。(唐作支分)巧明
處句。非巧明處句。(唐無)禪句。非禪句。迷句。非迷句。現
句。非現句。護句。非護句。族句。非族句。(魏作族姓。唐作
種族)仙句。非仙句。王句。非王句。攝受句。非攝受句。(魏
作捕取)寶句。非寶句。(魏作實)記句。非記句。一闡提句。
非一闡提句。女男不男句。非女男不男句。味句。非味
句。事句。非事句。(二皆云作)身句。非身句。覺句。非覺句。
(唐作計度)動句。非動句。根句。非根句。有為句。非有為
句。無為句。非無為句。(二皆無)因果句。非因果句色究
竟句。非色究竟句。節句。非節句。(魏作時。○唐作時節)
叢樹葛藤句。非叢樹葛藤句。(魏作林樹。唐作樹藤)雜
句。非雜句。(二作種種)說句。非說句。(唐作演說。更有決
定句)毗尼句。非毗尼句。比丘句。非比丘句。處句。非處
句。(二作住持)字句。非字句。(唐作文字)大慧。是百八句。
先佛所說。汝及諸菩薩摩訶薩應當修學。」

【疏曰。此百八句。准今譯。止有一百四句。准魏唐二
譯。各有一百六句。而皆出沒離合小殊。意顯隨拈
一句。皆有百八見網。亦皆有百八三昧。所謂一句
一切句。一切句一句。非一句非一切句。而一句而
一切句。自心現量第一義境。隨緣不變。不變隨緣。
法爾如斯離一切相。即一切法。故勸令修學也。初
總明一百八句竟。
○二別明三十九門。即為三十
九段。第一諸識生住異門。(魏云。集一切佛法品第
三)文為二。初問。二答。
△今初。】

「爾時大慧菩薩摩訶薩復白佛言。世尊。諸識有幾種
生住滅。」

【疏曰。別明之中。先問諸識生住滅者。以眾生無始
時來。如來藏心不變隨緣。法爾有八種識。依之建
立五位百法染淨因果。乃有流轉還滅種種法門。
乃可辨於五法三性二無我等故也。生住滅者。有
為虗妄相也。然一切經論或明四相。或明三相。或
但明生滅二相。當知若二若三若四。平等平等。非
有增減。何以言之。且四相者。即是生住異滅。唯識
論云。然有為法因緣力故。本無今有。暫有還無。表
三無為。假立四相。本無今有。有位名生。生位暫停。
即說為住。住別前後。復立異名。暫有還無。無時名
滅。前三有故。同在現在。後一是無。故在過去。又云。
生表有法先非有。滅表有法後是無。異表此法非
凝然。住表此法暫有用。此依剎那。假立四相。一期
分位。亦得假立。初有名生。後無名滅。生巳相似相
續名住。即此相續轉變名異。是故四相。皆是假立。
(文)今按此文。則有二種四相。一是剎那四相。二是
一期四相也。就一期中。若約根身。則是生老病死。
若約器界。則是成住壞空。次明三相者。此經云生
住滅。或有云生異滅。以異而不異。故假名為住。以
住而不住。故假名為異。如老病皆是異相。亦皆是
住相也。次明二相者。生住異三。既同屬有。故但名
生。滅既屬無。故仍名滅。又住為生之成。故可屬生。
異為滅之漸。或可屬滅也。夫眾生迷本藏心。妄有
八識幻相。則妄見四相三相二相還流。生巳隨滅。
滅巳還生。從劫至劫。流轉不巳。若達生滅無相當
體即第一義。則生本不生。滅何所滅。自覺聖智。應
念圓成矣。迷悟關頭。皆由於此。所以先問之也。
○
二答中二。初正答生住滅。二申明邪正門。初又二。
初直答其相。二廣辨其因。
△今初。】

「佛告大慧。諸識有二種生住滅。(魏云。諸識各有二種
生住滅)非思量所知。(魏云。非思量者之所能知。唐云。
非臆度者之所能知)諸識有二種生。謂流注生。(二俱
作相續)及相生。有二種住。謂流注住。及相住。有二種
滅。謂流注滅。及相滅。大慧。諸識有三種相。謂轉相。業
相。真相(魏云。識有三種。一者轉相識。二者業相識。三者
智相識)。」

【疏曰。諸識者。總舉八識心王。亦攝五十一心數法。
及所變色。并不相應行而言之也。各有二種生住
滅者。八識心心數法。各有現行生住滅相。名為相
生住滅。各有種子生住滅相。名為流注生住滅也。
此流注生住滅相。既由種子而起現行。復由現行
熏成種子。如炷與𦦨。展轉生燒。互為因果。無暫時
斷。故二譯皆名為相續也。第八識流注生者。由七
轉識熏習力故。令異熟種次第得生。流注住者。由
陀那識執持力故。令異熟種長時不變。流注滅者。
由觀察智內熏力故。令異熟種畢竟永捨也。第八
識相生者。由引業力所招感故。創於三有受異熟
果。相住者。由引業力功能差別。令於一期分劑決
定。相滅者。由異熟因勢力盡故。令所執持身命死
亡也。前七識流注生者。由第八識能受熏故。令彼
現行熏成種子。流注住者。由種子識能執持故。令
彼種子不失不壞。流注滅者。由無漏道能違彼故。
令彼種子永不續生也。前七識相生者。第七但藉
三緣而生。故隨第八識所生所繫。恒依第八而轉。
還緣第八。第六須藉五緣而生。故生時多。不生時
少。前五須藉九八七緣乃生。故生時少。不生時多
也。前七識相住者。第七與第八同一期住。前六則
隨緣長短。住無定限也。前七識相滅者。第七雖同
第八生滅。而第八緣身界時。捨命暫滅。第七緣第
八時。雖復捨命。相亦不滅。以我執不間斷故。唯入
生空觀時。或入滅盡定時。則我執相暫滅。若入法
空觀時。則法執相暫滅耳。前六。所緣境滅即滅。易
可知也。次云諸識有三種相者。宗鏡錄云。起心名
轉。八俱起故。皆有生滅。故名轉相。動則是業。八識
皆動。盡名業相。八之真性。盡名真相。(文)當知八識
相生住滅。皆轉相也。八識流注生住滅。皆業相也。
二種生住滅。無體無性。如波與流。唯一濕性。即真
相也。魏云智相識者。唯有自覺聖智。乃能了妄即
真故也。
○二廣辨其因三。初正明。二喻顯。三簡非。

△今初。】

「大慧。略說有三種識。廣說有八相。何等為三。謂真識。
現識。及分別事識(魏云。大慧有八種識。略說有二種。
何等為二。一者了別識。二者分別事識。○唐云大慧。識
廣說有八。略則唯二。謂現識。及分別事識)。」

【疏曰。此應依二譯。為是。葢此所謂現識。魏名了別
識者。獨指第八識言。謂能頓現根身器界及諸種
子。任運能了別此三性境故。此所謂分別事識者。
通指前七識言。謂第七識。虗妄分別我法假事。第
六意識。分別一切假實諸事。前五根識。分別五塵
現量實事也。故今譯復加真識而云三種。恐非梵
文本旨。設欲消釋。應云。秪一如來藏心真識。舉體
而為現識及分別事識。如舉濕性。而為海水及波
浪也。若以真識對前真相。而以現識對前業相。分
別事識對前轉相。則如來有重言之過矣。】

「大慧。譬如明鏡。持諸色像。現識處現。亦復如是。大慧。
現識及分別事識。此二壞不壞相。展轉因(魏云。彼二
種識。無差別相。遞共為因。○唐云。此二識。無異相。互為
因)。」

【疏曰。此正明第八能現諸法。故名現識。兼明與前
七互為因也。夫一切色像。皆是明鏡所持。不在鏡
外。則知一切根身器界種子。皆是藏識所持。亦不
在藏識外矣。然明鏡之外。猶有所對本質。而藏識
之外。并無所對本質。以藏識本無形質。亦無方隅
分劑。不同明鏡之有形質方隅分劑。故知但是片
喻。非全喻也。壞不壞相者。據魏唐譯。止云無差別
相。無異相。夫無異無差別者。所謂真故相無別。即
是壞相。亦前文所謂真相也。今又云不壞相者。即
下文所謂不壞相有八。亦前文所謂轉相業相也。
除却真相。即無八識差別之相。如濕性之外無水
波。除却八識。亦無真相。如水波之外無濕性。故云
壞不壞相展轉因也。又就八識而論。若無第八所
持種子。則不能生前七現行。并第八現行。亦復不
能獨存。若無前七現行。則不能熏第八所持種子。
并第八種子。亦復不能自有。故云此二互為因也。
夫第八為所熏。前七為能熏。前七為所生。第八為
能生。此約不壞相有八而言之也。能亦藏性。能即
非能。所亦藏性。所即非所。此約真故相無別而言
之也。真外無俗。俗外無真。能外無所。所外無能。而
真俗能所。亦復宛然不亂。故云展轉因也。】

「大慧。不思議熏。及不思議變。是現識因。(魏云。了別識。
不可思議熏變因。○唐云。現識以不思議熏變為因)大
慧。取種種塵。及無始妄想熏。是分別事識因(魏云。分
別事識。分別取境界。因無始來戲論熏習。○唐云。分別
事識。以分別境界。及無始戲論習氣為因)。」

【疏曰。此正辨八識之生因也。夫如來藏第一義心。
舉體而為前七轉識。乃前七轉識。念念還熏如來
藏心。令持一切諸法種子。名為阿賴耶識。故名不
思議熏。夫如來藏第一義心。舉體而。為阿賴耶識。
乃阿賴耶識。念念變現根身器界。及起諸心心數
現行。名為三界萬法。故名不思議變。除此熏變二
法。更無現識可得。故云是現識因也。夫色聲香味
觸法。名為外塵。妄執第八見分以為自內我法。名
為內塵。而所以取此塵者。並由無始妄習所熏種
子之力。設無妄想種子。縱有塵境。不生分別。設無
塵境。縱有妄種。亦復不生分別。由自心所現妄塵。
還與妄想為緣。由自心所具妄種。還與妄想為因。
故有前七分別事識。此外更無他因也。】

「大慧。若覆彼真識種種不實識虗妄滅。則一切根識
滅。是名相滅(魏云。阿梨耶識虗妄分別種種熏滅。諸
根亦滅。大慧。是名相滅。○唐云。阿賴耶識虗妄分別種
種習氣滅。即一切根識滅。是名相滅)。」

【疏曰。此先釋八識相滅之因也。言覆彼真識種種
不實諸虗妄者。即指阿賴耶識受虗妄熏。持虗妄
種。雖即全體真識。而能覆彼真識。如全水起波。波
能覆彼澄清水體也。諸虗妄滅。謂第八因相滅。一
切根識滅。謂前七果相滅。皆約現行言之。故名相
滅。然巳約還滅言之。不指尋常乍滅也。】

「大慧。相續滅者。相續所因滅。則相續滅。所從滅及所
緣滅。則相續滅。(魏云。相續滅者相續因滅。則相續滅。
因滅緣滅。則相續滅。○唐云。相續滅者。謂所依因滅。及
所緣滅。即相續滅)大慧。所以者何。是其所依故。(魏云。
大慧所謂依法依緣。○唐無)依者。謂無始妄想熏。緣
者。謂自心見等識境妄想(魏云。言依法者。謂無始戲
論妄想熏習。言依緣者。謂自心識見境界分別。○唐云。
所因依者。謂無始戲論虗妄習氣。所緣者。謂自心所見
分別境界)。」

【疏曰。此次釋八識流注滅之因也。一切諸識流注
相續。秪因習氣種子。能生現行。現行習氣。復熏種
子。所熏種子。名為所從。現行境界。名為所緣。所從
所緣。皆名相續所因。以依此二。乃有種子相續故
也。文中依者依字。別指所從。與是其所依依字不
同。以所依依字。通指所從所緣二因故也。初正明
竟。
○二喻顯又二。初立喻。二法合。
△今初。】

「大慧。譬如泥團微塵。非異非不異。金莊嚴具。亦復如
是。大慧。若泥團微塵異者。非彼所成。而實彼成。是故
不異。若不異者。則泥團微塵應無分別。」

【疏曰。此以微塵譬藏識。以泥團譬分別事識。而以
微塵泥團所依四微。譬八識之真相。又以金譬藏
識。以莊嚴具譬分別事識。而以金莊嚴具所依四
微。亦譬八識之真相也。大凡立譬。皆是曲順世間
情謂所知。以易例難。令其得解。而真法者。實非譬
喻所及。且如微塵泥團。金莊嚴具。并彼所依色香
味觸四微。以理言之。並是自心所現相分。因心成
體。心外無法。本無能依所依能成所成差別之相
可得。而據世間情謂。則四微為所依。泥團微塵金
莊嚴具皆為能依。可譬真識為所依。八識皆為能
依也。又據世間情謂。則微塵與金為能成。泥團與
莊嚴具為所成。可譬現識為能成。分別事識為所
成也。夫既是所依所成。則非定異。既分能所。則非
定一。是故真如與一切識非異非不異。八識展轉
相望。亦非異非不異也。文中彼字。意指四微。
△二
法合。】

「如是大慧。轉識藏識真相若異者。藏識非因。若不異
者。轉識滅。藏識亦應滅。而自真相實不滅。是故大慧。
非自真相識滅。但業相滅。」

【疏曰。轉識。合前泥團及莊嚴具。藏識。合前微塵及
金。真相二字。正合前彼字所指四微也。若約譬喻。
則應云。泥團微塵四微若異者。微塵非因。若不異
者。泥團滅。微塵亦應滅。而微塵四微實不滅也。葢
泥同微塵。雖同以四微為體。皆無自體。而泥團易
壞。微塵不可更壞。可譬轉識藏識。雖同以真識為
體。皆無自體。而轉識易滅。藏識不復更滅也。結云
非自真相識滅但業相滅者。意顯前文所謂諸識
有三種相。唯轉相業相可滅。而真相不可滅也。夫
八識皆有相生住滅。皆名轉相。八識皆有流轉生
住滅。皆名業相。滅此二種生住滅巳。當處即是不
生不滅。乃名真相。是則不唯藏識真相不滅。即轉
識真相。亦不滅也。以真故相無別故。所以如來位
中。得有四智相應心品。四非定四。亦非定一。約真。
則相所相無。尚不名一。云何名四名八。約俗。則不
壞相有八。說八說四說一。皆無礙故。二喻顯竟。
△
三簡非。】

「若自真相滅者。藏識則滅。大慧。藏識滅者。不異外道
斷見論議。大慧。彼諸外道作如是論。謂攝受境界滅。
識流注亦滅。若識流注滅者。無始流注應斷。大慧。外
道說流注生因。非眼識色明集會而生。更有異因。大
慧。彼因者。說言若勝妙。若士夫。若自在。若時。若微塵。」

【疏曰。外道心昏智闇。妄計攝受境界現行若滅。則
識流注種子亦滅。而不知諸法種子。從無始際展
轉傳來。終不斷也。唯其不知自心所具種子。為一
切法親因。但藉眾緣得起。故遂別計勝妙士夫等
異因也。言眼識色明集會而生者。且據眼識言之。
雖有種子親因。仍藉九緣集會乃生。眼即根緣。識
即第八。第七第六。并作意心數。前念眼識現行。色。
即境界并空。明。即日月燈光也。眼為增上不共親
依。第八為根本依。第七為染淨依。第六為分別依。
作意能引種起現。又能引心趣境。巳上五緣。並名
為增長緣。前念眼識現行。為開導依。名為等無間
緣。境界。即親疎相分。名所緣緣。空明二種。亦屬增
上緣攝。若耳識。則不藉明緣。鼻舌身識。則并不藉
空緣。故云。耳識唯從八。鼻舌身三七也。勝妙。亦云
勝性。即是冥諦。士夫。即神我。或勝論大有句。自在。
即大自在天。餘可知。初正答生住滅竟。
○二申明
邪正門二。初破自性。二辨迷悟。初中二。初敘所執。
二約第一義破。
△今初。】

「復次大慧。有七種性自性。(魏云。外道有七種自性)所
謂集性自性。性自性。相性自性。大種性自性。因性自
性。緣性自性。成性自性。」

【疏曰。眾緣和合。名之為集。法法自爾。名之為性。各
有形狀。名之為相。地水火風。名為大種。親能生起。
名之為因。疎能助起。名之為緣。因緣生果。名之為
成。凡此皆是自心所現境界。心外無性。而外道妄
計各有自性也。
○二約第一義破二。初敘義。二正
破。
△今初。】

「復次大慧。有七種第一義。(魏云。我有七種第一義)所
謂心境界。(唐云。心所行)慧境界。(二皆作智)智境界。(魏
作慧。唐無)見境界。(二皆作二見)超二見境界。(魏云。過
二見)超子地境界。(魏云過佛子地)如來自到境界。(魏
云。入如來地內行境界。○唐云。如來所行。如來自證聖
智所行)。」

【疏曰。七種第一義者。了知諸法無性。一一皆是第
一義境。而此第一義境。從性起修。通因徹果。亦得
約義說有七種。然此七種。一一皆破七種自性。非
謂一種別破一種也。初心境界者。謂彼外道所計
七種自性。皆無自性。皆是唯心所現境界。此則直
顯理性。不論悟與未悟。並無心外境界故也。二慧
境界者。依聞思修三慧。乃知一切皆唯心也。三智
境界者。發無漏智。乃證一切皆唯心也。智慧二字。
並通權實。魏以智為權。慧為實。今以慧為權。智為
實耳。四二見境界者。證唯心巳。了知種種境界離
一切相。即一切法。離一切相。名為如實空見。即一
切法。名為如實不空見也。五超二見境界者。了知
一切境界。離即離非。是即非即。二而不二也。六超
子地境界者。因位終窮也。七如來自到境界者。果
位圓滿也。自何所到。到此心境界之究竟而巳。此
六並約妙修因果。不出性源而言之也。
△二正破。】

「大慧。此是過去未來現在諸如來應供等正覺性自
性第一義心。以性自性第一義心。成就如來世間。出
世間。出世間上上法。聖慧眼入自共相建立。如所建
立。不與外道論惡見共。」

【疏曰。此明外道妄計七種自性本皆無性。故三世
諸佛照之。皆即第一義心也。達此第一義心。則能
成就世出世間種種諸法。而諸法之自相共相。並
皆無性。一一皆由第一義心建立。真俗不二。不可
思議。不同外道於俗妄作有見。於真妄作無見也。
世間法者。指六凡法。出世間法者。指三乘法。出世
間上上法者。指諸佛法。以要言之。即是十界百界
千如法也。聖慧眼者。了法無性。不生有無二執也。
入自共相建立者。隨情隨智。假說種種自相共相
也。如世間法。以蘊處界等。名為自相。以苦空等。名
為共相。如出世法。以戒定慧等。名為自相。以無漏
等。名為共相。如出世上上法。以十力無畏功德智
慧等。名為自相。以真如純善不思議等。名為共相。
又凡一切現量之所親證。皆名自相。一切比量之
所詮顯。皆名共相。如所建立。皆依第一義心方便
施設。不撥為無。不執為實。於第一義建立諸法。則
空即不空。不共斷滅惡見。了知諸法皆第一義。則
有即非有。不共邪常惡見也。】

「大慧。云何外道論惡見共。所謂自境界妄想見。不覺
識自心所現。分齊不通。(魏云。大慧。云何不與外道邪
見共同。所謂分別自心境界妄想見。而不覺知自心想
見。○唐云。云何為外道惡見。謂不知境界自分別現)大
慧。愚癡凡夫。性無性自性第一義。作二見論(魏云。大
慈諸愚癡凡夫。無有實體。以為第一義。說二見論。○唐
云。於自性第一義。見有見無而起言說)。」

【疏曰。此申明外道惡見之可破也。謂一切境。界皆
是自心境界。皆從妄想所見。總不出於自心所現
分齊。但由外道不覺識故。不能通達也。夫七種自
性。皆以無性而為其性。所以皆即是第一義。而愚
癡凡夫。或不知性無性故。作有見論。或不知無性
之性乃是第一義故。作無見論。有無二見。皆由不
達自心現量。所以皆可破也。初破自性竟。
○二辨
迷悟二。初總許說。二正別辨。
△今初。】

「復次大慧。妄想三有苦滅。無知愛業緣滅。自心所現
幻境隨見。今當說(唐云。我今當說若了境如幻自心
所現。則滅妄想三有苦。及無知愛業緣)。」

【疏曰。此文唐譯為順。若依今文釋者。謂若欲妄想
三有苦滅。先須無知愛業緣滅。又須先於自心所
現幻境隨即覺見。此迷悟關頭。今當說也。葢於自
心所現幻境若不隨見。則名為惑。有惑。則必起於
無知愛業之緣。有愛業緣。則必感於三有苦果。而
此三有苦果。唯是妄想。別無實體。如空中華相。唯
是瞖眼所見。非實有華也。
○二正別辨二。初明迷
者之失。二明悟者之得。初中二。初敘執。二破斥。
△
今初。】

「大慧。若有沙門婆羅門。欲令無種有種因果現。及事
時住。緣陰界入生住。或言生巳滅(唐云。有諸沙門婆
羅門妄計有及非有。於因果外顯現諸物。依時而住。或
計薀界處依緣生住。有巳即滅)。」

【疏曰。迷唯心者。必計有無及以斷常。故今先敘其
所執也。無種者。不知第八識能藏一切諸法種子。
妄計無因生果。即所謂自然外道也。有種者。不知
一切諸法種子。皆唯藏識所具。妄計勝性士夫自
在時方微塵等異因生果。即所謂邪因緣外道也。
謂設有沙門婆羅門等。迷於自心現量。欲令無種
因果顯現。或欲令異種因果顯現。及計一切所生
之事。依時而住。不知但是唯心所現。或言依於諸
緣而陰界入得生得住。墮於常見。不知心外無陰
界入。或言陰界入等生巳必滅。墮於斷見。不知藏
識所具種子不斷也。沙門。此云勤息。出家學道之
都名。婆羅門。此云淨裔。在家學道之都名。
○二破
斥二。初直破。二釋成。
△今初。】

「大慧。彼若相續。若事。(唐云。若作用)若生。(唐加若滅)若
有。(唐云。若諸有)若涅槃。若道。若業。若果。若諦。破壞斷
滅論。」

【疏曰。佛教所明一切諸法。皆以自心所具色心種
子而為其因。自心所現色心境界而為其緣。種能
引種。現能引現。故有相續。種能生現。現能熏種。故
有作用。因緣和合。故有生。因緣別離。故有滅。因果
不亡。故有諸有。生滅情盡。故有涅槃。返迷歸悟。故
有道。依理成行。故有出世正業。依行證理。故有出
世正果。世出世間因果並成。故有四諦。今外道或
計無因。或計異因。則不知有自心種現各引之義。
是破壞相續也。亦不知有自心種現互為因義。是
破壞作用也。亦不知有正因緣合。是破壞生也。亦
不知有正因緣離。是破壞滅也。亦不知有因果感
應如影隨形。是故壞諸有也。亦不知有有為盡處
真如理顯。是破壞涅槃也。亦決不能從迷得悟。是
破壞道也。亦決不能依理成行。是破壞出世業也。
亦決不能依行證理。是破壞出世果也。亦決不能
方便安立世出世間因果之法。是破壞諦也。既一
切皆悉破壞。則雖有斷常空有種種二論。究竟皆
成斷滅論矣。
○二釋成。又二。初正釋。二喻釋。
△今
初。】

「所以者何。以此現前不可得。及見始非分故(魏云。何
以故。以現法不可得故。不見根本故。○唐云。何以故。不
得現法故。不見根本故)。」

【疏曰。現前諸法。的是唯心所現。而彼妄計無種有
種。則現前法之實義。彼決不可得而知也。唯此如
來藏心。乃是一切法之元始根本。彼方妄計無種
有種。則欲見法之本始。決非其分所能及也。
○二
喻釋。又二。初正約喻破。二轉約喻破。
△今初。】

「大慧。譬如破缾。不作缾事。亦如焦種。不作芽事。如是
大慧。若陰界入性。巳滅今滅當滅。自心妄想見。無因
故。彼無次第生(唐云。此亦如是。若蘊界處法巳現當
滅。應知此則無相續生。以無因故。但是自心虗妄所見)。」

【疏曰。佛正教中。以前七為能熏。以第八為所熏。所
以前七現行雖念念滅。而所熏種子不滅。如不破
缾。能作缾事。若外道妄計無種有種。則皆不知現
熏種義。彼現行滅。譬如缾破。應不招感未來異熟
等流諸果。故云不作缾事也。佛正教中。以第八所
持種子如穀麥種。以種子所發前七現行如種生
芽。若外道不知第八自所持種。別計無種有種。此
有無種。既非第八所持。則如焦種。如何能生現行
芽哉。故法合云。如是大慧。若使五陰十八界十二
入等諸法。不熏成種。不從自識種生。則過去巳滅。
現在今滅。未來當滅。無有展轉互為因果義故。何
能次第相續生起。豈非但是自心妄想所見。安得
妄謂無種有種。能令因果現耶。
○二轉約喻破。又
二。初正破。二結斥。
△今初。】

「大慧。若復說無種。有種。(亦須)識(等)三緣合生者。龜應
生毛。沙應出油。汝宗則壞。違決定義。有種無種說。有
如是過。所作事業悉空無義。」

【疏曰。此破轉計也。外轉計云。一切諸法。雖本無種。
但由識根境三緣和合。則便得生。或轉計云。一切
諸法。雖有勝妙士夫自在時方微塵以為其種。仍
須識根境三緣和合。方乃得生。故今破無種云。若
本無種。三緣合生者。則龜本無毛。三緣合時。亦應
生毛。沙本無油。三緣合時。亦應出油。既違決定得
生之義。汝無種宗豈不壞乎。次又破有種云。若先
有勝妙士夫等為諸法種。更俟三緣合生者。則勝
妙等既有毛種。三緣合時。龜亦應生於毛。勝妙等
既有油種。三緣合時。沙亦應出於油。亦違決定得
生之義。汝有種宗豈不壞乎。故結責云。有種無種
說。有如是過。不知自心種現互為因果正義。遂使
世間所作事業。悉同龜毛沙油空無實義也。
△二
結斥。】

「大慧。彼諸外道說有三緣合生者。所作方便因果自
相。過去未來現在有種無種相。從本以來成事。相承
覺想地轉。自見過習氣。作如是說。如是大慧。愚癡凡
夫。惡見所噬。邪曲迷醉。無智妄稱一切智說。」

【疏曰。此結斥外道既說無種有種。仍說有三緣合
生者。彼亦自謂有所作事業。有方便教法。有因果
自相。妄謂過去未來現在諸法。皆由有種無種相
從本以來成事。執此為實。謂餘妄語。此其師弟相
承。不過皆是覺想地轉。乃自巳惡見過習氣。作如
是說耳。無有正見。故名為邪。不能唯心直進。故名
為曲。墮黑暗境。故名為迷。略不省悟。故名為醉。本
無實智妄稱一切智說。譬如窮人妄號帝王。自取
誅滅。誠可哀矣。初明迷者之失竟。
○二明悟者之
得二。初正明。二結勸。
△今初。】

「大慧。若復諸餘沙門婆羅門。見離自性。(魏云。見諸法
離自性故。○唐云。觀一切法皆無自性)浮雲。(唐云。如空
中雲)火輪。(唐云如旋火輪)犍闥婆城。(唐云。如乾闥婆
城)無生。(魏云。不生不滅故)幻。𦦨。水月。及夢。(唐云。如幻。
如燄。如水中月。如夢所見)內外心現妄想。無始虗偽。
不離自心。(唐云。不離自心。由無始來虗妄見故。取以
為外)妄想因緣滅盡。(唐云。作是觀巳。斷分別緣)離妄
想說所說觀所觀。(唐云。亦離妄心所取名義)受用建
立身之藏識。於識境界攝受及攝受者不相應。無所
有境界。離生住滅。(唐云。知身及物。并所住處。一切皆
是藏識境界。無能所取。及生住滅)自心起隨入分別。
(唐云。如是思惟。恒住不捨)大慧。彼菩薩不久當得生
死涅槃平等大悲巧方便。無開發方便。(唐云。大悲方
便無功用行)大慧。彼於一切眾生界。皆悉如幻。不勤
因緣。(唐云。觀諸眾生。如幻如影。從緣無起)遠離內外
境界。心外無所見。(唐云。知一切境界離心無得)次第
隨入無相處。次第隨入從地至地三昧境界。(唐云。行
無相道。漸昇諸地)解三界如幻。分別觀察。當得如幻
三昧。度自心現無所有。(唐云。了達三界。皆唯自心。得
如幻定。絕眾影像)得住般若波羅蜜。捨離彼生所作
方便。(唐云。成就智慧。證無生法)金剛喻三摩提。隨入
如來身。(唐云。入金剛喻三昧。當得佛身)隨入如如化。
神通自在。慈悲方便。具足莊嚴。(唐云。恒住如如。起諸
變化。力通自在。大慧方便以為嚴飾)等入一切佛剎。
外道入處。離心意意識。(唐云。遊眾佛國。離諸外道。及
心意識)是菩薩漸次轉身得如來身(唐云。轉依次第
成如來身)。」

【疏曰。觀一切法皆無自性者。正破無種有種二邪
執也。以浮雲等喻而為所觀。以四性推簡而為能
觀。了知一切諸法無性無生。當體即空。舉體即假。
亦即中道。以唯心故。心非有無。故一切法皆非有
無。如是思惟。如是分別。即是妙觀察智。所以不久
當得生死涅槃平等。謂生死涅槃皆唯心故。如冰
與水。同濕性故。既知生死涅槃平等。則知心佛眾
生三無差別。故得大悲方便無功用行。下化眾生。
上成佛道也。文對唐譯可解。
△二結勸。】

「大慧。是故欲得如來隨入身者。當遠離陰界入。心因
緣所作方便生住滅妄想虗偽。(唐云。欲得佛身。應當
遠離蘊處界心因緣所作生住滅法戲論分別)唯心直
進(唐云。但住心量)觀察無始虗偽過妄想習氣因三
有。(唐云。觀察三有。無始時來妄想所起)思惟無所有
佛地無生。(唐云。思惟佛地無相無生)到自覺聖趣。自
心自在。到無開發行。(唐云。自證聖法。得心自在無功
用行)如隨眾色摩尼。隨入眾生微細之心。而以化身
隨心量度。諸地漸次相續建立。(唐云。如如意寶。隨宜
現身。令達唯心。漸入諸地)是故大慧。自悉檀善應當
修學(唐云。是故大慧。菩薩摩訶薩。於自悉檀。應善修學)。」

【疏曰。此正示修行之要訣也。夫五陰十八界十二
入等。本如來藏妙真如性。性真常中。求於去來迷
悟生死。了不可得。而妄見有因緣所作生住滅者。
皆是戲論分別虗偽妄想而巳。故當直觀諸法皆
唯心量。以此唯心妙觀。直趣無上菩提。了知三有
因於妄想習氣。則三有皆唯心也。思惟佛地無相
無生。則佛地亦唯心也。唯心具十法界。十界無不
唯心。心空。故十界俱空。心有。故十界俱有。心非空
有。故十界俱非空有。心即空有。故十界俱即空有。
此是至圓至頓法門。乃如來自行權實。故名為自
悉檀也。第一諸識生住滅門竟。】

楞伽阿䟦多羅寶經卷第一義疏上


** 名相考

世不動

(四禪八定。名世間不動業。或第四禪。名世間不動地)。
犍闥婆城

(即海
上所見蜃樓。望之似有。即之則不可得也)。
五明處

(一內明。為求自解。二因明。為伏外執。
三聲明。為令他信。四醫明。為所治方。五巧明。為攝一切眾生)。
阿闍梨

(此云軌範師)。

六節

(西土俗法。年分三時。或分六節)。
一闡提

(此云斷善根。亦云信不具)。
不
男

(律明五種。謂一生不男。二犍不男。三變不男。四妬不男。五半不男也。後世又言五種不女。律中不載。
經文亦無)。
甘蔗種

(本行經云。王仙被獵師所射。滴血於地。生二甘蔗。日炙而開。一出童
男。一出童女。占相師立男名善生。為灌頂王。女名善賢。為妃。生釋種)。
勝相

(即佛胸前卍字
德相)。
因陀羅網

(天帝釋所有寶珠網也)。
離日月光

(謂不假日月。自
有光明)。
化佛

(隨機應現)。
報生佛

(酬宿修因)。
如如佛

(體性不變)。

智慧佛

(本覺寂照。○二譯皆合為一。顯是性德理智也)。
悉檀

(悉是華言。謂普
徧也。檀是梵語。謂法施也。佛說法時。意令眾生入理。為第一義悉檀。令其滅惡。名對治悉檀。令其生善。名
為人悉檀。令其歡喜。名世界悉檀。若無四益因緣。佛則不說法也。眾生聞法。未種善根者。今即得種。是世
界益。巳種善根。今得增長成熟。是為人對治二益。巳成熟者。今得度脫。是第一義益。故約眾生獲益為次
第也)。
毗尼

(此翻滅。亦翻律)。
男女林

(西域有樹林。生果似男女形。美麗殊絕。遇
風墮落。眾鳥啄殘。臭不可聞。欲心熾盛者。見之生厭)。
訶梨

(果名。此云天主持來)。
阿
摩勒

(亦果名。此云難分別)。
闥婆

(具云乾闥婆。此翻巡香行。乃天帝奏樂神也)。

楞伽阿䟦多羅寶經卷第一義疏中

【○第二藏識境界門。為二。初正明境界。二問答釋
疑。初中二。初問。二答。
△今初。】

「爾時大慧菩薩復白佛言。世尊所說心意意識。五法。
自性相。一切諸佛菩薩所行。(魏云。世尊。唯願為說心
意意識五法自體相等法門。諸佛菩薩修行之處。○唐
云。世尊。惟願為我說心意意識五法自性相眾妙法門。
此是一切諸佛菩薩入自心境)自心見等所緣境界
不和合。(魏云。遠離自心邪見境界和合故。○唐云。離
所行相)顯示一切說成真實相。(魏云。能破一切言語
譬喻體相故。○唐云稱真實義)一切佛語心。(魏云。一
切諸佛所說法心。○唐云。諸佛教心)為楞伽國摩羅
耶山海中住處諸大菩薩。說如來所歎海浪藏識境
界法身。(魏云。為楞伽城摩羅耶山大海中諸菩薩。說觀
察阿梨耶城大海波境界。說法身如來所說法故。○唐
云。惟願如來。為此山中諸菩薩眾。隨順過去諸佛。演說
藏識海浪法身境界)。」

【疏曰。前巳發明八識種現互為因義。非是無因及
與邪因。今故請問種子起現行義也。如來常歎藏
識境界。非外道二乘所知。夫藏識既具生滅。何故
即是法身。又藏識既即法身。何故猶如海浪耶。
○
二答。為二。初長文。二偈頌。初中二。初明轉識因緣。
二明藏識境界。初文二。初明眼識。二例餘法。
△今
初。】

「爾時世尊。告大慧菩薩言。四因緣故。眼識轉。何等為
四。謂自心現攝受不覺。(魏云。一者不覺自內身取境
界故。○唐云。所謂不覺自心現而執取故)無始虗偽
過色習氣計著。(魏云。二者無始世來虗妄分別色境
界熏習執著戲論故。○唐云。無始時來取著於色虗妄
習氣故)識性自性。(魏云。三者識自性體如是故。○唐
云。識本性如是故)欲見種種色相。(魏云。四者樂見種
種色相故。○唐云。樂見種種諸色相故)大慧。是名四
種因緣。水流處藏識。轉識浪生(魏云。是名四種因緣
於阿梨耶識海。起大湧波。能生轉識。○唐云。以此四緣。
阿賴耶識如暴流水。生轉識浪)。」

【疏曰。四因緣者。初即自心取自心。非幻成幻法。乃
所緣緣也。二即眼識習氣種子。乃親因緣也。三即
前念眼識現行。乃等無間緣也。四即浮根四塵流
逸奔色。及作意分別依等。乃增上緣也。阿賴耶識。
具足一切種子。無始恒轉。如急流水。流急不見。非
是無流。故隨四緣風擊。便生轉識波浪矣。
○二例
餘法。又二。初正例。二喻明。
△今初。】

「大慧。如眼識。一切諸根微塵毛孔。俱生。隨次境界生。
亦復如是。(唐云。如眼識。餘亦如是。於一切諸根微塵
毛孔。眼等轉識或頓生云云。或漸生云云)。」

【疏曰。眼識者。能緣之見分也。一切諸根微塵毛孔
者。所緣之相分也。俱生者。頓生也。隨次境界生者。
漸生也。此頓漸一生。共有二義。一者但約一識。或
頓緣多境。境即頓生。或漸緣諸境。境即漸生。然皆
識外無境。譬如鏡外無像。海外無波。此則以鏡海
譬能緣。像波譬所緣也。二者通約諸識。或諸緣頓
具。識即頓生。或緣有具缺。識即漸生。然皆藏識之
外。無諸轉識。亦如鏡外無像。海外無波。此則以鏡
海譬藏識。像波譬轉識也。故云亦復如是。
△二喻
明。】

「譬如明鏡。現眾色像。大慧。猶如猛風。吹大海水。(唐云。
或頓生。譬如明鏡。現眾色像。或漸生。猶如猛風。吹大海
水)外境界風。飄蕩心海。識浪不斷(唐云。心海亦爾。境界
風吹。起諸識浪。相續不絕)因所作相異不異。(唐云。因
所作相非一非異。○魏云。因事相故。遞共不相離故)合
業生相。深入計著(唐云。業與生相相繫深縛)不能了
知色等自性故。五識身轉。大慧。即彼五識身俱。因差
別分段相知。當知是意識因。(唐云。與五識俱。或因了
別差別境相。有意識生)彼身轉彼不作是念。我展轉
相因。(唐云。然彼諸識。不作是念。我等同時展轉為因)
自心現妄想計著轉。而彼各各壞相俱轉。分別境界
分段差別。謂彼轉。(唐云。而於自心所現境界。分別執
著。俱時而起。無差別相。各了自境)。」

【疏曰。此既譬明前五轉識。或俱生。或隨次境界生。
而又兼明第六轉識。必與前五俱轉也。壞相。魏作
不異相。唐作無差別相。意指轉識全妄即真。無有
實體。故名壞相。而又全真起妄。故各各俱轉。分別
境界分段差別也。初明轉識因緣竟。
○二明藏識
境界。又二。初正明境界甚深。二略示悟入方便。
△
今初。】

「如修行者入禪三昧。微細習氣轉。而不覺知。而作是
念。識滅然後入禪正受。實不識滅而入正受。以習氣
種子不滅故不滅。以境界轉攝受不具故滅。(唐云。但
不取諸境。名為識滅)大慧。如是微細藏識究竟邊際。
(唐云。如是藏識。行相微細)除諸如來及住地菩薩。諸
聲聞緣覺外道修行所得三昧智慧之力。一切不能
測量決了。」

【疏曰。禪者。四禪。三昧者。四空及滅盡定等也。入初
禪時。不緣五塵。則五識暫滅。入二禪時。不起覺觀。
則尋伺暫滅。入三禪時。純受無分別樂。則喜受暫
滅。入四禪時。捨念清淨。則樂受暫滅。入無想定。則
六識暫滅。入四空定。則色想暫滅。入滅盡定。則第
七一分我執暫滅。而諸種子。實皆不滅。又四禪四
空。則第六微細現行。亦未全滅。無想定中。第七我
執現行不滅。滅盡定中。第七法執現行不滅。但以
不取外六塵境。妄計為識滅耳。是故藏識微細行
相。惟如來究竟了之。住地菩薩。分證了之。二乘外
道所得定慧。一切不能測量決了也。
△二略示悟
入方便。】

「餘地相智慧巧便。分別決斷句義最勝無邊善根成
熟。離自心現妄想虗偽。(唐云。唯有修行如實行者。以
智慧力。了諸地相。善達句義。無邊佛所。廣集善根。不妄
分別自心所見。能知之耳)宴坐山林。下中上修。能見
自心妄想流注。(唐云。大慧諸修行人。宴處山林。上中
下修。能。見自心分別流注)無量剎土諸佛灌頂。得自
在力神通三昧。諸善知識佛子眷屬。(唐云。得諸三昧
自在力通諸佛灌頂。菩薩圍橈)彼心意意識自心所
現自性境界虗妄之想。生死有海業愛無知。如是等
因。悉巳超度。(唐云。知心意意識所行境界。超愛業無
明生死大海)是故大慧。諸修行者。應當親近最勝知
識(唐云。汝等應當親近諸佛菩薩。如實修行大善知識)。」

【疏曰。餘之一字。指地前行入。即唐譯所謂修行如
實行者也。夫藏識微細行相。既非二乘外道所能
測量。惟有如來住地菩薩。能決了之。且菩薩地。如
何可登。必須開圓頓解。修如實行。以了諸地相之
智慧巧便。善能分別決斷句義。所謂當依於義。莫
著言說。譬如因指見物。不視指端。而又於最勝所。
廣能積集無邊善根。令其成熟。遠離自心所現妄
想虗偽。宴坐山林。次第增修。乃能得見自心妄想
流注。見自心巳。乃得諸佛灌頂。佛子圍繞。得諸三
昧自在神通。超度妄想惑業苦海也。結勸親近最
勝知識者。若不親近諸佛菩薩。則不能得智慧巧
便。不能成熟無邊善根故也。此中略具二十五前
方便。親近知識。宴坐山林。即具五緣。離自心現妄
想虗偽。即訶五欲。及棄五蓋。既云宴坐。必調五事。
下中上修。即行五法。又復略具圓觀十乘。智慧巧
便。即觀不思議境。無邊善根。即發真正菩提之心。
能見自心妄想流注。即巧安止觀。離自心現妄想
虗偽。即破法徧。分別決斷。即識通塞。下中上修。即
調適道品。親近知識。即對治助開。了諸地相。即知
次位。超度妄想有海業愛。即能安忍。諸佛灌頂。得
自在力等。即離法愛也。初長文竟。
△二偈頌。但頌
轉識因緣。藏識境界。略不頌悟入方便也。】

「爾時世尊。欲重宣此義而說偈言。譬如巨海浪。斯由
猛風起。洪波鼓冥壑。無有斷絕時。藏識海常住。境界
風所動。種種諸識浪。騰躍而轉生。」

【疏曰。此總頌轉識因緣也。前一偈。是立喻。後一偈。
是法合。海水為因。猛風為緣。則波浪得起。藏識所
持種子為因。現行種種境界為緣。則轉識得生也。】

「青赤種種色。珂乳及石蜜。淡味眾華果。日月與光明。
非異非不異。(魏云。青赤鹽珂乳。味及於石蜜。眾華與
果實如日月光明。非異非不異。○唐云。青赤等諸色。鹽
貝乳石蜜。華果日月光。非異非不異)海水起波浪。七
識亦如是。心俱和合生(魏同。○唐云。意等七種識。應
知亦如是。如海共波浪。心俱和合生)。」

【疏曰。此頌意明相見二分。非異非不異。藏識轉識。
亦非異非不異也。青赤諸色。眼識所緣境也。珂貝
等聲。耳識所緣境也。乳蜜鹽淡諸味。舌識所緣境
也。華有色香。果有香味觸用。鼻舌身識等所緣境
也。日月光明。亦眼識所緣境也。此等六塵。皆是唯
識所現。故非異。而復各有差別。故非不異也。又即
以此喻藏識轉識者。如青赤不同。而同是色。乳蜜
不同。而同是味。華果不同。而同在樹。光明日月不
同。而不相離。可譬諸識不同。而同由藏識起也。由
藏識起。故非異。如種種波浪。皆是海水也。眼識非
耳識等。故非不異。如海水波浪。此波非彼波也。又
波浪必與水俱。不能離水。轉識必與藏識心俱。不
能離心。亦如光明必與日俱。或與月俱。不能離於
日月。故云亦如是也。】

「譬如海水變。種種波浪轉。七識亦如是。心俱和合生。
謂彼藏識處。種種諸識轉(魏云。譬如海水動。種種波
浪轉。梨耶識亦爾。種種諸識生唐第三句云。藏識亦如
是。餘三句並同魏)。」

【疏曰。此亦先喻。後法。意顯藏識處有七識轉。不一
不異。不可思議也。准二譯。則中兩句乃重出耳。】

「謂以彼意識。思惟諸相義。不壞相有八。(魏云。心意及
意識。為諸相故說。○唐云。心意及意識。為識相故說)無
相亦無相。(魏云。諸識無別相。非見所見相。○唐云。八
識無別相。無能相所相)。」

【疏曰。此偈明即俗恒真。乃不思議二諦也。前三句。
即唯識所謂心意識八種。俗故相有別也。後一句。
即唯識所謂真故相無別。相所相無故也。但觀二
譯。其旨自明。若依今文釋者。於八識中。唯第六意
識最為猛利。能思惟種種諸相。而此種種諸相。若
約不壞假名。則第八以集起為相。第七以染淨為
相。第六以徧能分別為相。前五以各塵了境為相。
故有八也。若其體。則秪是識性。所謂第一義心。如
水與波。同一濕性。如金與器。同一實性。故無八識
差別之相。亦無能緣所緣相見二分之相也。然此
真俗二諦。本唯一性。宛轉相即。不可思議。如摩尼
珠。普雨眾寶。即體而用。即用而體。無一用而非全
體。無一體而無全用。但隨情隨智種種取之。則有
七種二諦不同。一者愚法二乘。謂六識是俗。滅六
識巳。方證無相。名之為真。二者。利根三乘。謂六識
虗幻是俗。虗幻則當體無相。即名為真。三者。利根
菩薩。謂六識虗幻。是俗。而於意地。兼含七八兩識。
此無始來恒轉不滅。為諸幻本。是故六識當體無
相。故空。七八兩識恒轉不滅。故不空。則以幻有即
空不空共。名為真。四者。利利根菩薩。謂六識虗幻
是俗。虗幻則當體無相。八識並皆無相。唯其無相。
則無所不相。故不惟第八無相。體是法界。一切法
皆趣第八。而前七無相。體亦法界。一切法皆趣前
七。則以幻有即空不空。一切法趣空不空。乃名為
真。五者。界外鈍根。謂八識種現。並名為俗。轉捨種
現。證唯識性。乃名為真。六者界外利根。謂八識種
現。並名為俗。捨種現巳。證唯識性。此性具足一切
諸法。乃名為真。七者界外利利根。謂若種若現。若
相若性。一切施設。並名為俗。種即非種。現即非現。
相即非相。性即非性。種為法界。一切法趣種。是趣
不過。種尚不可得。云何更有趣與非趣。乃至性為
法界。一切法趣性。是趣不過。性尚不可得。云何更
有趣與非趣。是名為真也。此七意中。初一惟隨情
說。非此經旨。後一惟隨智說。正此經旨。中五名為
隨情智說。惟第四第六。今經亦兼用之。若第二第
三第五。並非今經旨也。】

「譬如海波浪。是則無差別。諸識心如是。異亦不可得。」

【疏曰。此重頌即俗之真也。海喻第八。波浪喻前七。
以其同一濕性。故無差別。以喻八識之性。惟一真
如也。唯識頌云。此諸法勝義。亦即是真如。常如其
性故。即唯識實性。】

「心名採集業。意名廣採集。諸識識所識。現等境說五
(魏云。心能集諸業。意能觀集境。識能了所識。五識現分
別。○唐云。心能積集業。意能廣積集。了別故名識。對現
境說五)。」

【疏曰。此重頌即真之俗也。秪此如來藏第一義心。
舉體而為藏識轉識。譬如秪此濕性。舉體而為海
為波浪也。第八名心者。採集為義。以其無覆無記。
能受熏習。能藏種子。故從採集業以得名也。第七
名意者。以其有覆無記。恒審思量自內我法。令第
八識恒受生死。第八如庫藏。第七如守庫人。非我
計我。非法計法。熏此我法二執種子於藏識中。令
彼藏識不得清淨。若由二空觀力。令第七識轉成
平等性智相應心品。乃能令彼藏識。轉成大圓鏡
智相應心品。當知第七為染淨依。故名廣採集也。
諸識。若準二譯。當指第六意識。此識徧緣三世三
境。通於三量。故名為諸。徧能識其所識之境。所以
流轉還滅。無不由之也。對現五塵。說名五識。以眾
生迷悶。背覺合塵。眼識不能聞聲。耳識不能見色
等故。若得自在。諸根互用。則一識緣一切境。全妄
即真矣。初正明境界竟。
○二問答釋疑二。初正釋
疑。二勸修學。初中三。初釋真俗疑。二釋法喻疑。三
釋權實疑。初又二。初疑問。二答釋。
△今初。】

「爾時大慧菩薩以偈問曰。青赤諸色像。眾生發諸識。
如浪種種法。云何唯願說。」

【疏曰。此以俗疑真也。謂若因青赤諸色像等。眾生
發諸轉識。猶如海浪種種諸法。是則能發所發。分
明各異。今言非異非不異。無相亦無相。其義云何。

△二答釋。】

「爾時世尊以偈答曰。青赤諸雜色。波浪悉無有。採集
業說心。開悟諸凡夫。彼業悉無有。自心所攝離。(唐云。
而彼本無起。自心所取離)所攝無所攝。(唐云。能取及
所取)與彼波浪同。受用建立身。是眾生現識。(唐云。身
資財安住。眾生識所現)於彼現諸業。譬如水波浪(唐
云。是故見此起。與浪無差別)。」

【疏曰。此正明俗不違真。真亦不違俗也。謂能發識
之青赤諸色。所發識之猶海波浪。悉本無有實法。
而云採集業說心者。不過開悟諸凡夫耳。彼所採
集之業。悉亦無有。但是自心妄生攝取。而所攝取。
其性本離。譬如翳目所取空華。本無華也。所攝既
無所攝。則能攝亦無能攝。故與彼波浪同。全即是
水。非別有波浪也。只今所受用之資財。所建立安
住之身器。皆是眾生現識所現。而凡愚不了唯識
現故。乃於彼境妄現諸業。譬如從水妄起波浪。波
浪既悉無有。則彼業亦悉無有。譬如以水收波。波
無不盡。豈非無相亦無相乎。初釋真俗疑竟。
○二
釋法喻疑二。初疑問。二答釋。
△今初。】

「爾時大慧菩薩復說偈言。大海波浪性。鼓躍可分別。
藏與業如是。何故不覺知(唐第三句云。藏識如是起。
○魏缺此一問一答)。」

【疏曰。此以喻疑法也。喻可分別。法難覺知。得無有
法喻不齊之過乎。
△二答釋。】

「爾時世尊以偈答曰。凡夫無智慧。藏識如巨海。業相
猶波浪。依彼譬類通(唐云。阿賴耶如海。轉識同波浪。
為凡夫無智。譬喻廣開演)。」

【疏曰。此正顯法難覺知。故借喻以通之也。二釋法
喻疑竟。
○三釋權實疑二。初疑問。二答釋。
△今初。】

「爾時大慧菩薩復說偈言。日出光等照。下中上眾生。
如來照世間。為愚說真實。巳分部諸法。何故不說實
(唐云。譬如日光出。上下等皆照。世間燈亦然。應為愚說
實。巳能開示法。何不顯真實)。」

【疏曰。此疑佛說法不平等也。如來既如日照世間。
應為愚夫說真實法。何故分部三乘諸法。而不但
說一乘真實法耶。
△二答釋。】

「爾時世尊以偈答曰。若說真實者。彼心無真實。譬如
海波浪。鏡中像及夢。一切俱時現。(唐云。俱時而顯現)
心境界亦然。境界不具故。次第業轉生。(業。唐作而)識
者識所識。(唐云。識以能了知)意者意謂然。(者。唐作復。
○魏云。意者然不然)五則以顯現。(唐云。五識了現境)
無有定次第。」

【疏曰。此先明眾生心中。具足如此虗妄種現。不見
真實。故未可為說實也。如來藏心。譬如大海。鏡。與
睡眠。藏心頓現根身器界及諸種子。譬如海中頓
有一切波浪。鏡中頓現一切影像。眠中頓見一切
夢境。故曰心境界亦然也。至於前六轉識。須藉境
界為緣。或時境界不現前。諸緣不具足故。則次第
而轉生。蓋第六識。則識其所識六塵諸境。故起時
多。不起時少。第七識。則妄意第八識之見分為實
我法。名之為然。若轉依位。知我法空。則名不然。故
與第八無始恒轉。無不起時。若前五識。唯緣顯現
五塵境界。故起時少。不起時多。而或起一識。或起
多識。或同時起。或先後起。總無有定次第也。眾生
心識紛雜如此。如何可為說真實乎。】

「譬如工畫師。及與畫弟子。布彩圖眾形。我說亦如是。」

【疏曰。此喻如來分部三乘法也。】

「彩色本無文。非筆亦非素。為悅眾生故。綺錯繪眾像。」

【疏曰。此喻三乘本非實法。但是隨順眾生說也。】

「言說別施行。(魏云。言說離真實。唐云。言說則變異)真
實離名字。(名。唐作文)分別應初業。(二譯皆無此句)修
行示真實。(唐云。我所住實法。為諸修行說)真實自悟
處。覺想所覺離。此為佛子說。(唐云。真實自證處。能所
分別離云云)。」

【疏曰。此明修大乘行佛子。乃可為說實也。】

「愚者廣分別。(魏云。愚者異分別。唐云。愚夫別開演)種
種皆如幻。雖現無真實。(魏云。惟見非真實。唐云所見
不可得)如是種種說。隨事別施設。(魏云。隨事實不實。
○唐云。隨事而變異)所說非所應。於彼為非說。(魏云
為此人故說。於彼為非說)彼彼諸病人。良醫隨處方。
(方。魏作藥。○唐云。譬如眾病人。良醫隨藥授)如來為
眾生。隨心應量說。(魏云。惟心應器說)妄想非境界。聲
聞亦非分。哀愍者所說。自覺之境界(唐云。世間依怙
者。證智所行處。外道非境界。聲聞亦復然)。」

【疏曰。此申明說權說實之所以不同也。夫真實自
悟處。惟可為佛子說耳。至為愚者。安得不分別開
演以逗其機宜哉。此為實施權之意也。然雖權說
三乘五乘種種諸法。而皆如幻。故雖隨情顯現。皆
無真實。此廢權立實之意也。如是為實施權。廢權
立實。種種諸說。皆是隨事別別施設。理則非權非
實故也。理既非權非實。何故乃作種種權實之說。
以如來說法。必須應機。譬如良醫方藥。必須應病。
倘所說非其所應。則於彼便為非說。譬如用藥非
病所應。則於彼便為非藥故也。是故如來為眾生
說法。必隨順眾生之心。應其所知之量。或權或實。
初無一定。譬如雨潤草木。稱其種子而得生長。不
令有過與不及之患也。至於自覺境界。外道聲聞
所不能測。佛於真法。雖無悋心。豈容機未熟而強
為之說哉。初正釋疑竟。
○二勸修學。又二。初示方
便。二示正修。
△今初。】

「復次大慧。若菩薩摩訶薩。欲知自心現量攝受及攝
受者妄想境界。(唐云。若欲了知能取所取分別境界。
皆是自心之所現者)當離羣聚習俗睡眠。初中後夜。
常自覺悟。修行方便。當離惡見經論言說。及諸聲聞
緣覺乘相。當通達自心現妄想之相。」

【疏曰。當離羣聚習俗睡眠者。具五緣。訶五欲。棄五
蓋也。常自覺悟修行方便者。調五事。行五法也。當
離惡見經論言說者。防墮外道邪見我執也。當離
聲聞緣覺乘相者。防墮無為深坑法執也。當通達
自心現妄想之相者。依大乘聞思修慧。學習唯心
識觀。以階真如實觀也。
△二示正修。】

「復次大慧。菩薩摩訶薩建立智慧相住巳。(唐云。住智
慧心所住相巳)於上聖智三相。當勤修學。何等為聖
智三相當勤修學。所謂無所有相。(唐云。無影像相)一
切諸佛自願處相。(魏云。一切諸佛自願住持相。○唐
云。一切諸佛願持相)自覺聖智究竟之相(魏云。內身
聖智自覺知相。○唐云。自覺聖智所趣相)。」

【疏曰。前門所示唯心直進。正指圓修。今文則明通
入圓也。建立智慧相住者。牒前通達自心現妄想
之相。所謂知一切法如幻如夢。乃通教大乘所修
唯心識觀也。(通別圓教。皆有唯心識觀。以下文云
入第八地。故此須約通教言之)於上聖智三相當
勤修學者。教令進修圓教一心三智也。無所有相。
即一切智也。諸佛自願處相。即道種智也。自覺聖
智究竟相。即一切種智也。三智一心中具。一心中
修。一心中得。故名上聖智三相也。】

「修行得此巳。能捨跛驢心智慧相。得最勝子第八之
地。則於彼上三相修生(唐云。諸修行者獲此相巳。即
捨跛驢智慧心相。入菩薩第八地。於此三相修行不捨)。」

【疏曰。修行得此者。謂通教利根。觀空不空。知一心
中本具此三相也。能捨跛驢智慧者。謂超通教二
乘所有空慧也。二乘體空智慧。但行於空。不能雙
行空有。故名為跛。得最勝子第八地者。三乘共十
地中。菩薩所證八地。雖名辟支佛地。由見不空。正
受圓接而入一乘。不與辟支取證者同也。則於彼
上三相修生者。既接入圓。故於圓智修行不捨也。】

「大慧。無所有相者。謂聲聞緣覺及外道相。彼修習生。」

【疏曰。聲聞緣覺。證於偏空。一切外道。執著斷空。皆
非一切智相。今於彼空。能以正智修習。了達空為
法界。一空一切空。生死涅槃。皆是無所有相也。】

「大慧。自願處相者。謂諸先佛自願處修生(魏云。謂諸
佛本自作願住持諸法。○唐云。謂由諸佛自本願力所
加持故而得生起)。」

【疏曰。諸佛本修行時。皆有無作四弘誓願。所謂眾
生無邊誓願度。煩惱無盡誓願斷。法門無量誓願
知。佛道無上誓願成。故能生道種智。徧知法界佛
法。無不盡也。】

「大慧。自覺聖智究竟相者。一切法相。無所計著。得如
幻三昧身。諸佛地處進趣行生。」

【疏曰。一切法相。若空。若有。若生死。若涅槃。乃至五
位百法百界千如。了知皆是自心現量。故皆無所
計著。不計著故。則得如幻三昧。普現色身。從此進
趣修行。直階妙覺。四十二位。無非佛地。故名一切
種智也。】

「大慧。是名聖智三相。若成就此聖智三相者。能到自
覺聖智究竟境界。是故大慧。聖智三相。當勤修學。」

【疏曰。此結明通教菩薩。若勤修學圓教聖智三相
得成就者。即證圓教初發心住。三智圓發。乃至能
到圓妙覺位究竟境界也。第二藏識境界門竟。
○
第三聖智事分別自性門。大文為三。初請問。二正
說。三結益。
△今初。】

「爾時大慧菩薩摩訶薩。知大菩薩眾心之所念。名聖
智事分別自性經。(魏云。名聖智行分別法門體)承一
切佛威神之力。而白佛言。世尊。惟願為說聖智事分
別自性經。百八句分別所依。(唐云。唯願為說百八句
差別所依聖智事自性法門)如來應供等正覺。依此
分別說菩薩摩訶薩入自相共相妄想自性。(魏云。依
此百八句。為諸菩薩摩訶薩。分別說自相同相妄想分
別體。修行差別法。○唐云。一切如來。為諸菩薩墮自共
相者。說此妄計性差別義門)以分別說妄想自性故。
則能善知周徧觀察人法無我。淨除妄想。照明諸地。
超越一切聲聞緣覺。及諸外道諸禪定樂。觀察如來
不可思議所行境界。畢定捨離五法自性。諸佛如來
法身智慧。善自莊嚴。(唐云。以一切佛法身智慧而自
莊嚴)起幻境界。(唐云。入如幻境)昇一切佛剎兜率天
宮。乃至色究竟天宮。逮得如來常住法身。」

【疏曰。聖智事分別自性經者。謂聖人智慧之事。分
別諸法之自性也。百八句分別所依者。謂此諸法
自性。乃是百八句之所依。若以邪智分別。妄計自
性有性。所謂或邪因性。或無因性。則一一法能成
百八見網。百八煩惱。若以正智分別。了達自性無
性。所謂自心現量。心外非有。則一一法能成百八
三昧。百八義門也。畢竟捨離五法自性者。既離名
相妄想。必不別計正智如如。既離分別緣起。必不
別計成自性也。法身智慧自莊嚴者。同諸佛理智
之體也。起幻境界者。同諸佛應化之用也。昇一切
剎兜率天宮者。示同三藏教一生補處也。昇一切
剎色究竟宮者。示同通教帶劣勝應世間最高大
身也。逮得如來常住法身者。入於如來妙莊嚴海。
圓滿菩提。歸無所得也。說此法門。有此大益。所以
諸大菩薩。皆心念請。大慧菩薩復發言請也。
○二
正說八。初破有無妄計。二明淨除頓漸。三辨聲聞
通相。四簡常不思議。五明種性差別。六明三自性
相。七明二無我相。八破建立誹謗。初中二。初長文。
二偈頌。初又二。初正破有無妄計。二轉破妄想言
無。初又二。初敘。二破。
△今初。】

「佛告大慧。有一種外道。作無所有妄想計著。覺知因
盡。兔無角想。(唐云。有一類外道。見一切法隨因而盡。
生分別解。想兔無角。起於無見)如兔無角。一切法亦
復如是。(魏云。如兔角無。諸法亦無)大慧。復有餘外道。
見種求那極微陀羅驃形處橫法各各差別。(魏云。見
四大功德實有物。見各各有差別相。○唐云。見大種求
那塵等諸物形量分位各差別巳)見巳。計著無兔角。
橫法作牛有角想(魏云實無兔角虗執著。妄想分
別實有牛角。○唐云執兔無角。於此而生牛有角想)。」

【疏曰。一切諸法。皆是自識所現相分。無即非無。有
即非有。如夢中物。不離夢心。如何可計實無實有。
而有諸外道。不達惟識。妄見諸法隨因而盡。遂作
無所有妄想計著。起於兔無角想。則謂諸法皆無
同於兔角成斷滅見。不知自心所現諸法。非斷無
也。復有餘外道。妄見心外有四大種。依於極微諸
塵。而形量分位各各差別。執兔無角。對彼無之分
位。安立有之分位。而作牛有角想。成邪常見。不知
諸法唯心所現。非實有也。求那。此翻為依。陀羅驃。
此翻為塵。橫法。即唐譯所謂分位。雜言縱橫交錯
陳之法也。
△二破。】

「大慧。彼墮二見。不解心量。(魏云。不知唯心。○唐云。不
了唯心)自心境界妄想增長。(魏云。妄想分別增長自
心界。○唐云。但於自心增長分別)身受用建立。妄想
根量。大慧。一切法性。亦復如是。離有無。不應作想。(唐
云。身及資生器世間等。一切皆唯分別所現。大慧。應知
兔角。離於有無。諸法悉然。勿生分別)大慧。若復離有
無。而作兔無角想。是名邪想。彼因待觀。故兔無角。不
應作想。(唐云。云何兔角離於有無互因待故)乃至微
塵分別事性。悉不可得。大慧。聖境界離。不應作牛有
角想。(唐云。分折牛角乃至微塵。求其體相。終不可得。聖
智所行。遠離彼見。故是於此不應分別)。」

【疏曰。此正破外道不悟唯心。所以墮在有無二見。
乃於自心境界之中。增長有無二種妄想分別也。
殊不知現在根身。及所受用之資財。所建立安住
之器界。一切皆是妄想根量。唯分別現。乃至一切
法性。亦復如是。心外無法。故離有。唯心所現。故離
無。譬如鏡像水月。夢境空華。不可謂無。不可謂有。
是則一切諸法。皆離有無。即兔與牛。亦是自心分
別所見。性離有無者矣。奈何於此離有離無之牛
兔。而更妄想分別一有角一無角耶。夫待有言無。
待無言有。則不知有無皆是自心分別。然離却自
心分別。安有有無二法可得哉。又必對牛角有而
觀兔角無者。試析牛角至微塵時。牛角安在。牛角
既尚非有。云何對之而計兔角無耶。夫牛角本惟
心現。非極微成。但眾生妄計為有。故令析之。則不
可得。當知但是析其計有之心。非謂心外果有牛
角。可析為心外之極微也。故唯識云。為執粗色有
實體者。佛說極微。令其除析。非謂諸色實有極微。
由此應知諸有對色。皆識變現。非極微成。(文)若達
諸法皆識變現。即名聖智所行境界。自能遠離有
無二種妄想也。初正破有無妄計竟。
○二轉破妄
想言無。又二。初問。二答。
△今初。】

「爾時大慧菩薩摩訶薩白佛言。世尊。得無妄想者。見
不生想巳。隨比思量觀察不生。妄想言無耶(魏云。愚
癡凡夫。不見分別相。而比智分別。彼人見無。○唐云。彼
豈不以妄見起相。比度觀待。妄計無耶)。」

【疏曰。此因佛言不應作牛有角想。恐人不達唯心。
轉作牛無角之妄想。故問之也。得無。即唐譯所謂
豈不也。謂彼妄想之人。豈不以見有牛角。析至微
塵。不生牛角想巳。隨即比度觀察以為不生。而妄
想言無耶。是則謂牛有角。固所不應。謂牛無角。豈
非妄想。
○二答三。初正破有無二俱不成。二例明
色空分齊非二。三結勸思惟自心現量。
△今初。】

「佛告大慧。非觀察不生。妄想言無。(唐云不以分別起
相。待以言無)所以者何。妄想者。因彼生故。(唐云。彼以
分別。為生因故)依彼角生妄想。(唐云。以角分別為其
所依)以依角生妄想。是故言依因故。離異不異故。(唐
云。所依為因。離異不異)非觀察不生。妄想言無角(唐
云。非因相待。顯兔角無)。」

【疏曰。此明欲悟惟心。須知心外無法。非分別觀察
外法起相。析至不生。方妄想言無也。以彼分別妄
想。因依於角而生。妄想與角。離異不異。故雖觀察
牛角不生。言兔無角。總屬妄想。非實義也。】

「大慧。若復妄想異角者。則不因角生。若不異者。則因
彼故(唐云。若此分別異兔角者。則非角因。若不異者。因
彼而起)。」

【疏曰。此轉釋離異不異也。按魏譯。亦無免字。今以
二義釋之。一就今文釋者。謂若妄想異角。則應不
因角生。今既因角而生。不可言異。若不異者。妄想
即角。不可云因彼所生。今則因彼生故。又不可言
不異。此約牛角而明離異不異也。二就唐譯釋者。
謂妄想若異兔角。則非兔角之因。今既因妄想而
說無兔角。不可言異。若不異者。無兔角即是妄想。
不可云因妄想起。今則因於妄想而起無兔角戲
論。又不可言不異。此約兔角而明離異不異也。】

「乃至微塵分析推求。悉不可得。不異角故。彼亦非性。
(唐云。分析牛角乃至極微。求不可得。異於有角言無角
者。如是分別。決定非理)二俱無性者。何法何故而言
無耶(唐云。二俱非有。誰待於誰)。」

【疏曰。此正斥析至極微而言牛角無者。定非理也。
夫分析牛角至極微時。則牛角固不可得。若更分
析極微。則極微又豈可得。是則極微非性。不異角
之非性也。既二俱無性。安得以極微為有。而待牛
角為無耶。】

「大慧。若無故無角。(唐云。若相待不成)觀有故言兔角
無者。(唐云。待於有故言兔角無)不應作想(唐云。不應
分別)。」

【疏曰。此結斥待極微而計牛角是無。或觀牛角是
有而言兔無角者。皆為非理。不應作想也。】

「大慧。不正因故而說有無。二俱不成(唐云。不正因故。
有無論者。執有執無。二俱不成)。」

【疏曰。此結斥不達唯心之過也。夫一切諸法。皆唯
心現。故非邪因。亦非無因。外道不達唯心。或計無
種生一切法。或計有種生一切法。皆非正因。既不
能達諸法正因。則說有說無。二俱不成矣。現見世
間種種諸法。安得說無。研窮法體皆無自性。安得
說有。若達惟心。則說有亦得。說無亦得。有非實有。
不背真空。無非斷無。不礙幻有。乃為自覺聖智之
境界也。初正破有無二俱不成竟。
○二例明色空
分齊非二。又二。初敘。二破。
△今初。】

「大慧。復有餘外道見。計著色空事形處橫法。不能善
知虗空分齊。言色離虗空。起分齊見妄想(魏云。復有
餘外道。見色有因。妄想執著形相長短。見虗空無形相
分齊。見諸色相異於虗空。有其分齊。○唐云。復有外道。
見色形狀虗空分齊。而生執著。言色異虗空。起於分別)。」

【疏曰。色及虗空。皆是自心所現相分。不離自心。非
有二也。外道計著分位差別。故云不能善知。
○二
破又二。初正明不二。二破其妄執。
△今初。】

「大慧。虗空是色。隨入色種。(魏云。虗空即是色。以色大
入虗空故)大慧。色是虗空。持所持處所建立。(唐云。
能持所持建立性故。○魏云。色即是虗空。依此法有彼
法。依彼法有此法故)色空事分別當知(魏云。以依色
分別虗空。依虗空分別色故。○唐云。色空分齊。應如是
知)。」

【疏曰。虗空是色隨入色種者。以空性無形。因色顯
發。又空體不動。遍在色種處故。持所持處建立性
者。以虗空為能持。色為所持。相依不相離故。是故
依色分別虗空。則虗空但是分別所知。斷不在色
外也。依虗空分別色。則色亦但分別所知。斷不在
虗空外也。安得妄計各有分齊哉。】

「大慧。四大種生時。自相各別。亦不住虗空。非彼無虗
空(魏云。而四大中。非無虗空)。」

【疏曰。此明唯心所現四大。雖不住空。亦不外空也。
後文云。津潤妄想大種。生內外水界。堪能妄想大
種。生內外火界。飄動妄想大種。生內外風界。斷截
色妄想大種。生內外地界。此則舉性覺真空之體。
而為堅濕煖動之相。不變隨緣。故虗妄自相各別。
亦不住於虗空。然性空真覺。隨緣不變。故四大中。
非無虗空。斯則四大不在空外。空亦不在四大外
矣。並是唯心。安有分齊。初正明不二竟。
△二破其
妄執。】

「如是大慧。觀牛有角。故兔無角。(魏云。兔角亦如是。因
牛有角。言兔無角。○唐云。兔角亦爾。觀待牛角。言彼角
無)大慧。又牛角者。析為微塵。又分別微塵。剎那不住。
彼何所觀故。而言無耶。(魏云。又彼牛角。析為微塵。分
別微塵相不可得見。彼何等何等法有。何等何等法無。
而言有耶無耶)若言觀餘物者。後法亦然(魏云。若如
是觀。餘法亦然。○唐云。若待餘物。彼亦如是)。」

【疏曰。計著四大是有形。虗空是無形。正同計著牛
角是有。言兔角無也。若牛角析為微塵。則牛角非
有。微塵剎那不住。不可得見。則微塵非有。微塵不
有。安可待之說牛角無。牛角不有。安可待之說兔
角無。以例四大非有。安可待之說虗空無哉。二例
明色空分齊非二竟。
△三結勸思惟自心現量。】

「爾時世尊。告大慧菩薩摩訶薩言。當離兔角牛角虗
空形色異見妄想。汝等諸菩薩摩訶薩。當思惟自心
現妄想。(魏云。汝應當知自心所見虗妄分別之相。○唐
云。應常觀察自心所見分別之相)隨入為一切剎土
最勝子。以自心現方便而教授之(唐云。於一切國土。
為諸佛子。說觀察自心修行之法)。」

【疏曰。若牛若兔。有角無角。四大虗空。皆是自心所
現妄想分別。若不起分別妄想。則一切有無對待。
當體皆不可得。故云離也。初長文竟。
○二偈頌二。
初頌正法。二頌破執。
△今初。】

「爾時世尊欲重宣此義而說偈言。色等及心無。色等
長養心。(魏云。色於心中無。心依境見有。○唐云。心所見
無有。唯依心故起)身受用安立。識藏現眾生。(魏云。內
識眾生見。身資生住處。○唐云。身資所住影。眾生藏識
現)心意及與識。自性法有五。無我二種淨。(魏云。二種
無我淨。○唐云。二無我清淨)廣說者所說(魏云。如來
如是說。○唐云。諸導師演說)。」

【疏曰。初句。明所緣之色空。能緣之心。當體本無。即
俗而真也。次句。明法生心生。心生法生。互相長養。
即真而俗也。次二句。明根身器界。皆是藏識所現
也。次四句。明八識三自性五法二無我。唯如來能
廣說也。
△二頌破執。】

「長短有無等。展轉互相生。以無故成有。以有故成無。
微塵分別事。不起色妄想。心量安立處。惡見所不樂。
(魏云。但心安住處。惡見不能淨。○唐云。唯心所安立。惡
見者不信)覺想非境界。(魏云。非安智境界。○唐云。外
道非行處)聲聞亦復然。救世之所說。自覺之境界。」

【疏曰。此頌有無對待。皆是唯心。唯如來所自覺證。
不惟非外道所知。亦非愚法聲聞。所通達也。初破
有無妄計竟。
○二明淨除頓漸三。初問。二答。
△今
初。】

「爾時大慧菩薩。為淨除自心現流故。復請如來。白佛
言。世尊。云何淨除一切眾生自心現流。為頓。為漸耶。」

【疏曰。上文結勸當思惟自心現妄想。而此妄想。從
無始來。念念流注。曾無間斷。今欲淨除。為頓為漸。
故復請問之也。
○二答三。初正答漸頓二義。二兼
辨三佛法相。三結勸修學除滅。初又二。初約所淨
明漸義。二約能淨明頓義。
△今初。】

「佛告大慧。漸淨非頓。如菴羅果。漸熟非頓。如來淨除
一切眾生自心現流。亦復如是。漸淨非頓。譬如陶家
造作諸器。漸成非頓。如來淨除一切眾生自心現流。
亦復如是。漸淨非頓。譬如大地。漸生萬物。非頓生也。
如來淨除一切眾生自心現流。亦復如是。漸淨非頓。
譬如人學音樂書畵種種技術。漸成非頓。如來淨除
一切眾生自心現流。亦復如是。漸淨非頓。」

【疏曰。此即大佛頂經所謂事非頓除。因次第盡。乃
頓家之漸也。夫菴羅樹初生果時。即菴羅果。必非
他果。可喻初發心時。便成正覺。非權果也。而一切
種智之果。必以漸熟。智果漸熟。則妄想現流自漸
淨矣。夫陶家作器。如作瓶時。初作即瓶。非待後時
方改為瓶。可喻初修行時。便作無上佛器。非小器
也。而一切佛器。漸次精好。畢竟堅固。譬如瓶坏。先
粗。次細。後乃燒成。佛器精堅。則現流自除淨矣。夫
大地生物。如生稻時。初生即稻。非以稗等而改為
稻。可喻初發菩提芽時。即由大菩提種。非他種也。
而菩提莖葉華果。必以漸次增長。菩提增長。則現
流自消滅矣。夫人學諸技術。如學書必宗鐘王。學
射必宗於羿。可喻初發意時。便學如來十力無畏
不共法等。非學作意神通道術也。而如來力無畏
等。必以漸成。力無畏等既成。則現流自永淨矣。
△
二約能淨明頓義。】

「譬如明鏡。頓現一切無相色像。(魏云。譬如明鏡。無分
別心。一時俱現一切色像。○唐云。譬如明鏡。頓現眾像
而無分別)如來淨除一切眾生自心現流。亦復如是。
頓現無相無有所有清淨境界。(魏云。如來亦復如是。
無有分別。淨諸眾生自心現流。一時清淨。非漸次淨。令
住寂靜無分別處。○唐云。諸佛淨除眾生自心現流。亦
復如是。頓現一切無相境界。而無分別)如日月輪。頓
照顯示一切色像。(魏加句云。非為前後)如來。為離自
心現習氣過患眾生。亦復如是。頓為顯示不思議智
最勝境界。(魏云。為令眾生遠離自心煩惱見熏習氣
過患。一時示現云云。○唐云。如來淨諸眾生自心過習。
亦復如是。頓為示現不可思議諸佛如來智慧境界)譬
如藏識。頓分別知自心現及身安立受用境界。(魏云。
譬如阿梨耶識。分別現境自身資生器世間等。一時而
知。非是前後。○唐云。譬如藏識。頓現於身及資生國土
一切境界)彼諸依佛。亦復如是。頓熟眾生所處境界。
以修行者。安處於彼色究竟天。(魏云。報佛如來。亦復
如是。一時成熟諸眾生界。置究竟天淨妙宮殿修行清
淨之處。○唐云。報佛亦爾。於色究竟天。頓能成熟一切
眾生〔念〕修諸行)譬如法佛所作依佛。光明照耀。(魏云。
譬如法佛報佛。放諸光明。有應化佛。照諸世間。○唐云。
譬如法佛。頓現報佛及以化佛光明照耀)自覺聖趣。
亦復如是。彼於法性有性無性惡見妄想。照令除滅
(魏云。內身聖行光明法體。照除世間有無邪見亦復如
是。○唐云。自證聖境亦復如是。頓現法身。而為照耀。令
離一切有無惡見)。」

【疏曰此明如來四智。一時普能頓淨一切眾生自
心現流。兼顯理則頓悟。乘悟併銷義也。明鏡者。譬
如來大圓鏡智也。無相色像者。如鏡中色像。有即
非有。非有而有。當體如如也。頓現無相清淨境界
者。令諸眾生頓悟圓成實如如理也。日月輪者。譬
如來平等性智也。淨諸眾生習氣過患者。破其我
法二執也。顯示不思議智者。令諸眾生頓階圓成
實正智也。藏識者。譬如來妙觀察智也。眾生藏識。
雖在迷時。亦惟現量。能於根身器界種子三類性
境。一時覺了。如來妙觀察智。亦復如是。頓分別知
法界眾生所有根性。方便令其從因尅果也。安處
於彼色究竟天者。令諸眾生頓捨染分緣起。頓證
淨分緣起也。法佛所作依佛光明者。譬如來成所
作智也。照耀世間者。譬報化佛說法開示眾生也。
自覺聖智者。指眾生聞法所獲始覺智也。照除惡
見妄想者。頓破分別我法二執也。然此漸頓二義。
雖約能所。實不相離。是故所淨雖漸。而未嘗無頓
也。能淨雖頓。而未嘗無漸也。且如菴羅雖以漸熟。
而一樹非不頓生多果。諸器雖以漸成。而陶家非
不頓作諸器。萬物雖漸生長。而大地非不頓生萬
物。技術雖以漸成。而巧人非不頓學眾技。此即漸
中有頓也。如明鏡雖頓現像。而胡來則胡現。漢來
則漢現。次第來則仍次第現也。日月雖頓照顯。而
先照高山。次照幽谷等。亦可說次第也。藏識雖頓
覺了三類性境。而因緣變力。一任先業種子次第
生果。亦未嘗無先後也。法佛所作報化。雖遍法界。
而有緣者見。無緣者不見。緣熟者先見。緣生者後
見。亦未嘗無次第也。此即頓中有漸也。至於眾生
稟頓漸教。起頓漸行。獲頓漸益。一往雖以一乘為
頓。三乘為漸。而於四教之中。細論各有頓漸。亦可
各作四句料簡。末世學人。不依於義。但著言說。聞
頓即喜。聞漸即怒。誰知偏小雖有頓名。亦何足重。
圓實雖有漸義。亦安可輕。故不避繁。聊為拈出。用
破隨悟生解之迷情。用顯頓漸圓融之妙理。言四
句料簡者。一漸漸。二漸頓。三頓漸。四頓頓也。三藏
教四句者。如鈍根聲聞。先以五停漸調煩惱而階
見道。後復徧歷諸禪空處而出三界。是漸漸也。先
歷諸見而後見諦。即於此生得愛盡者。是漸頓也。
聞法即證須陀洹果。或經七返。或一往來。或歷諸
禪。而漏盡者。是頓漸也。善來得戒。即成無學者。是
頓頓也。通教四句者。先析後體而登見地。更歷多
時而尅上地者。是漸漸也。先觀生滅而悟無生。既
悟無生。便盡餘惑者。是漸頓也。創觀四性。即悟無
生。以無生覺。漸斷餘惑者。是頓漸也。一念不生即
如如佛。不歷階位而自崇最者。是頓頓也。別教四
句者。先從藏通轉入。或從通教按位接者。是漸漸
也。若從通教勝進接者。是漸頓也。先信中道。乃修
次第三觀者。是頓漸也。登地以後。證道同圓。是頓
頓也。圓教四句者。從前三教方便轉入。或通別教
按位接入。是漸漸也。從通別教勝進接入。或從法
華開顯會入。是漸頓也。具縛即知秘密之藏。歷劫
修行華嚴海空。是頓漸也。狂心頓歇歇即菩提。如
是乃超信住行向加行地等。入於如來妙莊嚴海。
圓滿菩提。歸無所得。是頓漸也。又藏通雖各四句。
束之皆名為漸。但詮真故。別圓雖各四句。束之皆
名為頓。正詮中故。又藏教拙門。是界內漸。通教巧
門。是界內頓。別教歷別。是界外漸。圓教圓融。是界
外頓。又藏教近通化城。其路屈曲。雖有四句。總為
漸漸。通教直通化城。遙通寶所。雖有四句。總為漸
頓。別教雖通寶所。其路迂迴。雖有四句。總為頓漸。
圓教直通寶所。無委曲相。雖有四句。總為頓頓。又
藏教析觀拙。開會難。則先後皆漸。應名漸漸。通教
體觀巧。而利受接。鈍不受接。則先頓後漸。應名頓
漸。別教歷別修觀。而證道同圓則。先漸後頓。應名
漸頓。圓教六而常即。則始終皆頓。應名頓頓。又藏
通之頓頓。猶故不如圓家之漸漸。當知以名定義。
萬無一得。以義定名。萬無一失。後世徒騖圓頓之
名。安知頓漸皆不思議乎。初正答漸頓二義竟。
△
二兼辨三佛法相。】

「大慧。法依佛。(魏云。法佛報佛。)說一切法入自相共相。
自心現習氣因。相續妄想自性計著因。種種不實如
幻。種種計著不可得(唐云。法性所流佛。說一切法自
相共相。自心現習氣因相。更相繫屬。種種幻事。皆無自
性。而諸眾生。種種執著。取以為實。悉不可得)復次大
慧。計著緣起自性。生妄想自性相。大慧。如工幻師。依
草木瓦石。作種種幻。起一切眾生若干形色。(唐云。幻
作眾生若干色像)起種種妄想。彼諸妄想。亦無真實。
(唐云。令其見者種種分別。皆無真實)如是大慧。依緣
起自性。起妄想自性。種種妄想心。種種相行事妄想
相。計著習氣妄想。是為妄想自性相生(唐云。此亦如
是。於緣起性中。有妄計性。種種相現。是名妄計性相)大
慧。是名依佛說法(魏云。是名報佛說法之相。○唐云
是名法性所流佛說法相)。」

【疏曰。此先明報佛說法相也。然纔論三佛。不一不
異。言不一者。約自所證名為法佛。約自能證。名為
報佛。依性起修。還證於性。又名依佛。既依性起。又
名法性所流佛。而此報佛。復分為二。若自受用報。
則非等覺以下之所能見。若他受用報。則別地圓
住。乃能隨力隨分見之。約隨羣機。普現其影。如月
印千江。名為化佛。則若凡若聖。但有緣者。皆得見
之。故不一也。言不異者。法是法身。報是般若。化是
解脫。三法不可縱橫並別。那得言異。又法是本性
三德。報是修生三德。此即是體。化是利他三德。此
即是用。性修不二。體用不二。又那得言異。又經云。
水銀和真金。能塗諸色像。功德和法身。處處應現
往。水銀。譬報身功德。真金。譬法身理性。色像。譬化
身普應。有色像處。即有真金水銀。有應化處。即有
法身功德。故荊溪云。泥木之像。性遍虗空。三身宛
然。四德無減。況復化身。那得與法報異耶。知此不
一不異意巳。方可辨於三佛之相。何以言之。只今
娑婆所見釋迦。本是化佛。而此化佛。即報即法。故
諸經中。或名為盧舍那。或名毗盧遮那。此不異也。
眾生若堪聞真實法。聞巳信解。能證自心本具法
身理體。於其化身。即見法身。即名法佛。眾生若堪
聞緣生無性之法。通達藏識染淨因緣。能生自心
本具功德智慧。於其化身。即見報身。即名報佛。眾
生若僅堪聞善惡因果生滅對待之法。聞巳受持。
斷惡修善。捨離生死。取證涅槃。於其化身。不見即
報即法之理。止名化佛也。今先明報佛所說。說一
切法自相共相。皆因自心習氣所現。皆如幻事。正
所謂依他無性也。相續妄想計著。而計著實不可
得。正所謂徧計本空也。言計著緣起自性生妄想
自性相者。如唯識云。第六第七心品執我法者。是
能徧計。依他起性。是所徧計。以是徧計心等所緣
緣故。如依於繩。而起蛇想。其所緣緣。但是繩故。本
無蛇故。故云彼諸妄想亦無真實也。餘文可知。】

「大慧。法佛者。離心自性相。自覺聖所緣境界建立施
作(唐云。法性佛者。建立自〔性〕智所行。離心自性相。○魏
云。法佛說法者。離心相應體故。內證聖行境界故。是名
法佛說法之相)。」

【疏曰。所證真如。名為法佛。以離能取所取相故。名
為離心自性相。以無分別智體會真如故。名為自
覺聖智所緣境界建立施行也。夫離心自性相者。
唯識所謂真如無相可取。正智不取於相也。自覺
聖智所緣境界建立施作者。唯識所謂雖有見分。
而無分別。雖無相分。而可執此帶如相起。不離如
故。不變而緣也。既以根本正智親證真如。則自分
證法佛。乃名得聞法佛所說法耳。】

「大慧。化佛者。說施戒忍精進禪定及心智慧。離陰界
入解脫。識相分別。觀察建立。超外道見。無色見(唐云。
化佛說施戒忍進禪定智慧。蘊處界法。及諸解脫。諸識
行相建說差別。越外道見。超無色行)。」

【疏曰。對治六蔽。說事六度。即道諦也。說陰界入。即
苦諦也。說離解脫。即滅諦也。識相分別觀察建立。
即集諦也。又即十二因緣流轉還滅門也。總依生
滅四諦。說三乘法。僅超外道及無色見。出分段生
死而巳。二兼辨三佛法相竟。
△三結勸修學除滅。】

「大慧。又法佛者。離攀緣。攀緣離。一切所作根量相滅。
(魏云。法佛說法者。離攀緣故。離能觀所觀故。離所作根
量相故。○唐云。法性佛。非所攀緣。一切所緣。一切所作
根量等相。悉皆遠離)非諸凡夫聲聞緣覺外道計著
我相所著境界。(唐云。非凡夫二乘及諸外道執著我
相所取境界。○魏云。非諸凡夫聲聞緣覺外道境界故。
以諸外道。執著虛妄我相故)自覺聖究竟差別相建
立。是故大慧。自覺聖究竟差別相。當勤修學。自心現
見。應當除滅。」

【疏曰。上文分辨三佛說法之相。正欲令人薦取法
身本性。故結難非諸凡外二乘境也。凡外具有我
法二執。二乘雖斷我執。尚有法執。不達心外無法。
安能證會自覺聖境界哉。欲證自覺聖智。須淨自
心現流。欲淨自心現流。須修自覺聖趣。前文所謂
唯心直進。即是修學除滅總訣。願諸同志。相與勉
之。言自覺聖究竟差別相者。一與凡外二乘究竟
不同。二於真如究竟性中。尚有十地斷障所顯差
別。猶金剛經所謂以無為法而有差別也。二明淨
除頓漸竟。】

楞伽阿䟦多羅寶經卷第一義疏中

楞伽阿䟦多羅寶經卷第一義疏下


【前來第三聖智事分別。自性門。二正說八段中。二
明淨除頓漸竟。
○三辨聲聞通相二。初標。二釋。
△
今初。】

「復次大慧。有二種聲聞乘通分別相。(二並云。聲聞乘
有二種差別相)謂得自覺聖差別相。(魏云。謂於內身
證得聖相故。唐云。所謂自證聖智殊勝相)及性妄想
自性計著相(魏云。執著虗妄相分別有物故。○唐云
分別執著自性相)。」

【疏曰。通分別相者。謂此二種。雖則通名聲聞。而相
各差別。凡學菩薩道者。皆應善分別知也。
○二釋
二。初釋自覺聖相。二釋性妄想相。初又二。初正釋
相。二明差別。
△今初。】

「云何得自覺聖差別相聲聞。謂無常苦空無我境界。
(唐云。謂明見苦空無常無我諸諦境界)真諦離欲寂
滅。(唐云。離欲寂滅故)息陰界入自共相。外不壞相如
實知。(唐云。於陰界處若自若共。外不壞相如實了知故)
心得寂止。(唐云。心住一境)心寂止巳。禪定。解脫三昧
道果正受解脫。(唐云。住一境巳。獲禪解脫三昧道果
而得出離)不離習氣不思議變易死。得自覺聖樂住
聲聞(唐云。住自證聖智境界樂。未離習氣及不思議變
易死)是名得自覺聖差別相聲聞(唐云是名聲聞乘
自證聖智境界相)。」

【疏曰。言自覺聖差別相者。意顯聲聞但證生空聖
智。不證法空聖智。故與大乘有差別也。五陰十八
界十二入。各有當體差別法相。名為自相。同是無
常苦空無我之相。名為共相。外不壞相者。體法明
空。不同藏教析壞相也。禪者。根本四禪。定者。空等
四定。解脫者。謂八解脫。三昧者。空無相無願三三
昧也。道者。出世無漏道。果者。見地薄地離欲巳辦
諸果證也。正受解脫者。不受三界諸受而得出離
也。習氣者。異熟識中諸法種子。乃變易生死之因
也。不思議變易死者。界外微細生住滅相。所謂真
常流注。乃習氣所感之果也自覺聖樂者。證得生
空所顯真如。如實自知我生巳盡梵行巳立。所作
巳辦。不受後有。離三界苦。得出世樂。取證於空而
自休息。故云住也。
△二明差別。】

「大慧。得自覺聖差別樂住菩薩摩訶薩。非滅門樂正
受樂。顧愍眾生及本願不作證。(唐云。菩薩雖亦得此
聖智境界。以憐愍眾生故。本願所持故。不證寂滅門及
三昧樂)大慧。是名聲聞得自覺聖差別相樂。菩薩摩
訶薩。於彼得自覺聖差別相樂。不應修學(唐云。諸菩
薩於此自證聖智樂中。不應修學)。」

【疏曰。通教菩薩。與二乘人同觀於空。別教菩薩歷
別三觀。亦先觀空。故皆得此自覺聖樂。暫自安住。
而由顧憫眾生。及本四弘誓願力。故不於滅門樂
三昧樂而作證也。結云不應修學者。應修圓妙一
心三觀。不應偏修此空觀也。初釋自覺聖相竟。
○
二釋性妄想相二。初正釋相。二勸知捨。
△今初。】

「大慧。云何性妄想自性計著相聲聞。所謂大種青黃
赤白堅濕煖動。非作生。(唐云。如堅濕煖動青黃赤白
如是等法。非作者生)自相共相。先勝善說。見巳。於彼
起自性妄想(唐云。然依教理。見自共相。分別執著。是
名聲聞乘分別執著相)。」

【疏曰。大種。即地水火風四大之種類也。外道計此
四大。或從時生。或從方生。或從自在天生。或從冥
諦生。或從極微生。或從神我生。或從大有句生。或
自自然生。此則阿含經中巳曾廣破。彼所習聞。故
云非作生也。然佛於阿含中。為破凡外我執。故說
士夫六界。謂此身中堅相為地。濕相為水。煖相為
火。動相為風。無窒礙相為空。妄分別相為識。於中
實無我及我所。而彼愚法聲聞。隨語生解。便謂實
有地水火風以堅濕煖動而為自相。以無常苦無
我不淨而為共相。不知心外實無四大自性。四大。
秪是識所變相也。
△二勸知捨。】

「菩薩摩訶薩。於彼應知應捨。隨入法無我相。滅人無
我相見。漸次諸地相續建立。是名諸聲聞性妄想自
性計著相(唐云。菩薩於此法中。應知應捨。離人無我
見。入法無我相。漸住諸地)。」

【疏曰。應知者。須善他宗。知彼執著差別相也。應捨
者。須善自宗。用真能破。破彼執也。入法無我相者。
知一切法皆唯心現。無自性也。滅人無我相見者。
破彼法有我無之計著也。漸次諸地相續建立者。
由破分別法執。建立初地真見道位。由破俱生法
執。建立十地諸修習位。乃至法執種子永不生巳。
建立究竟妙覺位也。菩薩於此自性計著。云何知。
云何捨耶。夫外道或計四大從作者生。如前所列。
或計四大以為能生。一切諸法皆其所生。阿含經
中亦巳破斥。皆不更述。今明聲聞計著相者。自有
二種。一計地水火風四大為能成。色香味觸四微
為所成。謂地有堅性。是故目得之而為色。鼻得之
而為香。舌得之而為味。身得之而為觸。水有濕性。
故成色味觸三微。火有煖性。故成色觸二微。風有
動性。故成觸微。此則四大為實。四微為假也。二計
四微為能成。四大為所成。謂地大由色香味觸四
微所成。所以堅礙。水大由色味觸三微所成。所以
流潤。火大由色觸二微所成。所以寄於草木。風大
唯一觸微所成。所以并無形質。此則四微為實。四
大為假也。知此二種計著相巳。方可破捨。初破四
大為實有者。地堅若是實有。不應遇風可散。遇水
可雜。又金石最堅若是實有。不應遇火可鎔可燼。
水濕若是實有。不應遇土留滯。遇火乾竭。火煖若
是實有。不應遇水可滅。風動若是實有。不應遇塞
可障。次破四微為實有者。色微若非眼識所變自
實有者。應非眼識所緣。若許眼識雖不變色。能緣
色者。耳鼻等識亦不變色。何不緣色。又眼識既不
變色。而能緣色。不變聲等。何不能緣聲等。香味觸
三。例此廣破。故知四大四微。皆非心外實有法也。
而諸經論。或稱為能所八法者。正顯離能無所。離
所無能。能所並是假施設有。並非實法故也。然約
本質起相分義。則假說四大為能。四微為所。若約
現行熏種子義。則假說四微為能。四大為所。實有
八識之所變現。能本非能。所亦非所。是名法無我
相也。三辨聲聞通相竟。
○四簡常不思議二。初疑
問。二答釋。
△今初。】

「爾時大慧菩薩摩訶薩白佛言。世尊。世尊所說常不
思議自覺聖趣境界。及第一義境界。世尊。非諸外道
所說常不思議因果耶(魏云。外道亦說常不可思議
因果。此義云何。○唐云。將無同諸外道所說常不思議
作者耶)。」

【疏曰。佛未出時。外道或計神我是常。或計冥諦是
常。或計自在天常。或計四大是常。或計極微是常。
或計聲性是常。或計虗空是常。或計是能作者。故
常。故佛廣說因緣生法以破斥之。今經乃說七種
第一義。及說藏識海常住。又說自覺聖究竟境界
等。恐其濫同外道。故問之也。
○二答釋三。初簡異
外道。二簡異聲聞。三正明不生。
△今初。】

「佛告大慧。非諸外道因緣得常不思議。(魏云。諸外道
說常不可思議因果不成。○唐云。非諸外道作者得常
不思議)所以者何。諸外道常不思議。不因自相成(魏
云。非因自相相應故。○唐云。因自相不成)若常不思
議不因自相成者。何因顯現常不思議。(唐云。既因自
相不成。以何顯示常不思議)復次大慧。不思議若因
自相成者。彼則應常。由作者因相故。常不思議不成
(唐云。外道所說常不思議。若因自相成。彼則有常。但以
作者為因相故。常不思議不成)。」

【疏曰。外道不達唯心。見有諸法若生若滅。妄推神
我冥諦等以為作者。云是常不思議。而此神我冥
諦等。但是妄想戲論分別。實無自相可得。亦無因
相可成。既因及自相皆悉不成。何由顯示常不思
議。故復縱云。假使因自相成。彼則應常。隨即奪云。
由以作者為因相故。常不思議不成。蓋作者為相。
則非常之自相。作者為因。則非常因也。】

「大慧。我第一義常不思議。第一義因相成。離性非性。
(魏云。以離有無故。○唐云。遠離有無)得自覺相。故有
相。(唐云。自證聖智。所行相。故有相)第一義智因。故有
因。(唐云。第一義智為其因。故有因)離性非性故。譬如
無作。(唐云。離有無故。非作者)虗空涅槃滅盡故常。(唐
云。如虗空涅槃寂滅法故常不思議)如是大慧。不同
外道常不思議論。(唐云。是故我說常不思議。不同外
道有所諍論)如是大慧。此常不思議。諸如來自覺聖
智所得如是。(唐云。此常不思議。是諸如來自覺聖智
所行真理)故常不思議自覺聖智所得。應當修學(唐
云。是故菩薩當勤修學)。」

【疏曰。第一義如來藏心。當體絕待。非別有因。故離
性亦非無因。故離非性。因此得成第一義相也。得
自覺相故有相。不同外道之自相不成也。第一義
智因故有因。不同外道之因相不成也。彼外道妄
計神我冥諦等以為作者。倘別有一法以為神我
等因。即成有性。倘別無一法以為神我等因。即成
非性。設許有性。則神我等乃是所作。應成無常。何
名作者。何名為常。設許非性。則神我等體既非有。
何能有用。縱許是常。亦非作者。今如來所證不思
議常。有相有因。離性非性。所以不同外道所計作
者。譬如虗空涅槃滅盡。遠離生住異滅諸有為相。
非有非空。超諸諍論。乃是自覺聖智所得。非常無
常。而名為常。故不可思議也。】

「復次大慧。外道常不思議。無常性異相因故。非自作
因。相力故常。(唐云。以無常異相因故常。非自相因力
故常)復次大慧。諸外道常不思議。於所作性非性無
常。見巳思量計常(唐云。外道常不思議。以見所作法
有巳還無。無常巳。比知是常)。」

【疏曰。此更申明外道所計神我冥諦等法。彼實未
嘗親見。但因既見所作無常。妄想思量能作者必
應常耳。是用無常異相。而為常不思議因也。】

「大慧。我亦以如是因緣所作者性非性無常。見巳。自
覺聖境界。說彼常無因(唐云。我亦見所作法有巳還
無。無常巳。不因此說為常)。」

【疏曰。此正顯示佛所自證常不思議。不同外道但
因無常而比知也。謂我了知正因緣所生諸法。初
生即滅。性皆非性。所謂因緣和合。虗妄有生。其生
也無來處。因緣別離。虗妄名滅。其滅也無去處。譬
如夢境空華。心外無法。乃證自覺聖智境界。豈因
所作無常。妄計能作是常哉。彼既因於無常。比知
計常。則常乃無因矣。】

「大慧。若復諸外道因相。成常不思議因。自相性非性。
同於兔角。(唐云。外道以如是因相。成常不思議因。此
相非有。同於兔角)此常不思議。但言說妄想諸外道
輩。有如是過。所以者何。謂但言說妄想。同於兔角。自
因相。非分(唐云。故常不思議。唯是分別。但有言說。何
故。彼因同於兔角。無自相因故)。」

【疏曰。此正譬顯外道說常。無自因相也。夫因所作
無常。妄計能作是常。何異見牛角可析是無常。計
兔角不可析是常耶。以所作諸法無常。乃舉世之
所同見。譬如牛角。而能作之神我冥諦等是常。乃
舉世之所不見。譬如兔角故也。】

「大慧。我常不思議。因自覺得相故。離所作性非性故
常。(唐云。以自證為因相)非外性非性無常。思量計常。
(唐云。不以外法有巳還無無常為因)大慧。若復外性
非性無常。思量計常不思議常。而彼不知常不思議
自因之相。去得自覺聖智境界相遠。彼不應說(唐云。
外道反此。曾不能知常不思議自因之相。而恒在於自
證聖智所行相外。此不應說)。」

【疏曰。此結示如來所證常不思議。正與外道相反
也。如來了知心外無法本無能作所作。所以因緣
和合。虗妄名生。而非有生。因緣別離。虗妄名滅。而
無可滅。非有生。故離性。無可滅。故離非性。乃能證
得不生不滅常住佛性。非謂心外有法。見其生巳
還滅。比量計度。更有一法不生不滅也。外道則妄
計心外有所生法。相是無常。遂更妄計心外有能
生法。必應是常。顛倒昏迷。莫此為甚。可云常不思
議乎哉。初簡異外道竟。
△二簡異聲聞。】

「復次大慧。諸聲聞畏生死妄想若而求涅槃。不知生
死涅槃差別一切性。妄想非性。(魏云。不知世間涅槃
無差別故。○唐云。不知生死涅槃差別之相。一切皆是
妄分別有。無所有故)未來諸根境界休息。作涅槃想。
(唐云。妄計未來諸根境滅。以為涅槃)非自覺聖智趣。
藏識轉。(唐云。不知證自智境界。轉所依藏識為大涅
槃)是故凡愚說有三乘。(唐云。彼愚癡人。說有三乘)說
心量趣無所有。(魏云。而不能知惟心相滅。得寂靜法。
○唐云。不說惟心無有境界)是故大慧。彼不知過去
未來現在諸如來自心現境界。(唐云。彼人不知去來
現在諸佛所說自心境界)計著外心現境界。生死輪
常轉(唐云。取心外境。常於生死。輪轉不絕)。」

【疏曰。聲聞稟佛權教。知一切法皆從正因緣生。不
計冥諦自在等以為作者。亦不於根境中計我我
所。而不知諸法無性。故於無性之生死。則畏之。於
無性之涅槃。則求之。由此一畏一求。不造招後有
業。但祈分段根境不生。以為滅度。殊不知現前一
念如來藏心。當體絕待。生死涅槃。皆如夢境。心外
更無一法可得。苟虗妄法執不破。縱出同居三界。
而第八識未轉所依。恒為變易生死之所漂溺。不
證如來自覺聖智境界也。
△三正明不生。】

「復次大慧。一切法不生。是過去未來現在諸如來所
說。所以者何。謂自心現性非性。離有非有生故。(唐云。
何以故。自心所見非有性故。離有無生故)大慧。一切
性不生。一切法如兔馬等角。是愚癡凡夫不實妄想
自性妄想故。(唐云。如兔馬等角。凡愚妄取)大慧。一切
法不生。自覺聖智趣境界者。一切性自性相不生。非
彼愚夫妄想二境界。(唐云。唯自證聖智所〔作〕之處。非
諸愚夫二分別境)自性身財建立趣自性相。大慧。藏
識攝所攝相轉。(魏云。是阿梨耶識。身資生器世間去
來自體相故。見能取可取轉故。○唐云。大慧。身及資生
器世間等。一切皆是藏識影像所取能取二種相現)愚
夫墮生住滅二見。希望一切性生。有非有妄想生。非
聖賢也。大慧。於彼應當修學(唐云。彼諸愚夫。墮生住
滅二見中故。於中妄起有無分別。大慧。汝於此義。當勤
修學)。」

【疏曰。外道不知心外無法。法本不生。故計所生無
常。待之轉計能生是常。前巳破竟。今乃正明一切
諸法。皆唯心現。如夢境空華。有即非有。不從邪因
有種而生。亦不從自然無種而生。故不生也。然所
謂不生者。非同凡愚所計如兔馬角之不生也。以
自覺聖智趣境界。知一切性自性相不生。所謂諸
法不自生。亦不從他生。不共不無因。是故知無生。
豈彼愚夫妄想二境界。有生有不生哉。只今自巳
根身。資生財物。器界建立。若去若來趣自體相。皆
是阿梨耶識所變相分。似有能攝所攝轉現。大似
翳目所覩空華。生即非生。滅即非滅。能即非能。所
即非所。而愚夫不了。墮在生住滅二見中故自生
妄想。分別有無。非聖賢也。四簡常不思議竟。
○五
明種性差別三。初標名。二釋相。三會通。
△今初。】

「復次大慧。有五無間種性。(魏云。我說五種眾性證法。
○唐云。有五種種性)云何為五。謂聲聞乘無間種性。
(魏云。聲聞乘性證法。○唐云聲聞乘種性)緣覺乘無間
種性。(魏云。辟支佛乘性證法。○唐云。緣覺乘種性)如
來乘無間種性。(魏云。如來乘性證法。○唐云。如來乘
種性)不定種性。(唐同。○魏云。不定乘性證法)各別種
性。(魏云。無性證法。○唐云。無種性)。」

【疏曰。此約無始染淨熏習力故。於一如來藏心無
差別性之中。妄有五性差別也。言無間者。即魏所
稱證法。謂既成就此種性巳。無間必得證此乘法。
不為他法之所間隔間雜也。
○二釋相五。初釋聲
聞乘性。二釋各別種性。三釋緣覺乘性。四釋如來
乘性。五釋不定性。
△今初。】

「云何知聲聞乘無間種性。若聞說得陰界入自共相
斷知時。(唐云。若聞說於蘊界處自相共相若知若證)
舉身毛孔熈怡欣悅。及樂修相智。(唐云。舉身毛豎。心
樂修習)不修緣起發悟之相。(唐云。於緣起相。不樂觀
察)是名聲聞乘無間種性。聲聞無間見。(唐云。彼於自
乘見所證巳)第八地起煩惱斷。習煩惱不斷。(魏云。謂
初地中乃至五地六地離諸煩惱。同巳所離故。熏習無
明煩惱故。○唐云。於五六地斷煩惱結。不斷煩惱習)不
度不思議變易死。度分段死。正師子吼。我生巳盡。梵
行巳立。(二譯皆更有所作巳辦句)不受後有。如實知
修習人無我。乃至得般涅槃覺(魏云。如是等得入人
無我。乃至生心以為得涅槃故。○唐云。修習人無我。乃
至生於得涅槃覺)。」

【疏曰。樂修相智者。謂觀陰界入自相共相。是實有
苦諦。見思煩惱及所起善惡不動諸有漏業。是實
有集諦。因果俱滅。乃得會真。是實有滅諦。滅苦之
道。須戒定慧。更無異道。是實有道諦。信四諦巳。修
四念處。觀身不淨。觀受是苦。觀心無常。觀法無我。
故云修相智也。不修緣起發悟之相者。若觀十二
因緣流轉還滅之相。則能悟入緣起無生。今根鈍
故。不能修也。然統論四諦。則有生滅無生無量無
作四解不同。統論緣起。亦有思議不思議生滅不
生滅四句料簡。今且以四諦相智。攝屬聲聞。緣起
發悟。攝屬緣覺。當知藏教雖有三乘。同名聲聞。通
教雖有三乘。同名緣覺。具如他經所明九乘也。第
八地起煩惱斷等者。三譯不同。各有旨趣。當為三
釋以會通之。今經之意。謂此聲聞。既證四向四果。
亦得名第八地。若對通教第八辟支佛地。彼辟支
地。既斷正使。兼侵習氣。今此聲聞。但斷正使。不斷
習也。魏譯之意。謂如華嚴及與地論。以菩薩十地
寄位明相。謂初二三地。施戒禪定。相同世間。四地
以上。相同出世。四地道品慧。寄須陀洹。五地四諦
慧。寄阿羅漢。六地緣起慧。寄同緣覺。七地無相慧。
寄同菩薩。八地以上。無功用慧。方明一乘佛地。此
則但是寄淺明深。非謂菩薩五地六地。果與羅漢
辟支同也。今彼聲聞。見巳身所證斷煩惱相。妄謂
與六地同。此則不知佛法差別因緣。所以熏習無
明煩惱。墮不思議變易死也。唐譯意者。謂彼於自
乘。先斷分別煩惱。見所證巳。次於第五薄地。六離
欲地。方便修習。斷俱生煩惱結。乃證阿羅漢果。同
巳辦地。而不斷煩惱習。猶住不思議死也。正師子
吼者。巳得證四諦之聖智。故於三界無畏。如師子
也。我生巳盡者。苦諦智也。梵行巳立者。道諦智也。
所作巳辦者。滅諦智也。不受後有者。集諦智也。修
習人無我者。聲聞因也。得般涅槃覺者。聲聞果也。

○二釋各別種性二。初敘計。二結斥。
△今初。】

「大慧。各別無間者。我人眾生壽命長養士夫。彼諸眾
生。作如是覺求般涅槃。(魏云。復有餘外道。求證涅槃。
而作是言。覺知我人眾生壽命作者受者丈夫。以為涅
槃。○唐云。復有眾生。求證涅槃。言說覺知我人眾生養
者取者。此是涅槃)復有異外道說。悉由作者。見一切
性巳。言此是般涅槃(魏云。復有餘外道。見一切諸法。
依因而有。生涅槃心故。○唐云。復有說言。見一切法因
作者有。此是涅槃)。」

【疏曰。此明凡外我法二執。於非涅槃法中妄計涅
槃也。然標名中。列在第五。今第二先釋之者。一正
是藏教所對治故。二欲與三藏同彈斥故。文有二
段。初即我執。具有十六知見。此經略列其六。魏加
作者受者。唐加取者。廣如大般若經所列。究竟不
過一我執耳。夫佛法中。以破除虗妄我執。為最初
入道要門。是故古來宗匠接人。或云。將心來與汝
安。或云。誰與你拖者死屍來。或云。不思善不思惡
時。阿那箇是你本來面目。或云。念佛的是誰。或云。
生從何來。死從何去。或云。萬法歸一。一歸何處。或
云。父母未生前。如何是本來面目。或云。死了燒了
時如何。或云。正睡著。無夢無想時。主人公在甚麼
處。凡此皆所以奪破我執。欲令頓悟生空法空故
也。而後世乘言滯句之流。反欲尋得一物。以為是
心。是本來面目。是能念的。乃至是主人公。豈不墮
外道我執耶。次即法執。謂一切法。悉出作者。或冥
諦作。或神我作。或虗空作。或四大作。或極微作。或
自在天作。或云時作。或云方作。或云聲作。所作無
常。有生有滅。能作是常。不生不滅。名為涅槃。如近
世天主邪教。計有天主無始無終。能生萬物。若奉
天主。則能生天永受天樂。亦其類也。
○二結斥又
二。初正斥外道。二兼斥聲聞。
△今初。】

「作如是覺。法無我見非分。彼無解脫(魏云。彼諸外道
無涅槃解脫。以不見法無我故。○唐云。彼無解脫。以未
能見法無我故)。」

【疏曰。外道并不見人無我。而但斥云不見法無我
者。以彼既發求證涅槃之心。或時遇佛。亦得引入
三藏析法拙度故也。然此凡外我法二執不斷。則
聲聞所證解脫。彼亦非分矣。又據二譯。則第五各
別種性。名無種性。自於一闡提中釋之。今文仍是
釋聲聞乘。所謂附佛法之外道耳。
△二兼斥聲聞。】

「大慧。此諸聲聞乘無間外道種性。不出出覺。為轉彼
惡見故。應當修學(魏云。是名聲聞乘外道性。於非離
處而生離想。汝應轉此邪見。修行如實行故。○唐云。此
是聲聞乘及外道種性。於未出中。生出離想。應勤修學。
捨此惡見)。」

【疏曰。外道不出分段生死。聲聞不出變易生死。皆
自妄作出生死覺。菩薩所應轉捨也。二釋各別種
性竟。
△三釋緣覺乘性。】

「大慧。緣覺乘無間種性者。若聞說各別緣無間。(魏云。
謂聞說緣覺證法。○唐云。謂若聞說緣覺乘法)舉身
毛豎。悲泣流淚。不相近緣。(魏云。不樂憒閙故。○唐云。
離憒閙緣)所有不著。(魏云。觀察諸因緣法故。不著諸
因緣法故。○唐云。無所染著)種種自身種種神通。若
離若合種種變化。聞說是時。其心隨入。(魏云。聞說自
身種種神通。若離若合種種變化。其心隨入故。○唐云。
有時聞說現種種身。或聚或散。神通變化。其心信受。無
所違逆)若知彼緣覺乘無間種性巳。隨順為說緣覺
之乘。是名緣覺乘無間種性相。」

【疏曰。十二緣生。此有故彼有。其相各別。而皆無間。
若能遠離憒閙。觀察有為生滅過惡而不取著。則
知諸法從緣無性。能起神通離合變化。意指通教
體法觀門。故於彼乘種性。隨順為其說法。可以破
外道聲聞法執。可以轉接入別圓也。
△四釋如來
乘性。】

「大慧。彼如來乘無間種性有四種。(唐云。如來乘種性
所證法有三種)謂自性法無間種性。(魏云。一者證實
法性)離自性法無間種性。(魏云。二者離實法證性。○
唐云。所謂自性無自性法)得自覺聖無間種性。(魏云。
三者自身內證聖智性。○唐云。內身自證聖智法)外
剎殊勝無間種性。(魏云。四者外諸國土勝妙莊嚴證
法性。○唐云。外諸佛剎廣大法)大慧。若聞此四事一
一說時。及說自心現身財建立不思議境界時。心不
驚怖者。是名如來乘無間種性相(魏云。若聞說此一
一法時。但阿梨耶心見外身所依資生器世間不可思
議境界。不驚不怖不畏者。當知是證如來乘性人。是名
如來乘性證法人相。○唐云。若有聞說此一一法。及自
心所現身財建立阿賴耶識不思議境。不驚不怖不畏。
當知是如來乘性)。」

【疏曰。自性法無間種性者。謂隨緣不變。一切諸法
皆是佛法。一切眾生本來成佛之理也。離自性法
無間種性者。謂不變隨緣。如來藏心。不守自性。舉
體而為百界千如諸法。然此諸法。皆即實相。十二
類生。皆如來種也。此二並皆性德法身。故唐譯合
為一也。得自覺聖無間種性者。一心三智。照比非
權非實而權而實之境。般若德也。外剎殊勝無間
種性者。佛以妙明不滅不生合如來藏。而如來藏
唯妙覺明圓照法界。是故於中一為無量。無量為
一。小中現大。大中現小。於一毛端。現寶王剎。坐微
塵裏。轉大法輪。解脫德也。聞此三德。不驚怖畏。及
聞根身資具器界不思議境。皆自心識所現。亦不
驚怖畏者。則知心佛眾生三無差別。故為如來乘
種性也。
△五釋不定性。】

「大慧。不定種性者。謂說彼三種時。隨說而入。隨彼而
成(魏云。若人聞說此三種法。於一一中有所樂者隨順
為說。○唐云。謂聞說彼三種法時。隨生信解而順修學)。」

【疏曰。三種法。即聲聞乘法。緣覺乘法。如來乘法也。
夫聲聞無間種性。止喜聞聲聞法。不樂緣覺及如
來法。緣覺無間種性。止喜聞緣覺法。於聲聞法必
所不屑。於如來法必未能信。如來乘無間種性。既
於不思議境不驚怖畏。必不志求二乘之法。今云
隨聞隨生信解。故知非彼三無間種。但名為不定
也。然聲聞法。堪擬藏教。緣覺法。堪擬通教。如來法。
堪擬圓教。則此不定種性。堪擬通入別。通入圓。及
別教也。他經明九乘中。有菩薩聲聞。菩薩緣覺。菩
薩菩薩。智者大師判為別教。亦同此意。二釋相竟。

○三會通又二。初會三乘。二會闡提。初中二。初長
文。二偈頌。初又二。初為實施權。二開權顯實。
△今
初。】

「大慧。此是初治地者。謂種性建立。為超入無所有地
故。作是建立(魏云。說三乘者。為發起修行地故。說諸
性差別。非究竟地。為欲建立畢竟能取寂靜之地故。○
唐云。為初治地人而說種性。欲令其入無影像地。作此
建立)。」

【疏曰。初治地人。未證真實平等法性。故為建立種
性差別。令其耻小慕大。捨權趣實。正欲令其趣入
無所有地而施三權。不可執權而昧實也。
△二開
權顯實。】

「彼自覺藏者。自煩惱習淨。見法無我。得三昧樂。住聲
聞。當得如來最勝之身(魏云。彼三種人。離煩惱障重
習。得清淨故。見法無我。得三昧樂行故。聲聞緣覺畢竟
證得如來法身故。○唐云。彼住三昧樂聲聞。若能證知
自所依識。見法無我。淨煩惱習。畢竟當得如來之身)。」

【疏曰。自覺藏者。以自覺聖智。證知藏識不思議境
界也。聲聞尚得佛身。況緣覺及不定性乎。故魏譯
云彼三種人也。問。開權顯實。功在法華。此經乃方
等攝。何得有此開顯。答。鈍根聲聞。須至法華開顯。
此經自為菩薩廣說大乘法要。豈容拘拘於別五
時之一途。欲使如來說法不自在耶。初長文竟。
△
二偈頌。】

「爾時世尊。欲重宣此義而說偈言。須陀槃那果。往來
及不還。逮得阿羅漢。是等心惑亂。(魏云。逆流修無〔為〕
往來及不還。應供阿羅漢。是等心惑亂。○唐云。預流一
來果。不還阿羅漢。是等諸聖人。其心悉迷惑)三乘與
一乘。非乘我所說。(魏云。我說於三乘。一乘及非乘。○
唐云。我所立三乘。一乘及非乘)愚夫少智慧。諸聖遠
離寂。(唐云。為愚夫少智。樂寂諸聖說)第一義法門。遠
離於二教。(唐作二取)住於無所有。(唐作無境界)何建
立三乘。(魏云。建立於三乘。為住寂靜處)諸禪無量等。
無色三摩提。受想悉寂滅。(魏云。無想定滅盡。唐云。乃
至滅受想)亦無有心量(魏云。亦皆心中無。唐云。唯心
不可得)。」

【疏曰。須陀槃那。亦云須陀洹。此翻逆流。謂修無漏
逆生死流。又翻預流入流。謂初預入法性流也。三
乘非乘者。權即實故。為樂寂諸聖說也。一乘非乘
者。實即權故。為愚夫少智說也。第一義者。非權非
實。心外無境。何有三乘。三乘尚自非有。況四禪四
無量四無色定。及無想定滅盡定等。豈有心外之
實法哉。初會三乘竟。
○二會闡提二。初正明二種
闡提。二問答會通。初又二。初總標。二別釋。
△今初。】

「大慧。彼一闡提。非一闡提。世間解脫誰轉。大慧。一闡
提有二種。一者捨一切善根。及於無始眾生發願(魏
云。何者無性乘。謂一闡提。大慧。一闡提者。無涅槃性。何
以故。於解脫中不生信心。不入涅槃。大慧。一闡提者有
二種。何等為二。一者焚燒一切善根。二者憐憫一切眾
生。作盡一切眾生界願。○唐云。此中一闡提。何故於解
脫中不生欲樂。以捨一切善根故。為無始眾生起願故)。」

【疏曰。若據魏譯。則前文所明二種外道。乃是聲聞
乘不得意人。今方正釋無種性人。若據今經。前經
標釋各別種性。今正會通一闡提人。必有菩薩闡
提以化度之。還能成佛。不同權說闡提無佛性也。
故云。彼斷善根闡提。設非發大願之闡提。則世間
何由轉而為解脫哉。餘對二譯可知。
○二別釋二。
初釋捨善根。二釋發大願。
△今初。】

「云何捨一切善根。謂謗菩薩藏。及作惡言。此非隨順
修多羅毗尼解脫之說。捨一切善根故。不般涅槃。」

【疏曰。世間惡人。雖具十惡五逆。若不謗法。則善根
猶未斷盡。堪修取相無生二懺。不名為一闡提。今
既謗菩薩藏。則一切出世善根悉斷。縱不具足五
逆十惡。兼有世間微善。亦必常在生死。不能入涅
槃也。
△二釋發大願。】

「二者菩薩本自願方便故。非不般涅槃一切眾生而
般涅槃。大慧。彼般涅槃。是名不般涅槃法相。此亦到
一闡提趣(魏云。憐愍眾生。作盡眾生界願者。是為菩
薩。大慧。菩薩方便作願。若諸眾生不入涅槃者。我亦不
入涅槃。是故菩薩摩訶薩不入涅槃。是名二種一闡提。
無涅槃性。以是義故。決定取一闡提行。○唐云。云何為
無始眾生起願。謂諸菩薩以本願方便。願一切眾生悉
入涅槃。若一眾生未涅槃者。我終不入。此亦住一闡提
趣。此是無涅槃種性相)。」

【疏曰。眾生度盡。方入涅槃。以眾生界不可盡故。永
不自入涅槃。是故名為菩薩闡提也。初正明二種
闡提竟。
○二問答會通二。初問。二答。
△今初。】

「大慧白佛言。世尊。此中云何畢竟不般涅槃(魏云。此
二種一闡提。何等一闡提。常不入涅槃)。」

【△二答。】

「佛告大慧。菩薩一闡提者。知一切法本來般涅槃巳。
畢竟不般涅槃。(魏云。菩薩一闡提。常不入涅槃。何以
故。以能善知一切諸法本來涅槃。是故不入涅槃)而
非捨一切善根一闡提也。大慧。捨一切善根一闡提
者。復以如來神力故。或時善根生。(魏云。彼捨一切善
根闡提。若值諸佛善知識等。發菩提心。生諸善根。便證
涅槃)所以者何。謂如來不捨一切眾生故。以是故菩
薩一闡提不般涅槃。」

【疏曰。諸法從本來。常自寂滅相。如空本無華。不俟
更滅。故菩薩闡提。畢竟不復入涅槃也。斷善根闡
提。但斷修善。而性善不斷。故不覺不知。受佛菩薩
善知識等之所熏發。還生善根。證涅槃性也。然此
五性差別。若據瑜伽唯識等論。則決定是有。若據
法王等經。則決定是無。若得今經。及圓覺意。則無
不礙有。有不礙無。何以言之。如來藏心。生佛平等。
本無差別。而無始熏習。萬有不齊。所以現見諸機
不同。安得一向執無。此瑜伽唯識所以明其有也。
眾生種性雖各不同。而法性平等。諸佛大願。亦復
平等。所以畢竟終令成佛。安得一向執有。此法王
等經所以明其無也。為實施權。故無不礙有。開權
顯實。故有不礙無。約無始本有種子。則一心必具
十界。安得不具佛界種子。約無始新熏種子。則隨
緣生長不同。安得不分五性差別。如一地所生。必
有三草二木。則無差別不礙差別。如三草二木。畢
竟還歸於地。則有差別不礙無差。此一代時教之
脉絡。法華三昧之旨歸也。五明種性差別竟。
○六
明三自性相三。初標。二釋。三結。
△今初。】

「復次大慧。菩薩摩訶薩。當善三自性。(魏云。三法自體
相。○唐云。三自性相)云何三自性。謂妄想自性(魏云。
虗妄分別名字相。○唐云。妄計自性)緣起自性。(魏云。
因緣法體自相相)成自性。(魏云。第一義諦法體相。○
唐云。圓成自性)。」

【疏曰。妄想自性。唯識名徧計所執性。大乘止觀名
分別性。周徧計度。故名徧計。即是虗妄我法二執。
譬如於繩計蛇。於杌計鬼。毫無實境也。緣起自性。
唯識名依他起性。謂心心所體。及相見分。並依眾
緣而得起故。成自性。唯識名圓成實性。大乘止觀
名真實性。二空所顯圓滿成就諸法實性。故名圓
成實也。
○二釋為三。初釋妄想自性。二釋緣起自
性。三釋成自性。
△今初。】

「大慧。妄想自性。從相生。大慧白佛言。世尊。云何妄想
自性從相生。佛告大慧。緣起自性事相相。行顯現事
相相。計著有二種妄想自性。如來應供等正覺之所
建立。(唐云。謂彼依緣起事相種類顯現。生計著故。大慧。
彼計著事相。有二種妄計性生。是諸如來之所演說)謂
名相計著相。及事相計著相。名相計著相者。謂內外
法計著。(唐云。謂計著內外法)事相計著相者。謂即彼
如是內外自共相計著。(唐云。謂即彼內外法中計著
自共相)是名二種妄想自性相。」

【疏曰。妄想自性從相生者。謂從緣起相而起妄想
分別。如從繩杌。起蛇鬼妄分別也。緣起自性事相
相者。指五法中之名也。行顯現事相相者。指五法
中之相也。計著於名。妄想分別內外諸法。是名相
計著相也。計著於相。妄想分別內外法中自共相
等。是事相計著相也。故唯識云。次所徧計。自性云
何。攝大乘說。是依他起。徧計心等所緣緣故。此之
謂也。
△二釋緣起自性。】

「若依若緣生。是名緣起(唐云。從所依所緣起。是緣起
性)。」

【疏曰。一切色心諸法。皆是仗因托緣而生。故名緣
起。言所依者。第八現行。為根本依。第七現行。為染
淨依。第六現行。為分別依。第八所藏種子。為種子
依。前五識。以五淨色根為不共親依。第六。以第七
為不共親依。第七第八。更互為依。諸心所法各依
心王而得同起。故名依也。言所緣者。第八以三類
性境為所緣。第七以第八見分為所緣。第六以一
切諸法為所緣。前五以現在五塵為所緣。心所所
緣。同於心王。故名緣也。又諸色法。各依種子為所
依因。各以心心所之見分為增上緣。故云若依若
緣生也。
△三釋成自性。】

「云何成自性。謂離名相事相妄想。聖智所得。及自覺
聖智趣所行境界。是名成自性如來藏心(魏云。謂諸
佛如來離名字相境界相事相相。聖智修行境界行處。
是名第一義諦相。諸佛如來藏心。○唐云。謂離名相事
相一切分別。自證聖智所行真如。此是圓成自性如來
藏心)。」

【疏曰。若離名相事相二種妄想。即名正智。正智所
證真如理性。本來不動。名為如如。理外無智。智外
無理。理智不二。即如來藏心也。二釋竟。
△三結。】

「爾時世尊。欲重宣此義而說偈言。名相覺想(二作分
別)自性二相。正智如如。是則成相。」

【疏曰。此以五法攝三性也。謂一名。二相。三覺想。即
是妄想緣起二種自性之相。四正智。五如如。即是
成自性相也。然此三性五法。諸聖教說相攝不定。
具如唯識廣明。今以名相為所妄想。覺想為能妄
想。同是妄想自性。依於覺想而有名相。緣於名相
而有覺想。同是緣起自性。正智如如。無顛倒故。名
為成自性也。】

「大慧。是名觀察五法(三)自性相經。自覺正智趣所行
境界。汝等諸菩薩摩訶薩。應當修學。」

【疏曰。正智如如。是成自性。可稱自覺聖智趣所行
境界。名相覺想。乃妄想緣起自性。何得是自覺聖
智趣所行耶。當知此有二義。一者正智如如體外。
別無名相及覺想故。能了名相覺想無性。即是正
智及如如故。二者眾生沒於名相覺想。所以不達
正智如如。聖人既證正智如如。即能善知眾生名
相覺想種種差別稠林。應病與藥。令得破除故。所
謂了俗由證真。故說為後得也。六明三自性相竟。

○七明二無我相二。初標。二釋。
△今初。】

「復次大慧。菩薩摩訶薩善觀二種無我相。云何二種
無我相。謂人無我。及法無我(魏云。人無我智。法無我
智。○唐云。人無我相。法無我相)。」

【疏曰。二無我。亦名二空。謂人空法空也。人者。假名
眾生也。無我者。假名眾生。無實主宰體性也。法者。
蘊處界等色心諸法也。無我者。色心諸法。亦無實
主宰體性也。魏云智者。約能觀言之也。唐云相者。
約所觀言之也。人執唯局凡夫外道。法執通於凡
外及三乘人。
○二釋為二。初釋人無我。二釋法無
我。
△今初。】

「云何人無我。謂離我我所陰界入聚。無知業愛生。(唐
云。謂蘊界處。離我我所。無知愛業之所生起)。

眼色等
攝受計著生識。(唐云。眼等識生。取於色等而生計著)
一切諸根自心現器身藏。自妄想相施設顯示。(唐云
又自心所見身器世間。皆是藏心之所顯現)。

如河流。
如種子。如燈(燄。)如(迅)風。如(浮)雲。剎那展轉壞。(唐云。剎
那相續。變壞不停)躁動如猿猴。樂不淨處如飛蠅。無
厭足如風火。(唐云。如猛火)無始虗偽習氣(為)因。如汲
水輪。生死趣有輪。(唐云。諸有趣中。流轉不息。如汲水
輪)種種身色。如幻術神呪機發像起。(唐云。種種色身
威儀進止。譬如死屍。呪力故行。亦如木人。因機運動)善
彼相知(唐云。若能於此善知其相)是名人無我智。」

【疏曰。人無我觀。一往與聲聞同。而細研有異。聲聞
但觀陰界入法。無我我所。無常苦空不淨而巳。不
知皆是藏心所顯現也。今先總觀陰界入聚。從無
知業愛生。離我我所。次別觀眼等轉識。從根塵攝
受計著生。而此根塵依正。皆從藏心顯現。是一切
唯識。識不自在。無有主宰。無所攝屬。非我我所也。
又觀此識如河流種子等。剎那變壞不停。即是行
陰無常。無主宰。不自在。無攝屬。亦非我我所也。又
觀此識。躁動如猿猴。即是想陰無主宰。不自在。無
攝屬。亦非我我所也。又觀此識。樂不淨處如飛蠅。
無厭足如風火。即是受陰無主宰。不自在。無攝屬。
亦非我我所也。又觀生死有輪之中。種種色身。但
如機發像動。即是色陰無主宰。不自在。無攝屬。亦
非我我所也。
○二釋法無我二。初明觀。二顯益。
△
今初。】

「云何法無我智。謂覺陰界入妄想相自性。(唐云。謂如
蘊界處是妄計性)如陰界入離我我所。陰界入積聚
因業愛繩縛。(唐云。唯共積聚愛業繩縛)展轉相緣生。
無動搖。(唐云。互為緣起。無能作者)諸法亦爾。離自共
相。不實妄想相。妄想力。(唐云。蘊等亦爾。離自共相。虗
妄分別。種種相現)是凡夫生。非聖賢也。(唐云。愚夫分
別非諸聖者)心意識五法自性離故(唐云。如是觀察
一切諸法。離心意意識五法自性)大慧。菩薩摩訶薩。
當善分別一切法無我(唐云。是名菩薩摩訶薩法無
我智)。」

【疏曰。陰界入等。名之為法。唯是妄想所現之相。故
無我也。蓋既知其無我我所。又豈有自共相可得
哉。但由凡夫不實妄想之力。似有種種自共相現
耳。是故心意識八種。悉皆無性。不唯名相妄想三
法本離。即正智如如二法亦本離也。不唯妄想緣
起二性本離。即成自性亦本離也。如因醉見屋轉。
說屋不轉。屋本不名為不轉也。如因揑見二月。說
一月真。月本不名為一真也。如因狂怖失頭。說頭
不失。頭本不名為不失也。是故若達名相妄想本
空。即是正智如如。若計正智如如是有。便成妄想
名相。故云五法三自性皆空。八識二無我俱遣。空
無可空。遣無可遣。乃名為離。乃名法無我智。
△二
顯益。】

「善法無我菩薩摩訶薩。不久當得初地菩薩無所有
觀。地相觀察。開覺歡喜。(唐云。得此智巳。知無境界。了
諸地相。即入初地。心生歡喜)次第漸進。超九地相。得
法雲地。(唐更有云。諸有所作。皆悉巳辦)於彼建立無
量寶莊嚴大寶蓮華王像大寶宮殿。(唐云。住是地巳。
有大寶蓮華王。眾寶莊嚴。於其華上。有寶宮殿。狀如蓮
華)幻自性境界修習生。於彼而坐。(唐云。菩薩往修幻
性法門之所成就。而坐其上)同一像類諸最勝子眷
屬圍繞。(唐云。同行佛子。前後圍繞)從一切佛剎來佛
手灌頂。如轉輪聖王太子灌頂。(唐云。一切佛剎所有
如來。皆舒其手。如轉輪王子灌頂之法而灌其頂)超佛
子地。到自覺聖智法趣。(唐云。獲自證法)當得如來自
在法身。見法無我故。是名法無我相。汝等諸菩薩摩
訶薩。應當修學。」

【疏曰。當得初地。別教菩薩見道位也。而云不久當
得。又云漸進超九地相等。則是借別明圓。不同歷
別權行。定經爾所劫數也。大寶蓮華王宮殿。具如
華嚴所明。不同色究竟天帶劣勝應而巳。七明二
無我相竟。
○八破建立誹謗二。初問。二答。
△今初。】

「爾時大慧菩薩摩訶薩復白佛言。世尊。建立誹謗相。
唯願說之。令我及諸菩薩摩訶薩。離建立誹謗二邊
惡見。疾得阿耨多羅三藐三菩提。覺巳。離常建立斷
誹謗見。不謗正法(唐云。得菩提巳。破建立常誹謗斷
見。令於正法不生毀謗)。」

【○二答二。初偈略答。二長文廣答。
△今初。】

「爾時世尊。受大慧菩薩請巳。而說偈言。建立及誹謗。
無有彼心量。身受用建立。及心不能知。愚癡無智慧。
建立及誹謗(魏云。心中無斷常。身資生住處。惟心愚
無智。無物而見有。○唐云。身資財所住。皆唯心影像。凡
愚不能了。起建立誹謗。所起但是心。離心不可得)。」

【疏曰。此明不達唯心。故有建立常見。誹謗斷見。而
究竟常本非常。斷亦非斷。無彼常之與斷。但是自
心現量也。葢彼二見。不過依於現在之根身。及所
受用之資財。所建立住處之器界。妄想計度為常
為斷。而不知身受用建立。一切唯心。由其愚癡無
有智慧。乃成建立及誹謗耳。及心及字。應作唯字。

○二長文廣答三。初標四種建立及釋誹謗。二重
釋四種建立。三結勸應離。
△今初。】

「爾時世尊。於此偈義復重顯示。告大慧言。有四種非
有有建立。云何為四。謂非有相建立。(魏云。建立非有
相。○唐云。無有相建立相)非有見建立。(魏云。建立非
正見相。唐云。無有見建立見)非有因建立。(魏云。建立
非有因相。唐云。無有因建立因)非有性建立。(魏云。建
立非有體相。○唐云。無有性建立性)是名四種建立。
又誹謗者。謂於彼所立無所得。觀察非分而起誹謗。
(魏云。何者是謗相。大慧。觀察邪見所建立法。不見實相。
即謗諸法。言一切無。○唐云。誹謗者。謂於諸惡見所建
立法。求不可得。不善觀察。遂生誹謗)是名建立誹謗
相。」

【疏曰。一切諸法。皆唯心現。心外無相。心外無見。心
外無因。心外無性。而彼妄計有相有見有因有性。
是謂建立。墮在常見。又於彼所建立。求不可得。遂
謂一切都無。是謂誹謗。墮在斷見。殊不知心外之
有。實非有也。唯心所現之若相若見若因若性。非
斷無也。
△二重釋四種建立。】

「復次大慧。云何非有相建立相。謂陰界入。非有自共
相。而起計著。此如是。此不異。是名非有相建立相。此
非有相建立妄想。無始虗偽過種種習氣計著生。」

【疏曰。迷於自心現量。妄見有陰界入。譬如翳目所
見空華。豈有自相共相可得。而妄計云。此自相如
是。此共相不異。但是無始虗偽習氣所生耳。】

「大慧。非有見建立相者。若彼如是陰界入。我人眾生
壽命長養士夫見建立。是名非有見建立相。」

【疏曰。陰界入虗妄和合。假名為我為人為眾生為
壽命。乃至為士夫。即陰界入。求我等不可得。離陰
界入。求我等亦不可得也。乃於此妄立十六知見。
何異計繩為蛇。疑杌為鬼哉。】

「大慧。非有因建立相者。謂初識無因生。後不實如幻。
本不生。眼。色。明。界。念。前生。生巳實巳。還壞。是名非有
因建立相(魏云。謂初識不從因生。本不生。後時生。如
幻本無。因物而有。因眼色明念故識生。生巳還滅。是名
建立非有因相。○唐云。謂初識前無因不生。其初識本
無。後眼色明念等為因。如幻生。生巳有。有還滅。是名無
有因建立因)。」

【疏曰。如來藏心。不變隨緣。是故眾生無始以來。法
爾有八種識。及諸心所。體及相見。一切種子。能起
現行。現行法爾復熏種子。互為因果。展轉不絕。又
第八識與諸種子。無始時來俱滅俱生。恒轉如流。
恒故非斷。轉故非常。念念望前。皆名為果。念念望
後。皆名為因。因果宛然。二皆無性。由彼不知心性
無始終義。妄謂最初識心。設無他因。則本不生。必
以眼色明念等為因。識乃得生。生巳雖是實有。有
還滅壞。故後不實如幻。是謂非有他因而妄建立
因相也。葢彼計眼色明念為因生識。則不知種子
生現行義。彼計生巳還壞而名如幻。則不知現行
熏種子義。不知種子現行皆是唯心。更計異因。所
以妄謂前本不生。後還壞滅。中間生處。名為實有。
而不知心性無前無後。三世一際。一切諸法。當體
如幻。非待壞巳。方名如幻也。】

「大慧。非有性建立相者。謂虗空。滅。般涅槃。非作。計著
性建立。(魏云。謂虗空。滅。涅槃。無作無物。建立執著。○
唐云。謂於虗空。涅槃。非數滅。無作性。執著建立)此離性
非性。(魏云。彼三法離有無故)一切法如兔馬等角。如
垂髮現。離有非有。(魏云。一切諸法。如兔馬驢駝角毛
輪等故。離有無建立相故。○唐云。一切諸法。離於有無。
猶如毛輪兔馬等角)是名非有性建立相。」

【疏曰。離諸障礙。故名虗空無為。不由擇力。本性清
淨。或緣闕所顯。故名為滅。即非擇滅無為。唐譯所
謂非數滅也。由簡擇力。滅諸雜染。究竟證會。名般
涅槃。即擇滅無為也。此三無為。本皆非作。但依法
性假施設有。而諸凡外及與愚小。計著無為是實
有性。不知心外無法故離性。唯心施設故離非性
也。且凡一切有為諸法。皆生於妄想戲論。本無實
體。如兔馬等角。但有名字。如青翳眼。妄見空中有
垂髮毛輪。亦無實事。以無實故。離有。以有言說及
妄現故。離於非有。夫有為諸法。尚自離有非有。則
待有為所明無為。亦安得不離有非有哉。乃計此
三是實有性。是名非有性建立相也。二重釋四種
建立竟。
△三結勸應離。】

「建立及誹謗。愚夫妄想。不善觀察自心現量。非聖賢
也。(唐云。皆是凡愚不了唯心而生分別。非諸聖者)是
故離建立誹謗惡見。應當修學。」

【疏曰。不了唯心。妄計心外有陰界入自相共相。是
建立也。推求陰界入等自相共相不得實義。便撥
唯心陰界入等一總都無。是誹謗也。妄計陰界入
中實有我人或大或小或即或離。是建立也。推求
我人等相實不可得。便撥聖凡因果十界假名一
總都無。是誹謗也。不知心性無生無滅。謂識因於
外法得生。是建立也。推求因相不得實義。便撥唯
識十因四緣等法一總都無。是誹謗也。妄計心外
有三無為凝然不變。名為常法。是建立也。推求無
為體性不可見聞。便撥聖智所證離戲論法一總
都無。是誹謗也。皆由不善觀察自心現量故也。八
破建立誹謗竟。巳上第三聖智事分別自性門二
正說竟。
△三結益。】

「復次大慧。菩薩摩訶薩。善知心意意識五法自性二
無我相趣究竟。為安眾生故。作種種類像。如妄想自
性處。依於緣起。(唐云。如依緣起。起妄計性)譬如眾色
如意寶珠。普現一切諸佛剎土。一切如來大眾集會。
悉於其中聽受佛法。所謂一切法如幻。如夢。光。(唐云
如影)影。(唐云。如鏡中像)水月。(唐云。如水中月)於一切
法離生滅斷常。及離聲聞緣覺之法。(唐云。遠離生滅
及以斷常。不住聲聞辟支佛道)得百千三昧。乃至百
千億那由他三昧。(唐云。聞巳成就無量億那由他百
千三昧)得三昧巳。游諸佛剎。供養諸佛。生諸天宮。宣
揚三寶。示現佛身。聲聞菩薩大眾圍繞。以自心現量
度脫眾生。分別演說外性無性。悉令遠離有無等見。
(唐云。說是境界。皆唯是心悉令遠離有無等執)爾時
世尊。欲重宣此義而說偈言。心量世間。佛子觀察。種
類之身。離所作行得力神通。自在成就(唐云。佛子能
觀見。世間唯是心。示現種種身。所作無障礙。神通力自
在。一切言成就)。」

【疏曰。善知心意等趣究竟。證淨分真實性也。為安
眾生。乃本願所熏。即淨分依他性也。作種種像類。
普現佛土。即淨分分別性也。或示聽法而得三昧。
或示佛身而說唯心。盡未來際。利樂有情。皆由觀
察唯心而得自在成就。是故唯心直進名為至圓
至頓法門也。第三聖智事。分別自性門竟。
○第四
空無生無二離自性門三。初問。二許。三答。
△今初。】

「爾時大慧菩薩摩訶薩復請佛言。唯願世尊。為我等
說一切法空無生無二離自性相。我等及餘諸菩薩
眾。覺悟是空無生無二離自性相巳。離有無妄想。疾
得阿耨多羅三藐三菩提。」

【疏曰。既知諸法唯心。則一切非空非不空。非生非
不生。非二非不二。非離自性非不離自性。言語道
斷。心行處滅矣。何故世尊又說一切法空。一切法
無生。一切法無二。一切法離自性耶。故問之也。
△
二許。】

「爾時世尊告大慧菩薩摩訶薩言。諦聽諦聽。善思念
之。今當為汝廣分別說。大慧白佛言。善哉世尊。唯然
受教。」

【○三答二。初別答。二總答。初中四。初答空。二答無
生。三超答離自性相。四追答無二。初又二。初總明
說空等意。二別說七種空。
△今初。】

「佛告大慧。空空者。即是妄想自性處。(魏云。空者即是
妄想法體句。○唐云。空者。即是妄計性句義)大慧。妄
想自性計著者。說空無生無二離自性相(魏云。依執
著妄想法體。說空無生無體相不二。○唐云。為執著妄
計自性故。說空無生無二無自性)。」

【疏曰。一切唯心。本無實我實法。而凡外愚小。妄想
分別。周徧計度。執有我法。故言空者。正是明其徧
計本空。空則無生無二離自性也。
△二別說七種
空。】

「大慧。彼略說七種空。謂相空。性自性空。(魏云。一切法
有物無物空。○唐云。自性空)行空無行空。(魏云。不行
空)一切法離言說空。(魏云。一切法無言空。○唐云。一
切法不可說空)第一義聖智大空。彼彼空。」

【疏曰。此明空本非數。約義說七也。上標。下釋。】

「云何相空。謂一切性自共相空觀展轉積聚故。(唐云。
展轉積聚互相待故)分別無性。(唐云。分析推求無所
有故)自共相不生自他俱性無性。(唐云。自他及共皆
不生故)故相不住。(唐云。自共相無生亦無住)是故說
一切性相空。是名相空(唐云。是故名一切法自相空)。」

【疏曰。色心當體。名為自相。無常生滅。名為共相。離
色心無生滅。離生滅無色心。故云展轉觀待也。又
就凡愚所計言之。如微塵不壞。名為自相。泥團可
壞。名為共相。然離微塵則無泥團。離泥團亦無微
塵。展轉觀待。妄有積聚。而分析泥團。既無所有。分
析微塵。亦無所有。微塵不自生。不他生。不共生。不
無因生。微塵尚自不生。況有泥團生耶。微塵泥團
既本不生。又豈有住。是故自相共相空也。】

「云何性自性空。謂自巳性自性不生。是名一切法性
自性空。是故說性自性空(唐云。謂一切法自性不生。
是名自性空)。」

【疏曰。前約自共相展轉觀待而明空。此約諸法當
體而明空也。諸法當體。如夢中物。亦如翳目所覩
空華本自不生。故自性空。】

「云何行空。謂陰離我我所。因所成。所作業方便生。是
名行空(唐云。所謂諸蘊由業及因和合而起。離我我
所。是名行空)。」

【疏曰。遷流造作。名之為行。種子為因。作業為緣。乃
有五陰生滅妄行。於中實無我及我所。故名行空。】

「大慧。即此如是行空。展轉緣起自性無性。是名無行
空(唐云。所謂諸蘊本來涅槃。無有諸行。是名無行空)。」

【疏曰。有為諸行。不惟離我我所。而初生即滅。無容
從此轉至餘方。是故性空寂滅。自性無性。名無行
空。】

「云何一切法離言說空。謂妄想自性無言說故。一切
法離言說。(唐云。謂一切法妄計自性無可言說)是名
一切法離言說空。」

【疏曰。一切諸法。皆唯妄想。只此妄想。亦非言說。所
謂名無得實之功。物無當名之實。故名離言說空。】

「云何一切法第一義聖智大空。謂得自覺聖智。一切
見過習氣空。(魏云。離諸邪見熏習之過)是名一切法
第一義聖智大空。」

【疏曰。一切諸法。緣生無性。本如來藏第一義心。由
無始來邪見熏習。妄作自相共相若大若小若內
若外若染若淨有漏無漏諸差別解。今由唯心直
進。永斷邪見分別。則見過習氣不熏。自覺聖智開
發。親證真如絕待境界。故名大空也。】

「云何彼彼空。謂於彼無彼空。(魏云。彼法無。此法有。彼
法有。此法無。○唐云。謂於此無彼)是名彼彼空。大慧。
譬如鹿子母舍。無象馬牛羊等。非無比丘眾。而說彼
空。非舍舍性空。(唐云。非謂堂無堂自性)亦非比丘比
丘性空。(唐云。非謂比丘無比丘自性)非餘處無象馬。
(唐云。非謂餘處無象馬牛羊)是名一切法自相。彼於
彼無彼。是名彼彼空(唐云。一切諸法自共相。彼彼求
不可得。是故說名彼彼空)。」

【疏曰。此約諸法互有互無。就互無處。即名為空。如
毗舍佉優婆夷所造精舍。不畜象馬等。名精舍空。
非無比丘。非無精舍。亦非謂他處無象馬也。】

「是名七種空。彼彼空者。是空最粗。汝當遠離。」

【疏曰。此結成七種空。兼誡遠離彼彼空見也。既誡
遠離是空。即勸修前六空。於前六中。初之二種。總
治法執習氣。行空。為治我執習氣。無行空。為治有
支習氣。離言說空。為治名言習氣。第一義大空。正
顯自覺聖智境界也。初答空竟。
△二答無生。】

「大慧。不自生。非不生。(唐云。無生者。自體不生。而非不
生)除住三昧。是名無生(唐同。○魏云。自體不生。而非
不生。依世諦故。說名為生。依本不生。故言不生)。」

【疏曰。諸法如翳見空華。華無自體。故云不生。翳者
見華。故非不生。除住三昧者。如翳病既除。知華不
生。故名無生也。
△三超答離自性。】

「離自性。即是無生。(魏云。我〔執〕無體性者。一切諸法體
本不生。○唐云。無自性者。以無生故。密意而說)離自性。
剎那相續流注及異性現。一切性離自性。(唐云。一切
法無自性。以剎那不住故。見後變異故。是名無自性)是
故一切性離自性。」

【疏曰。譬如空華無生。故離自性。以空華無自性故。
剎那流注。變異不常。一切諸法。無不皆爾也。
△四
追答無二。】

「云何無二。謂一切法如陰熱。(魏云。日光影。唐云。如光
影)如長短。如黑白。(唐更有云。皆相待立。獨則不成)大
慧。一切法無二。非於涅槃彼生死。非於生死彼涅槃。
(唐云。非於生死外有涅槃。非於涅槃外有生死)異相因
有性故。(唐云。生死涅槃無相違相)是名無二。如涅槃
生死。一切法亦如是(唐云。如生死涅槃。一切法亦如
是。是名無二相)。」

【疏曰。陰熱者。日光所照則熱。有影之處則陰。故二
譯皆云光影也。夫有光方得有影。有影方顯有光。
有長方顯於短。有短方顯於長。黑白互顯。亦復如
是。此皆是二而云無二者。由相待互顯。獨則不成
故也。獨既不成。待豈有實。設生死外有涅槃。則涅
槃便有方隅處所。體非徧常。設涅槃外有生死。則
生死便有決定體性。應不可脫。譬如水之成氷。不
可謂水外有冰。冰還成水。不可謂冰外有水。夫所
謂異相者。必因於有性故。今涅槃生死。既如水之
與冰。唯一濕性非別有性。又豈有異相哉。涅槃生
死。尚自無二。一切諸法。例皆可知。故名無二相也。
初別答竟。
○二總答又二。初勸修重頌。二誡令依
義。
△今初。】

「是故空。無生。無二。離自性相。應當修學。爾時世尊。欲
重宣此義而說偈言。我常說空法。遠離於斷常。生死
如幻夢。而彼業不壞。虗空及涅槃。滅二(唐作度)亦如
是。愚夫作妄想。諸聖離有無。」

【疏曰。生死如幻夢。遠離常也。彼業不壞。遠離斷也。
滅二亦如是者。亦滅斷常之二也。唯心諸有為法。
非斷非常。唯心之無為法。亦非斷常。有為無為。同
皆幻夢。同皆不壞。如濕性之氷水。不可謂有無也。

△二誡令依義。】

「爾時世尊。復告大慧菩薩摩訶薩言。大慧。空。無生。無
二。離自性相。普入諸佛一切修多羅。凡所有經。悉說
此義。諸修多羅。悉隨眾生希望心故。為分別說。顯示
其義。而非真實在於言說。如鹿渴想。誑惑羣鹿。(唐云。
譬如陽燄。誑惑諸獸)鹿於彼相。計著水性。而彼無水。
(唐云。令生水想。而實無水)如是一切修多羅所說諸
法。為令愚夫發歡喜故。非實聖智在於言說。是故當
依於義。莫著言說。」

【疏曰。此明空無生無二離自性相。雖是諸佛諸經
所說。須得其義。莫但著言說也。葢如來藏第一義
心。本自非空非有。乃至離性非性。但有眾生。妄執
一切法有。故為說空以破其執。而非令著空也。妄
執一切法空。故說無生以破其執。而非令著無生
也。妄執一切法二。故說無二以破其執。而非令著
無二也。妄執一切法自性。故說離自性相以破其
執。而非令著離自性也。倘即以空無生無二離自
性之言說為真實義。何異癡鹿渴想。妄以陽𦦨為
水哉。第四門竟。】

楞伽阿䟦多羅寶經卷第一義疏下

楞伽阿䟦多羅寶經卷第二義疏上
天竺三藏求那䟦陀羅　譯經
支那蕅益沙門釋智旭　疏義

* 一切佛語心品之二

【○第五如來藏自性清淨門二。初疑問。二答釋。初
中二。初舉佛語。二疑同外。
△今初。】

「爾時大慧菩薩摩訶薩白佛言。世尊。世尊修多羅說。
如來藏自性清淨。轉三十二相。入於一切眾生身中。
(轉。二皆作具。入。二皆作在)如大價寶。垢衣所纏。如來
之藏。常住不變。亦復如是。而陰界入垢衣所纏。貪慾
恚痴不實妄想塵勞所汙。一切諸佛之所演說。」

【疏曰。前明空無生無二離自性相。普入諸佛修多
羅中。何故復有修多羅說。如來藏常住不變。亦是
一切諸佛所演說耶。故問之也。轉入眾生身者。不
變舉體隨緣。如水成冰也。常住不變者。隨緣舉體
不變。如冰之溼性如故也。陰界入所纏。貪恚痴所
汙。此有二意。若即所纏所汙而性本清淨。纏汙無
性者。圓教意也。若離所纏所汙而清淨始露。纏汙
須斷者。別教意也。圓教如湯消冰。別教如鏡去垢。
大方廣如來藏經。具此二意。
△二疑同外。】

「云何世尊。同外道說我。言有如來藏耶。世尊。外道亦
說有常作者。離於求那。周徧不滅。(魏云。不依諸緣。自
然而有。周徧不滅。○唐云。自在無滅)世尊。彼說有我
(魏云。若如是者。如來外道說無差別)。」

【疏曰。說空無生無二離自性相。則與外道不同。說
如來藏。恐同外道人我法我。故難之也。求那。此翻
為依。即所謂不依諸緣也。夫如來藏性舉體隨緣。
今云離於求那。則是別有一物矣。或執我人。或執
相續壽命。或執眾緣。或執微塵。或執勝性。或執大
自在天。而皆計常。是能作者。具如唯識廣破。初疑
問竟。
○二答釋二。初直明不同。二釋其說意。
△今
初。】

「佛告大慧。我說如來藏。不同外道所說之我。」

【○二釋其說意三。初正明說意。二引譬釋成。三結
成利益。
△今初。】

「大慧。有時說空。無相。無願。如實際。法性。法身。涅槃。離
自性。不生不滅。本來寂靜。自性涅槃。如是等句說如
來藏巳。如來應供等正覺。為斷愚夫畏無我句故。說
離妄想無所有境界如來藏門。大慧。未來現在菩薩
摩訶薩。不應作我見計著。」

【疏曰。如來藏第一義心。蕩無一物。故說為空。非生
死涅槃等相。故說無相。無可攀求。故說無願。非諸
變動虗幻境界。故說為如實際。諸法之本。故名法
性。諸法之體。諸法所依。故名法身。無生住滅。故說
涅槃。諸法體空。故說為離自性。非自非他非共非
離。前際無始。故說不生。後際無終。故說不滅。無可
喧雜。故說本來寂靜。非由擇滅之所尅證。故說自
性涅槃。凡此皆為對治我法二執而言之也。非斷
無也。而愚夫聞巳。妄生恐怖。畏此無我句故。作斷
滅見。故又為說如來藏門。而此如來藏門。乃是離
妄想無所有境界。不同外道所計之我。是故未來
現在菩薩。不應於此如來藏而作我見計著也。
△
二引譬釋成。】

「譬如陶家。於一泥聚。以人工水木輪繩方便。作種種
器。如來亦復如是。於法無我離一切妄想相。以種種
智慧善巧方便。或說如來藏。或說無我。以是因緣故。
說如來藏。不同外道所說之我。」

【疏曰。泥聚無性。隨諸方便作種種器。而種種器。無
非泥聚。法無我如來藏。離一切妄想相故。亦復無
性。隨諸方便。說種種名。而種種名。皆法無我如來
之藏。豈同外道所說之我。或人。或相續。乃至或自
在等耶。
○三結成利益二。初長文。二偈頌。
△今初。】

「是名說如來藏。開引計我諸外道故。說如來藏。令離
不實我見妄想。入三解脫門境界。希望疾得阿耨多
羅三藐三菩提。是故如來應供等正覺作如是說如
來之藏。若不如是。則同外道。是故大慧。為離外道見
故。當依無我如來之藏。」

【疏曰。正為外道妄計人我法我。故說如來藏以開
悟而引導之。令離不實二種我見妄想。令入空無
相無願三解脫門。令其即得無上菩提。若不如是
方便善說。則一向說有。一向說空。反同於外道矣。
是故應知佛所說如來藏。正是二無我之所顯。而
佛所說二無我離妄想境界。乃名為如來藏耳。
△
二偈頌。】

「爾時世尊。欲重宣此義而說偈言。人相續陰。緣與微
塵。勝自在作。心量妄想(唐云。士夫相續蘊。眾緣及微
塵。勝自在作者。此但心分別)。」

【疏曰。此重破外道所計二我。皆惟妄想分別。不同
佛說如來藏也。人。即士夫。相續。即壽命。陰。即眾生。
皆是人我執也。緣。謂四大虗空及時方等。微塵可
知。勝即冥初自性。自在。即大自在天。謂彼等為能
作者。體實徧常。皆是法我執也。此人我法我二執。
皆是妄想分別。不達自心現量如來藏也。第五如
來藏自性清淨門竟。
○第六修行大方便門二。初
問。二答。
△今初。】

「爾時大慧菩薩摩訶薩。勸未來眾生。復請世尊。惟願
為說修行無間。(魏云。如實修行法。○唐云。具修行法)
如諸菩薩摩訶薩修行者大方便。」

【疏曰。前最為離外道見故當依無我如來之藏。然
此如來藏第一義心。具何方便如實修行。乃能無
間趣入。故問之也。
○二答三。初標。二釋。三結。
△今
初。】

「佛告大慧。菩薩摩訶薩成就四法。得修行者大方便。
云何為四。謂善分別自心現。(唐云。觀察自心所現故)
觀外性非性。(唐云。善知外法無性故)離生住滅見。得
自覺聖智善樂。(魏云。樂修內身證智故。○唐云。專求
自證聖智故)是名菩薩摩訶薩成就四法。得修行者
大方便。」

【○二釋四。初釋善分別自心現。(至)四釋得自覺聖
智善樂。
△今初。】

「云何菩薩摩訶薩善分別自心現。謂如是觀三界唯
心分齊。(唐云。謂觀三界唯是自心)離我我所。無動搖。
離去來。無始虗偽習氣所熏。三界種種色行繫縛。(唐
云。名言繫縛)身財建立。妄想隨入現。(唐云。身資所住。
分別隨入之所顯現)是名菩薩摩訶薩善分別自心
現。」

【疏曰。此即唯心識觀也。三界諸法。皆由自心分別
而有。非我亦非我所。法無自體。故無動搖。心滅法
滅。故無所從去。心生法生。故無所從來。但是無始
虗偽習氣所熏。妄被三界色行名言之所繫縛。而
若根身。若資財。若所住器界。不過皆妄想隨入之
所顯現。設非能緣之心。何有所緣之境哉。此且觀
於三界由分別現。指第六識以為唯心。尚未明言
藏識所變。正屬通教體空觀門。
△二釋善觀外性
非性。】

「云何菩薩摩訶薩善觀外性非性。謂𦦨夢等一切性。
(唐云。謂觀察一切法。如陽燄。如夢境。如毛輪)無始虗偽
妄想習因。(唐云。無始戲論。種種執著虗妄習為其因
故)觀一切性自性菩薩摩訶薩。作如是善觀外性非
性。是名菩薩摩訶薩善觀外性非性。」

【疏曰。三界諸法。既唯心現。則如陽𦦨夢境等。實非
外境明矣。豈有性哉。此亦體空觀門也。
△三釋善
離生住滅見。】

「云何菩薩摩訶薩善離生住滅見。謂如幻夢一切性。
自他俱性不生。(唐云。觀一切法。如幻夢生。自他及俱
皆不生故)隨入自心分齊故。(唐云。隨自心量之所現
故)見外性非性。(唐云。見外物無有故)見識不生。及緣
不積聚。(唐云。見諸識不起故。及眾緣無積故)見妄想
緣生於三界。(唐云。分別因緣起三界故)內外一切法
不可得。見離自性。(唐云。如是觀時。若內若外一切諸
法。悉不可得。知無實體)生見悉滅。知如幻等諸法自
性。(唐云。遠離生見。證如幻性)得無生法忍。得無生法
忍巳。離生住滅見。是名菩薩摩訶薩善分別離生住
滅見。」

【疏曰。既觀三界皆唯心現。心外無性。則一切法生。
同於夢幻。實本不生。不自生。不他生。不共生。不無
因生也。又雖云心生法生。而心識亦本不生。以所
藉眾緣亦無性故。無積聚故。是則三界唯是妄想
緣起。而內外法。何有自性之可得哉。所以生見悉
滅。證得無生法忍也。
○四釋得自覺聖智善樂。又
二。初正釋。二轉釋。
△今初。】

「云何菩薩摩訶薩得自覺聖智善樂。謂得無生法忍。
住第八菩薩地。得離心意意識五法自性二無我相。
得意生身。」

【疏曰。第八菩薩地者。指三乘共十地中。菩薩所證
第八支佛地也。正使斷盡。兼侵習氣。故名無生法
忍。不墮心意意識虗妄分別。故名為離。既離虗妄
分別。則於五法三自性二無我相。亦無取著。便能
從空入假。得意生身也。
△二轉釋。】

「世尊。意生身者。何因緣。佛告大慧。意生身者。譬如意
去。迅疾無礙。故名意生。譬如意去。石壁無礙。於彼異
方無量由延。因先所見。憶念不忘。自心流注不絕。於
身無障礙生。(唐云。譬如心意。於無量百千由旬之外。
憶先所見種種諸物。念念相續。疾詣於彼。非是其身及
山河石壁所能為礙)大慧。如是意生。身得一時俱。菩
薩摩訶薩意生身。如幻三昧力。自在神通。妙相莊嚴。
聖種類身。一時俱生。猶如意生。無有障礙。隨所憶念
本願境界。為成就眾生。得自覺聖智善樂。如是菩薩
摩訶薩得無生法忍。住第八菩薩地。轉捨心意意識
五法自性二無我相身。及得意生身。得自覺聖智善
樂。」

【疏曰。意生身者。據後分別。共有三種。今指第三種
類俱生無行作意生身也。葢通教菩薩。觀空而不
住空。從空入假。得見相似中道不空之體。故能受
別圓接。或入別向。或入圓信。捨分段身。得意生身。
堪證中道聖智善樂也。二釋竟。
△三結。】

「是名菩薩摩訶薩成就四法。得修行者大方便。當如
是學。」

【疏曰。體空巧觀。大乘初門。能到圓住自覺聖智境
界。故名修行大方便也。第六門竟。
○第七諸法緣
因門二。初問。二答。
△今初。】

「爾時大慧菩薩摩訶薩復請世尊。唯願為說一切諸
法緣因之相。(二皆云因緣相)以覺緣因相故。我及諸
菩薩。離一切性有無妄見。無妄想見漸次俱生(唐云。
不妄執諸法漸生頓生)。」

【疏曰。前巳具明心外無法。今但請問唯心之緣因
相也。達此唯心正因緣相。則知一切諸法。非有非
無。既非有無。則不墮漸生頓生之妄執矣。
○二答
二。初長文。二偈頌。初中二。初答緣因相。二破漸頓
生。初又二。初總明二緣。二別明六因。此中但以展
轉由藉。名之為緣。力能辦果。名之為因。不同唯識
因親緣疎之義也。初又二。初總標二名。二別釋二
義。
△今初。】

「佛告大慧。一切法二種緣相。謂外。及內。」

【疏曰。前巳廣明一切唯心。心外無法。今云外緣及
內緣者。非謂心外及心內也。秪就唯心所現一切
法中。約彼凡情所共見聞。名之為外。凡情所不覺
知。名之為內耳。
○二別釋二義二。初釋外緣。二釋
內緣。
△今初。】

「外緣者。謂泥團柱輪繩水木人工諸方便緣。有瓶生。
如泥缾。縷疊。草席。種芽。酪酥等。方便緣生。亦復如是。
是名外緣前後轉生。」

【疏曰。泥團非瓶。而以柱輪繩水等緣。則有瓶生。若
約喻說。則泥團非瓶。而可作瓶。可譬如來藏心本
非十界。而能隨染淨緣。具造十界。是名為因。柱輪
繩水等緣。可譬煩惱智慧漏無漏業。是名為緣。雖
有瓶生。而瓶之四微。仍是泥之四微。可譬十界隨
緣不變。當體唯是如來藏心。心外無法。不生不滅
也。若就法說。則心中無始本具瓶之名言習氣種
子為因。心中所現泥團輪柱等相分現行。及作意
心所等見分現行為緣。故於現前一念心中。見有
瓶生。而此瓶者。不異夢中所見諸物。不異瞖目所
見空華。還是自識所變色香味觸。心外無法。不生
不滅也。如自心所現之泥。由自心所現方便。似有
自心所現瓶生。而實無生。則自心所現之縷。以自
心方便而成疊。自心所現之草。以自心方便而成
席。自心所現之種。以自心方便而生芽。自心所現
之酪。以自心方便而成酥。諸如此類。一一不離現
前心識。但以凡情所共見聞。名外緣也。
△二釋內
緣。】

「云何內緣。謂無明愛業等法。得緣名。從彼生陰界入
法。得緣所起名。彼無差別。而愚夫妄想。是名內緣法。」

【疏曰。十二緣生。其相微細。巳非凡外之所能知。緣
生無性。全妄即真。尤非二乘之所能悟。故名內緣。
依此內緣。方有外緣。外緣秪就相分之中一分不
執受者言耳。無明愛業等法得緣名者。所謂無明
與行。為能引二支。愛取及有。為能生三支也。從彼
生陰界入法得緣所起名者。所謂識名色六入觸
受。為所引五支。生及老死。為所生二支也。彼無差
別者。如來藏第一義心。舉體而為惑業苦三。三皆
無性。當體即是如來藏心。心外無法也。而愚夫妄
想者。凡外則妄計從有種無種生。聲聞則妄計因
果實法。唯求捨離也。初總明二緣竟。
○二別明六
因二。初標。二釋。
△今初。】

「大慧。彼因者有六種。謂當有因。相續因。相因。作因。顯
示因。待因。」

【疏曰。彼因有六種者。即指內外二緣之中。分別能
招果之因相。有此六種差別。皆非心外法也。
△二
釋。】

「當有因者。作因巳。內外法生(魏云。作因巳。能生內外
法)。」

【疏曰。作無明業因。能生未來識等生老死果。譬如
植種於地。能生芽莖及穀麥也。此是現行熏種子
義。】

「相續因者。作攀緣巳。內外法生陰種子等。」

【疏曰。由第八識受熏持種。令法種子相續不滅。譬
如地為穀種所依。漸次生長也。此是種引種。及種
生現義。】

「相因者。作無間相相續生(魏云。能生相續次第作事。
而不斷絕。○唐云。作無間相。生相續果)。」

【疏曰。由諸境相。令能緣識相續生起。即所緣緣及
等無間緣也。】

「作因者。作增上事。如轉輪王(魏云。能作增上因。如轉
輪王。○唐云。能作因者。謂作增上而生於果。如轉輪王)。」

【疏曰。由增上緣。能作生住成得等事。譬如轉輪王
力。能令世間成辦諸事也。】

「顯示因者。妄想事生巳。相現作所作。如燈照色等(唐
云。顯了因者。謂分別生。能顯境相。如燈照物)。」

【疏曰。此即心王心所之見分。各為自相分境之增
上緣也。】

「待因者。滅時作相續斷。不妄想性生(魏云。相待因者。
於滅時不見虗妄生法。相續事斷絕故。○唐云。觀待因
者。謂滅時相續斷無妄想生)。」

【疏曰。由前五因。能令自心虗妄法生。生則有滅。能
令自心妄想斷絕。對生說滅。故名為待因也。初答
緣因相竟。
○二破漸俱生三。初總破。二別破。三結
破。
△今初。】

「大慧。彼自妄想相愚夫。不漸次生。不俱生(魏云。如是
諸法。凡夫自心虗妄分別。大慧。是諸法非次第生。非一
時生。○唐云。此是愚夫自所分別。非漸次生。亦非頓生)。」

【疏曰。此明上文所言二緣六因。皆是妄心分別。其
實心外無法。法本無生。不可妄計或漸或俱也。
○
二別破二。初破俱生。二破漸次生。
△今初。】

「所以者何。若復俱生者。作所作無分別。不得因相故
(魏云。若一切法一時生者。因果不可差別。以不見因果
身相故。○唐云。若頓生者。則作與所作無有差別。求其
因相不可得故)。」

【疏曰。設使諸法非唯心現。而是心外因緣生者。若
因與果。一時俱生。則果與因。相難分別。以二相同
時頓現。不可表示誰因誰果故也。
△二破漸次生。】

「若漸次生者。不得相我故。(唐云。求其體相。亦不可得)
漸次生不生。如不生子。無父名(唐云。如未生子。云何
名父)。」

【疏曰。若心外因緣。漸次生心外果。因果不同時者。
譬如未生子時。不得名父。未生果時。云何名因。】

「大慧。漸次生相續方便不然。但妄想耳。因攀緣次第
增上緣等生所生故。大慧。漸次生不生。妄想自性計
著相故(魏云。愚痴凡夫。自心觀察次第相續不相應故。
作如是言。因緣。次第緣。緣緣。增上緣等。能生諸法。大慧。
如是次第諸法不生。○唐云。諸計度人言。以因緣所緣
緣無間緣增上緣等。所生能生互相繫屬。次第生者。理
不得成。皆是妄情執著相故)。」

【疏曰。此明四緣漸生諸法。但是妄想計著之相。而
生本不生也。因者。親因緣也。攀緣者。所緣緣也。次
第者。等無間緣也。增上緣。如常可知。問曰。瑜伽唯
識。盛明四緣生一切法。今云皆是妄想計著。何耶。
答曰。迷一真心。舉體而為五位百法。於百法中。假
說色心種子。名為因緣。假說相分。為所緣緣。假說
見分前念現行。為等無間緣。假說色心諸法。互相
為增上緣。其實五位百法。並皆無性。故唯識論云。
為遣妄執心心所外實有境故。說唯有識。若執唯
識真實有者。如執外境。亦是法執。又云。如前所說
識差別相。依理世俗。非真勝義。真勝義中。心言絕
故。如伽陀說。心意識八種。俗故相有別。真故相無
別。相所相無故。夫心意識。尚無別相。況四緣而有
實體相耶。故知瑜伽唯識。與此經同是一切佛語
心也。二別破竟。
△三結破。】

「漸次俱不生。自心現受用故。(魏云。自心中現身及資
生故。○唐云。但有心現身資等故)自相共相外性非
性。(唐云。外自共相皆無性故)大慧。漸次俱不生。除自
心現不覺妄想故相生。(魏云。但虗妄識生。自心見故。
○唐云。唯除識起自分別見)是故因緣作事方便相。
當離漸次俱見(魏云。汝當應離不正見因緣生事次
第一時生法。○唐云。是故應離因緣所作和合相中漸
頓生見)。」

【疏曰。根身器界。皆自心現。譬如夢境。本非有生。如
何妄想分別或漸或俱生耶。瑜伽唯識。且依眾生
自心所現。方便分別自相共相。及十因四緣五果
或俱不俱。以破心外我法二執。然後遣相證性。結
成勝義。今經直顯勝義。不惟外性非性。當知自心
所現。皆如幻夢。不可謂其實有漸次及俱生也。初
長文竟。
△二偈頌。】

「爾時世尊。欲重宣此義而說偈言。一切都無生。亦無
因緣滅。(魏云。因緣無不生。不生故不滅)於彼生滅中。
而起因緣想。(唐云。於彼諸緣中。分別生滅相)非遮滅
復生。相續因緣起。唯為斷凡愚。痴惑妄想緣。(唐云。非
遮諸緣會。如是滅復生。但止於凡愚。妄情之所著)有無
緣起法。(唐云。緣中法有無)是悉無有生。習氣所迷轉。
從是三有現。(唐作生有現)真實無生緣。(唐云。本來無
有生)亦復無有滅。觀一切有為。(唐作有無)猶如虗空
華。攝受及所攝。捨離惑亂見。(唐云。離能取所取。一切
迷惑見)非巳生當生。(唐云。無能生所生)亦復無因緣。
一切無所有。斯皆是言說(唐云。但隨世俗故。而說有
生滅)。」

【疏曰。心外無法。故因緣生法。即是無生。以無生故。
亦無滅也。當知因緣亦唯是心。生滅亦唯是心。眾
生於唯心生滅之中而計因緣。或於唯心因緣之
中而計生滅。不知因緣生滅悉皆無性。故佛破之。
然遮撥唯心之生滅因緣。唯為斷除凡愚之執著
妄情耳。譬如瞖目。妄見空華。不可謂實有。不可謂
定無。今非遮其華相生滅。唯為斷其妄生執著也。
若知能取所取巳生當生能生所生。一一唯心。一
一無性。則隨世俗說有生滅。亦何礙哉。第七諸法
緣因門竟。
△第八言說妄想門三。初請問。二許宣。
三正說。
△今初。】

「爾時大慧菩薩摩訶薩復白佛言。世尊。惟願為說言
說妄想相心經。(魏云。名分別言語相心法門。○唐云。
言說分別相心法門)世尊。我及餘菩薩摩訶薩。若善
知言說妄想相心經。則能通達言說所說二種義。疾
得阿耨多羅三藐三菩提。以言說所說二種趣。淨一
切眾生。」

【疏曰。前明一切皆是言說。而言說妄想。必有其相。
又能說所說二義。必須通達。方可自覺覺他。故問
之也。
△二許說。】

「佛告大慧。諦聽諦聽。善思念之。當為汝說。大慧白佛
言。善哉世尊。唯然受教。」

【○三正說三。初正明四種相。二明所現境界。三辨
第一義。
△今初。】

「佛告大慧。有四種言說妄想(唐作分別)相。謂相言說。
夢言說。過妄想計著言說。(魏云。妄執言說。○唐云。計
著過惡言說)無始妄想言說。(魏云。無始言說)相言說
者。從自妄想色相計著生。(魏云。執著色等諸相而生。
○唐云。執著自分別色相生)夢言說者。先所經境界。
隨憶念生。從覺巳境界無性生。(唐云。謂夢先所經境
界。覺巳憶念。依不實境生)過妄想計著言說者。先怨
所作業。隨憶念生。(魏云。念本所聞所作業生。○唐云。
憶念怨讐先所作業生)無始妄想言說者。無始虗偽
計著過自種習氣生。(魏云。從無始來執著戲論煩惱
種子熏習而生。○唐云。以無始戲論妄執習氣生)是名
四種言說妄想相。」

【疏曰。言說妄想雖多。以四種收之。無不盡也。
○二
明所現境界二。初辨言說生。二辨異不異。
△今初。】

「爾時大慧菩薩摩訶薩。復以此義勸請世尊。惟願更
說言說妄想所現境界。世尊。何處。何故。云何。何因。眾
生妄想言說生。(魏云。唯願為我重說四種虗妄執著
言語之相。眾生言語。何處出。云何出。何因出。○唐云。願
更為說言語分別所行之相。何處何因。云何而起)佛告
大慧。頭胸喉鼻舌脣齗齒和合。出音聲。」

【疏曰。何故即何因。故二譯止有三句也。頭胸喉等。
是答其何處出。和合出。是答其云何出。不答何因
者。因唯妄想想。易知故也。
△二辨異不異。】

「大慧白佛言。世尊。言說妄想。為異為不異。佛告大慧。
言說妄想。非異非不異。所以者何。謂彼因生相故。(魏
云。因彼虗妄法相。生言語故。○唐云。分別為因。起言語
故)大慧。若言說妄想異者。妄想不應是因。若不異者。
語不顯義。而有顯示。(魏云。說彼言語。能了前境)是故
非異非不異。」

【疏曰。言說既因妄想。故須辨異不異也。若云異者。
妄想不應為言說因。今既為言說因。故非異也。若
不異者。言說不應顯示境義。今既能有顯示。故非
不異也。二明所現境界竟。
○三辨第一義二。初問。
二答。
△今初。】

「大慧復白佛言。世尊。為言說即是第一義。為所說者
是第一義。」

【疏曰。因上文云語有顯示。故問言說即第一義耶。
抑所說者乃是第一義耶。
○二答。又二。初長文。二
偈頌。
△今初。】

「佛告大慧。非言說是第一義。亦非所說是第一義。」

【疏曰。言說但是名句文身。故非即第一義。所說唯
於諸法共相而轉。不能親得法之自相。如說第一
義諦。則於意識之上。變現第一義之影像以為所
說。亦非即是第一義也。譬如說火。火字固無熱性。
心中知所詮者。是能燒性。而亦未嘗即熱也。】

「所以者何。謂第一義聖樂。言說所入是第一義。非言
說是第一義。(唐云。第一義者。是聖樂處。因言而入。非
即是言)第一義者。聖智自覺所得。(唐云。是聖智內自
證境)非言說妄想覺境界。(唐云。非言語分別智境)是
故言說妄想。不顯示第一義。言說者。生滅動搖。展轉
因緣起。若展轉因緣起者。彼不顯示第一義。大慧。自
他相無性故。言說相不顯示第一義。(唐云。第一義者。
無自他相。言語有相。不能顯示)復次大慧。隨入自心
現量故。種種相外性非性。(唐云。第一義者。但唯自心。
種種外性。悉皆無有)言說妄想。不顯示第一義。是故
大慧。當離言說諸妄想相。」

【疏曰。言說所入。不惟非言說。亦復非所說。如親觸
火時。不惟非火字。亦非意中所緣之火相也。是故
言說所說。總不出於妄想。以由妄想而起言說。復
由言說起所說相。生滅動搖。有自他相。何能顯示
第一義耶。唯是隨順證入自心現量。則心外無法。
言說即非言說。所說即非所說。如瞖盡時。無華可
滅。故名離耳。初長文竟。
△二偈頌。】

「爾時世尊。欲重宣此義而說偈言。諸性(唐作諸法)無
自性。亦復無言說。甚深空空義。愚夫不能了。(魏云。空
及與不空。凡夫不能知。○唐云。不見空空義。愚夫故流
轉)一切性自性。言說法如影。(唐云。一切法無性。離言
語分別。諸有如夢化。非生死涅槃。又有偈云。如王及長
者。為令諸子喜。先示相似物。後示真實者。我今亦復然。
先說相似法。○魏亦有)自覺聖智子。實際我所說(唐
云。後乃為其演。自證實際法。○魏云。為諸佛子喜。後說
明實際)。」

【疏曰。甚深空空義者。既空生死。亦空涅槃。二邊俱
空。即是中道不空正體。所以凡外二乘。皆名為愚。
不能了達此實際也。非真佛子。何能因言證入。不
滯言說及所說哉。第八言說妄想門竟。
○第九離
四句門三。初請問。二許宣。三正說。
△今初。】

「爾時大慧菩薩摩訶薩復白佛言。世尊。惟願為說離
一異俱不俱有無非有非無常無常。一切外道所不
行。自覺聖智所行。離妄想自相共相。入於第一真實
之義。諸地相續。漸次上上增進清淨之相。隨入如來
地相。無開發本願。譬如眾色摩尼境界無邊相行。(唐
云。以無功用本願力故。如如意寶。普現一切無邊境界)
自心現趣部分之相一切諸法。(唐云。一切諸法。皆是
自心所見差別)我及餘菩薩摩訶薩。離如是等妄想
自性自共相見。疾得阿耨多羅三藐三菩提。令一切
眾生。一切安樂。具足充滿。」

【疏曰。言四句者。謂不達自心現量。心外無法。妄想
分別諸法各有自相共相。或言定一。或言定異。或
言亦一亦異。名之為俱。或言非一非異。名為不俱。
此是一種四句。又或言有。或言無。或言亦有亦無。
或言非有非無。復是一種四句。又或言常。或言無
常。或言亦常亦無常。或言非常非無常。復是一種
四句也。若離此種種四句。則一切外道所不行。惟
是自覺聖智所行。以了達心外無法。實無自相共
相可得。故得入於第一真實之義。從歡喜地。至如
來地。自覺巳圓。能以本願覺他無盡。
△二許宣。】

「佛告大慧。善哉善哉。汝能問我如是之義。多所安樂。
多所饒益。哀愍一切諸天世人。佛告大慧。諦聽諦聽。
善思念之。吾當為汝分別解說。大慧白佛言。善哉世
尊。唯然受教。」

【○三正說二。初破外計。二申正法。初中二。初長文。
二偈頌。初又三。初總明邪計所起。二別說十二譬
喻。三結勸應離。
△今初。】

「佛告大慧。不知心量愚痴凡夫。取內外性。依於一異
俱不俱有無非有非無常無常。自性習因計著妄想
(魏云。愚痴凡夫。不能覺知唯自心見。執著外諸種種法
相以為實有。是故虗妄分別一異俱不俱有無非有非
無常無常。因自心熏習。依虗妄分別心故。○唐云。凡夫
無智。不知心量。妄習為因。執著外物。分別一異俱不俱
有無非有無常無常等一切自性)。」

【疏曰。此總明凡外邪計。由於不達唯心也。
○二別
說十二譬喻。又分為二。初有七譬。譬凡外妄計。二
有五譬。譬依佛法起計。
△今初。】

「譬如羣鹿。為渴所逼。見春時𦦨。(魏作熱陽燄。唐作熱
時燄)而作水想。迷亂馳趣。不知非水。如是愚夫。無始
虗偽妄想所熏習。三毒燒心。樂色境界。見生住滅。取
內外性。墮於一異俱不俱有無非有非無常無常想。
妄見攝受。」

【疏曰。初羣鹿逐𦦨譬。譬三毒取境而起邪計也。】

「如乾闥婆城。凡愚無智而起城想。無始習氣計著相
現。彼非有城。非無城。(唐云。非城。非非城。無智之人。無
始時來執著城種妄習熏故。而作城想)如是外道無
始虗偽習氣計著。依於一異俱不俱有無非有非無
常無常見。不能了知自心現量。」

【疏曰。二計著乾城譬。譬妄習取不實境也。海氣所
現。不可登臨。故非有城。令起城想。故非無城。】

「譬如有人。夢見男女象馬車步城邑園林山河浴池
種種莊嚴。自身入中。覺巳憶念。大慧。於意云何。如是
士夫。於前所夢憶念不捨。為黠慧不。大慧白佛言。不
也。世尊。佛告大慧。如是凡夫。惡見所噬。外道智慧。不
知如夢自心現性。依於一異俱不俱有無非有非無
常無常見。」

【疏曰。三追憶夢境譬。譬不達依正皆唯心也。】

「譬如畫像。不高不下。而彼凡愚。作高下想。如是未來
外道惡見習氣充滿。依於一異俱不俱有無非有非
無常無常見。自壞壞他。餘(唐作於)離有無無生之論。
亦說言無。謗因果見。拔善根本。壞清淨因。勝求者當
遠離去。(唐云。欲求勝法。當速遠離)作如是說。彼墮自
他俱見有無妄想巳。墮建立誹謗。以是惡見。當墮地
獄。」

【疏曰。四畫像有無譬。譬斷常邪見也。正法念處經
具明心為畫師。畫作六道種種五陰。是六道皆如
畫像。本無實法。而彼反計為有高下。起四句執。至
於出世聖人。不復畫作六道五陰。乃離有無無生
之論。而彼不能見故。反說為無。夫說六道實有。如
計畫像高下。墮建立常見也。說出世無生為無。如
不見畫。并說畫師紙筆膠色皆無。墮誹謗斷見也。】

「譬如瞖目。見有垂髮。(二作毛輪)謂眾人言。汝等觀此。
(魏云。為他說言。如是如是青黃赤白。汝何不觀)而是垂
髮。畢竟非性。非無性。見不見故。如是外道妄見希望。
依於一異俱不俱有無非有非無常無常見。誹謗正
法。自陷陷他。」

【疏曰。五瞖見垂髮譬。譬邪執不達性空也。餘人不
見。故非性。瞖者妄見。故非無性。三界依正。亦復如
是。聖眼了知本空。凡愚計為實有也。】

「譬如火輪。非輪。愚夫輪想。非有智者。如是外道惡見
希望。依於一異俱不俱有無非有非無常無常想。一
切性生。」

【疏曰。六火輪非輪譬。譬相似相續法中。凡外妄計
為常為一。不知諸法念念滅也。】

「譬如水泡。似摩尼珠。(二皆作玻瓈珠)愚小無智。作摩
尼想。計著追逐。而彼水泡。非摩尼。非非摩尼。取不取
故。如是外道惡見妄想習氣所熏。於無所有說有生。
(魏云。說非有法依因緣生。○唐云。說非有為生)緣有者
言滅(魏云。復有說言。實有法滅。○唐云。壞於緣有)。」

【疏曰。七水泡似珠譬。譬外道取不實法。起生滅執
也。世間戒定慧法。不能出離生死。如水泡無摩尼
用。智者不取。故非摩尼。愚小計著。故非非摩尼。當
其有本非有。而彼妄說有生。逮取之而不可得。又
復妄言有滅。豈知水性無生滅哉。初有七譬。譬凡
外妄計竟。
○二有五譬。譬依佛法起計。又二。初正
顯俗諦是隨情說。二以五譬譬其非實。初又二。初
斥世間因明不應攝取。二顯隨情俗諦是化佛說。

△今初。】

「復次大慧。有三種量。五分論。各建立巳。(魏云。彼諸外
道建立三種量五分論)得聖智自覺。離二自性事。而
作有性妄想計著。(唐云。立三種量巳。於聖智內證離
二自性法。起有性分別。)大慧。心意意識身心轉變。自
心現攝所攝諸妄想斷。如來地自覺聖智修行者。不
於彼作性非性想。(唐云。諸修行者。轉心想識。離能所
取。住如來境。自證聖法。於有及無。不起於想)若復修
行者如是境界性非性攝取想生者。彼即取長養。及
取我人(唐云。若於境界起有無執。則著我人眾生壽者)。」

【疏曰。三種量者。現量。比量。聖言量也。五分論者。宗
因喻合結也。宗因喻。亦名三支比量。合結不過成
之而巳。然三量五分。本是佛說。而魏譯直云外道
建立。宋唐二譯。雖不直云外道。觀其文意。亦是有
性妄想計著之由。當知法無邪正。邪正在人。佛本
以三量五分破有無執。若依之更執有無。則佛法
亦成外道也。離二自性事者。遠離徧計及依他執。
即圓成實之體性也。此圓成實。性離有無。非能所
取。若執有無。便成能所。則有法相及我相矣。
△二
顯隨情俗諦是化佛說。】

「大慧。若說彼性自性自共相。一切皆是化佛所說。非
法佛說。又諸言說。悉由愚夫希望見生。不為別建立
趣自性法。得聖智自覺三昧樂住者分別顯示(唐云。
一切諸法自相共相。是化佛說。非法佛說。化佛說法。但
順愚夫所起之見。不為顯示自證聖智三昧樂境)。」

【疏曰。諸阿含經。亦說諸法自相共相。以破愚夫虗
妄我執。葢彼既不能達唯心境界。故亦不能即於
化身而見法身也。初正顯俗諦是隨情說竟。
△二
以五譬譬其非實。】

「譬如水中。有樹影現。彼非影。非非影。非樹形。非非樹
形。如是外道見習所熏。妄想計著。依於一異俱不俱
有無非有非無常無常想。而不能知自心現量。」

【疏曰。自心如水。諸法如影。水外無影。故非影。水中
顯現。故非非影。撈不可得。故非樹形。宛然是樹。故
非非樹形。當知自心現量。本非有無。不應計著也。】

「譬如明鏡。隨緣顯現一切色像。而無妄想。(唐云。譬如
明鏡。無有分別。隨順眾緣。現諸色像)彼非像。非非像。
而見像非像。(魏云。有緣得見。無緣不見故)妄想愚夫而
作像想。(魏云。自心分別。見像有無)如是外道惡見。自
心像現。妄想計著。依於一異俱不俱有無非有非無
常無常見。」

【疏曰。自心如鏡。諸法如像。對緣顯現而非有。離緣
不現而非無。外道不達。妄作有無計著也。】

「譬如風水。和合出聲。彼非性。非非性。(魏云。譬如諸響。
因入山河水風空屋和合而聞。彼所聞響。非有非無。何
以故。因聲聞聲故。○唐云。譬如谷響。依於風水人等音
聲和合而起。彼非有非無。以聞聲非聲故)如是外道
惡見妄想。依於一異俱不俱有無非有非無常無常
見。」

【疏曰。諸法如響。緣生無實。非有非無。不應計著。計
著則成外道也。】

「譬如大地無草木處。熱𦦨川流。洪浪雲涌。(唐云。日光
照觸。燄水波動)彼非性。非非性。貪無貪故。(唐云。彼非
有非無。以倒想非想故)如是愚夫。無始虗偽習氣所
熏。妄想計著。依生住滅一異俱不俱有無非有非無
常無常。緣自住事門。(唐云。無始戲論惡習所熏。於聖
智自證法性門中。見生住滅一異有無俱不俱性)亦
復如彼熱𦦨波浪。」

【疏曰。光𦦨本非波浪。無貪倒者。知其非性。有貪倒
者。則非非性。愚夫於法性中。妄見生住滅等。亦猶
是也。】

「譬如有人。呪術機發。以非眾生數。毗舍闍鬼方便合
成。動搖云為。(魏云。譬如有人。依呪術力。起於死屍機
關木人無眾生體。依毗舍闍力。依巧師力。作去來事。○
唐云。譬如木人及以起屍。以毗舍闍機關力故。動搖運
轉。云為不絕)凡愚妄想。計著往來。如是外道惡見希
望。依於一異俱不俱有無非有非無常無常見。戲論
計著。不實建立。」

【疏曰。死屍木人。皆無執受。名為非眾生數。毗舍闍。
此云噉精氣鬼。又云顛鬼。機關以運木人。則木人
動搖云為。顛鬼以合死屍。則死屍動搖云為。識情
執著四大六根。則四大六根妄有動搖云為。當知
本與木人死屍無異。不應妄計有眾生也。二別說
十二譬喻竟。
△三結勸應離。】

「大慧。是故欲得自覺聖智事。當離生住滅一異俱不
俱有無非有非無常無常等惡見妄想。」

【初長文竟。
△二偈頌。】

「爾時世尊。欲重宣此義而說偈言。幻夢水樹影。垂髮
熱時𦦨。如是觀三有。究竟得解脫。(唐云。諸識蘊有五。
猶如水樹形。所見如幻夢。不應妄分別。三有如陽燄。幻
夢及毛輪。若能如是觀。究竟得解脫)譬如渴鹿想。(唐
作熱時燄)動轉迷亂心。鹿想謂為水。而實無水事。如
是識種子。動轉見境界。愚夫妄想生。如為翳所翳。(唐
云。如翳者所見。愚夫生執著)於無始生死。計著攝受
性。(唐云。無始生死中。執著所纏覆)如逆楔出楔。捨離貪
攝受。(唐云。退捨令出離。如因榍出榍)如幻呪機發。浮
雲夢電光。觀是得解脫。永斷三相續。於彼無有作。猶
如𦦨虗空。(唐云。此中無所有。如空中陽燄)如是知諸
法。則為無所知。言教唯假名。彼亦無有相。於彼起妄
想。陰行如垂髮。(唐云。諸蘊如毛輪。於中妄分別。唯假
施設名。求相不可得)如畫垂髮幻。夢乾闥婆城。火輪
熱時𦦨。無而現眾生。(唐云。實無而見有)常無常一異。
俱不俱亦然。無始過相續。愚夫癡妄想。明鏡水淨眼。
摩尼妙寶珠。於中現眾色。而實無所有。一切性顯現。
如畫熱時𦦨。種種眾色現。如夢無所有(唐云。心識亦
如是。普現眾色相。如夢空中燄。亦如石女兒)。」

【疏曰。初四句。唐作八句。先頌遠離觀也。次十句。頌
愚夫計著如渴鹿也。次如逆楔等十句。重頌對治
觀也。次言教第十二句。重頌愚夫計著之非也。後
明鏡等八句。結顯諸法有即非有也。初破外計竟。

△二申正法。】

「復次大慧。如來說法。離如是四句。謂一異俱不俱有
無非有非無常無常。離於有無建立誹謗分別。」

【疏曰。唯心所現諸法。故非一。諸法並是唯心。故非
異。唯心諸法不相違故。故非亦一亦異。諸法唯心
非戲論故。故非非一非異。又諸法唯心。故非有。唯
心諸法。故非無。不相違。故非亦有亦無。非戲論。故
非非有非無。又念念滅。故非常。念念生。故非無常
不相違。故非亦常亦無常。非戲論。故非非常非無
常。不執心外有法。故離建立。不撥唯心諸法。故離
誹謗也。】

「結集真諦緣起道滅。解脫。如來說法。以是為首。(唐云。
諸佛說法。以諦緣起滅道解脫而為其首)非性。非自
在。非無因。非微塵。非時。非自性相續而為說法(唐云。
非與勝性自在宿作自然時微塵等而共相應)。」

【疏曰。真諦。謂苦集滅道四聖諦也。緣起。諸十二因
緣也。道滅者。四諦所歸重也。解脫者。十二因緣還
滅門也。四諦則有生滅無生無量無作之不同。而
意顯出世道滅。因緣亦有思議不思議生滅不生
滅之不同。而意顯還滅解脫。然世出世間因果。皆
不離心。流轉還滅。亦不離心。故非外道勝性等妄
計也。無因。即唐譯自然。自性相續。即唐譯宿作。阿
含破外道宿作因論。謂現見有人。作善即得善報。
為惡即得惡報。何得一向但委於宿作耶。餘如他
處廣破。】

「復次大慧。為淨煩惱爾𦦨障故。譬如商主。次第建立
百八句無所有。善分別諸乘及諸地相(唐云。諸佛說
法。為淨惑智二種障故。次第令住一百八句無相法中。
而善分別諸乘地相。猶如商主。善導眾人)。」

【疏曰。若不知百八句皆無所有。則無以淨二障。若
不善分別諸乘及諸地相。亦無以淨二障。今由了
達百八句皆無相故。則有即非有。善分別諸乘及
諸地故。則無即非無。是謂佛正法也。第九離四句
門竟。
○第十明四種禪門二。初長文。二偈頌。初中
二。初總標。二別釋。
△今初。】

「復次大慧。有四種禪。云何為四。謂愚夫所行禪。觀察
義禪。攀緣如禪。(魏云。念真如禪。○唐云。攀緣真如禪)
如來禪。」

【疏曰。上云善分別諸乘乃諸地相。故遂明四種禪
也。初即世間禪。及藏教事禪。二即通教。及別三賢
所修禪。三即別地所行禪。四即圓住以上所行禪
也。
△二別釋。】

「云何愚夫所行禪。謂聲聞緣覺外道修行者。(唐無外
道二字)觀人無我性。自相共相骨鎖無常苦不淨相。
(唐云知人無我。見自他身骨鎖相連。皆是無常苦不淨
相)計著為首。如是相不異。觀前後轉進。相不除滅。(唐
云。如是觀察。堅著不捨。漸次增勝至無想滅定。○魏云。
次第上上。乃至非想滅盡定解脫)是名愚夫所行禪。」

【疏曰。觀人無我及骨鎖常無等。本是愚法二乘所
修。故唐譯無外道字。然設修至滅定解脫。則是觀
練二法滿足。名為聲聞緣覺。若誤取無想。及非想
證。則便成外道矣。故宋魏二譯。皆有外道二字也。】

「云何觀察義禪。謂人無我自相共相。外道自他俱無
性巳。觀法無我。彼地相義。漸次增進。(唐云。謂知自共
相人無我巳。亦離外道自他俱作。於法無我諸地相義。
隨順觀察)是名觀察義禪。」

【疏曰。知人無我。及離外道自他俱作。所謂諸法不
自生。亦不從他生。不共不無因。是故知無生。正是
通教。及別十住體空觀門。於法無我諸地相義。隨
順觀察。即別十行十向。修於相似假觀及中觀也。】

「云何攀緣如禪。謂妄想二無我妄想。如實處不生妄
想。(唐云。謂若分別無我有二。是虗妄念。若如實知。彼念
不起)是名攀緣如禪。」

【疏曰。唯識頌云。現前立少物。謂是唯識性。以有所
得故。非實住唯識。即今妄想二無我妄想之謂也。
又頌云。若時於所緣。智都無所得。爾時住唯識。離
二取相故。即今如實處不生妄想之謂也。此別教
通達位也。】

「云何如來禪。謂入如來地。得自覺聖智相二種樂住。
(魏云。入內身聖智相三空三種樂行故)成辦眾生不
思議事。是名如來禪。」

【疏曰。魏云三空者。即圓融三解脫門也。生死涅槃
二邊中道不可得故。名空解脫門。此空離一切相。
名無相解脫門。此無相者。即是實相。無有作者。無
可願求。名無作解脫門。亦名無願解脫門。入此不
思議三脫門巳。親證三德祕藏之樂。自利利他。法
皆具足。此圓教發心住巳上境界也。別教證道同
圓。應亦得此。而教道別故。姑未許之。又如來禪。須
辦六即。則六根五品。亦得此名也。問曰。如古人云
且喜師兄會如來禪。祖師禪未夢見在。則祖師禪
應更勝於如來禪耶。答曰。乘言者喪。滯句者迷。汝
欲以古人一時應機之談作實法會。何異刻舟求
劒。恐香巖大笑汝在。初長文竟。
△二偈頌。】

「爾時世尊。欲重宣此義而說偈言。凡夫所行禪。觀察
相義禪。攀緣如實禪。如來清淨禪。譬如日月形。鉢頭
摩深險。如虗空火盡。修行者觀察。(唐云。修行者在定。
觀見日月形。波頭摩深險。虗空火及盡)如是種種相。
外道道通禪。(唐云。墮於外道法)亦復墮聲聞。及緣覺
境界。」

【疏曰。此先頌總標。及頌愚夫禪之相也。鉢頭摩。此
翻紅蓮華。謂若於禪定中。見有神我如日月形。或
如紅蓮在深險處。則墮外道。若於禪定中。見苦斷
集。歸於虗空。如薪盡火滅。不受後有。則墮二乘也。】

「捨離彼一切。則是無所有。(唐云。捨離此一切。住於無
所緣)一切剎諸佛。以不思議手。一時摩其頂。隨順入
如相(唐云。是則能隨入。如如真實相。十方諸國土。所有
無量佛。悉引光明手。而摩是人頂)。」

【疏曰。此頌後三種禪相也。捨離彼一切。即觀察義
禪。則是無所有。即攀緣如禪。隨順入如相。即如來
禪。以此摩訶衍三種禪相。對斥二乘及諸外道。所
以名為方等部也。第十明四種禪門竟。
○第十一
般涅槃門二。初問。二答。
△今初。】

「爾時大慧菩薩摩訶薩復白佛言。世尊。般涅槃者。說
何等法。謂為涅槃。」

【疏曰。前云如來禪者得自覺聖智三種樂住。夫三
德祕藏常樂我淨。即是如來大般涅槃。而此涅槃。
畢竟是何等法耶。故問之也。
○二答。為三。初正明
大涅槃義。二兼示二乘及外道相。三明如來神力
建立菩薩。
△今初。】

「佛告大慧。一切自性(唐作一切識自性)習氣(及)藏意
意識見習轉變。名為涅槃。諸佛及我涅槃。自性空事
境界。(唐云。我及諸佛說名涅槃。即是諸法性空境界)復
次大慧。涅槃者。聖智自覺境界。離斷常妄想性非性。
(唐云。自證聖智所行境界。遠離斷常及以有無)云何非
常。謂自相共相妄想斷。故非常。云何非斷。謂一切聖
去來現在得自覺故非斷。大慧。涅槃不壞不死。若涅
槃死者。復應受生相續。若壞者。應墮有為相。是故涅
槃離壞離死。是故修行者之所歸依。復次大慧。涅槃
非捨非得。非斷非常。非一義。非種種義。是名涅槃。」

【疏曰。一切識自性習氣者。即有支習氣也。藏意意
識見習者。即名言習氣我執習氣也。轉變者。由無
漏智熏。令彼妄習無寄也。自性空事境界者。諸法
無性。當體即是真空實相也。此諸法性空境界。唯
是聖智自覺所行。故非斷常及有無也。非斷非常。
經文自釋可知。言非有非無者。死。壞。則無。受生相
續。墮有為相。則有。今離壞離死。故非有無也。非捨
者。諸法性空。無可捨故。非得者。真如無物。無可取
故。非斷非常。如前可知。非一義者。不與多對故。非
種種義者。不墮諸數故。又即一切法。故非一。離一
切相。故非種種。又是即非即。故非一。離即離非。故
非種種也。
○二兼示二乘及外道相二。初示二乘
涅槃。二示外道計著。
△今初。】

「復次大慧。聲聞緣覺涅槃者。覺自相共相。不習近境
界。不顛倒見。妄想不生。彼等於彼作涅槃覺。」

【疏曰。覺陰界入自相差別。無我我所共相苦空無
常不淨。不習近六塵境界。則斷思惑。不顛倒見。則
斷見惑。三界妄想不生。出分段苦輪。便作安隱度
脫之想。休息化城。所以不達如來所證大涅槃也。

△二示外道計著。】

「復次大慧。二種自性相。云何為二。謂言說自性相計
著。事自性相計著。言說自性相計著者。從無始言說
虗偽習氣計著生。事自性相計著者。從不覺自心現
分齊生。」

【疏曰。此即名相二種計著。皆徧計所執性。妄計實
我實法。不惟違背大涅槃。亦不能證二乘涅槃也。
二兼示二乘及外道相竟。
○三明如來神力建立
菩薩二。初正明神力。二問答釋意。初中三。初總標
二力。二別釋二力。三結歎二力。
△今初。】

「復次大慧。如來以二種神力建立。(唐云。諸佛有二種
加持)菩薩摩訶薩頂禮諸佛。聽受問義。云何二種神
力建立。謂三昧正受。(唐云。謂令入三昧)為現一切身
面言說神力。及手灌頂神力。」

【疏曰。一者令初地菩薩入三昧巳。身語加持。為二
神力。二者令菩薩滿十地巳。手灌其頂。為二神力。
故總名二種神力也。
○二別釋二力。又二。初約初
地。二約十地。
△今初。】

「大慧。菩薩摩訶薩初菩薩地。住佛神力。所謂入菩薩
大乘照明(二作光明)三昧。入是三昧巳。十方世界一
切諸佛。以神通力。為現一切身面言說。如金剛藏菩
薩摩訶薩。及餘如是相功德成就菩薩摩訶薩。(唐云。
及餘成就如是功德相菩薩者是)大慧。是名初菩薩
地。」

【疏曰。此二神力。具如華嚴十地品初廣明。
△二約
十地。】

「菩薩摩訶薩。得菩薩三昧正受神力。於百千劫積習
善根之所成就。次第諸地對治所治相。通達究竟。至
法雲地。(唐云。此菩薩蒙佛持力。入三昧巳。於百千劫。集
諸善根。漸入諸地。善能通達治所治相。至法雲地)住大
蓮華微玅宮殿。坐大蓮華寶師子座。同類菩薩摩訶
薩眷屬圍繞。眾寶瓔珞莊嚴其身。如黃金薝蔔日月
光明。(唐云。身如黃金薝蔔華色。如盛滿月。放大光明)諸
最勝手從十方來。(唐云。十方諸佛舒蓮華手)就大蓮
華宮殿座上而灌其頂。譬如自在轉輪聖王。及天帝
釋太子灌頂。是名菩薩手灌頂神力。」

【疏曰。此二神力。亦如華嚴第十地中廣明。薝蔔。此
翻黃華。餘可知。二別釋二力竟。
△三結歎二力。】

「大慧。是名菩薩摩訶薩二種神力。若菩薩摩訶薩住
二種神力。面見諸佛如來。若不如是。則不能見。復次
大慧。菩薩摩訶薩凡所分別三昧神足諸法之行。是
等一切。悉住如來二種神力。大慧。若菩薩摩訶薩離
佛神力。能辯說者。一切凡夫。亦應能說。所以者何。謂
不住神力故。大慧。山石樹木及諸樂器城郭宮殿。以
如來入城威神力故。皆自然出音樂之聲。何況有心
者。聾盲瘖瘂無量眾苦。皆得解脫。如來有如是等無
量神力。利安眾生。」

【疏曰。菩薩必藉如來神力加持。方能入定現通說
法。以佛徹證自心說量。知一切法即心自性。得大
自在。故能以同體法性之力。加持菩薩。乃至加持
山石及宮殿等。令演法音。加持聾盲諸苦眾生。令
得解脫。皆是大般涅槃之力用也。初正明神力竟。

△二問答釋意。】

「大慧菩薩復白佛言。世尊。以何因緣。如來應供等正
覺。(於)菩薩摩訶薩住三昧正受時。及勝進地灌頂時。
加其神力。佛告大慧。為離魔業煩惱故。及不墮聲聞
地禪故。為得如來自覺地故。及增進所得法故。是故
如來應供等正覺。咸以神力建立諸菩薩摩訶薩。若
不以神力建立者。則墮外道惡見妄想。及諸聲聞眾
魔希望。不得阿耨多羅三藐三菩提。以是故諸佛如
來咸以神力。攝受諸菩薩摩訶薩。爾時世尊。欲重宣
此義而說偈言。神力人中尊。大願悉清淨。(唐云。世尊
清淨願。有大加持力)三摩提灌頂。初地及十地(唐云。
初地十地中。三昧及灌頂)。」

【疏曰。意顯神力加持。令離二乘涅槃外道計著。令
證大涅槃聖智自覺境界故也。第十一般涅槃門
竟。
○第十二緣起門二。初難問。二答釋。
△今初。】

「爾時大慧菩薩摩訶薩復白佛言。世尊。佛說緣起。即
是說因緣。不自說道。(魏云。如世尊說十二因緣。從因
生果。不說自心妄想分別見力而生。○唐云。佛說緣起
是由作起。非自體起)世尊。外道亦說因緣。謂勝。自在。
時。微塵生。如是諸性生。(唐云。外道亦說勝性。自在。時。
我。微塵。生於諸法)然世尊所謂因緣生諸性言說。有
間悉檀。(唐云。今佛世尊。但以異名說作緣起)無間悉
檀。(唐云。非義有別)世尊。外道亦說有無有生。(魏云外
道亦說從於有無而生諸法。○唐云。外道亦說以作者
故。從無生有)世尊亦說無有生。生巳滅。(魏云。世尊說
言。諸法本無。依因緣生。生巳還滅)如世尊所說。無明
緣行乃至老死。此是世尊無因說。非有因說。(唐云。此
說無因。非說有因)世尊建立作如是說。此有故彼有。
非建立漸生。觀外道說勝。非如來也。所以者何。世尊。
外道說因不從緣生。而有所生。世尊說觀因有事。觀
事有因。(唐云。世尊所說。果待於因。因復待因)如是因
緣雜亂。如是展轉無窮(唐云。如是展轉。成無窮過。又
此有故彼有者。則無有因)。」

【疏曰。此難世尊平日所說十二因緣。亦犯種種過
也。謂無明等能生諸法。何異勝性等能生諸法。此
但言說不同。而義無不同也。又說無明緣行。而無
明更無所因。何異外道從無生有。又說十二因緣
此有故彼有。何異外道從有生有。此皆與外道同
也。又外道說勝性等因。不從緣生而有所生。則因
果不亂。世尊說待因名果。待果名因。則因果雜亂。
外道說因不從緣生。則尚可窮詰。世尊說因更復
待因。則展轉無窮。此皆不如外道說勝也。
○二答
釋二。初正釋因緣無過。二轉破言說無性。
△今初。】

「佛告大慧。我非無因說。及因緣雜亂說。此有故彼有
者。攝所攝非性。覺自心現量(唐云。我了諸法唯心所
現。無能取所取。說此有故彼有。非是無因及因緣過失)。」

【疏曰。宋譯是西土文體。以後成前。唐譯是此方文
體。以前生後也。由覺自心現量。則知能攝所攝無
性。故云此有故彼有。此是唯心因果。非無因也。此
是假立因果。不雜亂也。既非無因。亦非心外有因。
既不雜亂。亦不展轉無窮。既知無性。則本無生。亦
非俱生及漸生矣。】

「大慧。若攝所攝計著。不覺自心現量。外境界性非性。
彼有如是過。非我說緣起。(唐云。若不了諸法唯心所
現。計有能取及以所取。執著外境若有若無。彼有是過。
非我所說)我常說言。因緣和合而生諸法。非無因生。」

【疏曰。此明不達唯心。乃有諸過。達唯心者。秪約一
心而論因緣。既非邪因。亦非無因也。初正釋因緣
無過竟。
○二轉破言說無性二。初疑問。二答釋。
△
今初。】

「大慧復白佛言。世尊。非言說有性。有一切性耶。(魏云。
有言說應有諸法。○唐云。有言說故。必有諸法)世尊。若
無性者。言說不生。是故言說有性有一切性。(唐云。若
無諸法。言依何起)。」

【疏曰。佛明諸法唯心所現。心外無法。故疑若無諸
法。不應起諸言說也。
△二答釋。】

「佛告大慧。無性而作言說。謂兔角龜毛等。世間現言
說。大慧。非性。非非性。(唐云。彼非有。非非有)但言說耳。
如汝所說。言說有性有一切性者。汝論則壞。(魏云。汝
言以有言說。應有諸法者。此義巳破)大慧。非一切剎
土(皆)有言說。言說者。是作耳。(唐云。假安立耳)或有剎
土。瞻視顯法。或有作相。(唐云。或現異相)或有揚眉。或
有動睛。或笑或欠。(唐云。嚬呻)或謦欬。或念剎土。或動
搖。大慧。如瞻視(魏云。無瞬。唐云。不瞬。)及香積(魏云。眾香。
唐云。玅香)世界。普賢如來國土。但以瞻視。令諸菩薩
得無生法忍。及諸勝三昧。是故非言說有性有一切
性。(唐云。非由言說而有諸法)大慧。見此世界蚊蚋蟲
蟻。是等眾生無有言說。而各辦事。爾時世尊。欲重宣
此義而說偈言。如虗空兔角。及與槃太子。(二皆作石
女兒)無而有言說。如是性妄想。因緣和合法。凡愚起
妄想。(唐云。妄計法如是。因緣和合中。愚夫妄謂生)不能
如實知。輪迴三有宅。」

【疏曰。先明無性而有言說。次明無言而能顯法及
能辦事。後頌計著言說及計著有諸法者。不如實
知自心現量常受輪迴也。言非性非非性者。兔本
無角。故非性。有此言說。故非非性。餘並可知。第十
二緣起門竟。】
楞伽阿䟦多羅寶經卷第二義疏上
楞伽阿䟦多羅寶經卷第二義疏下


【○第十三常聲如幻門二。初正明惑亂即常。二委
明惑亂如幻。初中二。初問。二答。
△今初。】

「爾時大慧菩薩摩訶薩復白佛言。世尊。常聲者。何事
說(魏云。世尊說常法。依何等法。作如是說。○唐云。世尊
所說常聲。依何處說)。」

【疏曰。前明涅槃離斷離常。又明緣起非攝所攝。則
世出世法。皆離四句矣。何故世尊復有時說常住
真心。常樂我淨。及說十二因緣。有佛無佛。性相常
住等法。畢竟依何事而作是說耶。
○二答二。初正
明依惑亂說。二申明成凡聖性。
△今初。】

「佛告大慧。為惑亂。(魏云。依迷惑法。我說為常。○唐云。
依妄法說)以彼惑亂。諸聖亦現。而非顛倒。(魏云。聖人
亦見世間迷惑法。非顛倒心。○唐云。以諸妄法。聖人示現。
然不顛倒)大慧。如春時𦦨。(二作陽燄)火輪。垂髮。乾闥
婆城。幻。夢。鏡像。世間顛倒。(唐云。世無智者。生顛倒解)
非明智也。然非不現。(魏云。有智慧者。不生分別。非不
見彼迷惑之事)大慧。彼惑亂者。有種種現。非惑亂作
無常。所以者何。謂離性非性故。(唐云。妄法現時。無量
差別。然非無常何以故。離有無故)大慧。云何離性非
性惑亂。謂一切愚夫種種境界故。(唐云。云何離有無。
一切愚夫種種解故)如彼恒河。餓鬼見不見故。無惑
亂性。(唐云。如恒河水。有見不見。餓鬼不見。不可言有)於
餘現故。非無性。(唐云。餘所見故。不可言無)如是惑亂。
諸聖離顛倒(唐云。聖於妄法。離顛倒見)。」

【疏曰。世間惑亂所見妄法。本離有無。故云常也。且
如恒河。本非有無。而餓鬼不見。妄計無水。世人見
之。妄計有水。然餓鬼謂無。既非定無。世人謂有。亦
豈實有哉。聖人離於有無顛倒見巳。假使示同餓
鬼。而不執定無。假使示同世人。而不執實有。不執
定無。故能使餓鬼甘露充滿。不執實有。故能使世
人入水不溺。是謂不為物轉。便能轉物也。思之。】

「不顛倒。是故惑亂常。謂相相不壞故。(唐云。妄法是常。
相不異故)大慧。非惑亂種種相。(唐云。非諸妄法有差
別相)妄想相壞。是故惑亂常。(唐云。以分別故而有別異。
是故妄法其體是常)大慧。云何惑亂真實。若復因緣。
諸聖於此惑亂不起顛倒覺。非不顛倒覺。(唐云。云何
而得妄法真實。謂諸聖者。於妄法中不起顛倒。非顛倒
覺)大慧。除諸聖。於此惑亂有少分想。非聖智事相。大
慧。凡有者。愚夫妄說。非聖言說。」

【疏曰。法離有無。是故即常。且如恒河。不以世人之
有。壞餓鬼之無。不以餓鬼之無。壞世人之有。則知
恒河本非有無差別之相。但以餓鬼妄想執無。與
世人異。世人妄想執有。與餓鬼異。故云妄想相壞
耳。而除却世人餓鬼二種妄想。則恒河本非有無。
既非有無。豈非常乎。既於恒河不起有無二顛倒
覺。覺知唯是自心現量。心外無河。非不并覺世人
餓鬼之顛倒覺。而自實無顛倒覺也。(上句順宋譯。
是約照俗。下句順唐譯是約證真)設於恒河有少
分四句妄想未盡。即非聖智事相。但是愚夫戲論
妄說耳。若少分妄想不生。則恒河便是自心現量。
豈非真實。但舉恒河一喻。例一切法。無不皆爾。初
正明依惑亂說竟。
○二申明成凡聖性二。初正示
聖凡分別。二結成性即真如。
△今初。】

「彼惑亂者。倒不倒妄想。起二種種性。(唐云。若分別妄
法是倒非倒。彼則成就二種種性)謂聖種性。及愚夫
種性。聖種性者。三種分別。謂聲聞乘。緣覺乘。佛乘。云
何愚夫妄想。起聲聞乘種性。謂自共相計著。起聲聞
乘種性。是名妄想起聲聞乘種性。(唐云。云何愚夫分
別妄法。生聲聞乘種性。所謂計著自相共相)大慧。即
彼惑亂妄想。起緣覺乘種性。謂即彼惑亂自共相不
親計著。起緣覺乘種性。(唐云。何謂復有愚夫分別妄
法。成緣覺乘種性。謂即執著自共相時。離於憒閙)云何
智者即彼惑亂。起佛乘種性。謂覺自心現量外性非
性。不妄想相。起佛乘種性。是名即彼惑亂。起佛乘種
性。(唐云。何於智人分別妄法。而得成就佛乘種性。所謂
了達一切。唯是自心分別所見。無有外法)又種種事
性。凡夫惑想。起愚夫種性(唐云。有諸愚夫。分別妄法
種種事物。決定如是。決定不異。此則成就生死乘性)。」

【疏曰。此經所稱惑亂。即唐譯所謂妄法。指三界依
正色心因果諸法。猶如瞖目所見空華。故名惑亂
也。眾生無始以來在惑亂中。捨此惑亂妄法。更無
所觀之境。但能觀之智。有倒有不倒耳。此經所稱
妄想。即唐譯所謂分別。尅指觀智而言。若邪想邪
分別。則成凡愚。若正想正分別。則成聖種。而皆以
惑亂妄法為所觀境。是知惑亂妄法。體非十界。能
生十界。雖生十界。即非十界。所以前云惑亂常惑
亂真實也。計著自共相者。但破我執。不破法執。故
雖非邪。名之為聖。而根鈍故。仍名為愚。不親計著
者。唐云離於憒閙。此則知自共相如幻如夢。當體
無生。本無憒閙。無可計著。而猶未知自心現量。亦
名為愚。覺自心現量者。知一切法皆唯心現。有即
非有。是正分別。即妄想而非妄想。故名為智也。種
種事性者。法本無性。而迷惑分別。計有實性。著我
著法。不出生死。恒於六道往來不息。故唐譯亦稱
乘也。
△二結成性即真如。】

「彼非有事。非無事。是名種性義。(唐云。彼妄法中種種
事物。非即是物。亦非非物)大慧。即彼惑亂不妄想諸
聖心意意識過習氣自性法轉變性。是名為如。(唐云。
即彼妄法。諸聖智者心意意識諸惡習氣自性法轉依
故。即說此妄名為真如)是故說如離心。(唐云。是故真
如離於心識)我說此句。顯示離想。即說離一切想(唐
云。我今明了顯示此句。離分別者。悉離一切諸分別故)。」

【疏曰。惑亂妄法。全妄即真。隨緣不變。離一切相。故
非事物。不變隨緣。即一切法。故非無事物。譬如醉
人所見轉屋即是不轉之屋。揑目所見二月即是
但一月真。瞖目所見空華即是睛明空體。唯佛乘
人。唯心直進。觀察妄想無性。心外無法。意識不與
我法二執相應。轉為妙觀察智相應心品。則意亦
不與我法二執相應。轉為平等性智相應心品。由
此無漏妙智熏於第八藏心。使無漏種日復熾盛。
則有漏種新者不生。舊者消滅。至純淨位。轉為大
圓鏡智相應心品。是謂心意意識過習氣自性法
轉變性。譬如吐酒得醒。見屋不轉。停揑不勞。見一
真月。瞖病既去。華處本空。方知惑亂妄法。本元真
如。此真如體。實非凡夫二乘心意意識未轉依時
所能親證。必離一切妄想分別。乃契會耳。初正明
惑亂即常竟。
○二委明惑亂如幻四。初正明如幻。
二會釋無生。三兼明名句形身。四兼明四種記論。

△今初有三番問答。】

「大慧白佛言。世尊。惑亂為有為無。(唐云。所說妄法。為
有為無)佛告大慧。如幻。無計著相。(唐云。無執著相故)
若惑亂有計著相者。計著性不可滅。緣起應如外道
說因緣生法(唐云。若執著相體是有者。應不可轉。則
諸緣起。應如外道說作者生)。」

【疏曰。此初番問答。明妄法非有無也。譬如幻師。以
幻術力幻作兔焉等物。愚小無知。計著有實。而原
無所計著之實兔馬相。若幻法果有體相。如彼愚
小所計著者。則便不可轉滅。何異外道所說能生
所生皆實有耶。】

「大慧白佛言。世尊。若惑亂如幻者。復當與餘惑作因。
(唐云。若諸妄法同於幻者。此則當與餘妄作因)佛告
大慧。非幻惑因。不起過故。(唐云。非諸幻事為妄惑因。
以幻不生諸過惡故)大慧。幻不起過。無有妄想。(唐云
以諸幻事無分別故)大慧。幻者。從他明處(唐作明呪)
生。非自妄想過習氣處生。是故不起過。大慧。此(唐云。
此妄惑法)是愚夫心惑計著。非聖賢也。爾時世尊。欲
重宣此義而說偈言。聖不見惑亂。(唐云妄法)中間亦
無實。中間若真實。惑亂即真實(唐云。以妄即真故。中
間亦真實)捨離一切惑。若有相生者。是亦為惑亂。不
淨猶如瞖。(唐云。若離於妄法。而有相生者。此還即是
妄。如瞖未清淨)復次大慧。非幻無有相似。見一切法
如幻(唐云。見諸法非幻無有相似。故說一切法如幻)。」

【疏曰。此第二番問答。明愚夫不知妄法如幻而起
計著。所以生過。若達如幻。則不起過也。問意由迷
惑故而起妄法。譬如由幻術故而起幻事。既妄法
能生餘妄。則幻事亦應能生餘幻。此反以法例喻
而為難也。佛直答以幻不起過。無妄想故。聖賢於
諸妄法。了知皆從妄想過習氣生。譬如幻事。從幻
術生。當體不實。絕不計著。所以亦不起過。若謂妄
法是有。不同幻事。便是愚夫心惑計著。非是聖賢。
此正以喻例法而為釋也。偈中前四句。意明真外
無妄。故無妄法可見。後四句。意明妄外無真。故非
有真相生也。復次下。申明聖賢見一切法最與幻
事相似。故說一切法如幻耳。】

「大慧白佛言。世尊。為種種幻相計著言一切法如幻。
(唐云。為依執著種種幻相。言一切法猶如幻耶)為異
相計著。(唐云。為異依此執著。顛倒相耶)若種種幻相
計著言一切性如幻者。(唐云。若依執著。種種幻相。言
一切法猶如幻者)世尊。有性不如幻者。(唐云。非一切
法悉皆如幻)所以者何。謂色種種相非因。(唐云。何以
故。見種種色相不無因故)世尊。無有因色種種相現
如幻。(唐云。都無有因。令種種色相顯現如幻)世尊。是
故無種種幻相計著相似性如幻(唐云。是故世尊。不
可說言依於執著種種幻相。言一切法猶如幻者)。」

【疏曰。此第三番問。躡前答文而起難也。前云一切
諸法。非幻無有相似。但是愚夫心惑計著。故說如
幻以開曉之。然愚夫計著諸法。與計著幻事。其計
著之情雖同。而只今世間種種色相。與幻現種種
色相。其色相之因有異。謂兔馬等幻事。則因幻師
呪術乍現。而世間種種色相。自有因緣所生。非以
幻術為因。又幻事現時。縱令愚夫計著。不久必能
顯現其為非實。而世間種種色相。一任愚夫計著。
何由顯現令其如幻耶。是故不可說言依於計著
言如幻也。】

「佛告大慧。非種種幻相計著相似。一切法如幻。(唐云。
不依執著種種幻相。言一切法如幻)大慧。然不實一
切法速滅如電。(唐云。以一切法不實速滅如電)是則
如幻。大慧。譬如電光。剎那頃現。現巳即滅。非愚夫現。
(魏云。凡夫不見。○唐云。世間凡愚悉皆現見)如是一
切性。自妄想自共相(唐云。一切諸法。依自分別。自共
相現。亦復如是)觀察無性。非現色相計著。(唐云。以不
能觀察無所有故。而妄計著種種色相)爾時世尊。欲
重宣此義而說偈言。非幻無有譬。說法性如幻。不實
速如電。是故說如幻(唐云。非幻無相似。亦非有諸法。
不實速如電。如幻應當知)。」

【疏曰。此第三番答正明諸法的皆如幻。不依計著
而言如幻也。夫電光一現即滅。凡愚共知。一切諸
法亦皆一現即滅。凡愚不知。以不知一切諸法自
相共相。唯依妄想分別乍現故也。妄想念念生巳
即滅。則所現諸法自相共相。亦皆念念生巳即滅。
由妄想隨滅隨生。長時相續。故妄見諸法相似相
續。計以為實。謂不同幻耳。若能觀察諸法無性。則
不計著自心所現色相以為實有矣。初正明如幻
竟。
○二會釋無生二。初難問。二答釋。
△今初。】

「大慧復白佛言。如世尊所說。一切性無生及如幻。(唐
云。如佛先說。一切諸法皆悉無生。又言如幻)將無世
尊前後所說自相違耶。說無生性如幻。」

【疏曰。此恐凡愚執無生為不生。執如幻為有生。未
免相違。故問之也。
△二答釋。】

「佛告大慧。非我說無生性如幻。前後相違過。(唐云。無
有相違)所以者何。謂生無生。覺自心現量。(唐云。何以
故。我了於生即是無生。唯是自心之所見故)有非有
外性非性。無生現。(唐云。若有若無一切外法。見其無
性。本不生故)大慧。非我前後說相違過。然壞外道因
生故。我說一切性無生。(唐云。為離外道因生義故。我
說諸法皆悉不生)大慧。外道癡聚。欲令有無有生。非
自妄想種種計著緣。(唐云。外道羣聚。共興惡見。言從
有無生一切法。非自執著分別為緣)大慧。我非有無
有生。是故我以無生說而說。(唐云。我說諸法非有無
生。故名無生)大慧。說性者。為攝受生死故。壞無見斷
見故。為我弟子攝受種種業受生處故。以聲性說攝
受生死。(唐云。說諸法者。為令弟子。知依諸業攝受生
死。遮其無有斷滅見故)大慧。說幻性自性相。為離性
自性相故。(唐云。說諸法相猶如幻者。令離諸法自性
相故)墮愚夫惡見相希望。不知自心現量。(唐云。為諸
凡愚墮惡見欲。不知諸法唯心所現)壞因所作生緣
自性相計著。說幻夢自性相一切法(唐云。為令遠離
執著因緣生起之相。說一切法如幻如夢)不令愚夫
惡見希望。計著自及他一切法如實處見。作不正論。
(唐云。彼諸愚夫執著惡見。欺誑自他。不能明見一切諸
法如實住處)大慧。如實處見一切法者。謂超自心現
量。(唐云。見一切法如實處者。謂能了達唯心所現)爾
時世尊。欲重宣此義而說偈言。無生作非性(唐云。無
作故無生)有性(唐作法)攝生死。觀察(唐作了達)如幻
等。於相不妄想(唐作分別)。」

【疏曰。此明所說無生及諸法如幻。皆為對治物機。
不相違也。為破外道邪因無因所生。故說無生。為
破斷見無見。故說唯心所現因果諸法。為破妄計
諸法有自性相。故說如幻如夢。若能了達自心現
量。則知生即無生。業及生死。亦不失壞。而皆無性
如幻夢矣。但依唐譯思之。文義可了。二會釋無生
竟。
△三兼明名句形身。】

「復次大慧。當說名句形(魏作字。唐作文)身相。善觀名
句形身菩薩摩訶薩。隨入義句形身。(唐云。諸菩薩善
觀此相。了達其義)疾得阿耨多羅三藐三菩提。如是
覺巳。覺一切眾生。大慧。名身者。謂若依事立名。(唐云。
謂依事立名。名即是身)是名名身。句身者。謂句有義
身。自性決定究竟。(唐云。諸能顯義決定究竟)是名句
身。形(字。文)身者。謂顯示名句。(唐云。謂由於此能成名
句)是名形身。」

【疏曰。凡愚不達自心現量。妄計心外實有名句文
身。故勗菩薩當善觀其相也。名詮自性。故云依事
立名。如依能見之事。即立眼名。依所見之事。即立
色名。依能聞之事。即立耳名。依所聞之事。即立聲
名等。句詮差別。故云顯義決定究竟。如說眼無常
乃至意無常。色無我。乃至識無我等。形即文字。為
名句依。故云顯示名句也。】

「又形身者。謂長短高下。(唐先有云。句身者。謂句事究
竟。名身者。謂諸字名各各差別。如從阿字乃至阿字。乃
接此句。○魏釋亦有三句)又句身者。謂徑跡。(唐云。如
足跡)如象馬人獸等所行徑跡。(唐云。如衢巷中人畜
等跡)得句身名。大慧。名及形者。謂以名說無色四陰。
故說名。自相現。故說形。(唐云。名謂非色四蘊。以名說
故。文。謂名之自相。由文顯故)是名名句形身。說名句
形身相分齊。應當修學。」

【疏曰。句事究竟。謂必詮事至於究竟。方成一句也。
字名差別。謂如阿至呵等。但可詮差別事。即名為
名也。長短高下。謂文字當體。有此對待假相也。徑
跡者。如有徑路。則有人畜所行足跡。譬有名字。則
有依名所顯句義也。無色四陰者。受想行識。但有
名字。更無體相可表示也。名之自相由文顯者。由
此受想行識等文字。方得顯現四陰等名也。同前
共有三番解釋。並是唯心所現。依於音聲而有差
別。謂之不相應行。與彼音聲不即不離。非別有性。
(且約此土聲為教體。云與音聲不即不離。若他土中。
以色香等為教體者。亦皆不即離也)故云。於彼身
相分齊。應當修學。不可妄計心外有法也。】

「爾時世尊。欲重宣此義而說偈言。名身與句身。及形
身差別。凡夫愚計著。如象溺深泥。」

【疏曰。聖智了達唯心。則色等六塵性境。尚非心外
別有。況依色等假立名句文身。豈別有耶。凡愚計
著。不達名句文身性空。譬如象溺深泥。何能出哉。
此甚警人不可計著也。三兼明名句形身竟。
△四
兼明四種種記論。】

「復次大慧。未來世智者。以離一異俱不俱見相。我所
通義。問無智者。彼即答言。此非正問(魏云。未來世中
無智慧者。以邪見心。不知如實法故。因世間論。自言智
者。有智者問如實之法。離邪見相一異俱不俱。而彼愚
人作如是言。是問非是。非正念問。○唐云。未來世中。有
諸邪智惡思覺者。離如實法。以見一異俱不俱相問諸
智者。彼即答言。此非正問)。」

【疏曰。此段文意。須將三譯參合。方有著落。大凡有
智慧人。若見邪智妄問一異俱不俱相。即應答云。
此非正問。而彼邪智惡覺之人。若見智者問以離
一異俱不俱相。佛所通達第一義諦。彼亦妄答以
為非正問也。】

「謂色等常無常為異不異。(魏云。為一為異)如是涅槃
諸行。(魏云。如是涅槃有為諸行。為一為異)相所相。(魏
云。相中所有能見所見為一為異)求那所求那。(唐云。
依所依)造所造。(魏云。作者所作。為一為異)見所見。(魏
云。能見可見。為一為異)塵及微塵。(唐云。地與微塵。○
魏云。四大中色香味觸。為一為異。泥團微塵。為一為異)
修與修者。(唐云。智與智者。○魏云。知者所知。為一為
異)如是比展轉相。如是等問(唐云。如是等不計事次
第而問)。」

【疏曰。此廣述無智者之邪問也。】

「而言佛說無記止論。非彼癡人之所能知。(唐云。世尊
說此當止記答。愚夫無智。非所能知)謂聞慧不具故。
如來應供等正覺。令彼離恐怖句故。說言無記。不為
記說。(唐云。佛欲令其離驚怖處。不為記說)又止外道
見論故。而不為說。(唐云。不記說者。欲令外道永得出
離作者見故)大慧。外道作如是說。謂命即是身。如是
等無記論。(唐云。諸外道眾。計有作者。作如是說。命即
是身。命異身異。如是等說。名無記論)大慧。彼諸外道。
愚痴於因。作無記論非我所說。(魏云。外道迷於因果
義故。是故無記。非我法中名無記也)大慧。我所說者。
離攝所攝。妄想不生。云何止彼。(魏云。我佛法中。離能
見可見虗妄之相。無分別心。是故我法中無有置答。○
唐云。我教中說離能所取。不起分別。云何可止)大慧。
若攝所攝計著者。不知自心現量故止彼(魏云。諸外
道等。執著可取能取。不知但是自心見法。為彼人故。我
說言有四種問法。無記置答。非我法中。○唐云。若有執
著能取所取。不了唯是自心所現。彼應可止)。」

【疏曰。此明外道邪問無有實義。是無記論。應置不
答。故須以不答止之。若佛法中正問。理應廣答。不
可妄以為無記而止之也。然外道所問無記邪論。
不出四句。所謂一異及俱不俱。設使彼有聞慧。便
可為其廣說四句皆非。顯出自心現量第一義境。
由彼聞慧不具。若聞離四句法。必當恐怖失措。如
大佛頂經中。於無是見者無非見者二語。佛皆以
如是印之。大眾非無學者。便皆茫然不知是義終
始。一時惶悚失其所守。況外道乎。又外道妄計作
者為因。所作為果。不知因果皆唯心現。故作一異
俱不俱等諸無記論。應須置而不答。非佛法中正
問。而可用置答也。奈何無智愚人。見佛法中訶外
道之非正問。遂訶智人以為非正問哉。嗚呼。上古
宗匠之用棒喝。如彼智者。今時宗匠倣而用之。亦
類彼無智者矣。】

「大慧。如來應供等正覺。以四種記論。為眾生說法。大
慧。止記論者。我時時說。(魏云。為待時故。說如是法。○
唐云。我別時說)為根未熟。不為熟者(魏同。○唐云。以
根未熟。且止說故)。」

【疏曰。此因前所明止論。而明佛之說法總有四種。
不可執一也。言四種者。後偈自出其相。今止記論。
但是四種之一。不過為根未熟者耳。】

「復次大慧。一切法。離所作因緣不生。無作者故。一切
法不生。(唐云。何故一切法不生。以離能作所作。無作者
故)大慧。何故一切性離自性。以自覺觀時。自共性相
不可得故。說一切法不生。(唐云。何故一切法無自性。
以證智觀。自相共相不可得故)何故一切法不可持
來。不可持去。以自共相。欲持來無所來。欲持去無所
去。是故一切法離持來去。(唐云。何故一切法無來去。
以自共相。來無所從。去無所至故)大慧。何故一切諸
法不滅。謂性自性相無故。一切法不可得故。一切法
不滅。(唐云。謂一切法無性相故。不可得故)大慧。何故
一切法無常。謂相起無常性。是故說一切法無常。(唐
云。謂諸相起無常性故)大慧。何故一切法常。謂相起
無生。性無常常。故說一切法常(唐云。謂諸相起即是
不起。無所有故。無常性常。是故我說一切法常)。」

【疏曰。此明為根熟者分別答也。文並可知。】

「爾時世尊欲重宣此義而說偈言。記論有四種。一向
(魏云。直答)反詰問。(魏云。質答)分別及止論。(二作置答)
以制諸外道。有及非有生。僧佉毗舍師。(唐云。數論與
勝論。言有非有生)一切悉無記。彼如是顯示。(唐云。如
是等諸說。一切皆無記)正覺所分別。自性不可得。(唐
云。以智〔視〕察時。體性不可得)以離於言說。故說離自
性。」

【疏曰。隨問直答。名為一向。反詰質之。令其自悟。名
為質答。詳細解釋。名分別答。置而不答。名為止論。
若為根熟。用前三種。若為外道。具用四種。外道亦
有應直答反問及分別答者故也。有及非有生者。
即邪因無因二論也。僧佉者。即數論師。立二十五
法。妄謂二十三法。皆是冥諦所生。神我之所受用。
又計能生所生定一。毗舍者。即勝論師。立六句義。
計能有所有定異。然彼等諸說。但有虗言。都無實
義。故一切悉無記也。若夫自覺聖智。了達自心現
量境界。毫無諸法自性可得。此則唯證相應。非言
語之所及。故強說為離自性耳。第十三常聲如幻
門竟。
○第十四四果差別相門三。初請問。二許宣。
三正說。
△今初。】

「爾時大慧菩薩摩訶薩復白佛言。世尊。惟願為說諸
須陀洹。須陀洹趣差別通相。(二譯皆云行差別相)若
菩薩摩訶薩。善解須陀洹趣差別通相。及斯陀含。阿
那含。阿羅漢方便相。分別知巳。如是如是為眾生說
法。謂二無我相。及二障淨。(唐云。令其證得二無我法。
淨除二障)度諸地相。究竟通達。(魏云。次第進取地地
勝相。○唐云。諸地相漸次通達)得諸如來不思議究
竟境界。如眾色摩尼善能饒益一切眾生。以一切法
境界無盡身財。攝養一切。」

【疏曰。四果修行差別之相。皆是如來化他妙權。能
引眾生從權入實。故菩薩必須善解之也。
△二許
宣。】

「佛告大慧。諦聽諦聽。善思念之。今為汝說。大慧白佛
言。善哉世尊。唯然聽受。」

【○三正說二。初正明行相。二結屬唯心。初中四。初
明須陀洹。(至)四明阿羅漢。
△今初。】

「佛告大慧。有三種須陀洹。須陀洹果差別。云何為三。
謂下中上。下者。極七有生。(唐云。於諸有中極七反生)
中者。三五有生而般涅槃。上者。即彼生(唐云此生)而
般涅槃。此三種。有三結下中上。(唐云。此三種人。斷三
種結)云何三結。謂身見。疑。戒取。是三結差別。上上昇
進。得阿羅漢。」

【疏曰。下須陀洹。斷見惑三結巳。不復精進。故欲界
九品思惑。總潤七生。謂上上任運貪瞋癡慢。能潤
二生。上中上下品惑。各潤一生。中上品惑。能潤一
生。中中中下品惑。共潤一生。下三品惑。共潤一生。
至七生巳。惑潤巳盡。舊業種枯。永不於三有中受
生也。中須陀洹斷三結巳。不喜受生。更起加行。若
斷上上品惑。則損二生。餘五生在。若斷上中。必斷
上下。則損四生。餘三生在。若更斷中上品惑。餘二
生在。名為家家。若更斷中中中下品惑。則轉名斯
陀含果。若更斷下三品惑。則轉名阿那含果也。上
須陀洹。斷三結巳。深厭三界。起大加行。即於此生。
斷盡九地八十一品思惑。故得入涅槃也。言三結
者。初果所斷見惑。共有十使。謂貪。瞋。癡。慢。疑。身。邊。
戒。見。邪。今以身見而攝邊見。以戒取而攝見取。以
疑惑而攝邪見。以三結總攝貪瞋癡慢。謂見惑中
之貪等。必由三結方起故也。】

「大慧。身見有二種。謂俱生。及妄想。(二云分別)如緣起
妄想。自性妄想。(唐云。如依緣起有妄計性。)譬如依緣
起自性。種種妄想自性。計著生。以彼非有非無非有
無。無實妄想相故。愚夫妄想種種妄想自性相計著。
(唐云。彼法但是妄分別相。非有非無。非亦有亦無。凡夫
愚癡而橫計著)如熱時𦦨。鹿渴水想。是須陀洹妄想
身見。彼以人無我攝受無性。斷除久遠無知計著。(唐
云。此分別身見。無智慧故。久遠相應相。見人無我。即時
捨離)大慧。俱生者。須陀洹身見。自他身等四陰。無色
相故。色生造及所造故。展轉相因相故。大種及色不
集故。須陀洹觀有無品不現。身見則斷。(唐云。俱生身
見。以普觀察自他之身。受等四蘊無色相故。色由大種
而得生故。是諸大種互相因故。色不集故。如是觀巳。明
見有無。即時捨離)如是身見斷。貪則不生。是明身見
相。」

【疏曰。此明二種身見不同。斷身見之觀亦不同也。
俱生身見。即是思惑。徧在六七二識。細故難斷。必
俟見道之後。重慮緣真。修無漏觀。乃能斷之。妄想
分別身見。即是見惑。局在第六意識。粗故易斷。創
見人無我時。即便捨離也。分別身見者。依於色心
五陰而起分別。妄計即離大小等二十句也。夫現
在色心五陰。本是因緣生法。非有非無。非亦有無。
乃緣起自性。非我我所。而妄想計著謂我我所。如
陽𦦨非水。渴鹿謂水。此則須陀洹一見人無我時。
便能斷除之矣。至於俱生身見。不由妄想分別始
有。任運執著色心假聚以為是我。故於見道之後。
仍普觀察自他之身。不過五陰所成。而受想行識
毫無色相。但有名字。至於色身。不過是地水火風
四大所成。四大又復展轉相因。無有實性。且析四
大。猶似可成色等微塵。而色等微塵。決定不可集
為四大。須陀洹人如是普觀察巳。知此五陰決定
非我。故俱生身見斷。而三界貪不生。便成阿羅漢
也。】

「大慧。疑相者。謂得法善見相故。(唐云。於所證法善見
相故)及先二種身見(之中)妄想(分別身見巳先)斷故。
疑法不生。(唐云。於諸法中。疑不得生)不於餘處起大
師見為淨不淨。是名疑相須陀洹斷。」

【疏曰。不了諦理而起猶豫。名之為疑。唯是分別。無
有俱生。須陀洹人。於所證得四諦法中。巳善見其
真實相故。分別身見。巳永斷故。世出世間因果法
中。決不生疑。於佛法僧。得不壞信。故更不於外道
天魔等處。起大師見。疑其為淨為不淨也。】

「大慧。戒取者。云何須陀洹不取戒。謂善見受生處苦
相故。是故不取。大慧。取者。謂愚夫決定受習苦行。為
眾具樂。故求受生。彼則不取。(唐云。凡愚於諸有中。貪
著世樂。苦行持戒。願生於彼。須陀洹人。不取是相)除
回向自覺勝離妄想無漏法相行方便。受持戒支。(唐
云。唯求所證最勝無漏無分別法。修行戒品)是名須
陀洹取戒相斷。」

【疏曰。貪著後有而持諸戒。皆名戒取。如難陀為生
天故。精持比丘律行。佛敕阿難不與共語共坐。以
其志趣邪僻故也。豈惟牛狗等戒。方名戒取耶。】

「須陀洹斷三結。貪癡不生。(唐云。捨三結故。離貪瞋癡)
若須陀洹作是念。此諸結。我不成就者。應有二過。墮
身見。及諸結不斷。(魏云。若須陀洹生如是心。此是三
結我離三結者。是名見二法。隨於身見。彼若如是。不離
三結)。」

【疏曰。斷三結貪瞋癡不生者。利使既斷。從利使所
起之鈍使亦斷也。三結本是虗妄之法。如幼小者
於暗室中怖稱有鬼。鬼非有也。若云此是三結。我
離三結。則無結而妄計有結。無我而妄計有我。譬
如幼小云此是暗室中鬼。我不怖鬼。豈能真不怖
哉。故墮身見。及諸結不斷二過也。】

「大慧白佛言。世尊。世尊說眾多貪欲。彼何者貪斷。(唐
云。貪有多種。捨何等貪)佛告大慧。愛樂女人。纏綿貪
著。種種方便身口惡業。受現在樂。種未來苦。彼則不
生。(魏云。遠離與諸女人和合。不為現在樂。種未來苦因。
○唐云。捨於女色纏綿貪欲。見此現樂生。來苦故)所
以者何。得三昧正受樂故。是故彼斷。非趣涅槃貪斷
(唐云。又得三昧殊勝樂故。是故捨彼。非涅槃貪。○魏云。
須陀洹遠離如是等貪。非離涅槃貪)。」

【疏曰。初果未盡欲界思惑。但巳明信世間因果。又
得無漏三昧正受。故於女人欲愛。能捨能遠離也。
而貪求涅槃之心。正未可捨。初明須陀洹竟。
△二
明斯陀含。】

「大慧。云何斯陀含相。謂頓照色相。(魏云。謂一往見色
相現前生心)妄想生相見相不生。(魏云。非虗妄分別
想見)善見禪趣相故。(魏云。以善見禪修行相故)頓來
此世。(魏云。一往來世間)盡苦際。得涅槃。(魏云。便斷苦
盡。入於涅槃)是故名斯陀含(唐云。謂不了色相。起色
分別。一往來巳。善修禪行。盡苦邊際而般涅槃。是名斯
陀含)。」

【疏曰。二果猶有欲界下三品惑。故一往見色相現
前。未免生心。而非分別所起見惑也。又以善修禪
行故。一往來世間。便盡餘惑而入涅槃。須依魏譯
釋之。方與教相不相違背。
△三明阿那含。】

「大慧。云何阿那含。謂過去未來現在色相性非性生
見過患使妄想不生故。(唐云。謂於過未現在色相起
有無見分別過惡隨眠不起)及結斷故。(唐云。永捨諸
結。更不還來)名阿那含。」

【疏曰。妄想不生。牒前斷分別惑。斷結。正明斷欲殘
思。進斷上二界思惑也。
△四明阿羅漢。】

「大慧。阿羅漢者。謂諸禪三昧。解脫力明。(唐云。悉巳成
就)煩惱苦妄想非性故。(唐云。煩惱諸苦分別永盡)名
阿羅漢。大慧白佛言。世尊。世尊說三種阿羅漢。此說
何等阿羅漢。世尊。為得寂靜一乘道。(魏云。決定寂滅。
唐云。一向趣寂)為菩薩摩訶薩方便示現阿羅漢。為
佛化化。佛告大慧。得寂靜一乘道聲聞。非餘。餘者行
菩薩行。及佛化化。巧方便本願故。於大眾中示現受
生。為莊嚴佛眷屬故。」

【疏曰。諸禪等成就。即梵行巳立。所作巳辦也。煩惱
苦盡。即我生巳盡。不受後有也。此唯約定性聲聞
言之。非佛菩薩所化現也。初正明行相竟。
△二結
屬唯心。】

「大慧。於妄想處。種種說法。(唐云。於虗妄處。說種種法)
謂得果得禪。禪者入禪。悉遠離故。(唐云。所謂證果。禪
者及禪。皆性離故)示現得自心現量得果相。說名得
果。(唐云。自心所見得果相故)復次大慧。欲超禪無量
無色界者。當離自心現量相。(唐云。應離自心所見諸
相)大慧。受想正受。超自心現量者不然。何以故。有心
量故。(唐云。想受滅三昧。超自心所見境者不然。不離心
故)爾時世尊。欲重宣此義而說偈言。諸禪四無量。無
色三摩提。一切受想滅。心量彼無有。(唐云。唯心不可
得)須陀槃那果。往來及不還。及與阿羅漢。斯等心惑
亂。(唐云。悉依心妄有)禪者禪及緣。(唐作所緣)斷知(唐
作斷惑)見真諦。此則妄想量。若覺得解脫(唐云。了知
即解脫)。」

【疏曰。世間十二門禪。出世滅盡三昧及與四果。皆
是唯心。心外無法。菩薩了之。故能無所取著。隨順
羣機。或施或廢皆得自在也。第十四四果差別相
門竟。
○第十五二種覺門三。初正辨二覺。二明善
覺四大。三明善覺五陰。初中三。初總標。二別釋。三
結益。
△今初。】

「復次大慧。有二種覺。(二皆作智)謂觀察覺。及妄想相
攝受計著建立覺(魏云。虗妄分別取相住智。○唐云。
取相分別執著建立智)。」

【○二別釋二。初釋觀察。二釋計著建立。
△今初。】

「大慧。觀察覺者。謂若覺性自性相。選擇離四句不可
得。(魏云。觀察一切諸法體相。離於四句。無法可得。○唐
云。謂觀一切法離。四句不可得)是名觀察覺。大慧。彼
四句者。謂離一異俱不俱有無非有非無常無常。是
名四句。大慧。此四句離。是名一切法。大慧。此四句觀
察一切法。應當修學(唐云。我以諸法離此四句。是故
說言一切法離。如是觀法汝應修學)。」

【疏曰。一切諸法。皆唯心現。本離四句。如是觀察。便
是妙觀察智真實方便。故勸修學也。諸法離四句
相。具如第九門中巳明。
△二釋計著建立。】

「大慧。云何妄想相攝受計著建立覺。謂妄想相攝受。
計著堅溼煖動不實妄想相四大種。(魏云。所謂執著
堅熱溼動。虗妄分別四大相故。○唐云。謂於堅溼煖動
諸大種性。取相執著。虗妄分別)宗因相譬喻計著。不
實建立而建立。(魏云。執著建立因譬喻相故。建立非
實法以為實。○唐云。以宗因喻而妄建立)是名妄想
相攝受計著建立覺。」

【疏曰。下文廣明四種妄想成內外四大。則心外何
甞實有四大。而諸凡愚。妄以宗因喻成立四大為
實有性。謂地實有堅性。水實有溼性等。豈非妄想
計著於不實法而建立耶。二別釋竟。
△三結益。】

「是名二種覺相。若菩薩摩訶薩。成就此二覺相。人法
無我相究竟善知。方便無所有覺。觀察行地。得初地。
(唐云。菩薩知此智相。即能通達人法無我。以無相智於
解行地善巧觀察。入於初地)入百三昧。得差別三昧。
(唐云。以勝三昧力)見百佛及百菩薩。知前後際各百
劫事。光照百剎土。知上上地相。大願殊勝神力自在。
法雲灌頂。當得如來自覺地。善繫心十無盡句。成熟
眾生。種種變化。光明莊嚴。得自覺聖樂。三昧正受(唐
云。十無盡願。成就眾生。種種應現。無有休息。而恒安住
自覺境界三昧聖樂)。」

【疏曰。知計著建立之非。則知所捨。知觀察離四句
之是。則知所修。故能從解行地入歡喜地。乃至成
佛。盡未來時。成熟眾生。恒住自覺聖智樂也。初正
辨二覺竟。
△二明善覺四大。】

「復次大慧。菩薩摩訶薩。當善四大造色。(魏云。應善知
四大及四塵相。○唐云。當善了知大種造色)云何菩
薩善四大造色。大慧。菩薩摩訶薩作是覺。(唐云。應如
是觀)彼真諦者。四大不生。(唐云。彼諸大種。真實不生)
於彼四大不生。作如是觀察。觀察巳。覺名相妄想分
齊自心現分齊。外性非性。是名心現妄想分齊。謂三
界。(唐云。以諸三界。但是分別。唯心所見。無有外物)觀
彼四大造色性。離四句通淨。離我我所。如實相自相
分段住。無生自相成。(唐云。如是觀時。大種所造。悉皆
性離。超過四句。無我我所。住如實處。成無生相)大慧。
彼四大種云何生造色。謂津潤妄想大種。(唐云。虗妄
分別津潤大種)生(唐作成。四並同)內外水界。堪能妄
想大種。(唐云。炎盛大種)生內外火界。飄動妄想大種。
生內外風界。斷截色妄想大種。(唐云。色分段大種)生
內外地界。色及虗空俱。(魏云。妄想分別內外共。虗空
生內外相。○唐云。離於虗空)計著邪諦五陰集聚。四
大造色生(魏云。以執著虗妄內外邪見。五陰聚落四
大及四塵生故。○唐云。由執著邪諦。五陰聚集。大種造
色生)。」

【疏曰。此正明心外實無四大。四大皆唯心也。四大
之名。四大之相。皆依妄想分別。似有顯現。是故三
界依正。無非自心所現分齊。譬如瞖目所見空華
真實不生。不可謂有。不可謂無。不可謂一。不可謂
異。不可謂常。不可謂無常。不可謂亦有亦無亦一
亦異亦常亦無常。不可謂非有非無非一非異非
常無常。不可謂我。不可謂我所。當處出生。無有來
處。隨處滅盡。無有去處。性無遷動。生即無生也。然
四大既如空華無體。何有堅溼煖動之相歷然不
同。當知堅溼煖動。秪是妄想分別所成。離妄想外。
無別種也。是故津潤妄想。即水大種。由此故生內
外水界。堪能妄想。即火大種。由此故生內外火界。
飄動妄想。即風大種。由此故生內外風界。分段妄
想。即地大種。由此故生內外地界。既此四大。唯以
妄想為種。則與虗空。同是無性之法。本非有異。而
妄想分別。謂離色有空。離空有色。遂謂色及虗空
俱是心外有法。由是計著邪諦。妄謂五陰集聚。乃
從四大造色所生。不知四大造色。皆由妄想生也。】

「大慧。識者。因樂種種跡境界故。餘趣相續。(唐云。識者。
以執著種種言說境界為因起故。於餘趣中相續受生)。」

【疏曰。五陰之中。識為其主。故云萬法唯識。而此識
者。五識則樂現在五塵境界。意識則徧樂三世假
實境界。第七則樂虗妄我執。第八則受前七識熏。
執持彼種。令不失壞。故於餘趣恒相續也。】

「大慧。地等四大及造色等。有四大緣。非彼四大緣。(唐
云。地等造色。有大種因。非四大種為大種因)所以者
何。謂性形相處所作方便無性。大種不生。大慧。性形
相處所作方便和合生。非無形。(唐云。何以故。謂若有
法有形相者。則是所作。非無形者)是故四大造色相。
外道妄想。非我(唐云。此大種造色相。外道分別。非是
我說)。」

【疏曰。此明地水火風四大。及色香味觸四微。皆以
妄想為其因緣。非彼外道所計之四大因緣也。蓋
凡屬有形。皆是所作。必非能作。今外道所計大種
之性形相處。推其所作方便。一一無性。則心外大
種實不生矣。當知四大四微。凡有性形相處。皆是
自心所作方便和合而生。非無形者。如何妄計為
能作耶。然統論外道妄計。共有二種。一者計四大
為能生。四微為所生。二者計四微為能造。四大為
所造。此皆不達心外無法。所以宗因譬喻皆不成
就。今正教中。四大秪是四妄想成。四微秪是四識
相分。若約依於本質。變起相分。則四大外無四微。
若約依於現行。熏成種子。則四微外無四大。故雖
假說互為能所。實則無能無所也。二明善覺四大
竟。
△三明善覺五陰。】

「復次大慧。當說諸陰自性相。(二皆作體相)云何諸陰
自性相。謂五陰。云何五。謂色受想行識。彼四陰非色。
(魏云。四陰無色相)謂受想行識。大慧。色者。四大及造
色。各各異相。大慧。非無色有四數。如虗空。(魏云。無色
相法。同如虗空。云何得成四種數相。○唐云。非色諸蘊。
猶如虗空。無有四數)譬如虗空。過數相。離於數。而妄
想言一虗空。大慧。如是陰過數相。離於數。離性非性。
離四句。數相者。愚夫言說。非聖賢也。大慧。聖者如幻
種種色像。離異不異施設。又如夢影士夫身。離異不
異故。(唐云。諸聖但說如幻所作。唯假施設。離異不異。
如夢如像。無別所有)大慧。聖智趣同陰妄想現。(魏云。
如聖人智修行分別。見五陰虗妄。○唐云。不了聖智所
行境故。見有諸蘊分別現前)是名諸陰自性相。汝當
除滅。(唐云。如是分別。汝應捨離)滅巳說寂靜法。斷一
切佛剎諸外道見。大慧。說寂靜時。法無我見淨。及入
不動地。(二皆云入遠行地)入不動地巳。無量三昧自
在。及得意生身。得如幻三昧。通達究竟。力明自在。救
攝饒益一切眾生。猶如大地載育眾生。菩薩摩訶薩
普濟眾生。亦復如是。」

【疏曰。色受想行識。名為五陰。研其體相。非異不異。
故非定五。亦非定一也。且色陰則指四大四微。故
猶似有各各異相。至於受想行識四陰。既無色相。
同如虗空。如何可執有四數耶。譬如虗空。既非有
四。亦非定一。受想行識亦復如是。過數相。離於數。
真故相無別。是故離性。俗故相有別。故離非性。本
非一異有無常無常及俱不俱四句之所能詮。而
云五陰之數相者。乃是愚夫言說而巳。聖者了達
五陰如幻。亦如夢中身。及鏡中影。不可謂異。不可
謂不異。但是假施設有。由於妄想分別之所顯現。
豈應執著有體相哉。除滅諸陰體相之分別巳。則
知諸法本來寂靜。破外道見。淨法無我。從通教七
地八地。接入別圓。得意生身。入如幻三昧。化度眾
生。猶如大地。所謂從空入假從假入中也。此中遠
行不動。皆是借別明通。以別教初地證道同圓。分
證中道法身應化之本。不復名為意生身故。第十
五二種覺門竟。
○第十六涅槃妄想門二。初辨外
道涅槃。二辨妄想通相。初中二。初正明外道妄計。
二申明佛說涅槃。
△今初。】

「復次大慧。諸外道有四種涅槃。云何為四。謂性自性
非性涅槃。(魏云。自體相涅槃。○唐云。諸法自性無性
涅槃)種種相性非性涅槃。(魏云。種種相有無涅槃)自
相自性非性覺涅槃。(魏云。自覺體有無涅槃。○唐云。
覺自相性無性涅槃)諸陰自共相相續流注斷涅槃。
(魏云。諸陰自相同相斷相續體涅槃。○唐云。斷諸蘊自
共相流注涅槃)是名諸外道四種涅槃。非我所說法。」

【疏曰。涅槃者。不生不滅之理。乃由生滅情盡。二空
所顯真如本來寂滅。故強名為涅槃。而外道不達。
乃有四種妄計也。初云性自性非性涅槃者。謂二
十三法。皆以冥諦而為體性。諸法滅巳。還歸冥諦。
名為涅槃也。二云種種相性非性涅槃者。魏云種
種相有無。有即是性。謂五現涅槃。無即非性。謂七
處斷滅為涅槃也。三云自相自性非性覺涅槃者。
魏云自覺體有無。有亦是性。謂神我究竟不滅。無
亦非性。謂形滅則神亦滅也。四云諸陰自共相相
續流注斷涅槃者。謂無想天。則斷受想行識四陰
相續流注。無色四空天。則斷色陰相續流注也。
○
二申明佛說涅槃二。初長文。二偈頌。
△今初。】

「大慧。我所說者。妄想識滅。(魏云。見虗妄境界分別識
滅。○唐云。分別爾炎識滅)名為涅槃。大慧白佛言。世
尊不建立八識耶。佛言。建立。大慧白佛言。若建立者。
云何離意識。非七識。(魏云。何故但言意識轉滅。不言
七識轉滅)佛告大慧。彼因及彼攀緣故。七識不生。(魏
云。以依彼念觀有故。轉識滅。七識亦滅。○唐云。以彼為
因及所緣故。七識得生)意識者。境界分段計著。生習
氣。長養藏識。(唐云。意識分別境界。起執著時。生諸習
氣。長養藏識)意俱我我所計著。思惟因緣生。(唐云。由
是意俱我我所執思量隨轉)不壞身相。(魏云。彼二種
識無差別相。○唐云。無別體相)藏識因攀緣。(唐云。藏
識為因。為所緣故)自心現境界計著心聚生。展轉相
因。(唐云。執著自心所現境界。心聚生起。展轉為因)譬
如海浪。自心現境界風吹。若生若滅。亦如是。(唐云。而
有起滅)是故意識滅。七識亦滅。」

【疏曰。此明欲證涅槃。須滅第六識相應之妄想也。
蓋識雖有八。而生死涅槃。全由第六識轉。以彼因
及所緣故。餘七識生。若彼因及所緣不生。則餘七
亦不生也。(宋唐各皆影略。參觀魏譯可曉)先明現
行熏種子義。故云意識者境界分段計著。牽引前
五識現行。生諸習氣。長養藏識。意顯若無前六識
為能熏。則藏識便無由長養也。由有藏識故。第七
意俱我我所計著思惟因緣生。(此言我所。但是語
勢。或我之我。名為我所。以第七識但有我執。無我所
執故也。具如唯識中辨)而此七識。與第八識俗。故
相有別。故宋云不壞身相。真故相無別。故魏云無
差別相。唐云無別體相。亦互相影略也。由俗諦不
壞身相言之。故第七識。以藏識為因。即以藏識為
所攀緣。唯識所謂依彼轉緣彼也。次明種子生現
行義。故云自心現境界計著心聚生。謂一切境界。
皆是第八自心所現。由第六識妄執著故。前七轉
識心心所聚乃生起也。次結明種子現行互為因
義。故云展轉相因。後以海浪而為譬喻。結成妄想
識滅。餘七亦滅。八識皆滅。即大涅槃。然所謂滅者。
秪是滅彼相應妄想之若現若種而巳。妄想種現
既滅。則八種識轉為四智相應心品。故初卷云。非
自真相識滅。但業相滅也。今欲妄想識滅。唯有修
行二無我觀。了知妄想無性。唯心直進。一經宗要。
舉不外此。思之修之。
△二偈頌。】

「爾時世尊。欲重宣此義而說偈言。我不涅槃性。所作
及與相。(魏云。我不取涅槃。亦不捨作相。○唐云。我不
以自性。及以於作相)妄想爾𦦨識。此滅我涅槃。(魏云。
轉滅虗妄心。故言得涅槃。○唐云。分別境識滅。如是說
涅槃)彼因彼攀緣。意趣等成身。(唐云。意識為心因。心
為意識界)與因者是心。為識之所依。(唐云。因及所緣
故。諸識依止生)如水大流盡。波浪則不起。如是意識
滅。種種識不生。」

【疏曰。外道所計四種涅槃。不出諸法自性。或是所
作。或是法相。不知心外無自性。心外無所作及與
相也。故佛總不約此而論涅槃。但約分別境識滅
時。如瀑流盡。波浪不起。證唯識性。乃名為涅槃耳。
彼因等二句。頌現熏種義。與因等二句。頌種生現
義。餘並可知。初辨外道涅槃竟。
○二辯妄想通相
二。初長文。二偈頌。初中三。初顯益標名。二依名釋
相。三誡莫計著。
△今初。】

「復次大慧。今當說妄想自性分別通相。(魏云。虗妄分
別法體差別之相。○唐云。妄計自性差別相)若妄想
自性分別通相善分別。汝及餘菩薩摩訶薩。離妄想。
到自覺聖。外道通趣善見。覺攝所攝妄想斷。(唐云。超
諸妄想。證聖智境。知外道法。遠離能取所取分別)緣起
種種相。妄想自性行不復妄想。(唐云。於依他起種種
相中。不更取著妄所計相)大慧。云何妄想自性分別
通相。謂言說妄想。(二並作分別)所說事妄想。(魏云。可
知分別)相妄想。利妄想。(魏云。義分別。○唐云。財分別)
自性妄想。(魏云。自體分別)因妄想。見妄想。成妄想。(魏
云。建立分別。○唐云。理分別)生妄想。不生妄想。相續
妄想。(魏云。和合分別。○唐云。相屬分別)縛不縛妄想。
(唐云。縛解分別)是名妄想自性分別通相。」

【疏曰。徧計分別。故名妄想。虗妄當體。故名自性。十
二不同。故名分別。即差別也。同是妄想。故名通相。
善知此巳。則能離諸妄想。到自覺聖智境界。有此
諸益。故須說也。
△二依名釋相。】

「大慧。云何言說妄想。謂種種妙音歌詠之聲。美樂計
著。(唐云。謂執著種種美妙音詞)是名言說妄想。大慧。
云何所說事妄想。謂有所說事自性。聖智所知。依彼
而生言說妄想。(唐云。謂執有所說事。是聖智所說境。
依此起說)是名所說事妄想。大慧。云何相妄想。謂即
(於)彼所說事(中)如鹿渴想。種種計著而計著。謂堅溼
煖動相。一切性妄想。是名相妄想。大慧。云何利妄想。
謂樂種種金銀珍寶。是名利妄想。大慧。云何自性妄
想。謂自性持此。如是不異惡見妄想。(唐云。謂以惡見
如是分別。此自性決定非餘)是名自性妄想。大慧。云
何因妄想。謂若因若緣有無分別因相生。(唐云。謂於
因緣分別有無。以此因相而能生故)是名因妄想。大
慧。云何見妄想。謂有無一異俱不俱惡見。外道妄想
計著妄想。(唐云。謂諸外道。惡見執著有無一異俱不
俱等)是名見妄想。大慧。云何成妄想。謂我我所想成
決定論。是名成妄想。大慧。云何生妄想。謂緣有無性
生計著。(唐云。謂計諸法若有若無。從緣而生)是名生
妄想。大慧。云何不生妄想。謂一切性本無生。無種因
緣生無因身。(唐云。謂計一切法本來不生。未有諸緣
而先有體。不從因起)是名不生妄想。大慧。云何相續
妄想。謂彼俱相續如金縷。(唐云。謂此與彼遞相繫屬。
如針與線)是名相續妄想。大慧。云何縛不縛妄想。謂
縛不縛因緣計著。如士夫方便若縛若解。(唐云。謂執
因能縛而有所縛。如人以繩方便力故。縛巳復解)是
名縛不縛妄想。」

【疏曰。此釋十二種妄想差別之相。皆由不了唯心。
故起種種徧計分別也。一言說妄想者。計著能詮
有實性也。二所說事妄想者。計著所詮有實性也。
三相妄想者。計著四大等有堅等實性也。四利妄
想者。計著金銀等有實性也。五自性妄想者。計著
諸法各有自性。不達無性也。六因妄想者。計著邪
因緣無因緣能生一切法也。七見妄想者。計著種
種四句也。八成妄想者。計著我我所。虗妄建立邪
諦理也。九生妄想者。計著諸法從邪因緣無因緣
生也。十不生妄想者。計著諸法皆本來有。不從因
種生起。但從緣顯也。十一相續妄想者。妄計諸法
互相繫屬。譬如金針引縷線也。十二縛不縛妄想
者。妄計諸法皆有能縛所縛。能解所解。譬如世人
以繩縛物。名之為縛。還復解之。名之為解也。豈知
緣生如幻。實無此等差別自性哉。
△三誡莫計著。】

「於此妄想自性分別通相。一切愚夫計著有無(唐云。
此是妄計性差別相。一切凡愚。於中執著若有若無)。」

【疏曰。執著有此十二差別相者。固是凡愚。執著無
此十二差別相者。亦是凡愚。以不達唯心諸法。本
離有無故也。】

「大慧。計著緣起而計著者。種種妄想計著自性。如幻
示現種種之身。凡夫妄想。見種種異幻。(唐云。於緣起
中。執著種種妄計自性。如依於幻。見種種物。凡愚分別。
見異於幻)大慧。幻與種種。非異非不異。若異者。(應)幻
非種種因。若不異者。幻與種種(應)無差別。而見差別。
是故非異非不異。是故大慧。汝及餘菩薩摩訶薩。如
幻緣起妄想自性異不異有無莫計著。(唐云。於幻有
無。不應生著)。」

【疏曰。一切諸法。無性緣生。同於幻事。智者了其不
實。凡愚執以為真。既知非異非不異。即便非有非
無。故或計定異。或計定一。或計定有。或計定無。皆
為妄想。而一切菩薩不應生著也。初長文竟。
△二
偈頌。】

「爾時世尊。欲重宣此義而說偈言。心縛於境界。覺想
智隨轉。無所有及勝。(唐云。無相最勝處)平等智慧生。
妄想自性有。(唐云。在妄計是有)於緣起則無。妄想或
攝受。緣起非妄想。(唐云。妄計迷惑取。緣起離分別)種
種支分生。如幻則不成。(唐云。如幻不成就)彼相有種
種。妄想則不成。(唐云。雖現種種相。妄分別則無)彼相
則是過。皆從心縛生。妄想無所知。於緣起妄想。(唐云。
妄計者不了。分別緣起法)此諸妄想性。即是彼緣起。
妄想有種種。於緣起妄想。(唐云。緣起中分別)世諦第
一義。第三無因生。妄想說世諦。斷則聖境界。」

【疏曰。此頌正明秪一緣起法上。計著則為徧計執
性。如於繩計蛇。了達則為圓成實性。如悟繩即麻
也。初二句。頌緣起上所起徧計。次二句。頌緣起處
所證圓成。次四句。明徧計情有理無也。種種支分
生二句。明生即無生也。彼相有種種二句。明如幻
諸相。不同徧計所執我法也。彼相即是過四句。明
我法二執之過。但從心縛而生。不了緣起。故起妄
計也。此諸妄想性四句。明迷緣起而有妄計。緣起
之外。別無妄計自性也。世諦等四句。結明於緣起
處而起妄計。即名世諦。於緣起處不起妄計。即第
一義。更無第三諦可得也。問。既云第三無因生。何
故諸經論中。又說空假中三諦耶。答。三即是二。二
即是一。非一二三。而一二三。所以不可思議。故大
經云。所言二諦。其實是一。方便說二。如醉未吐。見
日月轉。謂有轉日及不轉日。醒人但見不轉。不見
於轉。是以一切緣起色心依正。並皆無性。但就俗
人妄想分別。名為世諦。若出世聖人智慧了達。即
是第一義諦。此乃一而言二。二即是一也。又對世
諦。故說第一義諦。而此緣生無性法體。不惟不可
喚作世諦。亦復不可喚作第一義諦。譬如對彼醉
入所見轉日。說日不轉。而日月輪。不惟不可喚作
是轉。亦復不可喚作不轉。非轉而醉見其轉。名為
俗諦。非不轉而醒見其不轉。名為真諦。醉雖見轉。
實未嘗轉。醒見不轉。非定不轉。以其非轉非不轉
故。名為中諦。此乃二而言三。三即是二也。又不變
隨緣。故有轉不轉。皆名為俗。隨緣不變。故轉即非
轉。不轉即非不轉。乃名為真。此乃三而言二。二即
是三也。思之。】

「譬如修行事。(唐云。如修觀行者)於一種種現。於彼無
種種。妄想相如是。譬如種種瞖。妄想眾色現。(唐云。妄
想見眾色)瞖無色非色。緣起不覺然(唐云。不了緣起
然)。」

【疏曰。此二譬喻。喻迷緣起而為妄想也。】

「譬如鍊真金。遠離諸垢穢。虗空無雲瞖。妄想淨亦然。」

【疏曰。此二譬喻。喻斷妄想。即緣起處證圓成實也。】

「無有妄想性。及有彼緣起。建立及誹謗。悉由妄想壞。
(魏云。無有妄想法。因緣法亦無。取有及謗無。分別觀者
見。○唐云。無有妄計性。而有於緣起。建立及誹謗。斯由
分別境)妄想若無性。而有緣起性。無性而有性。有性
無性生(唐云。若無妄計性。而有緣起者。無法而有法。有
法從無生)。」

【疏曰。前一偈。明依緣起。方有妄想。故妄想雖無性。
而緣起是幻有。若計妄想有性。則是建立。若計緣
起全無。則是誹謗。計有計無。皆妄想所壞也。後一
偈。明由妄想。方成緣起。故緣起非實有。而妄想非
定無。若計妄想定無。如何能成緣起之有。若計緣
起實有。如何乃從無性之妄想生耶。故知妄想本
空。亦離四句。緣起如幻。亦離四句矣。】

「依因於妄想。而得彼緣起。相名常相隨。而生諸妄想。」

【疏曰。此明能徧計者。則是妄想。所徧計者。則是緣
起。故五法中之相名妄想三法。皆緣起性。皆是徧
計所緣境也。】

「究竟不成就。則度諸妄想。然後智清淨。是名第一義。」

【疏曰。此明若知妄想所緣即緣起性。如知蛇即是
繩。鬼即是杌。則蛇鬼究竟皆不成就。便能度諸妄
想。二空智淨。證得真如第一義矣。】

「妄想有十二。緣起有六種。自覺知爾𦦨。(魏云。內身證
境界。○唐云。自證真如境)彼無有差別。五法為真實。
自性有三種。(魏云。及三種亦爾。○唐云。三自性亦爾)
修行分別此。(唐云。修行者觀此)不越於如如。」

【疏曰。此明依迷情說。故有十二妄想。六種緣起。(即
前所云因有六種)若證自覺知境界。則十二妄想。
六種緣起。性皆空寂。無有差別。故五法三性。總不
出真如也。】

「眾相及緣起。彼名起妄想。彼諸妄想相。從彼緣起生。
(唐云。依於緣起相。妄計種種名。彼諸妄計相。皆因緣起
有)覺慧善觀察。無緣無妄想。成巳無有性。云何妄想
覺。(唐云。真實中無物。云何起分別。○此下魏更有云。若
真實有法。遠離於有無。若離於有無。云何有二法。○唐
更有云。圓成若是有。此則離有無。既以離有無。云何有
二性)彼妄想自性。建立二自性。(唐云。妄計有二性。二
性是安立)妄想種種現。清淨聖境界(唐云。分別見種
種。清淨聖所行)。」

【疏曰。此重明秪就緣起相上而起妄想。則妄想便
從緣起而生。亦秪就緣起法上而善觀察。則緣起
尚無。妄想何有。緣妄俱無。即圓成實。圓成實境。本
非有性。何容起妄覺耶。依彼二譯。各有四句。申明
圓成實性既非有性。亦非無性。言非有者。破眾生
之計有。非斷無也。言若有者。破邪計之斷無。非有
物也。既離有無。安有二性。是故安立二性皆妄計
耳。由妄計故。妄見種種。若知性本清淨。無種種者。
乃是聖智所行境也。】

「妄如如畫色。緣起計妄想。(魏云。見妄想種種。因緣中
分別。○唐云。妄計種種相。緣起中分別)若異妄想者。
則依外道論。(唐云。若異此分別。則墮外道諭)妄想說
所想。因見和合生。(唐云。以諸妄見故。妄計於妄計)離
二妄想者。如是則為成(唐云。離此二計者。則為真實
法)。」

【疏曰。此結明妄想緣起。並皆無性。非定一也。謂世
人妄計種種諸相。但如畫色。緣起非實。而彼於中
妄生分別。若謂異妄分別。別有種種相可得者。是
計心外有境。墮外論也。不過因諸妄見和合。故以
妄想還說其所妄想而巳。能妄想者。秪是我法二
執相應之第六識。所妄想者。秪是色心等緣起諸
法。若離能所二計。則妄想既空。緣起亦寂。即為圓
成實性。譬如瞖盡華亡。即是晴明空矣。第十六涅
槃妄想門竟。
○第十七自覺聖智一乘門三。初請
問。二許宣。三正說。
△今初。】

「大慧菩薩摩訶薩復白佛言。世尊。惟願為說自覺聖
智相及一乘。(唐云。自證聖智行相。及一乘行相)若自
覺聖智相及一乘。我及餘菩薩。善自覺聖智相及一
乘。不由於他。通達佛法(唐云。我及諸菩薩得此善巧。
於佛法中。不由他悟)。」

【△二許宣。】

「佛告大慧。諦聽諦聽。善思念之。當為汝說。大慧白佛
言。唯然受教。」

【○三正說二。初說自覺聖智。二說一乘。
△今初。】

「佛告大慧。前聖所知。轉相傳受。妄想無性。(唐云。依諸
聖教。無有分別)菩薩摩訶薩。獨一靜處。自覺觀察。(唐
云。觀察自覺)不由於他。離見妄想。上上昇進。入如來
地。是名自覺聖智相。」

【疏曰。此正唯心直進圓頓妙修也。妄想者。所觀境
也。無性者。境之諦也。空故無性。假故無性。中故無
性。三一一三。不可思議。故無性也。獨一靜處者。約
事即是阿蘭若處。約理即是絕待妙諦也。自覺觀
察者。以自覺為所觀察也。不由於他者。自外無他
也。離見妄想者。既無他。則無自。無自無他。則無可
分別也。此是圓初住位。創證自覺聖智之體。從此
上上昇進。乃超十住十行十迴向十地。等覺圓明。入
於如來地也。
○二說一乘二。初正釋。二釋疑。
△今初。】

「大慧。云何一乘相。謂得一乘道覺。我說一乘。云何得
一乘道覺。謂攝所攝妄想如實處。不生妄想。是名一
乘覺。(唐云。云何名為知一乘道。謂離能取所取分別。如
實而住)大慧。一乘覺者。非餘外道聲聞緣覺梵天王
等之所能得。唯除如來。以是故說名一乘。」

【疏曰。諸法實相。本來平等。由有能取所取妄想分
別。遂有六凡四聖差降不同。而此十界。仍即實相。
所謂無差而差。差即無差者也。但唯如來。乃能究
盡。二乘尚不能知。況外道及梵天乎。
○二釋疑二。
初問。二答。
△今初。】

「大慧白佛言。世尊。何故說三乘而不說一乘。」

【○二答二。初長文。二偈頌。初中二。初明隱實施權。
二明從權入實。
△今初。】

「佛告大慧。不自般涅槃法故。(唐云。聲聞緣覺無自般
涅槃法故)不說一切聲聞緣覺一乘。以一切聲聞緣
覺。如來調伏。授寂靜方便而得解脫。非自巳力。是故
不說一乘。復次大慧。煩惱障(二云智障)業習氣不斷
故。不說一切聲聞緣覺一乘。不覺法無我。不離分段
死。(魏云。未得不可思議變易生。○唐云。未名不思議變
易死)故說三乘。」

【疏曰。二乘之人。必賴如來說法謂伏。不能以自力
而入涅槃。又煩惱斷。智障不斷。正使斷。業習不斷。
所以隱一乘之實而不說也。彼既不覺一切法無
我。若非方便說三。則何由離分段生死。入變易生
死。所以施善誘之權而說三也。問。獨覺何藉如來
調伏。答。若非四生百劫之前。於如來所。發辟支心。
稟因緣教。何由瓜熟蔕落。覩華飛釧動而悟無生
耶。問。如來亦於三祇百劫承事諸佛。方證菩提。豈
單自力。答。一乘覺者。離攝所攝妄想。了知心佛眾
生。三無差別。故雖微塵劫中事微塵佛。而無自他
徧計分別。所謂是心作佛。是心是佛。豈同二乘不
達藏識。妄計心外有佛者耶。
△二明從權入實。】

「大慧。彼諸一切起煩惱過習氣斷。及覺法無我。彼一
切起煩惱過習氣斷。三昧樂味著非性。無漏界覺。(唐
云。若彼能除一切過習。覺法無我。是時乃離三昧所醉。
於無漏界而得覺悟)覺巳。復入出世間上上無漏界。
滿足眾具。(唐云。修諸功德。普使滿足)當得如來不思
議自在法身。」

【疏曰。由法我執。起人我執。譬如迷杌。方執為鬼。故
以法執為一切過習也。除其法執。覺法無我。不復
味著偏真三昧。譬如酒消。故從偏真無漏界覺。復
入中道上上無漏界中。稱性修行。普使滿足。乃證
究竟法身也。無漏界。即方便有餘土。上上無漏界。
即分證常寂光土。亦名實報莊嚴土。滿足眾具。謂
四十二位所有功德智慧二種莊嚴。自在法身。謂
平等真如本源佛性也。初長文竟。
△二偈頌。】

「爾時世尊。欲重宣此義而說偈言。諸天及梵乘。聲聞
緣覺乘。諸佛如來乘。我說此諸乘(唐云。諸乘我所說)。」

【疏曰。此頌為實所施權也。天乘者。十善法也。梵乘
者。四禪四無量心四無色定也。聲聞乘者。生滅四
諦法也。緣覺乘者。生滅無生十二因緣法也。諸佛
乘者。事六度。理六度。乃至次第三觀等諸法也。】

「乃至有心轉。(唐作起)諸乘非究竟。若彼心滅盡。無乘
及乘者。無有乘建立。(魏云。差別)我說為一乘。」

【疏曰。此頌破權歸實也。分別永盡。知一切法即心
自性。如如之理。不在智外。故無乘。如如之智。不在
理外。故無乘者。十界百界千如。皆是實相。故無有
差別建立。此乃絕待無外之一乘也。】

「引導眾生故。分別說諸乘。(唐云。為攝愚夫故。說諸乘
差別)解脫有三種。及與法無我。煩惱智慧等。解脫則
遠離(唐云。解脫有三種。謂離諸煩惱。及以法無我。平等
智解脫)。」

【疏曰。此頌方便說三之意也。若不分別說三。何以
攝引愚夫。故先明權教三解脫門。令離煩惱。又明
法無我平等不思議解脫門。令淨所知也。】

「譬如海浮木。常隨波浪轉。聲聞愚亦然。相風所飄動。
彼起煩惱滅。餘習煩惱愚。味著三昧樂。(唐云。三昧酒
〔初〕醉)安住無漏界。無有究竟趣。(唐云。彼非究竟趣)亦
復不退還。得諸三昧身。乃至劫不覺。譬如昏醉人。酒
消然後覺。彼覺法亦然。得佛無上身(唐云。聲聞亦如
是。覺後當成佛)。」

【疏曰。此正頌從權入實也。第十七自覺聖智一乘
門竟。】

楞伽阿䟦多羅寶經卷第二義疏下

楞伽阿䟦多羅寶經卷第三義疏上
天竺三藏求那䟦陀羅　譯經
支那蕅益沙門釋智旭　疏義

* 一切佛語心品之三
「
(魏云。佛心品第四。○唐云。無常
品第三)。」

【○第十八意生身門二。初許宣。二正說。
△今初。】

「爾時世尊。告大慧菩薩摩訶薩言。意生身分別通相。
(魏云。意生身修行差別。○唐云。意成身差別相)我今當
說。諦聽諦聽。善思念之。大慧白佛言。善哉世尊。唯然
受教。」

【○二正說三。初列名。二釋相。三結頌。
△今初。】

「佛告大慧。有三種意生身。云何為三。所謂三昧樂正
受意生身。(魏云。得三昧樂三摩跋提意生身。○唐云。
入三昧樂意成身)覺法自性性意生身。(魏云。如實覺
知諸法相意生身)種類俱生無行作意生身。(二譯俱
云無作行)修行者了知初地。上上增進相。得三種身
(魏云。菩薩從於初地。如實修行。得上上地證智之相。○
唐云。諸修行者入初地巳。漸次證得)。」

【疏曰。三種意生身者。相似三觀之所成也。三昧。此
翻等持。亦翻正定。以五別境中之定心所為體。於
所觀境令心專注不散為性。智依為業。故大涅槃
云。一切眾生。具足三定。若專注佛性。則名上定。若
專注四禪。則名中定。若專注世間諸事。則名下定
也。樂者。出世寂滅樂也。正受者。不受世間諸受。即
魏譯三摩䟦提。此翻為等至也。問。三摩䟦提。即圓
覺所謂三摩鉢提。以起幻為行。宜屬假觀。胡得以
正受釋之。答。唯其不受諸受。故能起種種幻如明
鏡不受諸像。故能現像。空谷不受諸響。故能答響。
不受言其當體。起幻言其功用也。此入三昧樂意
生身。藏四果。通見地以上。別十住。圓初信。皆能得
之。若在藏通。巳是真空觀成。今約圓道言之。故云
相似空觀所成耳。覺法自性性者。知其種種差別
性相。通出假。別十行。圓八信。皆能得之。若在通別。
巳是幻假觀成。今約圓道。故云相似假觀耳。種類
俱生無行作者。一時普現一切身相。而無作行。別
十迴向。圓十信。皆能得之。未證法身。猶名為意生
身。故云相似中觀耳。從初乾慧如實修行。上上增
進。乃能得之。所謂通入圓也。
△二釋相。】

「大慧。云何三昧樂正受意生身。謂第三第四第五地。
三昧樂正受故。種種自心寂靜安住。心海起浪識相
不生。知自心現境界性非性。(唐云。謂三四五地。入於
三昧。離種種心。寂然不動。心海不起轉識波浪。了境心
現。皆無所有)是名三昧樂正受意生身。」

【疏曰。三八人地。入無間三昧。四見地。證出世智。五
薄地重慮緣真。斷俱生惑。令其漸薄。皆能體法即
空。故轉識波浪不起。安住出世正受樂也。】

「大慧。云何覺法自性性意生身。謂第八地。觀察覺了
如幻等法。悉無所有。身心轉變。得如幻三昧。及餘三
昧門。無量相力自在明。(二云。神通)如玅華莊嚴。迅疾
如意。猶如幻夢水月鏡像。非造。非所造。如造所造。(魏
云。非四大生。似四大相)一切色種種支分具足莊嚴。
隨入一切佛剎大眾。通達自性法故。(唐云。了諸法性)
是名覺法自性性意生身。」

【疏曰。八辟支地。正使斷盡。兼斷習氣。故能從空入
假。以如幻等諸三昧門。現無量化。普入佛剎也。此
約鈍根八地被接言之。若利根者。五六七地。亦當
可得。】

「大慧。云何種類俱生無行作意生身。所謂覺一切佛
法。緣自得樂相。(唐云。謂了達諸佛自證法相)是名種
類俱生無行作意生身。」

【疏曰。不言在何地者。意指從八地後。接入別向圓
信。修習中觀。雖未親證自覺聖智。巳能覺諸佛法。
緣其所證自得樂相也。二釋相竟。
△三結頌。】

「大慧。於彼三種身相。觀察覺了。應當修學。爾時世尊。
欲重宣此義而說偈言。非我乘大乘。(魏云。我乘非大
乘。○唐云。我大乘非乘)非說(唐作聲)亦非字。非諦非
解脫。非無有境界。(唐云。亦非無相境)然乘摩訶衍。三
摩提自在。種種意生身。自在華莊嚴。」

【疏曰。此頌意顯如來法身。本非三種意生身。而三
種意生身。皆是法身所流布也。初句應依二譯。具
足則云。我大乘即非大乘。亦非聲說。亦非文字。亦
非四諦三諦二諦一諦。亦非解脫。亦非無相無所
有境。故不可喚作三種意生身也。然行人若能乘
於大乘。入三摩提而得自在。則三種意生身。任運
先得成就。然後證大菩提。譬如樹之生果。先有華
莊嚴也。第十八意生身門竟。
○第十九五無間業
門三。初請問。二許宣。三正說。
△今初。】

「爾時大慧菩薩摩訶薩白佛言。世尊。如世尊說。若男
子女人行五無間業。不入無擇地獄。世尊。云何男子
女人行五無間業。不入無擇地獄(魏云。入於無間。唐
云。墮阿鼻獄)。」

【疏曰。約世事論五逆。定隨無間。故名五無間業。約
觀心論五逆。定能無間證入佛法。故亦名五無間
業。一則墮獄。一不墮獄。故大慧意欲雙問之也。
△
二許宣。】

「佛告大慧。諦聽諦聽。善思念之。當為汝說。大慧白佛
言。善哉世尊。唯然受教。」

【○三正說二。初長文。二偈頌。初中三。初泛標五名。
二約觀心釋。三約世事釋。
△今初。】

「佛告大慧。云何五無間業。所謂殺(音弑)父(弑)母。及害
羅漢。破壞眾僧。(二云。破和合僧)惡心出佛身血。」

【△二約觀心釋。】

「大慧。云何眾生母。謂愛更受生貪喜俱。如緣母立。(唐
云。謂引身愛與貪喜俱。如母養育)無明為父。生入處
聚落。(唐云。何者為父。所謂無明。令生六處聚落中故)斷
二根本。名害父母。」

【疏曰。十二緣中之愛支。與貪喜俱。能潤生故。名之
為母。其無明支。能發業故。名之為父。斷此發業潤
生二惑。名害父母。則得無間證三乘果也。】

「彼諸使不現。如鼠毒發諸法。(魏云。謂諸使如鼠毒發。
○唐云。謂隨眠為怨。如鼠毒發)究竟斷彼。(魏云。拔諸
怨使根本不生)名害羅漢。」

【疏曰。下文既以心王諦佛。故今直以隨眠心所譬
羅漢也。不現。即隨眠也。無漏種子。不名粗重。不名
隨眠。有漏善及無覆無記種子。但名粗重。不名隨
眠。有覆無記及不善種子。亦名粗重。亦名隨眠。今
云諸使隨眠。即指不善有覆心所之種子也。鼠毒
發者。鼠之嚙人。瘡雖巳愈其毒遇雷即發。眾生諸
使種子亦爾。未遇緣時。不可得見。遇緣即發。故斷
彼時。名為觀心害阿羅漢。】

「云何破僧。謂異相諸陰。(魏云。五陰異相。○唐云。諸蘊
異相)和合積聚。究竟斷彼。名為破僧。」

【疏曰。僧伽名和合眾。以其異姓同居。而無乖諍故
也。觀心五陰異相和合。成假名我。破此我執。故名
破和合僧。】

「大慧。不覺外自共相自心現量七識身。(魏云。謂自相
同相見外自心相八種識身。○唐云。謂八識身妄生思
覺。見自心外自相共相)以三解脫無漏惡想。(唐云。惡
心)究竟斷彼七種識佛。(魏云。八種識佛。○唐云。八識
身佛)名為惡心出佛身血。」

【疏曰。佛者。覺也。識者。了別也。八識皆以了別而為
行相。故名為佛。前七為能熏。第八為所熏。前七為
所持。第八為能持。前七為能依。第八為所依。前七
現行為所生。八中種子為能生。一切諸法自相共
相。本唯心現。心外無法。前七不覺。妄起我法二執。
二執所熏種子。藏在第八識中。復起二執現行。染
汙不淨。故名為血。前七血出。則第八之血亦出矣。
三解脫者。一空一切空。十界皆空。一無相一切無
相。十界皆無相。一無作一切無作。十界皆無作。性
絕二邊。故名無漏。無所不破。故名惡想。此是妙觀
察智相應心品。能令第七前五永斷現行。能令第
八永斷種子。故云斷彼七種識佛也。】

「若男子女人行此無間事者。名五無間。亦名無間等
(魏云。是名內身五種無間。若善男子善女人行此無間。
得名無間者。無間者。名證如實法故。○唐云。是為內五
無間。若有作者。無間即得現證實法)。」

【疏曰。約觀心釋。故名為內。非謂在身內也。入無間
三昧。不出觀而證真如。無有能為之間隔者。能證
所證平等平等。故亦名無間等也。二約觀心釋竟。

△三約世事釋。】

「復次大慧。有外無間。今當演說。汝及餘菩薩摩訶薩
聞是義巳。於未來世。不墮愚癡。云何五無間。謂先所
說無間。(魏云。謂殺父母羅漢。破和合僧。出佛身血。○唐
云。謂餘教中所說無間)若行此者。於三解脫。一一不
得無間等法(唐云。若有作者。於三解脫。不能現證)。」

【疏曰。約世事釋。故名為外。非謂在心外也。此五逆
罪諸罪中最。縱令取相無生懺悔。但可轉重令輕。
然於現世。決不能入無間三昧。證三解脫也。】

「除此巳。餘化神力現無間等。謂聲聞化神力。菩薩化
神力。如來化神力。為餘作無間罪者除疑悔過。為勸
發故。神力變化現無間等(唐云。惟除如來諸大菩薩
及大聲聞。見其有造無間業者。為欲勸發令其改過。以
神通力。示同其事。尋即悔除。證於解脫。此皆化現。非是
實造)。」

【疏曰。此釋疑也。謂如佛在世時。文殊仗劒害佛。央
掘指作華冠。豈非亦是無間重罪。何以現證解脫。
故今釋云。此為勸發實造罪者。令其除疑悔過。化
現為之。非是實造逆罪。而得現身證解脫也。】

「無有一向作無間事。不得無間等。(魏云。若犯五重無
間罪者。畢竟不得證入道分。○唐云。若有實造無間業
者。終無現身而得解脫)除覺自心現量。離身財妄想。
離我我所攝受。(唐云。唯除覺了自心所現身資所住。
離我我所分別執見)或時遇善知識。解脫餘趣相續
妄想(魏云。於無量無邊劫中。遇善知識。於異道身。離於
自心虗妄見過。○唐云。或於來世餘處受生。遇善知識。
離分別過。方證解脫)。」

【疏曰。此明凡愚實造世間五逆。必當墮無間獄。終
不現身證無間三昧也。或其人。宿種大乘善根。今
雖迷惑。造五逆罪。尋即覺了依正皆唯心現。離我
我所執見。又得遇善知識。如阿闍世王見佛懺悔。
得無根信。乃能轉身即悟無生法忍耳。初長文竟。

△二偈頌。】

「爾時世尊。欲重宣此義而說偈言。貪愛名為母。無明
則為父。覺境識為佛。諸使為羅漢。陰集名為僧。無間
次第斷。謂是五無間。不入無擇獄。」

【疏曰。此但重頌觀心釋也。第十九五無間業門竟。

○第二十佛知覺門二。初正明佛知覺。二兼釋密
意語。初中二。初問。二答。
△今初。】

「爾時大慧菩薩復白佛言。世尊。唯願為說佛之知覺。
(魏云。如來知覺之相。○唐云。諸佛體性)世尊。何等是
佛之知覺。」

【△二答。】

「佛告大慧。覺人法無我。了知二障。離二種死。斷二煩
惱。是名佛之知覺。聲聞緣覺得此法者。亦名為佛。以
是因緣故。我說一乘。爾時世尊。欲重宣此義而說偈
言。善知二無我。二障煩惱斷。永離二種死。是名佛知
覺。」

【疏曰。人我執。障大涅槃。法我執。障大菩提。故覺二
無我。則了知二障也。四住煩惱。感分段生死。無明
煩惱。感變易生死。故離二死。由斷二煩惱也。鈍根
之人。先觀人無我。了涅槃障。斷四住煩惱。離分段
生死。故名聲聞緣覺。若至三昧酒消。復入出世間
上上無漏界。滿足眾具。則亦名為佛矣。重頌可知。
初正明佛知覺竟。
○二兼釋密意語二。初釋一佛
義。二釋不說義。初中二。初疑問。二答釋。
△今初。】

「爾時大慧菩薩白佛言。世尊。何故世尊於大眾中唱
如是言。我是過去一切佛。及種種受生。我爾時作曼
陀轉輪聖王。(二皆云。頂生王)六牙大象。及鸚鵡鳥。釋
提桓因。(唐云。帝釋)善眼仙人。如是等百千生經說。」

【疏曰。此疑既是過去諸佛。不應復有種種受生。既
本生經所說受生百千差別。不應即是過去諸佛。
故問之也。
○二答釋三。初標四平等。二釋四平等。
三結頌。
△今初。】

「佛告大慧。以四等故。(魏云。依四種平等。○唐云。依四
平等祕密意故)如來應供等正覺。於大眾中唱如是
言。我爾時作拘留孫。拘那含牟尼。迦葉佛。云何四等。
謂字等。語等。法等。身等。(依二譯及下釋。皆應先身後
法)是名四等。以四種等。故如來應供等正覺。於大眾
中唱如是言。」

【疏曰。此但釋我是過去諸佛。乃密意語。則知百千
本生。皆由願力化現。非密意語也。拘留孫。此翻所
應斷。亦翻作用。賢劫最初佛也。拘那含牟尼。此翻
金寂。亦翻金仙。賢劫第二佛也。迦葉。此翻飲光。賢
劫第三佛也。
△二釋四平等。】

「云何字等。若字稱我為佛。彼字亦稱一切諸佛。彼字
自性無有差別。(唐云。謂我名佛。一切如來亦名為佛。
佛名無別)是名字等。云何語等。謂我六十四種梵音
言語相生。彼諸如來應供等正覺。亦如是六十四種
梵音言語相生。無增無減。無有差別。迦陵頻伽梵音
聲性。(唐云。謂我作六十四種梵音聲語。一切如來亦作
此語。迦陵頻伽梵音聲性不增不減。無有差別。是名語
等)云何身等。謂我與諸佛法身及色身相好。無有差
別。除為調伏彼彼諸趣差別眾生故。示現種種差別
色身。是名身等。云何法等。謂我及彼佛。得三十七菩
提分法。略說佛法無障礙智。」

【疏曰。六十四種梵音聲者。西域聲有八轉。一體。二
業。三俱。四為。五從。六屬。七於。八呼。佛於此八轉聲。
各具八德。一調和。二柔軟。三諦了。四易解。五無錯
謬。六無雌小。七廣大。八深遠。故有八八六十四相
也。迦陵頻伽。此翻妙聲鳥。人天等聲無能及者。故
以譬佛音聲。餘可知。
△三結頌。】

「是名四等。是故如來應供等正覺。於大眾中唱如是
言。爾時世尊。欲重宣此義而說偈言。迦葉拘留孫。拘
那含是我。以此四種等。我為佛子說。」

【初釋一佛義竟。
○二釋不說義二。初疑問。二答釋。

△今初。】

「大慧復白佛言。如世尊所說。我從某夜。得最正覺。乃
至某夜。入般涅槃。於其中間。乃至不說一字。亦不巳
說當說。不說是佛說。世尊。如來應供等正覺。何因說
言。不說是佛說(魏云。依何義說如是語。佛語非語。○
唐云。依何密意。作如是語)。」

【○二答釋三。初標二法。二釋二法。三結頌。
△今初。】

「佛告大慧。我因二法故。(唐云。依二密法故)作如是說。
云何二法。謂緣自得法。(唐云。自證法)及本住法。是名
二法。因此二法故。我如是說。」

【△二釋二法。】

「云何緣自得法。若彼如來所得。我亦得之。無增無減。
緣自得法究竟境界。離言說妄想。離字二趣(唐云。謂
諸佛所證。我亦同證。不增不減。證智所行。離言說相。離
分別相。離名字相)。」

【疏曰。此明能證之智不可說也。字二趣者。能詮及
所詮。如前所明言說及所說。皆非第一義也。】

「云何本住法。謂古先聖道。如金銀等性。法界常住。若
如來出世。若不出世。法界常住。(唐云。謂法本性。如金
等在鑛。若佛出世。若不出世。法住法位法界法性皆悉
常住)如趣彼城道。譬如士夫行曠野中。見向古城平
坦正道。即隨入城。受如意樂。(唐云。譬如有人行曠野中。
見向古城平坦舊道。即便隨入。止息遊戲)大慧。於意
云何。彼作是道及城中種種樂耶。答言。不也。佛告大
慧。我及過去一切諸佛法界常住。(唐云。所證真如常
住法性)亦復如是。是故說言我從某夜得最正覺。乃
至其夜入般涅槃。於其中間不說一字。亦不巳說當
說。」

【疏曰。此明所證之理不可說也。然有四悉檀因緣
故。能證所證。亦皆可說。而說即無說。非以杜口結
舌為無說也。乘言滯句者。曷深思之。二釋二法竟。

△三結頌。】

「爾時世尊。欲重宣此義而說偈言。我某夜成道。至某
夜涅槃。於此二中間。我都無所說。緣自得法住。故我
作是說。(唐云。自證本住法。故作是密語)彼佛及與我。
悉無有差別。」

【第二十佛知覺門竟。
○第二十一離有無門三。初
請問。二許宣。三正說。
△今初。】

「爾時大慧菩薩復請世尊。惟願為說一切法有無有
相。令我及餘菩薩摩訶薩離有無有相。疾得阿耨多
羅三藐三菩提。」

【△二許宣。】

「佛告大慧。諦聽諦聽。善思念之。當為汝說。大慧白佛
言。善哉世尊。唯然受教。」

【○三正說二。初長文。二偈頌。初中二。初正明二見。
二更斥無見。
△今初。】

「佛告大慧。此世間依有二種。謂依有及無。(唐云。世間
眾生多墮二見。謂有見無見)墮性非性欲見。不離離
相。(魏云。以見有諸法見無諸法故。非究竟法。生究竟想)
大慧。云何世間依有。謂有世間因緣生。非不有。從有
生。非無有生。(唐云。謂實有因緣而生諸法。非不實有。
實有諸法從因緣生。非無法生)大慧。彼如是說者。是
說世間無因。」

【疏曰。一切諸法。唯心所現。故非有無。離於邪見。世
間眾生。不達唯心。所以或墮有見。則計諸法有性。
或墮無見。則計諸法非性也。先釋墮有見者。謂實
有勝性自在四大極微時方神我等因。能生諸法。
非不有因。實有諸法。從彼因生。非不有法。夫勝性
等。本非諸法之因。而妄計為因。則昧唯心正因。世
間諸法。本非勝性等所生之果。而妄計從彼因生。
則昧唯心幻果。故總斷云。是說世間無因也。豈知
世間苦樂諸法。皆以自心善惡為因哉。】

「大慧。云何世間依無。謂受貪恚癡性巳。然後妄想計
著。貪恚癡性非性。(唐云。云何無見。謂知受貪瞋癡巳。
而妄計言無)大慧。若不取有性者。性相寂靜故。(魏云。
若復有人作如是言。無有諸法。以不見諸物相故。○唐
云。及彼分別有相。而不受諸法有)謂諸如來聲聞緣
覺。不取貪恚癡性為有為無(魏云。若復有人。作如是
言。聲聞辟支佛無貪無瞋無癡。復言先有。○唐云。復有
知諸如來聲聞緣覺無貪瞋癡性而計為非有)。」

【疏曰。墮無見者。不能永斷貪瞋癡等諸惑業根。但
以貪等現行無間即滅。妄計性即無性。又妄計雖
行貪等。若不取著有性。則性相便自寂靜。又妄謂
諸佛二乘。亦但不取貪恚癡性為有為無而巳。有
何貪恚癡可斷哉。此正末世邪禪。錯解覓罪了不
可得之旨。故墮惡取空見。妄謂坐斷有無兩頭。不
知口便說空行在有中。必與善星同墮落也。初正
明二見竟。
△二更斥無見。】

「大慧。此中何等為壞者。大慧白佛言。世尊。若彼取貪
恚癡性。後不復取。(唐云。謂有貪瞋癡性。後取於無。名
為壞者)佛告大慧。善哉善哉。汝如是解。大慧。非但貪
恚癡性非性為壞者。於聲聞緣覺及佛。亦是壞者。(唐
云。亦壞如來聲聞緣覺)所以者何。謂內外不可得故。
煩惱性異不異故。(唐云。何以故。煩惱內外不可得故。
體性非異非不異故)大慧。貪恚癡若內若外不可得。
貪恚癡性無身故。無取故。(唐云。無體性故。無可取故)
非佛聲聞緣覺是壞者。佛聲聞緣覺自性解脫故。縛
與縛因非性故。(唐云。聲聞緣覺及以如來。本性解脫。
無有能縛及縛因故)大慧。若有縛者。應有縛。是縛因
故。(唐云。若有能縛及以縛因。則有所縛)大慧。如是說
壞者。是名無有相。(唐云。作如是說。名為壞者。是為無
有相)大慧。因是故我說。(唐云。我依此義。密意而說)寧
取人見。(唐云。寧起我見)如須彌山。不起無所有增上
慢空見。(唐云。不起空見。懷增上慢)大慧。無所有增上
慢者。是名為壞。墮自共相見希望。(唐云。墮自共見樂
欲之中)不知自心現量。(唐云。不了諸法唯心所現)見
外性無常剎那展轉壞。(唐云。以不了故。見有外法剎
那無常展轉差別)陰界入相續流注變滅。(唐云。蘊界
處相。相續流轉。起巳還滅)離文字相妄想。是名為壞
者(唐云。虗妄分別離文字相。亦成壞者)。」

【疏曰。前巳具列有無二見。故問二見之中。何見能
壞一切善根。大慧深知無見過患。故決定答。佛亦
決定印成之也。謂彼現有貪恚癡過。妄云性即非
性。則非但謗貪恚癡無有作用。亦且謗佛聲聞緣
覺非自法解脫矣。所以者何。謂煩惱性。本不在內。
亦不在外。覓之原不可得故。且其體性如幻。非異
非不異故。若果了達內外皆不可得。無有體性。無
有可取。則證自性解脫。無有能縛。亦無縛因。乃名
佛聲聞緣覺。故非壞者。若彼現行起貪恚癡。則分
明有受縛者。若有受縛之人。則有能縛及縛因矣。
而又妄說為無。譬如掩耳盜鈴。亦如靈龜曳尾。豈
非壞者。是名世間所墮無有之相。反不如起我見
者。未至於撥因果斷善根也。初增上慢惡取空見。
仍墮自共相見希望之中。豈了諸法皆唯心現。以
不了故。妄見外性剎那無常。計以為空。計以為離
文字相。不知此所謂空。所謂離文字相。皆是妄想
分別而巳。是故有無二見。雖皆是邪。而無所有空
見。其毒尤甚。是名為壞者也。初長文竟。
△二偈頌。】

「爾時世尊。欲重宣此義而說偈言。有無是二邊。乃至
心境界。(唐云。所行)淨除彼境界。平等心寂滅。無取境
界性。滅非無所有。(唐云。不取於境界。非滅非所有)有
事悉如如。如賢聖境界。(唐云。有真如妙物。如諸聖所
行)無種而有生。生巳而復滅。因緣有非有。不住我教
法。非外道非佛。非我亦非餘。因緣所集起。(唐云。能以
緣成有)云何而得無。誰集因緣有。(唐云。誰以緣成有)
而復說言無。邪見論生法。妄想計有無。若知無所生。
亦復無所滅。觀此(唐作世)悉空寂。有無二俱離。」

【疏曰。初二句。明有無二邊。皆心所行境界。心外無
境也。次二句。明不取境界。則本自寂滅也。次四句。
明若不取。則既非是滅。亦非所有。一切事物。當體
即是真如。如諸賢聖所證也。次四句。謂若妄計從
無而有。從有復滅。計有計無。皆非佛法也。次六句。
明緣起之法。皆是自心現量。法界常住。既非佛及
外道餘眾之所能作。云何而得妄撥為無。況諦觀
緣起無性。誰為集者。既無集者。云何復說為無。次
二句。總明若說有生。便是邪見。若計有無。便是妄
想。次四句。結明既知無生。則亦無滅。無生無滅。當
體空寂。以無生故離有。以無滅故離無也。第二十
一離有無門竟。
○第二十二宗通門三。初請問。二
許宣。三正說。
△今初。】

「爾時大慧菩薩復白佛言。世尊。惟願為我及諸菩薩
說宗通相。(魏云。建立修行正法之相。○唐云。宗趣之
相)若善分別宗通相者。我及諸菩薩通達是相。通達
是相巳。速成阿耨多羅三藐三菩提。不隨覺想及眾
魔外道(魏云。不墮一切虗妄覺觀魔事故。○唐云。不墮
一切眾邪妄想)。」

【疏曰。宗者。修行之綱要也。通者。從因趣果之正轍
也。宗通約自行。說通約化他。故下文雙答之。
△二
許宣。】

「佛告大慧。諦聽諦聽。善思念之。當為汝說。大慧白佛
言。唯然受教。」

【○三正說二。初長文。二偈頌。
△今初。】

「佛告大慧。一切聲聞緣覺菩薩。有二種通相。謂宗通
及說通。(魏云。一者建立正法相。二者說建立正法相。○
唐云。宗趣法相。言說法相)大慧。宗通者。謂緣自得勝
進相。(唐云。謂自所證殊勝之相)遠離言說文字妄想。
趣無漏界自覺地自相。遠離一切虗妄覺想。降伏一
切外道眾魔。緣自覺趣光明輝發。(唐云。離於文字語
言分別。入無漏界。成自地行。超過一切不正思覺。伏魔
外道。生智慧光)是明宗通相。云何說通相。謂說九部
種種教法。離異不異有無等相。以巧方便。隨順眾生。
如應說法。令得度脫。是名說通相。大慧。汝及餘菩薩。
應當修學。」

【疏曰。自行為宗。故離言說文字及虗妄覺。降魔伏
外。發自覺光也。化他為說。故有大小九部教法。離
諸四句。巧便隨機。應病與藥。令得度脫也。二者缺
一不可。故誡令應當修學。
△二偈頌。】

「爾時世尊。欲重宣此義而說偈言。宗及說通相。緣自
與教法。善見善分別。不隨諸覺想。非有真實性。如愚
夫妄想。(唐云。如愚所分別。非是真實相)云何起妄想。
非性為解脫。(唐云。彼豈不求度無法而可得)觀察諸
有為。生滅等相續。增長於二見。顛倒無所知。一是為
真諦。無罪為涅槃。(唐云。涅槃離心意。唯此一法實)觀
察世妄想。如幻夢芭蕉。雖(唐作無)有貪恚癡。而實無
有人。從愛生諸陰。有皆如幻夢。」

【疏曰。初一偈。正頌宗說二通。後四偈。皆明二通之
意也。蓋宗通者。秪是通達自心現量。說通者。秪是
開示令達自心現量。若夫愚夫妄想分別有無一
異俱不俱等。並無實義。縱求解脫。終非解脫法也。
苟不達唯心。但觀察有為生滅相續。則見生處。徒
增有見。逮見滅處。徒增無見。是以顛倒。終無所知。
而不知一是乃為真諦。無罪即為涅槃。是故一切
世法。悉屬妄想。似有貪恚癡及人。實無貪恚癡及
人。雖云從愛生陰。但如幻夢而巳。悟此之謂宗通。
示此之謂說通也。第二十二宗通門竟。
○第二十
三不實妄想相門三。初請問。二許宣。三正說。
△今
初。】

「爾時大慧菩薩白佛言。世尊。惟願為說不實妄想相。
不實妄想。云何而生。說何等法名不實妄想。於何等
法中不實妄想(唐云。願為我說虗妄分別相。此虗妄
分別。云何而生。是何而生。因何而生。誰之所生。何故名
為虗妄分別)。」

【疏曰。不實妄想相。即虗妄分別相。此總問也。一問
云何而生。二問說何等法以為其體。即唐是何而
生句也。三問於何法中而生。即唐因何而生誰之
所生二句也。唐更加總結一句。
△二許宣。】

「佛告大慧。善哉善哉。能問如來如是之義。多所饒益。
多所安樂。哀愍世間一切天人。諦聽諦聽。善思念之。
當為汝說。大慧白佛言。善哉世尊。唯然受教。」

【○三正說二。初長文。二偈頌。初中二。初正答所問。
二更釋所疑。
△今初。】

「佛告大慧。種種義。種種不實妄想計著。妄想生(魏云。
一切眾生。執著不實虗妄想者。從見種種虗妄法生。○
唐云。一切眾生於種種境。不能了達自心所現)。」

【疏曰。此答云何而生。謂由不了唯心故生也。】

「大慧。攝所攝計著。不知自心現量。及墮有無見。增長
外道見妄想習氣(魏云。以著虗妄能取可取諸境界
故。入自心見。生虗妄想故。墮於有無二見朋黨非法聚
中。增長成就外道虗妄異見熏習故。○唐云。計著能所
虗妄執著。起諸分別。墮有無見。增長外道妄見習氣)。」

【疏曰。此答以何為體。謂以計著能所有無。增長外
道習氣為其體也。】

「計著外種種義。心心數妄想。計著我我所生(魏云。以
取外諸戲論義故。起於虗妄心心數法。猶如草束。分別
我我所法。以是義故。生不實妄想。○唐云。心心所法相
應起時。執有外義種種可得。計著於我及以我所。是故
名為虗妄分別)。」

【疏曰。此答於何等法中不實妄想。謂因執著外種
種義而生。即心心數之所生也。據唐譯。則以我我
所句。結答何故名為虗妄分別。初正答所問竟。
○
二更釋所疑二。初疑問。二答釋。
△今初。】

「大慧白佛言。世尊。若種種義。種種不實妄想計著妄
想生。攝所攝計著。不知自心現量。及墮有無見。增長
外道見妄想習氣。計著外種種義。心心數妄想。我我
所計著生。」

【疏曰。此牒佛答以啟難端也。唐譯略而不存。】

「世尊。若如是外種種義相。墮有無相。離性非性。離見
相。(唐云。若如是者。外種種義。性離有無。起諸見相)世尊。
第一義亦如是。離量根分譬因相。(唐云。第一義諦。亦
復如是。離諸根量宗因譬喻)世尊。何故一處妄想不
實義種種性計著。妄想生。非計著第一義處相。妄想
生。(唐云。世尊。何故於種種義言起分別。第一義中不言
起耶)將無世尊說邪因論耶。說一生一不生(唐云。將
無世尊所言乖理。一處言起。一不言故。又云。世尊又言
虗妄分別。墮有無見。譬如幻事。種種非實。分別亦爾。有
無相離。云何而說墮二見耶。此說豈不墮於世見。○魏
譯亦有此一段)。」

【疏曰。此以世諦例第一義。同皆離有無相。何故但
說於世諦中而生妄想。不說於第一義生妄想耶。
又世諦既如幻事。非有非無。則妄想分別。亦如幻
事。亦非有無。何言妄想墮有無見耶。初疑問竟。
△
二答釋。】

「佛告大慧。非妄想一生一不生。(唐云。分別不生不滅)
所以者何。謂有無妄想不生故。外現性非性。覺自心
現量妄想不生。(唐云。何以故。不起有無分別相故。所
見外法皆無有故。了惟自心之所現故)大慧。我說餘
愚夫自心種種妄想相故。事業在前。種種妄想性相
計著生。(唐云。但以愚夫分別自心種種諸法。著種種相
而作是說)云何愚夫得離我我所計著見。離作所作
因緣過。(唐云。令知所見皆是自心。斷我我所一切見著。
離作所作諸惡因緣)覺自妄想心量。身心轉變。(唐云。
覺唯心故。轉其意樂)究竟明解一切地。如來自覺境
界。(唐云。善明諸地。入佛境界)離五法自性事見妄想。
(唐云。捨五法自性諸分別見)以是因緣故。我說妄想
從種種不實義計著生。知如實義。得解脫自心種種
妄想。」

【疏曰。此明若達唯心。則有無妄想不生。世諦本即
第一義諦。但由愚夫不了唯心。故於自心所現境
界妄計有無。則第一義便成世諦。非謂二諦各有
自體。而云一生妄想。一不生妄想也。是故為說種
種諸義皆唯心現。非有非無。莫墮有無見中。令其
得斷我我所見。離作所作諸惡因緣。乃至入如來
境也。由此言之。則虗妄分別。秪由執著自心所現
諸境界生。若能如實了知。即得解脫矣。初長文竟。

△二偈頌。】

「爾時世尊。欲重宣此義而說偈言。諸因及與緣。從此
生世間。妄想著四句。不知我所通。世間非有生。亦復
非無生。不從有無生。亦非非有無。(唐云。世非有無生。
亦非俱不俱)諸因及與緣。云何愚妄想。(唐云。云何諸
愚夫。分別因緣起)非有亦非無。亦復非有無。如是觀
世間。心轉得無我。一切性不生。以從緣生故。一切緣
所作。所作非自有。(唐云。諸緣之所作。所作法非生)事
不自生事。有二事過故。(唐云。果不自生果。有二果失
故)無二事過故。非有性可得。(唐云無有二果故。非有
性可得)觀諸有為法。離攀緣(唐作。能緣)所緣。無心之
心量。我說為心量。(唐云。決定是唯心。故我說心量)量
者自性處。緣性二俱離。(唐云。量之自性處。緣性二俱
離)性究竟妙淨。我說名心量。施設世諦我。彼則無實
事。(唐云。施設假名我。而實不可得)諸陰陰施設。無事
亦復然。(唐云。諸蘊蘊假名。亦皆無實事)有四種平等。
相及因性生。(唐云。相因及所生)第三無我等。第四修
修者。(唐云。無我為第四。修行者觀察。○魏云。有四種平
等。相因生無我。如是四平等。是修行者法)妄想習氣
轉。有種種心生。境界於外現。是世俗心量。外現而非
有。心見彼種種。建立於身財。我說為心量。(此二句。魏
唐俱在最後)離一切諸見。及離想所想。(唐云。及能所
分別)無得亦無生。我說為心量。非性非非性。性非性
悉離。謂彼心解脫。(唐云。非有亦非無。有無二俱離。如
是心亦離)我說為心量。如如與空際。(二云。真如空實
際)涅槃及法界。種種意生身。(魏云。意身身心等)我說
為心量(魏皆云。故我說唯心)。」

【疏曰。初四句。直明世間因緣生法。本離四句。即是
如來所通達之第一義諦。但以妄想著四句故。不
知我所通也。次六句。重明世間非四句生。而愚夫
妄想分別諸因緣起。皆非理也。非有生者。非勝性
等邪因生也。非無生者。非自生也。不從有無生者。
不共生也。亦非非有無者。不無因生也。既非有無
四句所生。則凡世間所謂諸因與緣但是愚夫妄
想分別而巳。次非有等四句。明離四句觀察。則可
悟二無我也。次一切性等四句。明從緣生法。即是
不生。以諸緣所作。非自有生故也。次四句。明因緣
既不生果。則果亦不自生果。果若生果。則有二果。
既無二果。則非有性明矣。次四句。明有為諸法。離
能所緣。故是唯心。次四句。明離緣離法。究竟妙淨。
亦是唯心。次四句。明假名我法。並無實事。次四句。
明相平等。因平等。生平等。無我平等。應修觀察。(此
依魏唐二譯消釋)次妄想習氣四句。明分別性惟
心。次外現等四句。明緣起性唯心。後三偈。皆明成
自性唯心也。於中離一切諸見四句。是明見道正
智唯心。非性非非性四句。是明修道正智唯心。如
如與空際四句。是明究竟所證真如亦唯心也。第
二十三不實妄想相門竟。
○第二十四善語義門
三。初正明語義。二兼辨智識。三破外道轉變論。初
中三。初請問。二許宣。三正說。
△今初。】

「爾時大慧菩薩白佛言。世尊。如世尊所說。菩薩摩訶
薩當善語義。云何為菩薩善語義。云何為語。云何為
義。」

【△二許宣。】

「佛告大慧。諦聽諦聽。善思念之。當為汝說。大慧白佛
言。善哉世尊。唯然受教。」

【○三正說二。初正明語義。二破言說妄想。
△今初。】

「佛告大慧。云何為語。謂言字妄想和合。依咽喉脣舌
齒齗頰輔。因彼我言說妄想習氣計著生。(唐云。所謂
分別習氣而為其因。依於喉舌脣齶齒輔。而出種種音
聲文字。相對談說)是名為語。大慧。云何為義。謂離一
切妄想相言說相。是名為義。大慧。菩薩摩訶薩於如
是義。獨一靜處。聞思修慧。緣自覺了。向涅槃城。習氣
身轉變巳。自覺境界。觀地地中間勝進義相。是名菩
薩摩訶薩善義(唐云。云何為義。菩薩住獨一靜處。以
聞思修慧。思惟觀察。向涅槃道。自智境界。轉諸習氣。行
於諸地種種行相。是名為義)。」

【疏曰。語者。言語音聲。是能詮相。義者。如人飲水。冷
煖自知。非言音之可及也。】

「復次大慧。善語義菩薩摩訶薩。觀語與義。非異非不
異。觀義與語。亦復如是。若語異義者。則不因語辨義。
而以語入義。如燈照色(唐更云。大慧。譬如有人。持燈
照物。知此物如是。在如是處。菩薩亦復如是。因語言燈。
入離言說自證境界)。」

【疏曰。語如燈。義如色。譬如因燈照色。燈之與色非
異不異。故因語辨義。亦非異非不異也。前巳分釋
語義。顯非不異。今意欲顯非異耳。初正明語義竟。

○二破言說妄想二。初長文。二偈頌。
△今初。】

「復次大慧。不生不滅。自性涅槃。三乘一乘。心自性等。
如緣言說義計著。墮建立及誹謗見。異建立。異妄想。
如幻種種妄想現。(唐云。若有於不生不滅自性涅槃
三乘一乘五法諸心自性等中。如言取義。則墮建立及
誹謗見。以異於彼起分別故)譬如種種幻。凡愚眾生
作異妄想。非聖賢也(唐云。如見幻事。計以為實。是愚
夫見。非賢聖也)。」

【疏曰。前門巳明如如空際。皆唯心量。今恐如言取
義之人。還於此等語言。計有計無。墮建立誹謗見
中。故譬以幻事。不應計其實有實無也。
△二偈頌。】

「爾時世尊。欲重宣此義而說偈言。彼言說妄想。(唐云。
若隨言取義)建立於諸法。以彼建立故。死墮泥犂中。
陰中無有我。陰非即是我。不如彼妄想。亦復非無我。
(唐云。不如彼分別。亦復非無有)一切悉有性。如凡愚
妄想。(唐云。如愚所分別。一切皆有性)若如彼所見。一
切應見諦。一切法無性。淨穢悉無有。(唐云。一切染淨
法。悉皆無體性)不實如彼見。(唐云。不如彼所見)亦非
無所有。」

【疏曰。此重明隨言取義之過也。夫一切法性。本不
可說。以四悉檀因緣。作種種說。貴在因語辨義。若
隨言取義。妄計實有不生不滅等法。執性廢修。或
妄撥總無不生不滅等性。誹謗正法。此則於無可
建立中。建立有無二種邪見。安得不墮泥犂中耶。
然外道妄想分別。不出四句。或計陰中有我。或計
我中有陰。或計陰即是我。或計陰不即我。但是我
所。今以正觀推之。故云。陰中無有我。陰非即是我。
乃略破二句。例餘二句也。不如彼妄想者。結其四
句皆非也。亦復非無我者。破其轉計斷滅。撥無假
名我法也。次一偈縱破。謂若使一切悉有性如凡
愚所妄想者。則實有而見有。皆應名為見諦。不復
名顛倒矣。次一偈。正明無性。殊不知一切染淨諸
法。悉無所有。不同彼外道之見。而亦非斷滅無所
有也。初正明語義竟。
○二兼辨智識二。初長文。二
偈頌。
△今初。】

「復次大慧。智識相。今當說。若善分別智識相者。汝及
諸菩薩。則能通達智識之相。疾得阿耨多羅三藐三
菩提。」

【疏曰。智者。別境五心所之一。亦名為慧。或云。因中
名慧。果上名智。一往語耳。因亦可名智。果亦可名
慧也。識者。八心王之總稱。亦攝心所。定相應故。夫
智有邪正。識有染淨。非必智勝而識劣也。特以施
化門中。每作轉識成智等說。欲人因語辯義。故今
更分別之。雖分別而不隨言取義。故名為善也。】

「大慧。彼智有三種。謂世間。出世間。出世間上上。云何
世間智。謂一切外道凡夫。計著有無。云何出世間智。
謂一切聲聞緣覺。墮自共相希望計著。(唐云。墮自共
相)云何出世間上上智。謂諸佛菩薩。觀無所有法。見
不生不滅。離有無品。如來地人法無我。緣自得生。(唐
云。觀一切法皆無有相。不生不滅。非有非無。證法無我。
入如來地)大慧。彼生滅者是識。不生不滅者是智。復
次墮相無相及墮有無種種相因是識。超無有相是
智。復次長養相是識。非長養相是智。」

【疏曰。先明智有三種。智是心所。必與心王相應。此
顯智識皆通上中下也。次明生滅者是識等。此顯
施化門中。別以世智出世智皆名為識。出世上上
智乃名為智。令人轉識成智也。長養相。唐作有積
集相。非長養相。唐作無積集相。蓋有漏現種互為
因果。故有積集長養。無漏損生。故無積集長養相
也。】

「復次有三種智。謂知生滅。(二譯皆列在第二)知自共
相。(二譯皆列在第一)知不生不滅。」

【疏曰。此明諸佛菩薩。具此三種智也。知生滅者。凡
外妄計生滅有無。不知生滅之義。諸佛菩薩亦有
世智。能知彼生滅法。而不妄計為有無也。知自共
相者。二乘著自共相。不知自共相義。諸佛菩薩亦
有出世之智。能知自共相法。而無希望計著也。或
依二譯。則凡外執自共相為實為常。諸佛菩薩能
知自共相非實非常。二乘執自共相實有生滅。諸
佛菩薩能知生滅法。並皆無性也。此二皆是權智。
第三知不生不滅。即是實智。】

「復次無礙相是智。境界種種礙相是識。復次三事和
合生方便相是識。無事方便自性相是智。復次得相
是識。不得相是智。自得聖智境界。不出不入故。如水
中月。」

【疏曰。此重約施化門中。以辨智識差別相也。謂不
論知生滅知自共相知不生不滅。但令了達心外
無法。則無礙相。故名為智。若妄見有種種境界礙
相。所謂若生滅礙相。若自共相礙相。若不生不滅
礙相。即皆是識也。又若必藉根境作意三事方便
和合。方得生起。則名為識。若無事方便。性自神解。
乃名為智。又若不達唯心。妄見有相可得。則名為
識。了達唯心。能知相不可得。則名為智。以證自覺
聖智境界者。知一切法即心自性。不出不入。譬如
水中月故。如此分別。令人轉識成智。皆須因語辨
義。不可隨言取義也。初長文竟。
△二偈頌。】

「爾時世尊。欲重宣此義而說偈言。採集業為識。不採
集為智。觀察一切法。通達無所有。逮得自在力。是則
名為慧。縛境界為心。覺想生為智。無所有及勝。慧則
從是生。(唐云。無相及增勝。智慧於中起)心意及與識。
遠離思惟想。得無思想法。(唐云。離諸分別相。得無分
別法)佛子非聲聞。寂靜勝進忍。如來清淨智。生於善
勝義。所行悉遠離。(唐云。遠離諸所行)我有三種智。聖
開發真實。於彼想思惟。悉攝受諸性。(唐云。分別於諸
相。開示一切法)二乘不相應。智離諸所有。(唐云。我智
離諸相。超過於二乘)計著於自性。從諸聲聞生。(唐云。
以諸聲聞等。執著諸法有)超度諸心量。如來智清淨
(唐云。如來智無垢。了達唯心故)。」

【疏曰。初十句。重頌智識之相。亦於施化門中。以心
識為所轉捨。智慧為所轉得也。次四句。明心意識
本離分別。但佛子知其平等無相。聲聞不能知也。
次四句。明佛子之能證所證。同於如來。能即非能。
所即非所。故云所行悉遠離也。次四句。重頌佛有
三智。既能照真。又能了俗也。次二句。明三智雙照
真俗。皆非二乘所能相應。後四句。結明聲聞智不
同如來智也。二兼辨智識竟。
○三破外道轉變論
二。初長文。二偈頌。初中三。初總敘九種。二就一種
別破。三結破。
△今初。】

「復次大慧。外道有九種轉變論。外道轉變見生。所謂
形處轉變。相轉變。因轉變。成轉變。(二云。相應)見轉變。
性轉變。(二云生)緣分明轉變。(魏云。緣了別。○唐云。緣
明了)所作分明轉變。(魏云。作法了別。○唐云。所作明
了)事轉變。(二云物)大慧。是名九種轉變見。一切外道。
因是起有無生轉變論。(魏云。依九種轉變見故。一切
外道。說於轉變從有無生)。」

【疏曰。此明外道不達唯心。故於九種虗妄轉變而
起見執。遂生九種轉變論也。形者。長短方圓大小
等形量也。相者。狀貌也。因者。種子也。成者。現行相
應法也。見者。能見也。性者。所見暫有名生之法也。
緣分明者。能作之眾緣也。所作分明者。眾緣之所
作也。事者。物之當體也。皆如幻夢。非有非無。外道
見其轉變。不達唯心。故或計轉變從有生。或計轉
變從無生也。
△二就一種別破。】

「云何形處轉變。謂形處異見。譬如金變作諸器物。則
有種種形處顯現。非金性變。一切性變。亦復如是。」

【疏曰。心外無金。心外無器。以自心所現之金。作自
心所現之器。如夢中金。作夢中器。不可謂定無。不
可謂實有。不可謂定不轉變。不可謂定有轉變。又
金可譬藏性。器可譬十法界。藏性不變隨緣。譬如
金之舉體作器。藏性隨緣不變。譬如器形不同。金
金性如故也。】

「或有外道。作如是妄想。乃至事變妄想。彼非如非異。
妄想故。如是一切性轉變當知(唐云。諸餘外道種種
計著。皆非如是。亦非別異。但分別故。一切轉變。如是應
知)。」

【疏曰。此正顯外道不知心外無法。故作形處轉變
妄想分別。乃至作事轉變妄想分別也。心外無實
轉變。故非如是。有此唯心轉變。故非別異。形處轉
變既爾。餘一切轉變。皆可例知也。】

「如乳酪酒果等熟。外道轉變妄想。彼亦無有轉變若
有若無。自心現外性非性。(唐云。外道言。此皆有轉變。
而實無有若有若無。自心所見。無外物故)。」

【疏曰。乳變為酪。酪變為生熟酥等。酒之與果。亦皆
從生至熟。當知並是自心所現相分。心外無法。不
可說定有轉變。不可說定無轉變也。而外道乃作
轉變妄想。何哉。二就一種別破竟。
△三結破。】

「大慧。如是凡愚眾生。自妄想修習生。大慧。無有法若
生若滅。如見幻夢色生(唐云。如此皆是愚迷凡夫。從
自分別習氣而起。實無一法若生若滅。如因幻夢所見
諸色。如石女兒說有生死)。」

【疏曰。幻夢所見諸色。有而非有。故無生滅。一切諸
法。皆唯心現。亦無生滅。但由妄想分別習氣。妄計
有生滅耳。初長文竟。
△二偈頌。】

「爾時世尊。欲重宣此義而說偈言。形處時轉變。四大
種諸根。中陰漸次生。妄想非明智。最勝於緣起。非如
彼妄想。(唐云。諸佛不分別。緣起及世間)然世間緣起。
如乾闥婆城。」

【疏曰。世間妄計轉變之相。莫甚於托胎受生一事。
故頌特明其為妄想分別。非明智也。佛於緣起。不
說實有。亦不說斷無。但如乾闥婆城。有即非有。非
有似有而巳。第二十四善語義門竟。】

楞伽阿䟦多羅寶經卷第三義疏上
楞伽阿䟦多羅寶經卷第三義疏下

【○第二十五相續解脫義門三。初請問。二許宣。三
正說。
△今初。】

「爾時大慧菩薩復白佛言。世尊。惟願為說一切法相
續義解脫義。(魏云。一切諸法相續不相續相。唐云。一
切法深密義。及解脫相)若善分別一切法相續不相
續相。我及諸菩薩。善解一切相續巧方便。不墮如所
說義計著相續。(唐云。不墮如言取義深密執著)善於
一切諸法相續不相續相。及離言說文字妄想覺。(唐
云。離文字語言虗妄分別)遊行一切諸佛剎土無量
大眾。力自在通總持之印。種種變化。光明照曜。覺慧
善入十無盡句。無方便行。(唐云。無功用)猶如日月摩
尼四大。於一切地。離自妄想相見。(唐云。住於諸地。離
分別見)見一切法如幻夢等。入佛地身。(唐云。入如來
位)於一切眾生界。隨其所應而為說法而引導之。悉
令安住一切諸法如幻夢等。離有無品及生滅妄想
異言說義。(唐云。斷生滅執。不著言說)其身轉勝(唐云。
令轉所依)。」

【疏曰。此承上文善語義而起問也。隨言取義。則執
著轉深。名相續義。因語辨義。則如燈照色。名解脫
義。知此二義。則知病識藥。應病與藥。故能自利利
他。乃至證得轉依也。
△二許宣。】

「佛告大慧。善哉善哉。諦聽諦聽。善思念之。當為汝說。
大慧白佛言。唯然受教。」

【○三正說二。初正答所問。二更釋疑妨。初中二。初
長文。二偈頌。
△今初。】

「佛告大慧。無量一切諸法。如所說義。計著相續。(唐。云
於一切法。如言取義。執著深密。其數無量)所謂相計
著相續。緣計著相續。性非性計著相續。(唐云。有非有
執著)生不生妄想計著相續。滅不滅妄想計著相續。
乘非乘妄想計著相續。有為無為妄想計著相續。地
地自相妄想計著相續。自妄想無間妄想計著相續。
(唐云。自分別現證執著)有無品外道依妄想計著相
續。(唐云。外道宗有無品執著)三乘一乘無間妄想計
著相續。復次大慧。此及餘凡愚眾生自妄想相續。以
此相續故。凡愚妄想。如蠶作繭。以妄想絲。自纏纏他。
有無有相續相計著。(唐云。此等密執。有無量種。皆是
凡愚自分別執而密執著。此諸分別。如蠶作繭。以妄想
絲。自纏纏他。執著有無。欲樂堅密)。」

【疏曰。此先明相續義也。隨所說義而起計著。堅密
難斷。故名相續。其所執著。總不出有無二句也。】

「復次大慧。彼中亦無相續及不相續相。(唐云。此中實
無密非密相)見一切法寂靜妄想不生。故菩薩摩訶
薩見一切法寂靜。(唐云。以菩薩見一切法住寂靜故。
無分別故)復次大慧。覺外性非性。自心現相無所有。
隨順觀察自心現量。有無一切性無相。見相續寂靜
故。於一切法無相續不相續相。(唐云。若了諸法唯心
所見無有外物。皆同無相。隨順觀察。於若有若無分別
密執。悉見寂靜。是故無有密非密相)復次大慧。彼中
無有若縛若解。餘墮不如實覺知。有縛有解。(唐云。此
中無縛。亦無有解。不了實者。見縛解耳)所以者何。謂
於一切法有無有。無眾生可得故(唐云。何以故。一切
諸法若有若無。求其體性。不可得故)。」

【疏曰。此正明解脫義也。不相續。非對相續言也。解。
非對縛言也。了知本無相續及不相續。本無縛解。
乃名真解脫義耳。】

「復次大慧。愚夫有三相續。謂貪恚癡。及愛未來有。喜
愛俱。以此相續故。有趣相續。彼相續者。續五趣。(唐云。
以此密縛。令諸眾生續生五趣)大慧。相續斷者。無有
相續不相續相(唐云。密縛若斷。是則無有密非密相)。」

【疏曰。初番意明分別惑相續義。解脫義。此番意明
俱生惑相續義解脫義也。】

「復次大慧。三和合緣作方便計著。識相續無間生。方
便計著。則有相續。(唐云。若有執著三和合緣。諸識密
縛次第而起。有執著故。則有密縛)三和合緣識斷。見
三解脫。一切相續不生(唐云。若見三解脫。離三和合
識。一切諸密皆悉不生)。」

【疏曰。前二番。既明見思集諦相續及解脫義。此一
番。乃明諸識苦諦相續及解脫義也。初長文竟。
△
二偈。】

「爾時世尊。欲重宣此義而說偈言。不真實妄想。是說
相續相。若知彼真實。相續網則斷。(唐云。不實妄分別。
是名為密相。若能如實知。諸密綱皆斷)於諸性無知。
隨言說攝受。譬如彼蠶蟲。結網而自纏。愚夫妄想縛。
相續不觀察(唐云。凡愚不能了。隨言而取義。譬如蠶
處繭。妄想自纏縛)。」

【初正答所問竟。
○二更釋疑妨二。初釋疑。二釋妨。
初中四。初疑問。二答釋。三重難。四重答。
△今初。】

「大慧復白佛言。如世尊所說。以彼彼妄想。妄想彼彼
性。非有彼自性。但妄想自性耳。(唐云。由種種心分別
諸法。非諸法有自性。此但妄計耳)世尊。若但妄想自
性。非性自性相待者。非為世尊如是說煩惱清淨無
性過耶。一切法妄想自性非性故(唐云。若但妄計。無
諸法者。染淨諸法。將無悉壞)。」

【疏曰。此牒世尊常所說義而疑難也。唐譯簡明。
△
二答釋。】

「佛告大慧。如是如是。如汝所說。大慧非如愚夫性自
性妄想真實。此妄想自性。非有性自性相。(唐云。一切
凡愚。分別諸法。而諸法性。非如是有。此但妄執。無有性
相)然大慧。如聖智有性自性。聖知聖見聖慧眼如是
性自性知(唐云。然諸聖者。以聖慧眼。如實知見有諸法
自性)。」

【疏曰。凡愚妄想分別。譬如見繩為蛇。蛇非有也。聖
者慧眼知見譬如了繩即麻。麻非無也。
△三重難。】

「大慧白佛言。若使如聖以聖知聖見聖慧眼。非天眼。
非肉眼。性自性如是知。非如愚夫妄想。(唐云。若諸聖
人以聖慧眼。見有諸法性。非天眼肉眼。不同凡愚之所
分別)世尊。云何愚夫離是妄想。不覺聖性事故(唐云。
云何凡愚得離分別。不能覺了諸聖法故)。」

【疏曰。此且以凡夫不能覺了聖法為難端也。謂凡
愚無聖慧眼。不見法性。云何能離妄分別耶。】

「世尊。彼亦非顛倒。非不顛倒。所以者何。謂不覺聖事
性自性故。(唐云。不見聖人所見法故)不見離有無相
故。」

【疏曰。此正興難辭也。如聖人不見凡愚所見諸法。
名非顛倒。今凡愚不見聖人所見法性。亦應名非
顛倒。不見離有無相。故云非不顛倒。此易可知。】

「世尊。聖亦不如是見。如事妄想。(唐云。聖亦不如凡所
分別。如是得故)不以自相境界為境界故。(唐云。非自
所行境界相故)世尊。彼亦性自性相。妄想自性如是
現。(唐云。彼亦見有諸法性相。如妄執性而顯現故)不
說因無因故。(唐云。不說有因及無因故)謂墮性相見
故。(唐云。墮於諸法性相見故)異境界非如彼等。如是
無窮過。(唐云。其餘境界既不同此。如是則成無窮之失)
世尊。不覺性自性相故(唐云。孰能於法了知性相)。」

【疏曰。此更難聖眼所見諸法自性。濫同凡愚妄分
別事也。故曰。聖亦不應如是見諸法性。猶如凡愚
之事妄想。既有諸法自性可得。則非自覺聖智所
行境界相故。彼亦見有諸法性自性相。還如妄想
自性而顯現故。夫妄想所見諸法。實非有因無因。
今聖眼所見法性。亦不說有因無因故。亦墮諸法
性相見故。其餘凡夫所見境界。既不同此。安知餘
皆顛倒。此不顛倒。儻更有人不如是見。則又以此
為顛倒矣。豈不成無窮之過失耶。然則聖不見有
凡境。則以凡為顛倒。凡不見有聖境。亦可以聖為
顛倒。譬如魚龍見水為窟宅。則以餓鬼為顛倒。餓
鬼見水為膿血猛𦦨等。亦可以魚龍為顛倒也。究
竟孰能了知諸法之性相耶。】

「世尊。亦非妄想自性因。性自性相。(唐云。諸法性相。不
因分別)彼云何妄想非妄想。如實知妄想。(唐云。云何
而言以分別故而有諸法)世尊妄想異。自性相異。(唐
云。分別相異。諸法相異)世尊。不相似因。妄想自性相。
(唐云。因不相似。云何諸法而由分別)彼云何各各不
妄想。而愚夫不如實知。(唐云。復以何故。凡愚分別不
如是有)然為眾生離妄想故。說如妄想相不如實有
(唐云。而作是言。為令眾生捨分別故。說如分別所見法
相。無如是法)。」

【疏曰。此更以凡聖所見不同。而展轉互難也。謂世
尊平日說諸法無性。皆因妄分別有。今說聖眼所
見諸法自性。則不因妄分別有。則平日所謂以分
別故而有諸法。其義墮矣。彼云何在凡則名妄想
分別。在聖則非妄想分別。而又能如實知妄想分
別耶。且夫妄想分別。與諸法自性。其相各異。其因
亦不相似。云何獨言凡夫之妄想分別。為諸法自
性相之因由耶。又若聖眼所見諸法自性。既非妄
想分別。則凡愚所見諸法性相。亦應非妄想分別
矣。彼云何各各不是妄想分別。而獨謂愚夫不如
實知耶。又何須作如是言。為令眾生離妄想故。說
如妄想分別所見法相。為不如實有耶。】

「世尊何故遮眾生有無見事自性計著。聖智所行境
界計著墮有見。說空法非性。而說聖智自性事(唐云。
世尊何故令諸眾生離有無見所執著法。而復執著聖
智境界。墮於有見。何以故。不說寂靜空無之法。而說聖
智自性事故)。」

【疏曰。此結難也。三重難竟。
△四重答。】

「佛告大慧。非我說空法非性。亦不墮有見。說聖智自
性事。(唐云。我非不說寂靜空法。墮於有見。何以故。巳說
聖智自性事故)然為令眾生離恐怖句故。眾生無始
以來。計著性自性相。聖智事自性計著相見。說空法
(唐云。我為眾生無始時來。計著於有。於寂靜法。以聖事
說。令其聞巳。不生恐怖)。」

【疏曰。此明聖智自性事。非空非有。能破空有二執
也。眾生著有。為說寂靜空法。非斷空也。眾生怖空。
為說聖智性事。豈執有哉。】

「大慧。我不說性自性相。大慧。但我住自得如實空法。
離惑亂相見。離自心現性非性見。得三解脫。如實印
所印。於性自性。得緣自覺觀察住。離有無事見相(唐
云。能如實證寂靜空法。離惑亂相。入唯識理。知其所見。
無有外法。悟三脫門。獲如實印。見法自性。了聖境界。遠
離有無一切諸著)。」

【疏曰。此明說聖智自性事之利益也。果能依此遠
離有無之說。唯心直進。不墮凡愚妄想分別。則能
如實證得寂靜空法。離惑亂相。乃至永離有無諸
著。豈同凡愚之所見哉。初釋疑竟。
○二釋妨二。初
長文。二偈頌。
△今初。】

「復次大慧。一切法不生者。菩薩摩訶薩不應立是宗。
(唐云。菩薩不應成立一切諸法皆悉不生)所以者何。
謂宗一切性非性故。及彼因生相故(唐云。何以故。一
切法本無有故。及彼宗因生相故)。」

【疏曰。上明離有無事見相。則知一切諸法。本無有
生。亦無可滅矣。夫無生無滅者。言語道斷。心行處
滅。既無有生。豈有不生。若復於此立不生宗。則犯
多過。謂若立一切法以為前陳有法。則一切性本
非性故。不可立為有法。此一過也。若立不生為後
陳宗。則必立因以成此宗。既宗必藉立因以生其
相。如何可名為不生耶。此二過也。】

「說一切法不生宗。彼宗則壞。(唐云。復次大慧。一切法
不生。此言自壞)彼宗一切法不生。彼宗壞者。以宗有
待而生故。(唐云。何以故。彼宗有待而生故)又破宗不
生入一切法故。不壞相不生故。立一切法不生宗者。
彼說則壞(唐云。又彼宗即入一切法中。不生相亦不
生故。又彼宗諸分而成故)。」

【疏曰。既立不生宗。則必與生相待。待生說不生。則
不生二字待生而生。何名不生。又既云一切法不
生。則不生宗入於一切法中。而欲立此宗。仍藉因
喻等多分共成。不得廢壞其相。若不壞因喻等多
分之相總不生者。如何能成不生之宗。是故若欲
立不生宗。便為自壞也。】

「大慧。有無不生宗。彼宗入一切性。有無相不可得。(唐
云。又彼宗有無法皆不生。此宗即入一切法中。有無相
亦不生故)大慧。若使彼宗不生。一切性不生而立宗。
如是彼宗壞。以有無性相不生故。不應立宗。五分論
多過故。展轉異因相故。及為作故。不應立宗分。謂一
切法不生(唐云。是故一切法不生。此宗自壞。不應如
是立。諸分多過故。展轉因異相故)。」

【疏曰。若彼避有待過。更立宗云。有亦不生。無亦不
生者。是不生宗。徧入有無法矣。有既不生。則有相
不可得。無既不生。則無相不可得。有無性相既不
可得。何必立宗。設欲立宗。以何為因。以何為喻。以
何為同品。以何為異品。以何而合。以何而離。設仍
有因喻同異合離展轉相作。又何名有無一切法
皆不生耶。故多過而自壞也。】

「如是一切法空。如是一切法無自性。不應立宗(唐云。
如不生一切法空。無自性。亦如是)。」

【疏曰。說無生者。為破執有生也。非立不生宗也。說
法空者。為破執實有也。非立空宗也。說無自性者。
為破執有定性也。非立無自性宗也。】

「大慧。然菩薩摩訶薩。說一切法如幻夢。現不現相故。
及見覺過故。(唐云。見不見故。一切皆是惑亂相故)當
說一切法如幻夢性。」

【疏曰。一切諸法。皆如幻夢。非生非不生。有時現見。
則非生似生。有時不現。則非不生而似不生。生與
不生。皆是見覺惑亂過故。若知幻夢之性。則知一
切法性。不變隨緣。有生不生。隨緣不變。非生不生。
是故但云因緣所生即空假中。終不妄立不生宗
也。】

「除為愚夫離恐怖處故。大慧愚夫墮有無見。莫令彼
恐怖。遠離摩訶衍(魏云。以凡夫聞如幻如夢。生驚怖
故。遠離大乘)。」

【疏曰。菩薩亦有時不說諸法皆如幻夢。別說善惡
因果皆不忒者。乃為愚夫離恐怖句。應病與藥。未
甞執定一說也。若必為說如幻如夢。則彼便驚怖。
遠離大乘矣。說法不當機。於彼為非說。為實施權。
循循善誘。行菩薩道者。不可不知也。初長文竟。
△
二偈頌。】

「爾時世尊。欲重宣此義而說偈言。無自性無說。無事
無相續。(唐云。無依處)彼愚夫妄想。如死屍惡覺。(唐云。
凡愚妄分別。惡覺如死屍)一切法不生。非彼外道宗。
(魏云。餘見悉不成。唐云。外道所成立)至竟無所生。性
緣所成就。(魏云。諸法畢不生。因緣不能成。○唐云。以
彼所有生。非緣所成故)一切法不生。慧者不作想。(魏
云。莫建如是法。唐云。智者不分別)彼宗因生故。覺者
悉除滅(魏云。因不同不成。是故建立壞。○唐云。彼宗因
生故。此覺則便壞)。」

【疏曰。初一偈。總明一切諸法。本無自性。亦無言說。
亦無事體。亦無相續。而愚夫於中妄想分別。計有
自性言說事體相續。此其惡覺如死屍也。次一偈。
明一切法本自不生。不待成立。若更欲成立之。則
反成外道宗。以諸法畢竟無所生者。因緣所生即
無生故。若彼外道既不達正因緣生法。如何能成
不生宗耶。次一偈。明一切法不生。有智慧者不應
分別。葢若立宗。必待因生。若待因生。則不生宗便
壞。是故覺者自除滅此戲論也。】

「譬如瞖目視。妄見垂髮相。計著性亦然。愚夫邪妄想。
(唐云。諸法亦如是。凡愚妄分別)施設於三有。無有事
自性。施設事自性。思惟起妄想。(唐云。三有唯假名。無
有實法體。由此假施設。分別妄計度)相事設言教。意
亂極震掉。(唐云。假名諸事相。動亂於心意)佛子能超
出。遠離諸妄想。(唐云。佛子悉超過。遊行無分別)非水
水想受。(唐云。無水取水相)斯從渴愛生。愚夫如是惑。
聖見則不然。聖人見清淨。三脫三昧生。遠離於生滅。
遊行無所有。(唐云。常行無相境)修行無所有。亦無性
非性。(唐云。修行無相境。亦復無有無)性非性平等。從
是生聖果。(唐云。有無悉平等。是故生聖果)云何性非
性。云何為平等。(唐云。云何法有無。云何成平等)謂彼
心不知。內外極漂動。若能壞彼者。心則平等見(唐云。
若心不了法。內外斯動亂。了巳則平等。亂相爾時滅)。」

【疏曰。初二句。舉譬。次八句。法合。皆明迷之失也。佛
子二句。明悟之得也。次三句。重譬迷者之失。次聖
見等九句。重明悟者之得。悟平等故而生聖果。聖
果不墮有無。明矣。次二句。重雙徵迷悟。後四句。乃
雙釋迷悟也。第二十五相續解脫義門竟。
○第二
十六智不得境門二。初正明智體。二兼明二通。初
中二。初難問。二答釋。
△今初。】

「爾時大慧菩薩復白佛言。世尊。如世尊說。如攀緣事。
智慧不得。是施設量建立施設。所攝受非性。(唐云。若
知境界。但是假名。都不可得。則無所取)攝受亦非性。
(唐云。無所取故。亦無能取)以無攝故。智則不生。唯施
設名耳(唐云。能取所取二俱無故。不起分別。說名為智)。」

【疏曰。此述世尊常所說法。以起難端也。葢一切境
界本唯心現。心外無法。凡愚不了。起我法執。似有
我法種種相現。此所現相。皆假施設。都不可得。若
能唯心直進了知境界但是假名不可得者。則無
所取。既無所取。則能取亦無。能所既無。不起分別
親證真如。說名為根本正智。此根本正智。體是無
漏乃轉識所成。譬如轉冰成水。但轉其名。而無實
性。非別有智相生也。】

「云何世尊。為不覺性自相共相異不異故。智不得耶。
為自相共相種種性自性相隱蔽故。智不得耶。為山
巖石壁地水火風障故。智不得耶。為極遠極近故。智
不得耶。為老小盲冥諸根不具故。智不得耶(魏云。若
言智慧不能取者。為見諸法自相同相。異異法相。種種
異法。體不同故。智不能知云云。○唐云。世尊。何故彼智
不得於境。為不能了一切諸法自相共相一異義故。言
不得耶云云)。」

【疏曰。六祖有云。法法皆通。法法皆備。而無一法可
得。名最上乘。葢由洞了諸法性相。無非即心自性。
所以真俗並照。空有俱明。如明淨眼。見空見色。非
以拍盲無所分別。名為根本智也。末世義學。才欲
通一切法。備一切法。則必心外取法。不知本無一
法可得。固為大惑。而末世邪禪。但高談無法可得。
實未嘗法法皆通。法法皆備。豈非不了自相共相
異不異故。而言不得。何異山巖等所覆障。極遠極
近。老小盲冥。諸根不具故。而言不得耶。大慧懸知
末世禪病。故特發此難端也。】

「世尊。若不覺自共相異不異。智不得者。不應說智。應
說無智。以有事不得故。(唐云。以有境界而不知故)若
復種種自共相性自性相隱蔽故。智不得者。彼亦無
智。非是智。世尊。有爾𦦨故智生。非無性會爾𦦨。故名
為智。(唐云。此亦非智。以知於境。說名為智。非不知故)
若山巖石壁地水火風極遠極近老小盲冥諸根不
具。智不得者。此亦非智。應是無智。以有事不可得故
(唐云。以有境界。智不具足而不知故)。」

【疏曰。此正成難意也。爾燄。謂所知境界。餘並可知。
初難問竟。
○二答釋二。初長文。二偈頌。
△今初。】

「佛告大慧。不如是無智。應是智。非非智。我不如是隱
覆說。(魏云。如汝所說言無智者。是義不然。何以故。有實
智故。大慧。我不依汝如是之說。○唐云。此實是智。非如
汝說。我之所說。非隱覆說)攀緣事智慧不得。是施設
量建立。(唐云。我言境界惟是假名不可得者)覺自心
現量。(唐云。以了但是自心所現)有無有外性非性。知
而事不得(唐云。外法有無。智慧於中畢竟無得)不得
故。智於爾𦦨不生。(唐云。以無得故。爾燄不起)順三解
脫。智亦不得。(唐云。入三脫門。智體亦忘)非妄想者無
始性非性虗偽習智作如是知。(唐云。非如一切覺想
凡夫。無始以來計著外法若有若無種種形相)是知
彼不知。(唐云。如是而知。名為不知)故於外事處所相
性無性。妄想不斷。自心現量建立。說我我所相攝受
計著。不覺自心現量。於智爾𦦨而起妄想。妄想故。外
性非性觀察不得。依於斷見(唐云。不了諸法唯心所
現。著我我所。分別境智。不知外法是有是無。其心住於
斷見中故。為令捨離如是分別。說一切法唯心建立)。」

【疏曰。此明了境唯心。故無境可得。智體亦忘。乃是
真智。非同大慧所問實有外境而不能知之無智
也。若不了唯心。計著外法有性無性。如是之知。即
是不知。若不了外法體非有無。則智及境界。分別
宛然。而又柏盲言不可得。是即依於斷見。其實何
能斷哉。欲離有無斷常妄想分別。必須了境唯心。
所以唯心直進。為此經之宗要也。
△二偈頌。】

「爾時世尊。欲重宣此義而說偈言。有諸攀緣事。智慧
不覺察。(唐云。若有於所緣。智慧不觀見)此無智非智。
是妄想者說。於不異相性。智慧不觀察。障礙及遠近。
是名為邪智。(唐云。無邊相互隱。障礙及遠近。智慧不
能見。是名為邪智)老小諸盲冥。而智慧不生。而實有
爾𦦨。(唐云。而實有境界。不能生智慧)是亦說邪智。」

【疏曰。此頌但斥所問之非。所以深警末世邪禪也。
初正明智體竟。
○二兼明二通三。初承前訶責不
了自宗。二因問許宣。三正明二種法通。
△今初。】

「復次大慧。愚癡凡夫。無始虗偽惡邪妄想之所迴轉。
迴轉時。自宗通及說通。不善了知。著自心現外性相
故。著方便說。於自宗四句清淨通相。不善分別(唐云。
無始虗偽惡邪分別之所幻惑。不了如實及言說法。計
著外相。著方便說。不能修習清淨真實離四句法)。」

【疏曰。前明宗通說通二相。總約三乘自行化他言
之。今明自宗通及說通。惟約圓頓自行化他言之。
故自宗通。唐譯名如實也。自宗四句清淨通相者。
如實圓理。本離四句。故名清淨。如實修習。名自宗
通。以四悉檀因緣。方便為人分別演說。為實施權。
開權顯實。皆名為說通也。
△二因問許宣。】

「大慧白佛言。誠如尊教。唯願世尊為我分別說通及
宗通。我及餘菩薩摩訶薩。善於二通。來世凡夫聲聞
緣覺。不得其短。佛告大慧。善哉善哉。諦聽諦聽。善思
念之。當為汝說。大慧白佛言。唯然受教。」

【○三正明二種法通二。初長文。二偈頌。
△今初。】

「佛告大慧。三世如來有二種法通。謂說通。及自宗通。
(唐云。謂如實法。及言說法)說通者。謂隨眾生心之所
應。為說種種眾具契經。(唐云。諸方便教)是名說通。自
宗通者。謂修行者。離自心現種種妄想。(唐云。於心所
現。離諸分別)謂不墮一異俱不俱品。超度一切心意
意識。自覺聖境界。離因成見相。(唐云。於自覺聖智所
行境界。離諸因緣相應見相)一切外道聲聞緣覺墮
二邊者所不能知。我說是名自宗通法。大慧。是名自
宗通及說通相。汝及餘菩薩摩訶薩應當修學。」

【疏曰。宗通而說不通。何以化他。說通而宗不通。何
以自行。又宗既不通。則說何能通。如未飲食。何能
辨味。說苟不通。則何名宗通。如不見色。豈名見空。
是知宗說本自不二。特約自行化他。說有二耳。菩
薩應當修學此權實不二法門也。
△二偈頌。】

「爾時世尊。欲重宣此義而說偈言。我謂二種通。(唐云。
我說二種法)宗通及言說。說者授童蒙。宗為修行者。」

【疏曰。既授童蒙。理須權實並用。四悉隨機。既為修
行。則唯有自覺聖智境界而巳。第二十六智不得
境門竟。
○第二十七勿習近世論門。(魏云。盧伽耶
陀品第五)文分為二。初長文。二偈頌。初中二。初正
斥世論。二轉釋疑問。初中二。初請問。二示答。
△今
初。】

「爾時大慧菩薩白佛言。世尊。如世尊一時說言。世間
諸論種種辯說。慎勿習近。若習近者。攝受貪欲。不攝
受法。世尊何故作如是說。」

【疏曰。盧伽耶陀。亦云路伽耶陀。此翻世間論也。
△
二示答。】

「佛告大慧。世間言論。種種句味。因緣譬喻。採集莊嚴。
誘引誑惑愚癡凡夫。不入真實自通。不覺一切法。妄
想顛倒。墮於二邊。凡愚癡惑。而自破壞。諸趣相續。不
得解脫。不能覺知自心現量。不離外性自心妄想計
著。是故世間言論種種辯說。不脫生老病死憂悲苦
惱。誑惑迷亂。」

【疏曰。此總斥世論無益有損也。文並易知。】

「大慧。釋提桓因。廣解眾論。自造聲論。彼世論者有一
弟子。持龍形像。(唐云。現作龍身)詣釋天宮。建立論宗。
要壞帝釋千輻之輪。隨我不如。斷一一頭以謝所屈。
(唐云。作是要言。憍尸迦。我共汝論。汝若不如。我當破汝
千輻之輪。我若不如。斷一一頭以謝所屈)作是要巳。
即以釋法。(唐云。論法)摧伏帝釋。釋墮負處。即壞其車。
還來人間。如是大慧。世間言論因譬莊嚴。乃至畜生。
亦能以種種句味。惑彼諸天及阿修羅。著生滅見。(唐
云。乃至能現畜生之形。以妙文詞。迷惑諸天及阿修羅。
令其執著生滅等見)而況於人。是故大慧。世間言論。
應當遠離。以能招致苦生因故。(唐云以彼能作生苦
因故)慎勿習近。」

【疏曰。此引事以顯世論之過也。由帝釋自習世論。
故彼世論弟子。還以世論摧之。夫龍形尚可誑惑
諸天。況人形乎。天阿修羅尚受其惑。又況人乎。從
招現在未來苦因。是故誡勿習近也。】

「大慧。世論者。惟說身覺境界而巳。(魏云。但見現前身
智境界。依世名字。說諸邪法)大慧。彼世論者。乃有百
千。但於後時後五十年。當破壞結集。惡覺因見盛故。
惡弟子受。(魏云。盧伽耶陀婆羅門所造之論。有百千
偈。後世末世。分為多部。各各異名。依自心見因所造故)
如是大慧。世論破壞結集。種種句味因譬莊嚴。(魏云
盧伽耶陀婆羅門。無有弟子能受其論。是故後世。分為
多部種種異名)說外道事。著自因緣。無有自通。(魏云。
諸外道等。內心無有如實解故。依種種因。種種異解。隨
自心造而為人說。執著自在因等故)大慧。彼諸外道。
無自通論。於餘世論。廣說無量百千事門。無有自通。
亦不自知愚癡世論。」

【疏曰。此結斥世論唯依愛見。無一可取也。身覺身
智。即是五陰。身。即色陰。覺智。即餘四陰也。初正斥
世論竟。
○二轉釋疑問二。初釋佛說濫同世論疑。
二答攝受貪欲及法義。初中二。初疑問。二答釋。
△
今初。】

「爾時大慧白佛言。世尊。若外道世論。種種句味因譬
莊嚴。無有自通。自事計著者。世尊亦說世論。(唐云。世
間之事)為種種異方諸來會眾天人阿修羅。廣說無
量種種句味。亦非自通耶。亦入一切外道智慧言說
數耶。(魏云。如來亦以世間種種名字章句譬喻說法。不
說自身內智證法。若爾。亦同一切外道所說不異)。」

【疏曰。此因十二分教之中。亦有因緣譬喻本事本
生等說。故疑其濫同世論。以不純說自覺法故。
○
二答釋二。初正明不說世論。二重述廣破世論。
△
今初。】

「佛告大慧。我不說世論。亦無來去。唯說不來不去。大
慧。來者。趣聚會生。去者。散壞。不來不去者。是不生不
滅。我所說義。不墮世論妄想數中。(唐云。不同外道墮
分別中)所以者何。謂不計著外性非性。(唐云。外法有
無無所著故)自心現處。二邊妄想所不能轉。(唐云。了
唯自心。不見二取)相境非性。覺自心現。別自心現妄
想不生。(唐云。不行根境。不生分別)妄想不生者。空無
相無作。入三脫門。名為解脫。(唐云。入空無相無願之
門而解脫故)。」

【疏曰。若計心外有生有滅有來有去。名為世論。佛
雖有時假說趣會集生。名之為來。緣散壞滅。名之
為去。而生實無所從來。滅亦無所至去。則是當處
出生。隨處滅盡。故唯說不來不去。若知不來不去。
即是不生不滅。以其不計外性為有為無。了知皆
是唯心所現。而能取所取二邊妄想所不能轉故
也。是故覺自心現。則妄想不生。妄想不生。則入三
解脫門矣。安得名之為世論耶。
○二重述廣破世
論二。初正述答外道問。二結斥習近之失。
△今初。】

「大慧。我念一時。於一處住。有世論婆羅門。來詣我所。
不請空閑。便問我言(唐云。遽問我言)。」

【疏曰。西土禮節。凡欲問時。先須白言。欲有所問。願
垂聽許。名請空閑。今粗率遽問。故云。不請空閑也。】

「瞿曇。一切所作耶。我時答言。婆羅門。一切所作。是初
世論。彼復問言。一切非所作耶。我復報言。一切非所
作。是第二世論。彼復問言。一切常耶。一切無常耶。一
切生耶。一切不生耶。我時報言。是六世論。大慧。彼復
問我言。一切一耶。一切異耶。一切俱耶。一切不俱耶。
一切因種種受生現耶。(唐云。一切皆由種種因緣而
受生耶)我時報言。是十一世論。大慧。彼復問言。一切
無記耶。一切記耶。(唐云。一切有記耶)有我耶。無我耶。
有此世耶。無此世耶。有他世耶。無他世耶。有解脫耶。
無解脫耶。一切剎那耶。一切不剎那耶。(唐云。是剎那
耶非剎那耶)虗空耶。非數滅耶。涅槃耶。瞿曇。作耶。非
作耶。(唐云。虗空涅槃及非擇滅。是所作耶。非所作耶)
有中陰耶。無中陰耶。大慧。我時報言。婆羅門。如是說
者。悉是世論。非我所說。是汝世論。」

【疏曰。不了諸法唯心所現。乃有此等戲論。故皆以
世論斥之。】

「我唯說無始虗偽妄想習氣種種諸惡。三有之因。(唐
云。婆羅門。我說因於無始戲論諸惡習氣。而生三有)不
能覺知自心現量而生妄想。攀緣外性。(唐云。不了唯
是自心所見。而取外法。實無可得)如外道法。我諸根
義。三合知生。(魏云。我根意義三種和合。能生於智。○
唐云。我及根境三和合生)我不如是。婆羅門。我不說
因。不說無因。唯說妄想攝所攝性施設緣起。(唐云。唯
依妄心。以能所取而說緣起)非汝及餘墮受我相續
者所能覺知(唐云。非汝及餘取著我者之所能測)。」

【疏曰。此正為說非世論也。三界唯心。和盤托出。外
道不知。所以下文復問耳。】

「大慧。涅槃。虗空。滅。非有三種。但數有三耳。(唐云。虗空
涅槃及非擇滅。但有三數。本無體性。何況而說作與非
作)。」

【疏曰。小乘法數。明三無為。愚法聲聞。計有實法。不
知皆非心外實有也。是故若三若六若八。平等平
等。】

「復次大慧。爾時世論婆羅門復問我言。癡愛業因故。
(唐云。無明愛業為因緣故)有三有耶。為無因耶。我時
報言。此二者亦是世論耳。彼復問言。一切性皆入自
共相耶。(唐云。一切諸法。皆入自相及共相耶)我復報
言。此亦世論。婆羅門。乃至意流妄計外塵。(唐云。乃至
少有心識流動分別外境)皆是世論。」

【疏曰。此外道依附佛法而問。然既不達唯心。是故
亦為世論。以妄計有外境故。】

「復次大慧。爾時世論婆羅門復問我言。頗有非世論
者不。我是一切外道之宗。說種種句味。因緣譬喻莊
嚴。(唐云。一切外道所有詞論種種文句因緣莊嚴。莫不
皆從我法中出)我復報言。婆羅門。有。非汝有者。非為
非宗非說。(魏云。有法。非汝法。非不建立。○唐云。有。非
汝所許。非世不許)非不說種種句味。非不因譬莊嚴
(魏云。亦非不說種種名字章句。亦非不依義。依義說。○
唐云。非不說種種文句。義理相應。非不相應)。」

【疏曰。非為非宗非說。即魏所云非不建立。唐所云
非世不許也。餘可知。】

「婆羅門言。何等為非世論。非非宗。非非說。(唐云。彼復
問言。豈有世許。非世論耶)我時報言。婆羅門。有非世
論。汝諸外道所不能知。以於外性不實妄想虗偽計
著故。(唐云。以於外法虗妄分別。生執著故)謂妄想不
生。覺了有無自心現量。妄想不生。不受外塵。妄想永
息。(唐云。若能了達有無等法。一切皆是自心所見。不生
分別。不取外境。於自處住。自處住者。是不起義。不起於
何。不起分別)是名非世論。此是我法。非汝有也。婆羅
門。略說彼識若來若去。若死若生。若樂若苦。若溺若
見。若觸若著。種種相。若和合相續。若愛。若因計著。(唐
云。略而言之。隨何處中。心識往來。死生求戀。若受若見。
若觸若住。取種種相。和合相續。於愛於因而生計著)婆
羅門。如是比者。是汝等世論。非是我有。」

【疏曰。先為說非世論。次為略舉一切世論。一則妄
想永息。一則種種計著。可謂皎然明白矣。而外道
猶然未悟。可奈何哉。初正述答外道問竟。
△二結
斥習近之失。】

「大慧。世論婆羅門作如是問。我如是答。彼即默然。不
辭而退。(唐云。不問於我自宗實法。默然而去)思自通
處。作是念言。沙門釋子。出於通外。(魏云。此沙門釋子。
外於我法。是可憐愍。○唐云。沙門瞿曇。無可尊重)說無
生無相無因。覺自妄想現相。妄想不生。(唐云。說一切
法無生無相。無因無緣。唯是自心分別所見。若能了此。
分別不生)大慧。此即是汝向所問我何故說習近世
論種種辯說。攝受貪欲不攝受法。」

【疏曰。世論婆羅門如是問佛。佛如是答。而彼執著
自見。反謂瞿曇外於我法。豈非攝受貪欲。不攝受
法之明證耶。初釋佛說濫同世論疑竟。
○二答攝
受貪欲及法義三。初請問。二許宣。三正說。
△今初。】

「大慧白佛言。世尊。攝受貪欲及法。有何句義(魏云。何
者名食句義。何者名法句義。○唐云。所言財法。是何等
義)。」

【疏曰。食之與財。皆人情所貪欲也。如何攝貪而不
攝法。如何攝法而不攝貪。此所謂危微之辨。舜跖
之關。故不可不審也。
△二許宣。】

「佛告大慧。善哉善哉。汝乃能為未來眾生。思惟諮問
如是句義。諦聽諦聽。善思念之。當為汝說。大慧白佛
言。唯然受教。」

【○三正說三。初釋貪句義。二釋法句義。三結勸修
學。
△今初。】

「佛告大慧。所謂貪者。若取。若捨。若觸。若味。繫著外塵。
墮二邊見。(唐云。所言財者。可觸。可受。可味。令著外境。
墮在二邊)復生苦陰。生老病死憂悲苦惱。如是諸患。
皆從愛起。斯由習近世論及世論者。我及諸佛說名
為貪。是名攝受貪欲。不攝受法。」

【疏曰。習近世論及世論者。唯與愛見相應。心外取
法。安得不增長生死。違遠涅槃耶。
△二釋法句義。】

「大慧。云何攝受法。謂善覺知自心現量。見人無我及
法無我相。妄想不生。(唐云。云何法利。謂了法是心。見
二無我。不取於相。無有分別)善知上上地。離心意
意識。一切諸佛智慧灌頂。具足攝受十無盡句。(唐云。
具足受行十無盡願)於一切法無開發自在。是名為
法。所謂不墮一切見一切虗偽一切妄想一切性一
切二邊。(唐云。以是不墮一切諸見戲論分別常斷二邊)
大慧。多有外道癡人。墮於二邊若斷若常。非黠慧者。
受無因論。則起常見。外因壞因緣非性。(魏云。見因滅
故。唐云以因壞滅)則起斷見。大慧。我不見生住滅故。
說名為法(唐云。我說不見生住滅者。名得法利)。」

【疏曰。既了唯心。則我法本空。依於所顯真如。方便
建立上上諸地。轉八識成四智。諸佛灌頂。行無盡
願。由其不墮斷常二邊故也。若無黠慧。不達心外
無法。受無因論。則以法皆本有為常。見外因滅。則
以不可復得為斷。豈知生住滅相。皆由自心妄想
分別所現。心外何有生住滅可見哉。
△三結勸修
學。】

「大慧。是名貪欲及法。汝及餘菩薩摩訶薩應當修學。」

【初長文竟。
△二偈頌(唐云。調伏攝眾生。以戒降諸
惡。智慧滅諸見。解脫得增長。○魏亦先有此偈)。】

「爾時世尊。欲重宣此義而說偈言。一切世間論。外道
虗妄說。妄見作所作。彼則無自宗。(唐云。外道虗妄說。
皆是世俗論。橫計作所作。不能自成立)惟我一自宗。
離於作所作。(唐云。不著於能所)為諸弟子說。遠離諸
世論。心量不可見。不觀察二心。(唐云。能取所取法。唯
心無所有)攝所攝非性。斷常二俱離。(唐云。二種皆心
現。斷常不可得)乃至心流轉。是則為世論。妄想不轉
者。是人見自心。來者謂事生。去者世不現。明了知去
來。妄想不復生。有常及無常。所作無所作。此世他世
等。斯皆世論通。」

【疏曰。應用魏唐初一偈義。以顯佛說十二分教。本
不與世論同也。一切世間等四句。重頌世論之失。
惟我等八句。重頌非世論之得。次乃至一偈。總顯
世論與非世論不同之由。來者二句。重頌來去義。
明了二句。重頌不來不去義。後四句。總結斥一切
世論也。第二十七勿習近世論門竟。
○第二十八
重辨涅槃門。(魏云。涅槃品第六)文分為三。初請問。
二許宣。三正說。
△今初。】

「爾時大慧菩薩復白佛言。世尊。所言涅槃者。說何等
法名為涅槃。而諸外道各起妄想(唐云。而諸外道種
種分別)。」

【疏曰。第二卷中。巳明般涅槃義。今因一切世論。亦
各妄計涅槃。故問之也。
△二許宣。】

「佛告大慧。諦聽諦聽。善思念之。當為汝說。如諸外道
妄想涅槃。非彼妄想隨順涅槃。(唐云。如諸外道分別
涅槃。皆不隨順涅槃之相)大慧白佛言。唯然受教。」

【○三正說二。初長文。二偈頌。初中四。初廣敘外計。
二總申破斥。三明涅槃義。四結成勸誡。
△今初。】

「佛告大慧。或有外道。陰界入滅。境界離欲。見法無常。
心心法品不生。不念去來現在境界。諸受陰盡。如燈
火滅。如種子壞。妄想不生。斯等於此作涅槃想。(唐云。
或有外道言。見法無常。不貪境界。蘊界處滅。心心所法
不現在前。不念過現未來境界。如燈盡。如種敗。如火滅。
諸取不起。分別不生。起涅槃想)大慧。非以見壞名為
涅槃(魏云。而彼外道見如是法。生涅槃心。非見滅故。名
為涅槃)。」

【疏曰。諸法從本來。常自寂滅相。譬如晴空。本無狂
華於中起滅。由瞖目故。妄見空華。但除其瞖。無華
可除。而彼妄於如燈盡種敗火滅境界。起涅槃想。
則仍有法當情。瞖見未壞滅也。】

「大慧。或以從方至方。名為解脫。(魏云。或有外道。從方
至方。名為涅槃)境界想滅。猶如風止(魏云。復有外道。
分別諸境如風。是故分別名為涅槃。○唐云。或謂至方。
名得涅槃。境界想離。猶如風止)。」

【疏曰。若依魏譯。則是二義。一計涅槃有所至方。一
計分別觸境便起。此分別性有常性故。名涅槃也。
若依宋唐二譯。則是一義。謂此方有境界故。生分
別風。名為生死。彼方離境界故。分別風止。名為涅
槃也。】

「或復以覺所覺見壞。名為解脫(魏云。不見能見所見
境界生滅。名為涅槃。○唐云。或謂不見能覺所覺。名為
涅槃)。」

【疏曰。不達本無能所。但以不見名為涅槃。此所謂
拍盲邪禪。大乘止觀喻以閉眼入闇者也。】

「或見常無常。作解脫想(唐云。或謂不起分別。常無常
見。名得涅槃)。」

【疏曰。不知諸法非常無常。但以見常無常不起分
別。名為涅槃。亦是拍盲禪也。】

「或見種種相想。招致苦生因。(唐云。或有說言。分別諸
相。發生於苦)思惟是巳。不善覺知自心現量。怖畏於
相。而見無相。深生愛樂。作涅槃想(唐云。而不能知自
心所現。以不知故。畏怖於相。以求無相。深生愛樂。執為
涅槃)。」

【疏曰。相即無相。故名無相解脫。若怖相而求無相。
則無相反成所愛樂相矣。豈真得涅槃耶。】

「或有覺知內外諸法自相共相去來現在有性不壞。
作涅槃想(魏云。見一切法自相同相不生滅想。分別
過去未來現在諸法是有。名為涅槃)。」

【疏曰。不達唯心。妄見三世內外諸法。各有自相共
相。則謂自相共相常住不壞。即涅槃也。】

「或謂我人眾生壽命一切法壞。作涅槃想(魏云。見我
人眾生壽命壽者諸法不滅。虗妄分別。名為涅槃。○唐
云。或計我人眾生壽命及一切法無有壞滅。作涅槃想)。」

【疏曰。若據宋譯。則以形死神滅名為涅槃。乃斷見
也。據魏唐譯。則以若我若法終不壞滅名為涅槃。
乃常見也。】

「或以外道惡燒智慧。見自性及士夫。彼二有間。士夫
所出。名為自性。如冥初比。求那轉變。求那是作者。作
涅槃想(魏云。有餘外道無智慧故。分別所見自性人命
轉變。分別轉變。名為涅槃。○唐云。復有外道無有智慧。
計有自性及以士夫。求那轉變作一切物。以為涅槃)。」

【疏曰。此即數論師邪計也。所計冥諦。名為自性。所
計神我。名為士夫。冥諦為能作。中間二十三法為
所作。神我為能受用。二十三法為所受用。二十三
法。皆以冥諦為其所依。依之轉成二十三法。故指
冥初自性為涅槃也(冥初生覺。覺生我慢。慢生五
微。微生五大。大生十一根。共有二十三法。略如唯識
心要所明)。】

「或謂福非福盡。(魏云。罪盡故福德亦盡。名為涅槃)或
謂諸煩惱盡。或謂智慧(魏云。煩惱盡依智故。名為涅
槃。唐云。或計不由智慧。諸煩惱盡)。」

【疏曰。非福。即罪也。罪福性空。非果有盡不盡也。彼
計罪盡則福亦盡。不復受生。名為涅槃。豈知虗妄
受生。不唯在於罪福。而在於癡愛耶。且癡愛亦是
自心妄起。非心外有癡愛也。煩惱智慧。如冰與水。
若妄計以為二法。則或計盡煩惱以依智慧。或計
不由智慧諸煩惱盡。皆非隨順涅槃者矣。】

「或見自在是真實作生死者。作涅槃想(魏云。見自在
天造作眾生。虗妄分別。名為涅槃。○唐云。或計自在是
實作者。以為涅槃)。」

【疏曰。妄計天生萬物。皆此見之流類也。】

「或謂展轉相生。生死更無餘因。如是即是計著因。而
彼愚癡不能覺知。以不知故。作涅槃想(魏云。諸眾生
迭共因生。非餘因作。如彼外道執著於因。不知不覺。愚
癡闇鈍。虗妄分別。名為如槃。○唐云。或謂眾生展轉相
生。以此為因。更無異因。彼無智故。不能了知。以不了故。
執為涅槃)。」

【疏曰。若約權說。則中陰與父母有緣。方乃受生。若
約實義。則唯心所現。如夢如幻。而彼直計父母生
子。子又生孫。相生不斷。即名涅槃。尚未知權說之
義。況實義耶。】

「或有外道言得真諦道。作涅槃想(魏云。有餘外道說
證諦道。虗妄分別。名為涅槃。○唐云。或計證於諦道。虗
妄分別以為涅槃)。」

【疏曰。此指外道所立邪諦。自以為真。非出世四聖
諦也。】

「或見功德。功德所起和合。一異俱不俱。作涅槃想(魏
云。有作所作而共和合。見一異俱不俱。虗妄分別。名為
涅槃。○唐云。或計求那與求那者而共和合。一性異性。
俱及不俱。執為涅槃)。」

【疏曰。求那或譯為依諦。今宋譯為功德。魏譯為作
也。計此能作所作和合。或云能所定一。名為涅槃。
或云能所定異。名為涅槃。或云能所亦一亦異。名
為涅槃。或云能所非一非異。名涅槃。】

「或見自性所起孔雀文彩。種種雜寶。及利刺等性。見
巳。作涅槃想(唐云。或計諸物從自然生。孔雀文彩。棘
鍼銛利。生寶之處。出種種寶。如此等事。是誰能作。即執
自然以為涅槃)。」

【疏曰。此與大佛頂經行陰魔中二無因論相同。】

「大慧。或有覺二十五真實。(唐云。或謂能解二十五諦。
即得涅槃)或王守護國。受六德論。作涅槃想(唐云。或
有說言。能受六分守護眾生。斯得涅槃)。」

【疏曰。前以冥諦為涅槃。此以覺二十五諦乃得涅
槃。故不同也。六德六分。如優婆塞戒經。善生所述
外道禮六方者是(魏譯缺此二種)。】

「或見時是作者。時節世間。如是覺者。作涅槃想。(唐云。
或有說言。時生世間。時即涅槃)或謂性。(唐云。或執有
物以為涅槃)或謂非性。(唐云。或計無物以為涅槃)或
謂知性非性。(唐云。或有計著有物無物為涅槃者)或
見有覺與涅槃差別。作涅槃想(唐云。或計諸物與涅
槃無別。作涅槃想)。」

【初廣敘外計竟。
△二總申破斥。】

「有如是比種種妄想。外道所說。不成所成。智者所棄。
大慧。如是一切。悉墮二邊。作涅槃想。如是等外道涅
槃妄想。彼中都無若生若滅。(魏云。如是虗妄分別涅
槃。無人住世間。無人入涅槃。○唐云。於此無有若住若
出)大慧。彼一一外道涅槃。彼等自論(魏云。依自心論
虗妄分別。唐云。皆依自宗而生妄覺)智慧觀察。都無
所立。(唐云。違背於理。無所成就)如彼妄想心意來去
漂馳流動。(唐云。唯令心意馳散往來)一切無有得涅
槃者。」

【疏曰。外道徧計若我若法以為涅槃。唯屬妄想。從
來無性。故無若生若滅。所謂徧計本空。無可生滅
也。餘可知。
△三明涅槃義。】

「大慧。如我所說涅槃者。謂善覺知自心現量。不著外
性。(唐云。不取外境)離於四句。見如實處。(唐云。住如實
見)不墮自心現妄想二邊。攝所攝不可得。(唐云。不墮
二邊。離能所取)一切度量不見所成。(唐云。不入諸量)
愚於真實不應攝受。(唐云。不著真實)棄捨彼巳。得自
覺聖法。(唐云。住於聖智所現證法)知二無我。離二煩
惱。淨除二障。永離二死。上上地如來地。(唐云。轉修諸
地。入於佛地)如影幻等諸深三昧。(唐云。得如幻等諸
大三昧)離心意意識。說名涅槃。」

【疏曰。轉八識成四智。故云離心意識也。餘可知。
△
四結成勸誡。】

「大慧。汝等及餘菩薩摩訶薩。應當修學。當疾遠離一
切外道諸涅槃見。」

【初長文竟。
△二偈頌。】

「爾時世尊。欲重宣此義而說偈言。外道涅槃見。各各
起妄想。斯從心想生。無解脫方便。愚於縛縛者。(魏云。
不離縛所縛。○唐云。不至無縛處)遠離善方便。外道
解脫想。解脫終不生。(唐云。妄生解脫想。而實無解脫)
眾智各異趣。(二作取)外道所見通。(魏云。外道建立法。
○唐云。外道所成立)彼悉無解脫。愚癡妄想故。一切
癡外道。妄見作所作。有無有品論。(唐云。悉著有無論)
彼悉無解脫。凡愚樂妄想。不聞真實慧。言語三苦本。
(二皆作三界本)真實滅苦因。譬如鏡中像。雖現而非
有。於妄想心鏡。愚夫見有二。(唐云。習氣心鏡中。凡愚
見有二)不識心及緣。則起二妄想。(唐云。不了唯心現。
故起二分別)了心及境界。妄想則不生。(唐云。若知但
是心。分別則不生)心者即種種。遠離相所相。事現而
無現。如彼愚妄想。(唐云。如愚所分別。雖見而無見)三
有唯妄想。外義悉無有。妄想種種現。凡愚不能了。經
經說妄想。終不出於名(魏云。種種異名字。○唐云。但
是異名字)若離於言說。亦無有所說(唐云。其義不可
得)。」

【疏曰。末偈申明妄想分別。但有名字。本無實體也。
餘並可知。第二十八重辨涅槃門竟。】

楞伽阿䟦多羅寶經卷第三義疏下

楞伽阿䟦多羅寶經卷第四義疏上
天竺三藏求那䟦陀羅　譯經
支那沙門蕅益釋智旭　疏義

* 一切佛語心品之四

【○第二十九如來自性門。(魏云。法身品第七)文分
為四。初請。二許。三問。四答。
△今初。】

「爾時大慧菩薩白佛言。世尊。唯願為說三藐三佛陀。
我及餘菩薩摩訶薩。善於如來自性。自覺覺他。(魏云。
如來應正徧知。惟願演說自身所證內覺知法。以何等
法。名為法身。我及一切諸菩薩等。善知如來法身之相
自身及他。俱入無疑。○唐云。願為我說如來應正等覺
自覺性。令我及諸菩薩而得善巧。自悟悟他)。」

【△二許。】

「佛告大慧。恣所欲問。我當為汝隨所問說。」

【△三問。】

「大慧白佛言。世尊。如來應供等正覺。為作耶。為不作
耶。(魏云。為作法耶。非作法耶)為事耶。(二俱云果)為因
耶。為相耶。為所相耶。(魏云。為能見耶。為所見耶)為說
耶。為所說耶。為覺耶。為所覺耶。(魏云。為是智耶。智所
覺耶)如是等辭句。為異為不異(魏云。如來法身。為異
耶。為不異耶)。」

【疏曰。梵語多陀阿伽陀。此翻如來。梵語阿羅訶。此
翻應供。梵語三藐三佛陀。此翻等正覺。亦翻正徧
知。乃十號之三也。亦表三德。三德不縱橫並別。不
可思議。乃名法身。今問法身。與此作不作等辭句。
為異為不異。意欲如來顯出法身離四句故。
○四
答二。初長文。二偈頌。初中三。初總非諸句。二別辨
其義。三結答其問。
△今初。】

「佛告大慧。如來應供等正覺。於如是等辭句。非事。非
因。所以者何。俱有過故(魏云。如來應正徧知法身之
相。如是辭句等。非作法。非不作法。非因。非果。何以故。以
二邊有過故。○唐云。如來應正等覺非作。非非作。非果。
非因。非相。非所相。非說。非所說。非覺。非所覺。何以故。俱
有過故)。」

【○二別辨其義五。初約事因辨。二約無我等義辨。
三約陰界入辨。四約解脫辨。五約智及爾𦦨辨。
△
今初。】

「大慧。若如來是事者。或作或無常。無常故。一切事應
是如來。(唐云。若如來是作。則是無常。若是無常。一切作
法應是如來)我及諸佛。皆所不欲。(魏云。不許此法。○
唐云。皆不忍可)若非所作者。無所得故。方便則空。同
於兔角。槃大之子。以無所有故。(唐云。若非作法。則無
體性。所修方便。悉空無益。同於兔角石女子。非作因
成故)大慧。若無事無因者。(唐云。若非因非果)則非有
非無。若非有非無。則出於四句。四句者。是世間言說。
若出四句者。則不墮四句。不墮四句故。智者所取。一
切如來句義亦如是。慧者當知。」

【疏曰。先明是作非作之過。後明非因非果之理也。
能作為因。所作為果。果體名事。事名為有。有則無
常。非作名無。無同兔角及石女子。如來法身。豈如
是哉。全性起修。故非無作。全修在性。故非所作。大
乘因者諸法實相。故因即非因。大乘果者諸法實
相。故果即非果。非因非果。故非有。而因而果。故非
無。不相違。故非亦有亦無。離戲論。故非非有非無。
超過四句。名之為出。以四句說之而不犯過。名為
不墮。此乃如來法身句義。有智慧者所當知也。
△
二約無我等義辨。】

「如我所說。一切法無我。當知此義。無我性是無我。(唐
云。以諸法中無有我性。故說無我)一切法有自性。(唐
云。非是無有諸法自性)無他性。如牛馬。(魏云。一切諸
法。自身為有。他身為無。如似牛馬)大慧。譬如非牛。馬
性。非馬。牛性(唐云。譬如牛無馬性。馬無牛性)其實非
有非無。彼非無自性。如是大慧。一切諸法。非無自相
有自相。但非無我愚夫之所能知。(唐云。無有自相。而
非有即有。非諸凡愚之所能知。○魏云。愚癡凡夫。不知
諸法無我體相)以妄想故。(唐云。何故不知。以分別故)
如是一切法空。(一切法)無生。(一切法)無自性。(魏云。無
體相)當如是知。」

【疏曰。如來常言一切法無我者。正以如來藏性不
變隨緣。舉體成一切法。故一切法隨緣不變。當體
即如來藏。不可喚作實我實法。故說無我。非是無
有如來藏性以為諸法之自性也。但只有此如來
藏性。更無他性。譬如牛只有牛性。更無馬性。馬只
有馬性。更無牛性。約牛則馬性非有。牛性非無。約
馬。則牛性非有。馬性非無。而彼非無自性也。一切
諸法。當知亦爾。非無如來藏之自相。非有我法之
自相。但一切愚夫。由妄想分別。故不知無我如來
藏耳。如是常言一切法空。當知如來藏不空也。常
言一切法無生。當知如來藏無不生也。常言一切
法無自性。當知如來藏非無自性也。
△三約陰界
入辨。】

「如是如來與陰。非異非不異。(魏云。如來法身。亦復如
是。於五陰中。非一非異)若不異陰者。應是無常。(魏更
云。以五陰是所作法故。○唐更云。五蘊諸法是所作故)
若異者。方便則空。(二譯皆無此句)若二者。應有異。如
牛角。(唐云。若異者。如牛二角。有異不異)相似故不異。
長短差別故有異。一切法亦如是。大慧。如牛右角異
左角。左角異右角。如是長短種種色各各異。(唐云。長
短不同。色相各別)大慧。如來於陰界入。非異非不異。」

【疏曰。此以人法對辨。而明非異非不異。超出四句。
不墮四句也。如來者。假名人也。五陰者。色心法也。
若謂如來與五陰定一。則五陰有為生滅。如來亦
應有為生滅。固不可也。若謂如來與五陰定異。則
如來必無五陰色心。相好智慧皆不可得。僧祗方
便豈不唐捐。亦不可也。且如來五陰果若二者。則
應如牛二角。然牛二角。亦且有異不異。不可言其
定異。況如來與五陰乎。意顯五陰展轉相辨。巳自
有異不異。況如來與五陰。可令一向異。一向不異
乎。言一切法亦如是者。且如五陰。同名陰。故不異。
色非受等。受非想等。故有異。十八界。同名界。故不
異。根非塵等。塵非識等。故有異。十二入。同名入。故
不異。眼非耳等。色非聲等。故有異也。
△四約解脫
辨。】

「如是如來解脫。非異非不異。如是如來以解脫名說。
(魏云。如是依解脫故。說名如來法身之相)若如來異
解脫者。應色相成。色相成故。應無常。(魏云。則同色相。
則是無常。○唐云。色相相應。即是無常)若不異者。修
行者得相應無分別。而修行者見分別。(魏云。則無能
證所證差別。而修行者則見能證及於所證。○唐云。修
行者見應無差別。然有差別)是故非異非不異。」

【疏曰。如來為能證。解脫為所證。能所無性。故非異。
能所宛然。故非不異。言修行見有差別。凡有二義。
一即能證所證不二而二義。二即就所證中。有偏
圓分滿之不同。如十地證十真如。及金剛般若。所
謂一切賢聖。皆以無為法而有差別也。
△五約智
及爾𦦨辨。】

「如是智及爾𦦨。(魏云。知於可知境界。○唐云。智與所
知)非異非不異。大慧。智及爾𦦨非異非不異者。非常
非無常。非作非所作。非有為非無為。非覺非所覺。非
相非所相。非陰非異陰。非說非所說。非一非。異非俱
非不俱。」

【疏曰。若凡若聖諸心心所見分。皆名為智。若凡若
聖諸心心所相分。皆名爾𦦨。此則收一切法無不
盡也。同以自證為體。故非異。施設二分差別。故非
不異。既本非異不異。則亦本非常與無常。作與所
作。乃至本非俱與不俱。是一切法。本皆離四句也。】

「非一非異非俱非不俱故。悉離一切量。(唐云。以是義
故。超一切量)離一切量。則無言說。(魏云。但有其名。○
唐云。唯有言說)無言說。則無生。(魏云。若但有名。彼法
不生。○唐云。唯有言說故。則無有生)無生。則無滅。無
滅。則寂滅。(魏云。以不滅故。彼法則如虗空平等。○唐
云。無有滅故。則如虗空)寂滅。則自性涅槃。自性涅槃。
則無事無因。無事無因。則無攀緣。無攀緣。則出過一
切虗偽。出過一切虗偽。則是如來。(魏云。虗空非因非
果。若法非因非果者。彼法則為不可觀察。不可觀察者。
彼法過諸一切戲論。若過一切諸戲論者。名如來法身)
如來則是三藐三佛陀(唐云。如來即是正等覺體)。」

【疏曰。一切諸法既離四句。則皆超一切量。但有名
言。即非名言。無生無滅。猶如虗空。非果非因。心行
處滅。言語道斷。故曰。一切諸法。無非佛法。牆壁瓦
礫。皆是如來清淨法身也。豈可以作非作等詞句
辨之耶。二別辨其義竟。
△三結答其問。】

「大慧。是名三藐三佛陀佛陀。大慧。三藐三佛陀佛陀
者。離一切根量(魏云。以過一切諸根境界故。○唐云。
永離一切諸根境界)。」

【疏曰。重言佛陀者。意明正徧知覺之覺體也。眾生
迷此覺體。舉體幻成諸根境界。所謂不變隨於染
緣也。如來悟此諸根境界。隨緣不變。當體即是覺
體。不可局以諸根境界。是故於中一為無量。無量
為一。根為能照。亦為所照。境為所照。亦為能照。所
謂不變隨於淨緣也。初長文竟。
△二偈頌。】

「爾時世尊。欲重宣此義而說偈言。悉離諸根量。無事
亦無因。(魏云。離諸法及根。非果亦非因)巳離覺所覺。
亦離相所相。陰緣等正覺。一異莫能見。亦無有見者。
云何而分別。非作非不作。非事亦非因。非陰非在陰。
亦非有餘雜。(魏云。非陰非離陰。亦不在餘處。○唐云。
非蘊非不蘊。亦不離餘物)亦非有諸性。如彼妄想見。
(唐云。非有一法體。如彼分別見)當知亦非無。此法法
亦爾。(唐云。亦復非是無。諸法性如是)以有故有無。以
無故有有。(唐云。待有故成無。待無故成有)若無不應
受。若有不應想。(魏云。是故不說無。亦不得說有。○唐
云。無既不可取。有亦不應說)或於我非我。言說量留
連(唐云。不了我無我。但著於語言)沈溺於二邊。自壞
壞世間。解脫一切過。正觀察我通。(唐云。若能見此法。
則離一切過)是名為正觀。不毀大導師。」

【疏曰。初一偈。頌前總非諸句。次二偈。超頌約陰等
辨。次二偈。追頌約無我辨。次一偈。訶迷者之失。後
一偈。讚悟者之得也。非陰者。非與陰一也。非在陰
者。非與陰異也。亦非有餘雜者。當體法界。法界無
外。故非有餘。法界無餘。故非有雜也。餘對二譯可
解。第二十九如來自性門竟。
○第三十不生不滅
門二。初正明不生不滅義。二約外道以辨差別。初
中三。初因問略答。二重問許宣。三正為廣答。
△今
初。】

「爾時大慧菩薩復白佛言。世尊。如世尊說。修多羅攝
受不生不滅。又世尊說。不生不滅。是如來異名。云何
世尊。為無性故說不生不滅。為是如來異名。(唐云。不
生不滅。此則無法。云何說是如來異名)佛告大慧。我
說一切法。不生不滅。有無品不現。(魏問云。而佛如來
常說諸法不生不滅。以離建立有無法故。○唐問云。如
世尊說。一切諸法不生不滅。當知此則墮有無見)。」

【疏曰。尋常修多羅中。每言諸法如幻如夢。本無生
滅。則不生不滅。乃諸法無性義耳。而又云是如來
異名。故疑而問之也。今之略答。據二譯乃是問辭。
而旨各有異。魏以如來常說不生不滅。本離建立
有無法故。不應指為如來異名。唐以若說不生不
滅為無性。仍墮無見。若說不生不滅為如來異名。
仍墮有見。宋則答以不生不滅。本超有無。故雖顯
無性而非無。雖是如來異名而非非有。
△二重問
許宣。】

「大慧白佛言。世尊。若一切法不生者。則攝受法不可
得。(魏云。此不得言一切法)一切法不生故。(唐云。若法
不生。則不可取。無有少法。誰是如來)若名字中有法
者。惟願為說(魏云。若依餘法有此名者。世尊應為我
說)。」

【疏曰。一切法既不生矣。安有一切法可取。既無法
可取。何得是如來異名。若是如來異名。名下必應
有義。畢竟指何法義。名為不生不滅耶。】

「佛告大慧。善哉善哉。諦聽諦聽。善思念之。吾當為汝
分別解說。大慧白佛言。唯然受教。」

【二重問許宣竟。
○三正為廣答三。初直明所說離
過。二廣顯如來異名。三詳辨言義差別。
△今初。】

「佛告大慧。我說如來。非無性。亦非不生不滅攝一切
法。亦非待緣故不生不滅。亦非無義。(魏云。如來法身。
非是無物。亦非一切法不生不滅。亦不得言依因緣有。
亦非。虗妄說不生不滅。○唐云。我說如來。非是無法。亦
非攝取不生不滅。亦不待緣。亦非無義)大慧。我說意
生法身如來名號。彼不生者。一切外道聲聞緣覺七
住菩薩。非其境界。(魏云。我常說言不生不滅者。名意
生身如來法身。非諸外道聲聞辟支佛境界故。住七地
菩薩。亦非境界。○唐云。我說無生。即是意生法身別異
之名。一切外道聲聞獨覺七地菩薩。不了其義)大慧。
彼不生即如來異名。」

【疏曰。如來非無性。破其以無性為不生不滅也。亦
非不生不滅攝一切法。破其攝受法不可得也。亦
不待緣。破其名字中別有法也。亦非無義。破其轉
計有名無義也。此中非不生不滅攝一切法句。意
稍難解。今當釋之。葢一切法。生本不生。滅本不滅。
所謂性真常中。求於去來迷悟生死。了不可得。即
是本如來藏妙真如性。妙真如性。即是如來法身
異名。非謂果有一切諸法。而更以不生不滅攝取
之也。夫無性故言不生不滅者。因緣即空意也。意
生身名不生不滅者。即假意也。法身名不生不滅
者。即中意也。意生身雖有三相。乃相似三觀所成。
未證中故。束之為假。法身雖具三德。乃分證圓融
之體。體不二故。束之為中。一切外道。未知即空。安
知假中。聲聞緣覺及通教七地菩薩。雖知於空。未
見不空。故亦非其境界也。言七住者。約最鈍根。須
至八地。方能受接故也。
○二廣顯如來異名三。初
舉譬。二示法。三帖合。
△今初。】

「大慧。譬如因陀羅釋迦。不蘭陀羅。如是等諸物。一一
各有多名。(魏云。譬如釋提桓因。帝釋。王。不蘭陀羅。手。
抓。身體。地。浮彌。虗空。無礙。如是等種種名號。名異義一。
○唐云。譬如帝釋。地及虗空。乃至手足。隨一一物。各有
多名)亦非多名而有多性。(二皆作體)亦非無自性(唐
云。亦非無體)。」

【疏曰。如天帝釋。有千名字。又如手亦名抓。身亦名
體。地亦名為浮彌。虗空亦名無礙。世間一物有多
名者。不可勝舉。其名雖多。其體非多。亦非無體。當
知如來法身。亦如是也。
△二示法。】

「如是大慧。我於此娑呵世界。有三阿僧祗百千名號。」

【疏曰。娑呵。亦云索訶。亦云娑婆。此翻堪忍。乃釋迦
如來所統三千大千世界之總名也。在世界種第
十三佛剎微塵數重。有十三佛剎微塵數世界所
共圍繞。具如華嚴經中所明。其中眾生。忍諸煩惱。
忍作諸業。忍受眾苦。故名堪忍。又佛菩薩以大忍
力度脫眾生。故名堪忍也。阿僧祗。此翻無數。】

「愚夫悉聞。各說我名。而不解我如來異名。(唐云。諸凡
愚人。雖聞雖說。而不知是如來異名)大慧。或有眾生。
知我如來者。有知一切智者。有知佛者。有知救世者。
有知自覺者。有知導師者。有知廣導者。有知一切導
者。有知仙人者。有知梵者。有知毗紐者。(此云大力)有
知自在者。有知勝者。有知迦毗羅者。(城名。佛生彼城。
因名迦毗羅仙)有知真實邊者。有知月者。有知日者。
有知主者。有知無生者。有知無滅者。有知空者。有知
如如者。有知諦者。有知實際者。有知法性者。有知涅
槃者。有知常者。有知平等者。有知不二者。有知無相
者。有知解脫者。有知道者。有知意生者。」

【疏曰。此略舉三十三名。以例其餘也。魏有四十六
名。唐有五十名。並可例思。不煩廣解。】

「大慧。如是等三阿僧祗百千名號。不增不減。此及餘
世界。皆悉知我如水中月。不出不入。(唐云。於此及餘
諸世界中。有能知我如水中月。不入不出)彼諸愚夫
不能知我。墮二邊故。(唐云。但諸凡愚。心沒二邊。不能
解了)。」

【疏曰。不增不減者。一切名字性。即一名字性。故不
增。一名字性即一切名字性。故不減也。法身住畢
竟空。譬如滿月。隨諸眾生心水清淨。則現其影。此
所現影。不離如來法身。故不出。不離眾生心水。故
不入。不出不入。即是非有非無。彼諸愚夫。或計心
外有佛。或計佛無體相。故不能知法身不生不滅
義也。】

「然悉恭敬供養於我。而不善解知辭句義趣。不分別
名。不解自通。計著種種言說章句。於不生不滅作無
性想(魏云。而不善解名字句義。取差別相。不能自知。執
著名字故。虛妄分別不生不滅。名為無法。○唐云。而不
善解名字句義。執著言教。昧於實。真謂無生無滅。是無
體性)。」

【疏曰。然悉恭敬供養於我者。釋成雖聞雖說也。而
不善解者。等釋成不知是如來異名也。不分別名
者。不能了別名所詮義也。不解自通者。不知法身
人人本具。心佛眾生三無差別也。二示法竟。
△三
帖合。】

「不知如來名號差別。如因陀羅釋迦不蘭陀羅。不解
自通。會歸終極。於一切法。隨說計著(魏云。以不能決
定名號真實。隨順名字音聲取法亦復如是。○唐云。以
信言教。昧於真實。於一切法。如言取義)。」

【疏曰。若知本有法身。與佛平等。則言言見諦。字字
歸宗。乃為會歸終極。所謂決定名號之真實義也。
由其不知一切名號。唯以詮顯法身為所歸極。故
聞不生不滅。便作無性計著。如聞不蘭陀羅。便謂
非帝釋耳。二廣顯如來異名竟。
○三詳辨言義差
別五。初破癡計。二顯善說。三勸依義。四誡隨說計
著。五勸親近多聞。
△今初。】

「大慧。彼諸癡人。作如是言。義如言說。義說無異。所以
者何。謂義無身故。(魏云。以義無體相故)言說之外。更
無餘義。惟止言說。(唐云。是人不了言音自性。謂言即
義。無別義體)大慧。彼惡燒智。(魏云。彼愚癡人。○唐云。
彼人愚癡)不知言說自性。不知言說生滅。義不生滅。
大慧。一切言說。墮於文字。義則不墮。離性非性故。無
受生。亦無身(二俱云。離有離無故。無生無體故)。」

【疏云。言說音聲。乍生乍滅。耳識可得而聞。意識可
得而緣。故癡人計以為有。法身實義。非有非無。不
生不滅。不墮分別妄識境界。故癡人計以為無。不
知無生則無所不生。無體則無所不體也。
○二顯
善說又二。初明說即不說。二明無說而說。
△今初。】

「大慧。如來不說墮文字法。文字有無不可得故。除不
墮文字。(唐云。唯除不墮於文字者。○魏云。如來說法。
依自聲說。不見諸字是有無故。不著名字)大慧。若有
說言。如來說墮文字法者。此則妄說。(魏云。若人執著
名字說者。彼人不名善說法者。○唐云。若人說法墮文
字者。是虗誑說)法離文字故。(唐云。諸法自性離文字
故)是故大慧。我等諸佛及諸菩薩。不說一字。不答一
字。所以者何。法離文字故。」

【疏曰。契會法身。則語言道斷。心行處滅。如人飲水。
冷煖自知。故不墮文字。又文字亦即法身體舉所
成。法身外之文字非有。即法身之文字非無。所以
終日說而無說。名為不墮文字之妙說也。世人不
達實義。強構篇章。種種杜撰。莊飾文詞。皆是虗誑
妄說。不知諸法離文字故。不知諸佛菩薩所說所
答。依自證法及本住法。非有一字可增減故。是故
三世如來。一切菩薩。皆是述而不作者也。今之競
為險句以圖出格者。可謂不知而作之者矣。哀哉。

△二明無說而說。】

「非不饒益義說。(唐云。非不隨義而分別說)言說者。眾
生妄想故。大慧。若不說一切法者。教法則壞。(魏云。法
輪斷滅)教法壞者。則無諸佛菩薩緣覺聲聞。若無者。
誰說。為誰。是故大慧。菩薩摩訶薩。莫著言說。隨宜方
便。廣說經法。(唐云。應不著文字。隨宜而說)以眾生希
望煩惱不一故。我及諸佛。為彼種種異解眾生而說
諸法。令離心意意識故。不為得自覺聖智處(唐云。我
及諸佛。皆隨眾生煩惱解欲種種不同。而為開演。令知
諸法自心所見。無外境界。捨二分別。轉心意識。非為成
立聖自證處)。」

【疏曰。法離文字。本無可說。而眾生妄想分別。各各
希望樂欲不同。見愛煩惱受病亦別。若不以四悉
檀隨宜為說。何由令其捨二分別。轉識成智耶。若
巳得自覺聖智處者。何勞更為說法。又自覺聖智
處。本自成立。何須以言說成立也。此無說之說。方
為上順佛意。下隨羣機。臨濟所謂我宗無語句。亦
無一法與人。此之謂也。不同今人杜撰穿鑿。強構
詞章。以炫新異也。二顯善說竟。
△三勸依義。】

「大慧。於一切法無所有。覺自心現量。離二妄想諸菩
薩摩訶薩。依於義。不依文字。」

【疏曰。於一切法等三句。依魏唐二譯。皆屬上文。為
令眾生知一切法皆是自心所現。心外無有。離於
能所二妄分別。故說諸法。今既在此。則二十二字。
應作一句讀之。謂諸菩薩既知一切法皆無所有。
唯是自心所現。離二妄想。則能依義不依文也。】

「若善男子善女人依文字者。自壞第一義。亦不能覺
他。墮惡見相續而為眾說。不善了知一切法一切地
一切相。亦不知章句(唐云。依文字者。墮於惡見。執著
自宗而起言說。不能善了一切法相文詞章句。既自損
壞。亦壞於他。不能令人心得悟解)。」

【疏曰。此先明依文之失也。諸佛菩薩以義定名。故
萬無一失。末世鈍根以名定義。則萬無一得。故云
自壞第一義亦不知法相地位及章句也。】

「若善一切法一切地一切相。通達章句。具足性義。(唐
云。若能善知一切法相。文辭句義。悉皆通達)彼則能
以正無相樂而自娛樂。平等大乘建立眾生。大慧。攝
受大乘者。則攝受諸佛菩薩緣覺聲聞。(唐云。若能令
他安住大乘。則得一切諸佛聲聞緣覺及諸菩薩之所
攝受)攝受諸佛菩薩緣覺聲聞者。則攝受一切眾生。
(唐云。若得諸佛聲聞緣覺及諸菩薩之所攝受。則能攝
受一切眾生)攝受一切眾生者。則攝受正法。攝受正
法者。則佛種不斷。佛種不斷者。則能了知得殊勝入
處。(唐云。則得勝妙處)知得殊勝入處菩薩摩訶薩。常
得化生。建立大乘。十自在力。現眾色像。通達眾生形
類希望煩惱諸相。如實說法。(唐云。菩薩生勝妙處。欲
令眾生安住大乘。以十自在力。現眾色像。隨其所宜。演
真實法)如是者不異。如實者不來不去相。一切虗偽
息。是名如實(唐云。真實法者。無異無別。不來不去。一
切戲論。悉皆息滅)。」

【疏曰。此正明依義之得也。一切法者。權實法也。一
切地者。權實位也。一切相者。化儀化法。五時通別。
乃至轉接同會借兼但對帶純。種種諸相狀也。通
達章句者。以義定名也。具足性義者。因語顯義也。
自娛樂者。自覺也。建立眾生者。覺他也。大乘是諸
佛聖人之所護念。故唐譯云得所攝受。一切諸佛
聖人皆從大乘而出。故今經云攝受諸佛等也。殊
勝入處。即自覺聖智境界。十自在力。即是處非處
等十智力也。餘皆可知。三勸依義竟。
△四誡隨說
計著。】

「大慧。善男子善女人。不應攝受隨說計著。(唐云。不應
如言執著於義)真實者。離文字故。(魏云。以一切法無
文字故)大慧。如為愚夫。以指指物愚夫。觀指。不得實
義。(唐云。小兒觀指。不觀於物)如是愚。夫隨言說指。攝
受計著。至竟不捨。終不能得離言說指第一實義。(唐
云。愚癡凡夫。亦復如是。隨言說指而生執著。乃至盡命。
終不能捨文字之指。取第一義)大慧。譬如嬰兒。應食
熟食。不應食生。若食生者。則令發狂。(唐云。有人不解
成熟方便而食生者。則復狂亂)不知次第方便熟故。
(魏云。要須次第乃至炊熟。方得成食)大慧。如是不生
不滅。不方便修。則為不善。是故應當善方便修。莫隨
言說。如視指端。(魏更有云。執著名字言得義者。如彼
癡人不知舂炊。噉文字穀。不得義食)是故大慧。於真
實義當方便修。真實義者。微妙寂靜。是涅槃因。言說
者(與)妄想合。妄想者。集生死。」

【疏曰。言說如指。義如所指之物。若但觀指。決不得
物。若執言說。終不得義。此為依文解義者言也。不
生不滅法身。名為性德。全性起修。以修顯性。方證
涅槃。譬如生穀須舂且炊。方可資身養命。癡人聞
說法身不生不滅。執性廢修。如食生穀。狂亂成病。
此為虗妄承當者言也。然此虗妄承當。亦是執著。
宗門現成語句。亦猶之乎視指端耳。是故若教若
宗一切言說。與妄想合。皆能招感生死苦也。
△五
勸親近多聞。】

「大慧。真實義者。從多聞者得。大慧。多聞者。謂善於義。
非善言說。善義者。不隨一切外道經論。(唐云惡見)身
自不隨。亦不令他隨。是則名曰大德多聞。(魏云。是名
多聞有義方便。○唐云。是則名曰於義多聞)是故欲
求義者。當親近多聞。所謂善義。與此相違。計著言說。
應當遠離。」

【疏曰。善於義者。則知文字非有非無。必善言說。若
但善言說。則是口耳糟粕。何甞得義。所以內外邪
正不能辨。偏圓權實不能分。縱令學富五車。不可
依也。初正明不生不滅義竟。
○二約外道以辨差
別二。初難問。二答釋。
△今初。】

「爾時大慧菩薩。復承佛威神而白佛言。世尊。世尊顯
示不生不滅。無有奇特。所以者何。一切外道因亦不
生不滅。(魏云。外道亦說諸因不生不滅。○唐云。外道
亦說作者不生不滅)世尊亦說虗空。非數緣滅。及涅
槃界。不生不滅。世尊。外道說因生諸世間。(魏云。外道
亦說依諸因緣。生諸眾生。○唐云。外道亦說作者因緣。
生於世間)世尊亦說無明愛業妄想為緣。生諸世間。
彼因此緣。名差別耳。(唐云。俱是因緣。但名別耳)外物
因緣亦如是。世尊與外道論。無有差別。(外道說言)微
塵勝妙。自在眾生主等。如是九物不生不滅。世尊亦
說一切性(二云諸法)不生不滅。(若)有(若)無(皆)不可得。
外道亦說四大不壞。自性不生不滅。四大常。是四大。
乃至周流諸趣。不捨自性。世尊所說。亦復如是。(魏云。
外道分別諸大。如來亦爾。分別諸大。○唐云。世尊分別。
雖稍變異。一切無非外道巳說)是故我言無有奇特。
唯願世尊為說差別。所以奇特勝諸外道。(魏云。若不
同者。如來應說有所異相。若有異相。當知不同外道所
說。○唐云。若有不同。願佛為演。有何所以。佛說為勝)若
無差別者。一切外道。皆亦是佛。以不生不滅故。(唐云。
若無別異。外道即佛。以其亦說不生滅故)而世尊說。
一世界中多佛出世者。無有是處。如向所說。一世界
中應有多佛。無差別故。」

【疏曰。此正執文難義。欲令世尊以義定文也。若但
依文解義。則外道說作者諸因不生不滅。世尊亦
說三無為法不生不滅。外道說作者因緣生諸世
間。世尊亦說無明愛業因緣生諸世間。外道說外
物因緣。世尊亦假說泥瓶種芽等外物因緣。外道
說九物不生不滅。世尊亦說一切法性不生不滅。
外道說四大自性不壞。世尊亦有時分別四大自
性。是則全無差別。外道亦可名佛矣。不幾一世界
中有多佛乎。言九物者。一時。二方。三虗空。四微塵。
五四大種。六大梵。七勝妙。八自在。九眾生主也。
○
二答釋二。初長文。二偈頌。
△今初。】

「佛告大慧。我說不生不滅。不同外道不生不滅。所以
者何。彼諸外道。有性自性得不生不變相。(魏云。諸外
道說。有實有體性不生不變相。○唐云。外道所說。有實
性相不生不變)我不如是墮有無品。大慧。我者。離有
無品。離生滅。(唐云。我所說法。非有非無。離生離滅)非
性非無性。如種種幻夢現故。非無性。云何無性。謂色
無自性相攝受。(唐云。云何非無。如幻夢色。種種見故。
云何非有。色相自性。非是有故)現不現故。攝不攝故。
以是故一切性無性非無性。(唐云。見不見故。取不取
故。是故我說一切諸法。非有非無)但覺自心現量。妄
想不生。安隱快樂。世事永息。(唐云。若覺唯是自心所
見。性於自性。分別不生。世間所作。悉皆永息)愚癡凡
夫。妄想作事。非諸聖賢。(唐云。分別者是凡愚事。非賢
聖耳)不實妄想。如乾闥婆城。及幻化人。(唐云。妄心分
別不實境界。如乾闥婆城。幻所作人)大慧。如乾闥婆
城。及幻化人。種種眾生商賈出入。愚夫妄想。謂真出
入。而實無有出者入者。但彼妄想故。(唐云。譬如小兒。
見乾闥婆城。及以幻人商賈出入。迷心分別。言有實事)
如是大慧。愚癡凡夫。起不生不滅惑。彼亦無有有為
無為。如幻人生。其實無有若生若滅。性無性無所有
故。一切法亦如是。離於生滅。(唐云。凡愚所見生與不
生。有為無為。悉亦如是。如幻人生。如幻人滅。幻人其實
不生不滅。諸法亦爾。離於生滅)愚癡凡夫墮不如實。
起生滅妄想。非諸聖賢。(唐云。凡夫虗妄起生滅見。非
諸聖人)不如實者。不爾如性自性。妄想亦不異若異。
(唐云。言虗妄者。不如法性。起顛倒見)妄想者。計著一
切性自性。不見寂靜。(唐云。顛倒見者。執法有性。不見
寂滅)不見寂靜者。終不離妄想。(唐云。不能遠離虗妄
分別)是故大慧。無相見勝。非相見。相見者。受生因故。
不勝。大慧。無相者。妄想不生。不起不滅。我說涅槃。(唐
云。若無有相。則無分別。不生不滅。則是涅槃)大慧。涅
槃者。如真實義見。(唐云。見如實處)離先妄想心心數
法。(唐云。捨離分別心心所法)逮得如來自覺聖智。我
說是涅槃。」

【疏曰。外道所說不生不滅。妄計心外有法。故執之
則有。覈之則無。世尊所說不生不滅。了知唯心所
現。生即無生。故非有。滅亦無滅。故非無。譬如幻夢。
有種種現。故非無。無實外色。故非有。又現則非無。
不現非有。攝則非無。不攝非有。譬如乾城化人。生
非實生。滅非實滅。生滅有為。既皆不實。則不生不
滅名為無法。又豈別有實哉。言妄想亦不異若異
者。不達法性而起顛倒妄想。妄想無性。如依水起
波。故不異。性水不動。妄想波動。故若異也。只此妄
想顛倒。於性空寂靜體中。執有性自性故。所以終
不見寂靜耳。言無相見勝者。無生滅相見。無不生
滅相見。無二邊相見。無中道相見。所以一切分別。
妄想不起。妄想不起。則一切法本來不生不滅。名
為涅槃。了此本來常寂滅相者。名為自覺聖智。豈
同外道所計九物不生滅耶。
○二偈頌二。初正頌
前義。二重申問答。
△今初。】

「爾時世尊。欲重宣此義而說偈言。滅除彼生論。建立
不生義。(魏云。為遮生諸法。建立無生法。○唐云。為除
有生執。成立無生義)我說如是法。愚夫不能知。一切
法不生。無性無所有。(魏云。亦不得言無。○唐云。亦非
是無法)犍闥婆幻夢。有性者無因。(魏云。諸法無因有。
○唐云。雖有而無因)不生無自性。何因空當說。(魏云。
諸法空無相。云何為我說。○唐云。空無生無性。云何為
我說)以離於和合。覺知性不現。(二云。離諸和合緣。智
慧不能見)是故空不生。我說無自性。(魏云。以空本不
生。是故說無體)謂一一和合。性現而非有。(魏云。見物
不可得。○唐云。雖現而非有)分析無和合。非如外道
見。(魏云。非外道所見。和合不可得)夢幻及垂髮。野馬
犍闥婆。世間種種事。無因而相現。(唐云。無因而妄現
世事皆如是)折伏有因論。申暢無生義。申暢無生者。
法流永不斷。(唐云。無生義若存。法眼恒不滅)熾然無
因論。恐怖諸外道。(唐云。我說無因論。外道咸驚怖)。」

【疏曰。佛說無生。為破執有生耳。非建立不生宗也。
而愚夫不知。妄以不生作無性解。豈知所謂一切
法不生者。非直無性而巳。無性亦無所有。不得偏
言是無。譬如乾城幻夢。雖現似有。實無他因也。次
更徵云。我何因而說諸法不生空無性耶。以其因
緣和合。虗妄有生。若離諸和合緣。則智慧觀察決
不能見。是則空本不生。故說無體性耳。須知正和
合而現時。當體非有。不同外道分析和合之後。方
云不可得也。試觀夢幻及垂髮等無因妄現。則凡
世間諸事。莫不皆然。所以折伏外道邪因緣論。申
暢正法生即無生之義。此無生義。是正法流。是正
法眼。故外道聞必驚怖。如獅子吼。百獸腦裂也。
○
二重申問答四。初問。二答。三再問。四再答。
△今初。】

「爾時大慧以偈問曰。云何何所因。彼(唐作復)以何故
生。於何處和合。而作無因論。」

【疏曰。此承上文夢幻垂髮等無因相現而疑問也。
故曰。此事云何。何所因而有夢幻等事。復以何故
而見夢幻等生。此一一和合。畢竟於何處和合。而
佛乃作無因論耶。
△二答。】

「爾時世尊復以偈答。觀察有為法。非無因有因。彼生
滅論者。所見從是滅。」

【疏曰。此明佛破外道邪因說無因論。乃由觀察三
界諸有為法。自心所現。故非無因。心外無法。故非
有因。心生。則當處法生。其生也無來處。心滅。則隨
處法滅。其滅也無去處。故令彼生滅論者所見和
合之相。從是得永滅也。
△三再問。】

「爾時大慧說偈問曰。云何為無生。為是無性耶。(唐云。
為無故不生)為顧視諸緣。有法名無生。(唐云。為待於
眾緣)名不應無義。(唐云。為有名無義)唯為分別說(唐
云。願為我宣說)。」

【疏曰。此以三意難無生之名也。一者無性故不生
耶。則如龜毛兔角。故不可也。二者顧待諸緣而不
生耶。則如焦芽敗種。亦不可也。三者名為無生。實
無義耶。則成虗誑戲論。尤不可也。得此三難。而如
來無生妙旨。乃可申暢矣。
△四再答。】

「爾時世尊復以偈答。非無性無生。(唐云。非無法不生)
亦非顧諸緣。非有性而名。(唐云。亦非以待緣。非有物
而名)名亦非無義。」

【疏曰。此先總拂其所問之非也。】

「一切諸外道。聲聞及緣覺。七住非境界。是名無生相。」

【疏曰。此顯中道法身。乃名無生。故外道著有。三乘
證空。皆非其境界也。】

「遠離諸因緣。亦離一切事。(唐云。無有能作者)唯有微
心住。(魏云。說建立唯心。○唐云。唯心所建立)想所想
俱離。(唐云。能所分別離)其身隨變。(魏云。轉身依正
相。○唐云。如是轉所依)我說是無生。無外性無性。(魏
云。外非實無實。○唐云。外物有非有)亦無心攝受。(唐
云。其心無所取)斷除一切見。我說是無生。如是無自
性。空等應分別。(唐云。空無性等句。其義皆如是)非空
故說空。無生故說空。」

【疏曰。此正明唯心。乃無生實義也。既云唯心。則遠
離心外因緣。亦離作者之事。亦無能所分別。亦能
證得轉依亦不攝取心外有性無性諸見。故名無
生。亦名無性。亦名為空。無生故空。此空非斷空。真
空即是中道第一義諦。無生故無性。此無性非斷
無。無性即是一切法之實性。乃申明非無性無生
之旨也。】

「因緣數和合。則有生有滅。(唐云。因緣共集會。是故有
生滅)離諸因緣數。無別有生滅。(唐云。分散於因緣。生
滅則無有)捨離因緣數。更無有異性。若言一異者。是
外道妄想。(魏云。離因緣無法。離和合無得。外道妄分
別。而見有一異)有無性不生。非有亦非無。除其數轉
變。是悉不可得。(唐云。有無不生法。俱非亦復然。唯除
眾緣會。於中見起滅)但有諸俗數。展轉為鉤鏁。離彼
因緣鏁。生義不可得。(唐云。隨俗假言說。因緣遞鉤鎻。
若離因緣鎻。生義不可得)生無性不起。離諸外道過。
但說緣鉤鏁。凡愚不能了(唐云。我說唯鉤鎻。生無故
不生。離諸外道過。非凡愚所了)。」

【疏曰。此明迷於中道佛性。舉體妄成十二因緣。若
知十二因緣生即無生。則見中道佛性也。由此唯
心十二因緣虗妄和合。故於無生滅中見有生滅。
若知因緣性空。不妄集會。則生滅當體寂滅。譬如
目瞖既盡。空華自亡。是故除此唯心因緣之外。更
無有異性可得。若妄計有一性及異性者。皆是外
道邪分別耳。是故亦非有性生一切法。亦非無性
生一切法。亦非非有非無性生一切法。但是唯心
十二因緣轉變。見有生滅。除此數之轉變。則生滅
悉皆不可得矣。然此十二數之轉變。不過隨俗假
說。以其唯心起惑。唯心造業。唯心感苦。不了苦即
唯心。復起諸惑。故說展轉互為鉤鏁。離彼唯心惑
業苦鏁。安有生義可得。既是唯心鉤鏁。心外無法。
故生即無性。緣起不起。離諸外道斷常有無等過。
而三界凡夫。二乘愚昧。皆悉不能了也。】

「若離緣鉤鏁。別有生性者。是則無因論。破壞鉤鏁義。」

【疏曰。此破外道所計邪因。即是無因也。若離唯心
緣起鉤鏁。別計有微塵自在等為生性者。是則異
因生於異果。一切諸法。不從正因緣生。反為無因
論。而壞鉤鏁義矣。】

「如燈顯眾像。鉤鏁現若然。是則離鉤鏁。別更有諸性。」

【疏曰。此破外道轉計也。外道計云。一切諸法。雖各
有性。亦待鉤鏁方顯。譬如闇室中物。須燈乃照。此
仍不壞鉤鏁義也。佛故牒云。此則離於因緣鉤鏁。
別更有諸法性。譬如燈外別有物矣。下乃破之。】

「無性無有生。如虗空自性。若離於鉤鏁。慧無所分別
(魏云。生法本無體。自性如虗空。離鉤鏁求法。愚人無所
知。○唐云。無生則無性。體性如虗空。離鉤鏁求法。愚夫
所分別)。」

【疏曰。此正顯因緣鉤鏁之外。別無有法。以破妄計
也。現見世間諸法。不藉因緣。則不能生。既本無性
而無有生。則其自性猶如虗空。云何可說先有諸
法性耶。是故離因緣鉤鏁而求法者。乃愚昧無知
而妄分別。非智慧者所分別也。此上皆申明亦非
顧諸緣。非有性而名之旨也。】

「復有餘無生。賢聖所得法。彼生無生者。是則無生忍。
若使諸世間。觀察鉤鏁者。一切離鉤鏁。從是得三昧
(唐云。一切諸世間。無非是鈎鎖。若能如是解。此人心得
定)。」

【疏曰。此下乃申明名亦非無義之旨也。十二緣生。
本自無生。此無生之理。乃性德法身也。觀察鉤鏁。
知其生即無生。安住忍可而入三昧。名為無生法
忍。此乃以修顯性。證得意生及分滿法身。方是名
下之實義也。】

「癡愛諸業等。是則內鉤鏁。鑽燧泥團輪。種子等名外。」

【疏曰。癡。即發業無明。能引支也。愛。即潤生無明。能
生支也。諸業。即行及取有支也。等者。等取識名色
六入觸受所引五支。并生老死所生二支也。以執
受故。名之為內。俗諦中之實法也。鑽燧因緣而生
於火。火無自性。泥團輪等因緣而生於器。器無自
性。種子水土等緣而生於芽。芽無自性。以不執受。
名之為外。俗諦中之假說也。三界依正。唯此內外
假實因緣所生。生即無生。以四性推簡不可得故。
如此觀察。則鈎鎻性離。能證無生忍也。】

「若使有他性。而從因緣生。彼非鈎鎻義。是則不成就
(唐云。若云有他法。而從因緣生。離於鈎鎻義。此則非教
理)。」

【疏曰。若所引所生。果自有性。何藉能引能生。若器
芽等。果自有性。何藉泥團種子。又設有勝性自在
等。能生內外諸法。亦何藉內外因緣。是故離鈎鎻
義。則教理不成就也。】

「若生無自性。彼誰為鈎鏁。(唐云。生法若非有。彼誰為
因緣)展轉相生故。當知因緣義。」

【疏曰。外道不計實有。便計斷無。前巳破其計有他
性。今更破其計無自性也。惑業苦三展轉相生。故
名十二因緣鈎鏁。豈無唯心之自性哉。】

「堅濕煖動法。凡愚生妄想。離數無異法。是則說無性
(魏云。離鎖更無法。是故說無體。唐云。但緣無有法。故說
無自性)。」

【疏曰。此更破凡愚妄計四大為能生也。凡愚妄想
分別。謂堅是地性。濕是水性。煖是火性。動是風性。
不知苟離十二因緣鉤鏁。豈復有地水火風可得。
故說四大無自體性。皆唯心耳。何能生諸法哉。】

「如醫療眾病。無有若干論。(唐云。其論無差別)以病差
別故。為說種種治。(唐云。方藥種種殊)我為彼眾生。破
壞諸煩惱。知其根優劣。為彼說度門。(唐云。演說諸法
門)非煩惱根異。而有種種法。唯說一乘法。是則為大
乘(唐云。唯有一大乘。清涼八支道)。」

【疏曰。此釋疑也。疑曰。若以所證法身名無生者。二
乘七住非其境界。何故平日又說三乘諸教耶。釋
曰。譬如醫論。唯以除病復元為要。而病有差別。則
方藥暫殊。如來亦爾。唯為一大事因緣。出世說法。
而根有優劣。故權說三乘。若至煩惱破時。究竟唯
一大乘八正道耳。圓八正道。收一切佛法皆盡。即
無生法身之體相也。第三十不生不滅門竟。
○第
三十一辨無常門。(魏云。無常品第八)文分為二。初
問。二答。
△今初。】

「爾時大慧菩薩摩訶薩復白佛言。世尊。一切外道。皆
起無常妄想。世尊亦說一切行無常。是生滅法。此義
云何。為邪為正。為有幾種無常。」

【疏曰。前以不生不滅與外道辨異。今更以無常與
外道辨異也。無常之名似同。無常之義有異。云何
為邪。云何為正。若邪若正。凡有幾種。皆不可不辨
也。
○二答二。初長文。二偈頌。初中二。初示外計。二
示佛法。初又三。初標。二釋。三結斥。
△今初。】

「佛告大慧。一切外道。有七種無常。非我法也。何等為
七。彼有說言。作巳而捨。(唐云。始起即捨)是名無常。(唐
更云。生巳不生。無常性故)有說形處壞。是名無常。有
說即色是無常。有說色轉變中間。(唐云。色之轉變)是
名無常。無間自之散壞。(唐云。一切諸法相續不斷能
令變異。自然歸滅)如乳酪等轉變。中間不可見。無常
毀壞一切性轉。(唐云。猶如乳酪前後變異。雖不可見。
然在法中壞一切法)有說性無常。(唐云。物無常)有說
性無性無常。(唐云。有說物無物無常)有說一切法不
生無常入一切法(唐云。有說不生無常。徧住一切諸
法之中)。」

【疏曰。據佛法中。無常名為不相應行。是假非實。以
有為法。生巳必滅。故名無常。言其無物能常住耳。
非別有一物。名之為無常也。外道七種無常。情計
雖別。總認無常。以為有法。故云非我法也。
○二釋
為七。而不次第。初釋第六性無性無常。二釋第七
不生無常。三釋第五性無常。四釋第一作巳而捨
無常。五釋第二形處壞無常。六釋第三即色是無
常。七釋第四色轉變中間是名無常。
△今初。】

「大慧。性無性無常者。謂四大及所造自相壞。四大自
性不可得不生(唐云物無物無常者。謂能造所造。其
相滅壞大種自性。本來無起)。」

【疏曰。外道妄計四大為能造。種種諸物為所造。能
造所造。皆有壞滅。而先天無形之四大自性。則本
來不生。以不生故。名之為常。以壞滅故。名為無常。
不知心外無四大自性。不知心外無能造所造也。

△二釋第七不生無常。】

「彼不生無常者。非常無常一切法有無不生。(唐云。謂
常與無常有無等法。如是一切皆無有起)分析乃至
微塵不可見。是不生義非生。(唐云。乃至分析至於微
塵。亦無所見。以不起故。說名無生)是名不生無常相。
若不覺此者。墮一切外道生無常義。」

【疏曰。外道計不生無常入一切法。故佛破云。非可
謂常與無常有無等法。皆有不生無常徧入其中
也。若以一切諸法。分析乃至微塵不可見。是不生
義。非生。遂計此名為不生無常相者。則分析時。方
有無常相。生正墮生無常義。何名不生無常耶。夫
常與無常有無等法。並是自心現量。非生非不生。
非常非無常。又何容妄計有不生無常耶。
△三釋
第五性無常。】

「大慧。性無常者。是自心妄想。非常無常性。(唐云。有物
無常者。謂於非常非無常處。自生分別)所以者何。謂
無常自性不壞。大慧。此是一切性無性無常事。除無
常。無有能令一切法性無性者。(唐云。其義云何。彼立
無常自不滅壞。能壞諸法。若無無常壞一切法。法終不
滅成於無有)如杖瓦石。破壞諸物。(唐云。如杖槌瓦石。
能壞於物而自不壞。此亦如是)現見各各不異。是性
無常事。非作所作有差別。此是無常此是事。(唐云。大
慧。現見無常與一切法。無有能作所作差別。云此是無
常。此是所作)作所作無異者。一切性常。(唐云。無差別
故。能作所作應俱是常)無因性。(唐云。不見有因。能令
諸法成於無故)大慧。一切性無性有因。非凡愚所知。
(唐云。諸法壞滅。實亦有因。但非凡愚之所能了)非因
不相似事生。(唐云。異因不應生於異果)若生者。一切
性悉皆無常。是不相似事。作所作無有別異。而悉見
有異。(唐云。若能生者。一切異法應並相生。彼法此法。
能生所生。應無有別。現見有別。云何異因生於異果)若
性無常者。墮作因性相。(唐云。若無常性是有法者。應
同所作)若墮者。一切性不究竟。一切性作因相墮者。
自無常應無常。(唐但云。自是無常)無常無常故。一切
性不無常。應是常。(唐云。自無常故。所無常法。皆應是
常)若無常入一切性者。應墮三世。(唐云。若無常性住
諸法中。應同諸法墮於三世)彼過去色。與壞俱。(唐云。
與過去色同時巳壞)未來不生。色不生故。現在色。
與壞相俱。(唐云。現在俱壞)色者。四大積集差別。四大
及造色。自性不壞。離異不異故。一切外道。一切四大
不壞。(唐云。一切外道。計四大種體性不壞。色者即是大
種差別。大種造色離異不異。故其自性亦不壞滅)一切
三有四大及造色。在所知有生滅。離四大造色。一切
外道於何所思惟性無常。四大不生。自性相不壞故
(唐云。三有之中。能造所造。莫不皆是生住滅相。豈更別
有無常之性。能生於物而不滅耶)。」

【疏曰。外道計有一物。名曰無常。譬如杖槌瓦石。自
恒不壞。而能壞一切物。若非有此無常。何故諸法
有巳終滅。故佛破云。若果有一無常。能壞一切法
者。必須分明指出。此是能壞之無常。此是所壞之
事。今現見各各不異。不可指出。既其不異。則能作
所作。皆應是常矣。何甞因彼無常而令諸法壞耶。
葢若約喻。則以杖石為能壞。諸物為所壞。能所並
可指陳。若約法。則以無常為能壞。杖石亦屬所壞。
能所不可指出故也。次更告云。諸法滅壞。實亦有
因。所謂心生法生。心滅法滅。但非凡愚所知耳。若
妄計無常為因。能令諸法滅壞為果。則是異因能
生異果。若異因能生異果者。則一切不相似事。悉
皆無常。能作所作。應無別異。而現見世間豆不生
瓜。瓜不生豆。人不生鳥。鳥不生人。云何無常異因。
能生諸法滅壞之異果耶。又若計無常性是有法
者。便同所作。若墮所作。便非究竟常住之性。應亦
無常。何名無常自性不壞耶。又彼計能無常者自
常。故令諸法無常。今能無常者自既無常。不將令
所無常法反成常耶。葢彼既不能滅壞諸法。則諸
法無能有壞者矣。又若謂有無常性徧入一切法
者。應同諸法墮於三世。彼過去色巳滅。則過去無
常亦滅。未來色不生。則未來無常亦不生。現在色
剎那變壞。則現在無常亦剎那變壞。又何名無常
自性不壞耶。夫外道所計四大自性不壞者。以色
即是四大積聚差別。而能造所造。非異非不異。故
妄計云自性不壞耳。然試諦觀三有之中。一切能
造四大及所造色。無不皆是生滅之相。離此能造
所造之外。豈更別有無常之性。如四大之不生。令
物生滅而自不滅耶。
△四釋第一作巳而捨無常。】

「離始造無常者。非四大復有異四大。各各異相。(唐云。
始造即捨無常者。非大種互造大種。以各別故)自相
故非差別可得。彼無差別。(唐云。非自相造。以無異故)
斯等不更造。二方便不作。(唐云。非復共造。以乖離故)
當知是無常(唐云。當知非是始造無常)。」

【疏曰。據唐譯標名中云。始造即捨。是名無常。生巳
不生。無常性故。意謂有無常性。能生諸物。但一生
巳。不復更生。故名無常。今以三意研之。汝所謂始
造者。為互造耶。或自造耶。或共造耶。若云互造。則
地造水等。水造火等之謂也。其性各別。何能互造。
若云自造。則地還造地。水還造水等是也。既無差
別。便無能所。何能自造。若云更相共造。則地水共
造於地。或地水共造於水等是也。犯前二過。一者
各別。二者無差。各別亦不可作方便。無差亦不可
作方便。既無方便。何能共造。是則既無造者。何有
始造即捨之無常耶。
△五釋第二形處壞無常。】

「彼形處壞無常者。謂四大及造色不壞。至竟不壞。(唐
云。形狀壞無常者。此非能造。其所造壞。但形狀壞)大慧。
竟者。分析乃至微塵觀察壞。四大及造色形處異見
長短不可得。(唐云。其義云何。謂分析色乃至微塵。但
滅形狀長短等見)非四大。四大不壞。形處壞現。墮在
數論。(唐云。不滅能造所造色體。此見墮在數論之中)。」

【疏曰。正教之中。雖順凡情權說青黃赤白名實色。
長短方圓名假色。其實皆是唯識相分。識外總無
假實色也。彼既能造所造是實。是故不壞。名之為
常。長短方圓形處是假。是故變壞名為無常。何異
數論所計冥諦是常。二十三法轉變是無常耶。
△
六釋第三即色是無常。】

「色即無常者。謂色即是無常。彼則形處無常。非四大。
(唐云。謂此即是形狀無常。非大種性)若四大無常者。
非俗數言說。(唐云。若大種性亦無常者。則無世事)世
俗言說非性者。則墮世論。(唐云。無世事者。當知則墮
盧迦耶見)見一切性但有言說。不見自相生。(唐云。以
見一切法自相生。唯有言說故)。」

【疏曰。色即是無常。以因心成體。隨心生滅故。此佛
法中因緣正義也。而彼外道。乃謂但是形處無常。
非四大無常。若四大無常者。則非俗數言說。若無
俗數言說性者。則墮斷見世論。以見一切性但有
言說。不見自相生故。殊不知但有言說。無自相生。
乃是佛法正義。而彼反以為世論。豈不哀哉。
△七
釋第四色轉變中間是名無常。】

「轉變無常者。謂色異性現。非四大。(唐云。謂色體變。非
諸大種)如金作莊嚴具。轉變現。非金性壞。但莊嚴具
處所壞。(唐云。譬如以金作莊嚴具。嚴具有變。而金無改)
如是餘性轉變等亦如是(唐云。此亦如是)。」

【疏曰。前標章中。巳有乳酪轉變之釋。今更加以金
莊嚴具之釋。若不執心外有法。正可譬顯隨緣不
變妙理。而彼妄計有無常性。於中令彼轉變。不知
四大巳自無性。何況更有無常性耶。二釋竟。
△三
結斥。】

「如是等種種外道無常見妄想。(唐云。虗妄分別見無
常性)火燒四大時。自相不燒。各各自相相壞者。四大
造色應斷(魏云。火不燒諸大。自體不燒。以彼諸大自
體差別故。大慧。諸外道說。若火能燒諸大者。則諸大斷
滅。是故不燒。○唐云。彼作是說。火不能〔生〕諸火自相。但
各分散。若能燒者。能造所造則皆斷滅)。」

【疏曰。外道不達心外無法。故起種種無常妄想。而
終不知無常正義也。彼作是說。火燒諸大時。火為
能燒。是能無常。諸大是所燒。是所無常。而火之自
相不燒。則無常性常。諸大之自相亦不燒。則諸大
亦性常。設使各各自相相壞者。則能造所造應斷。
而今現見能造所造不斷。豈非諸大與無常性。並
皆常耶。葢殊不知四大皆唯心現。由心不斷。所以
妄見能造所造不斷耳。心外豈有能造所造哉。心
外豈有能無常所無常哉。初示外計竟。
△二示佛
法。】

「大慧。我法起非常非無常。(魏云。我說大及諸塵。非常
非無常。○唐云。我說諸法非常無常)所以者何。謂外
性不決定故。(魏云。我不說外境界有故。○唐云。不取
外法故)唯說三有微心。(魏云。我說三界。但是自心。○
唐云。三界唯心故)不說種種相有生有滅。四大合會
差別。四大及造色故。(魏云。不說種種相是有。是故說
言不生不滅。唯是四大因緣和合。非大及塵是實有法。
○唐云。不說諸相故。大種性處種種差別。不生不滅故。
非能造所造故)妄想二種事攝所攝。(唐云。能取所取
二種體性。一切皆從分別起故)知二種妄想。(唐云。如
實而知二取性故)離外性無性二覺種見。自心現量。(唐
云。了達唯是自心現故。離外有無二種見故)妄想者。思
想作行生。非不作行。離心性無性妄想。(唐云。離有無
見。則不分別能所造故)世間出世間出世間上上一
切法。非常非無常。不覺自心現量。墮二邊惡見相續。
(唐云。大慧。世間出世間及出世間上上諸法。唯是自心。
非常非無常。不能了達。墮於外道二邊惡見)一切外道
不覺自妄想。此凡夫無有根本。(唐云。一切外道。不能
解了此三種法。依自分別而起言說。著無常性)謂世間
出世間出世間上上。從說妄想生。非凡愚所覺(唐云。
此三種法所有語言分別境界。非諸凡愚之所能知)。」

【疏曰。四大諸法。皆唯心現。本無生滅。亦無能所。非
有非無。非常無常。世法既爾。出世法亦然。出世間
上上法亦然。一一皆唯心現。非常無常。外道不覺。
故起種種無常妄想耳。若了悟自心現量。則世間
出世間及出世間上上法。本來平等。唯是一心。於
一心中。約迷悟淺深。假分別說有三種法。所謂無
差而差。差而無差。豈凡愚所能覺哉。初長文竟。
△
二偈頌。】

「爾時世尊。欲重宣此義而說偈言。遠離於始造。及與
形處異。性與色無常。外道愚妄想。(唐云。始造即便捨。
形狀有轉變。色物等無常。外道妄分別)諸性無有壞。
大大自性住。外道無常想。沒在種種見。(唐云。諸法無
壞滅。諸大自性住。外道種種見。如是說無常)彼諸外道
等。無若生若滅。大大性自常。何謂無常想。(唐云。彼諸
外道眾。皆說不生滅。諸大性自常。誰是無常法)。」

【疏曰。初二偈。重頌外道七種無常。後一偈。總破無
常義不成也。】

「一切唯心量。二種心流轉。攝受及所攝。無有我我所。
(唐云。能取及所取。一切唯是心。二種從心現。無有我我
所)梵天為樹根。枝條普周徧。如是我所說。唯是彼心
量(魏云。三界上下法。我說皆是心。離於諸心法。更無有
可得。○唐云。梵天等諸佛。我說唯是心。若離於心者。一
切不可得)。」

【疏曰。此二偈。重頌佛法非常無常意也。後一偈。若
據今文。先二句。敘外計。後二句。正破執。謂外道妄
計梵天能生一切。猶如樹根。三界皆從梵天所生。
如彼枝條之普周徧。佛眼觀之。毫無實義。但是彼
心虗妄分別而巳。第三十一辨無常門竟。】

楞伽阿䟦多羅寶經卷第四義疏上
楞伽阿䟦多羅寶經卷第四義疏下


【○第三十二滅正受門。(魏云。入道品第九。唐云。現
證品第四)文分為三。初請問。二許宣。三正說。
△今
初。】

「爾時大慧菩薩復白佛言。世尊。惟願為說一切菩薩
聲聞緣覺滅正受次第相續。(魏云。入滅盡定次第相。
唐云。入滅次第相續相)若善於滅正受次第相續相
者。我及餘菩薩終不妄捨滅正受樂門。不墮一切聲
聞緣覺外道愚癡(魏云。若得善知入滅盡定次第之
相巧方便者。不墮聲聞辟支佛三昧三摩跋提滅盡定樂。
不墮聲聞辟支佛外道迷惑之法。○唐云。善知此巳。於
滅盡三昧樂。心無所惑。不墮二乘及諸外道錯亂之中)。」

【疏曰。滅盡定。亦名滅受想定。若於九次第定之中。
則是最後定也。能令恒行染污心心所滅。唯有第
八識。及第七識一分不染汙心心所在。令身安和。
故亦名定。不受一切世間諸受。故名正受。三乘聖
人。巳斷下四地思惑。巳伏無所有處思惑。依於有
頂非非想處。遊觀無漏。由暫止息作意為先。乃能
入此。然滅盡之名則同。而大小乘方便永異。小乘
入巳。止息勞慮。大乘入巳。能現威儀。則其次第相
續之相。亦必不同。所以特問之也。
△二許宣。】

「佛告大慧。諦聽諦聽。善思念之。當為汝說。大慧白佛
言。世尊。唯願為說。」

【○三正說二。初長文。二偈頌。初中二。初對凡外明
三乘滅定差別。二對二乘明菩薩滅定方便。初又
二。初正明差別。二明說差別意。
△今初。】

「佛告大慧。六地菩薩摩訶薩及聲聞緣覺。入滅正受。
第七地菩薩摩訶薩。念念正受。離一切性自性相正
受。非聲聞緣覺。(唐云。七地菩薩。念念恒入。離一切法
自性相故。非諸二乘)諸聲聞緣覺。墮有行覺。攝所攝
相滅正受。是故七地非念正受。得一切法無差別相
非分。得種種相性。覺一切法善不善性相正受。是故
七地無善念正受(唐云。二乘有作。墮能所取。不得諸
法無差別相。了善不善自相共相。入於滅定。是故不能
念念恒入)。」

【疏曰。此約三乘共十地。以辨滅定之差別也。六離
欲地三乘。初能入滅盡定。以其巳斷下界惑故。七
地菩薩能觀法空。故能念念恒入。七地二乘。但得
生空。不得法空。猶墮有作。有能所取。覺一切法有
善不善。厭離有漏。遊觀無漏。乃入滅定。不達諸法
無差別相。所以第七識中我執雖滅。法執猶存。未
能念念恒入也。此約菩薩根利。進同別圓。二乘根
鈍。退同藏教言之。】

「大慧。八地菩薩及聲聞緣覺。心意意識妄想相滅。(唐
云。分別想滅)初地乃至七地菩薩摩訶薩。觀三界心
意意識量。離我我所自妄想修墮外性種種相。(唐云。
始從初地乃至六地。觀察三界。一切唯是心意意識自
分別起。離我我所。不見外法種種諸相。○魏云。不墮外
法種種諸相)愚夫二種自心攝所攝向無知。不覺無
始過惡虗偽習氣所熏。(唐云。凡愚不知。由無始來過
惡熏習。於自心內。變作能取所取之相而生執著)大慧。
八地菩薩摩訶薩。聲聞緣覺涅槃。菩薩者三昧覺所
持。是故三昧門樂不般涅槃(唐云。八地菩薩所得三
昧。同諸聲聞緣覺涅槃。以諸佛力所加持故。於三昧門
不入涅槃)。」

【疏曰。此明三乘之人。修至八地。則三界妄想相滅。
葢由始從初地乃至六地通觀三界唯心。離我我
所。不見不墮外種種相。所以聲聞則正使斷盡。止
於七地。逮入涅槃。亦同八地。緣覺則兼侵習氣。階
於八地。菩薩則所得三昧。同於三乘。但由佛力加
持。不同二乘入滅也。若夫愚夫。則於自心之中。變
作能攝所攝二種妄相。無知執著。乃無始過惡虗
偽習氣所熏。彼等自不覺耳。三乘之人。始從初地。
即能覺知觀察。故至八地。妄想相滅也。】

「若不持者。如來地不滿足。棄捨一切為眾生事故。佛
種則應斷。諸佛世尊。為示如來不可思議無量功德。
(唐更有云。令其究竟不入涅槃)聲聞緣覺。三昧門得
樂所牽故。作涅槃想(唐云。著三昧樂。是故於中生涅
槃想)。」

【疏曰。此釋成菩薩受加之意也。華嚴明八地受加。
正是別圓接通之旨。以十地中。初之三地。寄同世
間。四地寄初果。五地寄聲聞。六地寄緣覺。七地寄
菩薩。名為三乘。八地以上。正顯一乘。一乘即別圓
二教。不與二乘共也。初正明差別竟。
△二明說差
別意。】

「大慧。我分部七地。善修心意意識相。善修我我所攝
受人法無我生滅自共相。(魏云。遠離我我所取相之
法。觀察我空法空。觀察同相異相)善四無礙。決定力
三昧門。地次第相續入道品法。(魏云。善解四無礙巧
方便義。自在次第入於諸地菩提分法)不令菩薩摩
訶薩不覺自共相。不善七地。墮外道邪徑故。立地次
第。(唐云。我恐諸菩薩不善了知自相共相。不知諸地相
續次第。墮於外道諸惡見中。故如是說)大慧。彼實無
有若生若滅。除自心現量。所謂地次第相續。及三界
種種行。(唐云。諸地次第。三界往來。一切皆是自心所見)
愚夫所不覺。愚夫所不覺者。謂我及諸佛說地次第
相續。及說三界種種行(唐云。而諸凡愚不能了知。以
不知故。我及諸佛為如是說)。」

【疏曰。分部者。分別演說。明其分位及部類也若不
於唯心法門之中。假立三乘諸地次第。何由令彼
返邪歸正。然雖說地次第。及說三界往來諸行。究
竟不出一心。豈於心外有生滅哉。初對凡外明三
乘滅定差別竟。
○二對二乘明菩薩滅定方便二。
初約修顯次第。二約性顯平等。初中二。初明二乘
之失。二明菩薩之得。
△今初。】

「復次大慧。聲聞緣覺。第八菩薩地滅三昧門樂醉所
醉。不善自心現量。自共相習氣所障。墮人法無我法
攝受見。妄想涅槃想。非寂滅智慧覺(唐云。聲聞緣覺
至於菩薩第八地中。為三昧樂之所昏醉。未能善了唯
心所見。自共相習經覆其心。著二無我。生涅槃覺。非寂
滅慧)。」

【疏曰。二乘斷見思盡。泯智灰身。亦至菩薩第八地
中。由彼但見於空。不見不空。但破界內法執。未破
界外法執。故猶為習氣所障。著二無我。遂於化城
生安隱想。生巳度想。不知諸法本來常寂滅也。
○
二明菩薩之得三。初正明。二立喻。三法合。
△今初。】

「大慧。菩薩者。見滅三昧門樂。本願哀愍。大悲成就。知
分別十無盡句。(唐云。即便憶念本願大悲。具足修行
十無盡句)不妄想涅槃想。彼巳涅槃妄想不生故。離
攝所攝妄想。覺了自心現量。一切諸法妄想不生。不
墮心意意識外性自性相計著妄想。非佛法因不生。
隨智慧生。(唐云。然非不起佛法正因隨智慧行)得如
來自覺地。」

【疏曰。此明菩薩由憶大悲本願。故不於空取證。能
見不空中道。起佛法正因。得如來極果也。
△二立
喻。】

「如人夢中。方便度水。未度而覺。覺巳思惟。為正為邪。
(唐云。覺巳思惟。向之所見。為是真實。為是虗妄)非正非
邪。餘無始見聞覺識因想種種習氣種種形處墮有
無想。心意意識夢現(唐云。覆自念言。非實非妄。如是
但是見聞覺知曾所更事。分別習氣。離有無念。意識夢
中之所現耳。○魏云。不離有無意識熏習。於夢中見)。」

【疏曰。迷於心性。妄見二種生死。喻之以夢。夢中河
海。以喻三界生死。夢中彼岸。以喻二乘涅槃。未度
而覺。以喻菩薩不證涅槃。能見心性也。此彼兩岸。
既皆是夢。故非實虗。非非邪非正。以既覺則非實。
在夢則非虗。了之則非邪。執之則非正故。夢。是獨
頭意識境界。生死涅槃。是妄想分別境界也。
△三
法合。】

「大慧。如是菩薩摩訶薩。於第八菩薩地。見妄想生。(魏
云。見分別心)從初地轉進至第七地。見一切法如幻
等。(唐云。始從初地而至七地。乃至增進入於第八。得無
分別。見一切法皆如幻等)方便度攝所攝心妄想行
巳。作佛法方便。未得者令得。(唐云。離能所取。見心心
所廣大力用。勤修佛法。未證令證)大慧。此是菩薩涅
槃方便不壞。離心意意識。得無生法忍(唐云。離心意
意識妄分別想。獲無生忍。此是菩薩所得涅槃。非滅壞
也)。」

【疏曰。初地轉進至第七地。合夢渡水喻也。八地見
妄想生。合覺喻也。見一切法如幻等。合非實非虗
喻也。作佛法方便。未得者令得。合覺後事也。二乘
取空。故成滅壞。菩薩觀空而見不空。故方便不壞。
轉識成智。得於中道無生法忍。初約修顯次第竟。

△二約性顯平等。】

「大慧。於第一義。無次第相續說。無所有妄想寂滅法
(唐云。第一義中。無有次第。亦無相續。遠離一切境界分
別。此則名為寂滅之法)。」

【疏曰。本元真如寂滅一心。名為第一義諦。生佛平
等。迷悟無差。譬如演若本頭。元無得失。由分別故。
狂怖妄走。由忽悟故。名為狂歇。由有狂走狂歇。方
論次第相續。而本頭上。何有次第相續之可論哉。
然於境界分別未離。須藉次第相續之說。方便令
離。否則長夜在夢。何時能覺。故知全修在性。全性
起修。乃合此經之宗致耳。初長文竟。
△二偈頌。】

「爾時世尊。欲重宣此義而說偈言。心量無所有。此住
及佛地。(唐云。諸住及佛地。唯心無影像)去來及現在。
三世諸佛說。(唐云。此是去來今。諸佛之所說)心量地
第七。無所有第八。二地名為住。佛地名最勝(唐云。七
地是有心。八地無影像。此二地名住。餘則我所得)。」

【疏曰。初一偈。總明聲聞緣覺菩薩佛地。總是唯心。
心外別無所有。此三世佛之正說也。次一偈。於唯
心分別地相。謂第七地前。從假入空。猶存空之心
量。故與二乘是同。至第八地。從空入假。能見不空。
不存空之影像。故顯菩薩獨勝。此第七第八二地。
一住於空。一住不空。猶未最勝。唯有佛地。正證中
道。乃我所自得也。而此諸地。並是唯心。】

「自覺智及淨。(唐云。自證及清淨)此則是我地。自在最
勝處。清淨妙莊嚴。(唐云。摩醯最勝處。色究竟莊嚴)照
曜如盛火。光明悉徧至。熾𦦨不壞目。周輪化三有(唐
云。譬如大火聚。光燄熾然發。化現於三有。悅意而清涼)。」

【疏曰。此明證佛地者。能於色究竟天。示現世間最
高大身。化度三有。光明熾盛而不壞目。令人悅意
清涼。不同魔及龍火等光也。】

「化現在三有。(唐云。或有現變化)或有先時化。於彼演
說乘。(唐云。於彼說諸乘)皆是如來地。」

【疏曰。此明或只今現在化。或過去先時化。所說諸
乘皆是為實施權。若開權顯實。則皆是如來地也。】

「十地則為初。初則為八地。第九則為七。七亦復為八。
第二為第三。第四為第五。第三為第六。無所有何次。」

【疏曰。此明於佛地中。權施諸地。其性本融。故一地
即一切地。一切地即一地。本於無次第中。假說次
第。所以次第即無次第也。第三十二滅正受門竟。

○第三十三常無常門。(魏云。問如來常無常品第
十。○唐云。如來常無常品第五)文分為二。初問。二
答。
△今初。】

「爾時大慧菩薩復白佛言。世尊。如來應供等正覺。為
常為無常。」

【疏曰。前雖屢明非常無常。皆約法性辨之。未辨修
德。今因上文云佛地名最勝。故問佛地三德為常
為無常也。常則不應佛所獨得。無常則不應最勝。

○二答二。初長文。二偈頌。初中四。初正明非常非
無常。二約喻顯非常。三約智顯常。四結顯非常非
無常。初又三。初雙遮。二雙破。三雙結。
△今初。】

「佛告大慧。如來應供等正覺。非常非無常。謂二俱有
過。」

【○二雙破又二。初破常。二破無常。
△今初。】

「若常者。有作主過。常者。一切外道說作者。無所作。是
故如來常非常。非作常。有過故(唐云。若如來常者。有
能作過。一切外道。說能作常)。」

【疏曰。外道計自在微塵神我等為能作者。真實常
住。唯識破云。若能作者。即便非常。有動轉故。今但
明如來常。非同自在神我等常。以自在神我等。皆
是外道妄計。無實義而有過故。
△二破無常。】

「若如來無常者。有作無常過。陰所相。相無性。陰壞則
應斷。而如來不斷。(唐云。若無常者。有所作過。同於諸
蘊。為相所相。畢竟斷滅而成無有。然佛如來實非斷滅)
大慧。一切所作皆無常。如缾衣等。一切皆無常過。一
切智眾具方便應無義。(唐云。一切所作。如瓶衣等。皆
是無常。是則如來有無常過。所修福智。悉空無益)以所
作故。一切所作皆應是如來。無差別因性故(唐云。又
諸作法。應是如來。無異因故)。」

【疏曰。若如來是所作。應同五陰。終歸壞滅。而如來
不滅。故非無常。又若所作。應如瓶衣。所修福智。悉
空無益。而福智不空。故非無常。又若所作。則一切
所作。皆應名佛。而實不名佛。故佛非無常也。二雙
破竟。
△三雙結。】

「是故大慧。如來非常非無常。」

【初正明非常非無常竟。
△二約喻顯非常。】

「復次大慧。如來非如虗空常。如虗空常者。自覺聖智
眾具無義過。(唐云。如來非常。若是常者。應如虗空。不
待因成)大慧。譬如虗空。非常非無常。離常無常一異
俱不俱常無常過。故不可說。(唐云。何以故。離常無常
若一若異俱不俱等諸過失故)是故如來非常。」

【疏曰。虗空無修德。如來雖是諸法如義。而因修德
所顯。故與虗空不同。又虗空巳離常無常等四句
過失。況如來而可以常無常等四句說耶。】

「復次大慧。若如來無生常者。如兔馬等角。以無生常
故。方便無義。以無生常過故。如來非常(唐云。如來非
常。若是常者。則是不生。同於兔馬魚蛇等角)。」

【疏曰。世所謂常。不過謂如虗空。謂本不生。乃至謂
如自在神我微塵四大時方勝性而巳。如來豈同
此戲論常哉。二約喻顯非常竟。
△三約智顯常。】

「復次大慧。更有餘事。知如來常。所以者何。謂無間所
得智常。故如來常。(唐云。以別義故。亦得言常。何以故。
謂以現智證常法故。證智是常。如來亦常)大慧。若如
來出世。若不出世。法畢定住。(唐云。諸佛如來所證法
性法住法位。如來出世若不出世。常住不易)聲聞緣覺
諸佛如來無間住。不住虗空。(唐云。在於一切二乘外
道所得法中非是空無)亦非愚夫之所覺知。(唐云。然
非凡愚之所能知)大慧。如來所得智。是般若所熏。非
心意意識彼諸陰界入處所熏。(唐云。夫如來者。以清
淨慧內證法性而得其名。非以心意意識蘊界處法妄
習得名)大慧。一切三有。皆是不實妄想所生。如來不
從不實虗妄想生。」

【疏曰。無間所得智。謂無間三昧中所發無漏證智
也。二空所顯真如。徧一切法。故無間住。而非空無。
但外道凡夫及二乘愚昧。故日用不知耳。如來所
得智者。果上圓滿四智也。般若者。因中妙觀察智
平等性智也。三有依正。從妄分別而生。所以無常。
如來依正。皆是大圓鏡智所現。所以稱性常住也。

△四結顯非常非無常。】

「大慧以二法故。有常無常。非不二。不二者。寂靜。一切
法無二生相故。是故如來應供等正覺。非常非無常。
(唐云。若有於二。有常無常。如來無二。證一切法無生相
故。是故非常亦非無常)大慧。乃至言說分別生。則有
常無常過。分別覺滅者。則離愚夫常無常見不寂靜。
慧者永離常無常。非常無常熏(唐云。乃至少有言說
分別生。即有常無常過。是故應除二分別覺。勿令少在)。」

【疏曰。若達唯心。則色心不二。能所不二。性修不二。
乃至說默亦不二矣。何有常無常哉。初長文竟。
△
二偈頌。】

「爾時世尊。欲重宣此義而說偈言。眾具無義者。生常
無常過。若無分別覺。永離常無常。(魏云。離於常無常。
非常非無常。若見如是佛。彼不墮惡道。若說常無常。諸
功德虗妄。無智者分別。遮說常無常。○唐云。遠離常無
常。而現常無常。恒如是觀物。不生於惡見。若常無常者。
所集皆無益。為除分別覺。不說常無常)從其所立宗。
則有眾雜義。等觀自心量。言說不可得(唐云。乃至有
所立。一切皆錯亂。若見唯自心。是則無違諍。○魏云。所
有立法者。皆有諸過失。若能見唯心。彼不墮諸過)。」

【疏曰。准魏唐二譯。皆先以一偈。正顯宗旨。後二偈。
皆前二句明失。後二句明得也。第三十三常無常
門竟。
○第三十四陰界入生滅門。(魏云。佛性品第
十一。唐云。剎那品第六)文分為三。初請問。二許宣。
三正說。
△今初。】

「爾時大慧菩薩復白佛言。世尊。唯願世尊。更為我說
陰界入生滅。彼無有我。誰生誰滅。愚夫者依於生滅。
不覺苦盡。不識涅槃(唐云。不求盡苦。不證涅槃)。」

【疏曰。阿含諸經。但說陰界入剎那生滅。無我我所。
不說如來藏舉體隨緣。故問誰生誰滅也。又生滅
若總無體。云何依之長溺苦流。不證涅槃彼岸耶。

△二許宣。】

「佛言。善哉諦聽。當為汝說。大慧白佛言。唯然受教。」

【○三正說二。初長文。二偈頌。初中三。初總指藏性
隨緣。二別示迷悟得失。三廣勸勝進修學。
△今初。】

「佛告大慧。如來之藏。是善不善因。能徧興造一切趣
生。譬如伎兒。變現諸趣。離我我所。」

【疏曰。善不善者。徧指十界染淨法也。藏性非善。亦
非不善。隨迷染緣。則為不善之因。隨悟淨緣。則為
善因。由善不善。徧造一切趣生。譬如伎兒。非丑裝
丑。非生裝生。非旦裝旦。非外裝外也。然正裝丑時。
元非是丑。乃至正裝外時。元非是外。所以離我我
所。以要言之。不變隨緣。故變現諸趣。隨緣不變。故
離我我所。所以前文名為無我如來之藏也。豈同
外道所計神我及冥諦哉。
○二別示迷悟得失二。
初示迷者之失。二示悟者之得。初又二。初約凡外
示。二約二乘示。
△今初。】

「不覺彼故。三緣和合方便而生。(唐云。以不覺故。三緣
和合而有果生)外道不覺。計著作者。(唐云。外道不知。
執為作者)為無始虗偽惡習所熏。名為識藏。生無明
住地。與七識俱。(唐云。無始虗偽惡習所熏。名為藏識。
生於七識無明住地)如海浪身。長生不斷。離無常過。
離於我論。自性無垢。畢竟清淨。(唐云。譬如大海而有
波浪。其體相續。恒住不斷本性清淨。離無常過。離於我
論)其餘諸識。有生有滅。意意識等。念念有七。因不實
妄想。取諸境界。種種形處。計著名相。不覺自心所現
色相。不覺苦樂。不至解脫。名相諸纏。貪生生貪(唐云。
其餘七識。意意識等念念生滅。妄想為因。境相為緣。和
合而生。不了色等自心所現。計著名相。起苦樂受。名相
纏縛。既從貪生。復生於貪)。」

【疏曰。如來藏心。所謂性覺妙明。本覺明妙也。不覺
彼故。三緣和合而有果生。所謂妄為明覺。覺非所
明。因明立所。所既妄立。生汝妄能也。計著作者。所
謂外道執之為神我也。惡習所熏名為識藏。所謂
生滅與不生滅和合。名為阿賴耶識也。生於七識
無明住地者。由第八識中。具有我法二執種子所
生現行。與第六第七二識相應。若六七二識相應
之俱生法執。名為根本無明住地煩惱。若六七二
識相應之俱生我執。名為欲愛住地色愛性地無
色愛住地煩惱。若第六識相應之分別我法二執。
名為見一切住地煩惱。又第六識界內分別法執。
名為見惑。若界外分別法執。亦名無明也。自性無
垢者。雖未轉依。性是無覆無記也。不覺苦樂者。起
苦樂受。而不知其因緣。故終不至解脫也。餘可知。

△二約二乘示。】

「若因若攀緣彼諸受根滅。(唐云。若因及所緣諸取根
滅)次第不生餘自心妄想不知苦樂。(唐云。不相續生
自慧分別苦樂受者)入滅受想正受。第四禪。善真諦
解脫。(唐云。或得滅定。或得四禪。或復善入諸諦解脫)修
行者作解脫想。不離不轉。名如來藏識藏。(唐云。便妄
生於得解脫想。而實未轉如來藏中藏識之名)七識流
轉不滅。所以者何。彼因攀緣。諸識生故。(唐云。若無藏
識。七識則滅。何以故。因彼及所緣而得生故)非聲聞緣
覺修行境界。不覺無我。自共相攝受生陰界入(唐云。
然非一切外道二乘諸修行者所知境界。以彼唯了人
無我性。於蘊界處。取於自相及共相故)。」

【疏曰。此明外道二乘。修得四禪巳上。出離憂苦喜
樂諸受。或入滅定。或見真諦。遂妄生解脫想。不知
未捨藏識之名。未斷第七識中俱生法執。縱令二
乘覺人無我。猶未覺法無我。猶取蘊等自共相故。
所以不能通達如來藏性之境界也。初示迷者之
失竟。
△二示悟者之得。】

「見如來藏五法自性人法無我則滅。地次第相續轉
進。(唐云。若見如來藏。五法自性諸法無我。隨地次第而
漸轉滅)餘外道見不能傾動。是名菩薩住不動地。得
十三昧道門樂。(唐云。不為外道惡見所動。住不動地。
得於十種三昧樂門)三昧覺所持。觀察不思議佛法
自願。不受三昧門樂及實際。(唐云。為三昧力。諸佛所
持觀察不思議佛法及本願力。不住實際及三昧樂)向
自覺聖趣。不共一切聲聞緣覺及諸外道所修行道。
(唐云。獲自證智。不與二乘諸外道共)得十賢聖種性
道。及身智意生。離三昧行(唐云。得十聖種性道。及意
生智身。離於諸行)。」

【疏曰。由諸眾生迷如來藏。舉體而為生滅八識。著
相計名。妄想分別。對治彼故。說有正智及與真如。
建立三性染淨差別。顯彼所執若我若法。皆不可
得。若見如來藏心。從迷得悟。則地地轉進。種種對
治施設法門自轉滅矣。由進八地得見中道。不為
二邊所動。故亦名不動地。從此登聖種性十地智
身。不唯離有為行。亦且離三昧行矣。前文所謂十
地則為初。初地則為八。此之謂也。二別示迷悟得
失竟。
△三廣勸勝進修學。】

「是故大慧。菩薩摩訶薩欲求勝進者。當淨如來藏及
識藏名。大慧。若無識藏名如來藏者。(唐云。若無如來
藏名藏識者)則無生滅。大慧。然諸凡聖。悉有生滅。修
行者自覺聖趣現法樂住。不捨方便。(唐云。是故一切
諸修行者。離見內境。住現法樂。而不捨於勇猛精進)大
慧。此如來藏識藏。一切聲聞緣覺心想所見。雖自性
清淨。客塵所覆故。猶見不淨。(唐云。此如來藏藏識。本
性清淨。客塵所染而為不淨。一切二乘及諸外道。臆度
起見。不能現證)非諸如來。大慧。如來者。現前境界。猶
如掌中視阿摩勒果。(唐云。如來於此。分明現見。如觀
掌中菴摩勒果)大慧。我於此義。以神力建立。令勝鬘
夫人。及利智滿足諸菩薩等。宣揚演說如來藏及識
藏名。七識俱生。聲聞計著。見人法無我。(唐云。我為勝
鬘夫人。及於深妙淨智菩薩。說如來藏名藏識。與七識
俱起。令諸聲聞見法無我)故勝鬘夫人承佛威神。說
如來境界。非聲聞緣覺及外道境界。如來藏識藏。唯
佛及餘利智依義菩薩智慧境界。(唐云。為勝鬘夫人
說佛境界。非是外道二乘境界。大慧。此如來藏藏識。是
佛境界。與汝等比淨智菩薩隨順義者所行之處。非是
一切執著文字外道二乘所行之處)是故汝及餘菩
薩摩訶薩。於如來藏識藏。當勤修學。(唐云。當勤觀察)
莫但聞覺作知足想。」

【疏曰。如來藏舉體而為識藏。由我執故。名阿賴耶。
由法執故。名為異熟。故其名未淨也。凡夫則有分
段生滅。聖人則有變易生滅。雖得現法樂住。證無
分別法空真如。而異熟未空。猶須不捨方便。況但
聞覺。可作知足想乎。聞覺者。圓聞圓解。勝於二乘
外道之不聞。或雖聞不解也。初長文竟。
△二偈頌。】

「爾時世尊。欲重宣此義而說偈言。甚深如來藏。而與
七識俱。二種攝受生。智者則遠離。(唐云。執著二種生。
了知則遠離)如鏡像現心。無始習所熏。(唐云。無始習
所熏。如像現於心)如實觀察者。諸事悉無事。(唐云。若
能如實觀。境相悉無有)如愚見指月。觀指不觀月。計
著名字者。不見我真實。心為工伎兒。意如和伎者。五
識為伴侶。妄想觀伎眾(想。唐作心)。」

【疏曰。前二偈。頌如來藏為迷悟及染淨依。次一偈。
頌誡但聞不修勝進。後一偈。譬顯八識差別相也。
第八受熏持種。能變根身器界。故如工伎兒。第七
妄執我法。熏成染法種子。故如和伎者。五識緣現
存境。起惑造業。故為伴侶。第六妄現分別。起諸計
執。故為觀伎眾也。第三十四陰界入生滅門竟。
△
第三十五五法自性識無我門。(魏云。五法門品第
十二)文分為三。初請問。二許宣。三正說。
△今初。】

「爾時大慧菩薩白佛言。世尊。惟願為說五法自性識
二種無我究竟分別相。我及餘菩薩摩訶薩。於一切
地次第相續分別此法。入一切佛法。入一切佛法者。
乃至如來自覺地(唐云。善知此巳。漸修諸地。具諸佛
法。至於如來自證之位)。」

【疏曰。五法自性識二無我。前文巳明之矣。但未說
其究竟差別之相。故重問之。
△二許宣。】

「佛告大慧。諦聽諦聽。善思念之。大慧白佛言。唯然受
教。」

【○三正說二。初正明其相。二明五法攝一切法。初
中二。初略明迷悟通依。二廣顯迷悟差別。
△今初。】

「佛告大慧。五法自性識二種無我分別趣相者。謂名。
相。妄想。(唐云。分別)正智。如如。若修行者修行。(唐云。觀
察此法)入如來自覺聖趣。離於斷常有無等見。現法
樂正受住現在前。(唐云。得現法樂甚深三昧)大慧。不
覺彼五法自性識二無我。自心現外性。凡夫妄想。非
諸聖賢(唐云。凡愚不了五法自性諸識無我。於心所現。
見有外物而起分別。非諸聖人)。」

【疏曰。五法自性識二無我一切皆是名相。一切皆
是妄想。一切皆是正智。一切皆是如如。故能觀察。
則離斷常等見。證於自覺現法樂住。若不覺了。則
妄見心外有物。而為凡愚虗妄分別也。
○二廣顯
迷悟差別二。初疑問。二答釋。
△今初。】

「大慧白佛言。云何愚夫妄想生。非諸聖賢(唐云。云何
不了而起分別)。」

【○二答釋五。初明迷名起過。二釋因迷有相。三釋
分別妄想。四釋正智了悟。五釋所悟如如。
△今初。】

「佛告大慧。愚夫計著俗數名相。隨心流散。(唐云。凡愚
不知名是假立。心隨流動)流散巳。種種相像貌。墮我
我所見。希望計著妙色。(唐云。見種種相。計我我所。染
著於色)計著巳。無知覆障故生染著。染著巳。貪恚癡
所生業積集。(唐云。覆障聖智。起貪瞋癡。造作諸業)積
集巳。妄想自纏。如蠶作繭。墮生死海諸趣曠野。如汲
井輪。(唐云。如蠶作繭。妄想自纏。墮於諸趣生死大海。如
汲水輪。循環不絕)以愚癡故。不能知如幻野馬水月
自性。離我我所。起於一切不實妄想。離相所相及生
住滅。從自心妄想生。(唐云。不知諸法如幻如燄如水
中月。自心所見妄分別起。離能所取及生住滅)非自在
時節微塵勝妙生。愚癡凡夫隨名相流。(唐云。謂從自
在時節微塵勝性而生。隨名相流)。」

【疏曰。諸法無性。但有假名。一切凡愚。皆隨假名。妄
生計著。起惑造業。流轉生死。不知皆是唯心所現。
非從自在時節等生也。
△二釋因迷有相。】

「大慧。彼相者。眼識所照。名為色。耳鼻舌身意意識所
照。名為聲香味觸法。是名為相。」

【疏曰。心外無相。但隨八識所照相分。名為六塵。假
如以心緣心。則所緣心亦成法塵。故六塵相。攝一
切法無不盡也。
△三釋分別妄想。】

「大慧。彼妄想者。施設眾名。顯示諸相。如此不異。象馬
車步男女等名。是名妄想(唐云。分別者。施設眾名。顯
示諸相。謂以象馬車步男女等名而顯其相。此事如是。
決定不異。是名分別)。」

【疏曰。妄想為能分別。名相為所分別。由分別故。乃
有名相。由名相故。乃有分別。互為緣起者也。是故
能所皆依他起。中間所執我法。實不可得。乃名為
徧計也。
△四釋正智了悟。】

「大慧。正智者。彼名相不可得。猶如過客。(唐云。謂觀名
相互為其客)諸識不生。不斷不常。不墮一切外道聲
聞緣覺之地。」

【疏曰。因名有相。因相有名。名無得相之功。相無當
名之實。故云猶如過客。言其無有實我實法也。了
此我法本空。則妄識不起。無性緣生。故不斷。緣生
無性。故不常。超過外道二乘之地。故名正智也。
○
五釋所悟如如二。初正明所悟。二明能悟益。
△今
初。】

「復次大慧。菩薩摩訶薩以此正智不立名相。非不立
名相。捨離二見建立及誹謗。知名相不生。是名如如
(唐云。以其正智觀察名相。非有非無。遠離損益二邊惡
見。名相及識本來不起。我說此法名為如如)。」

【疏曰。立名相。則墮有邊。名建立增益過。不立名相。
則墮無邊。名誹謗損減過。而名相之體。本不生起。
本非有無。常如其性。強名為如如也。
△二明能悟
益。】

「大慧。菩薩摩訶薩住如如者。得無所有境界故。得菩
薩歡喜地。(唐云。住如如巳。得無照現境。昇歡喜地)得
菩薩歡喜地巳。永離一切外道惡趣。正住出世間趣。
法相成熟。分別幻等一切法。(唐云。知一切法猶如幻
等)自覺法趣相。(唐云。證自聖智所行之法)離諸妄想
見性異相。(唐云。離臆度見)次第乃至法雲地。於其中
間。三昧力自在神通開敷。得如來地巳。種種變化。圓
照示現成熟眾生。如水中月。善究竟滿足十無盡句。
為種種意解眾生分別說法。法身離意所作。是名菩
薩入如如所得。」

【疏曰。初地創證真如。遠離能取所取二種相故。名
為無照現境。從此有進無退。數數修習得成如來。
自利究竟。利他不息。具如經論廣明。皆由入如如
之所得。可不善修唯心識觀。以階真如實觀乎。初
正明其相竟。
○二明五法攝一切法二。初問。二答。

△今初。】

「爾時大慧菩薩白佛言。世尊。云何世尊。為三種自性
入於五法。為各有自相宗(二譯皆無宗字)。」

【疏曰。若論佛意。秪一名字。巳收五法三性八識二
無我盡。故但約五法答。即為徧答所問。大慧恐人
依文失旨。所以重問之耳。
○二答二。初長文。二偈
頌。初中二。初正明攝入。二重釋法義。初又三。初總
標攝入。二別示攝入。三結成攝入。
△今初。】

「佛告大慧。三種自性及八識二種無我。悉入五法。」

【疏曰。佛法之妙。妙在一即一切。一切即一。一攝一
切。一切攝一。一切入一。一入一切。故五法為法界。
明五法攝一切法。一切法悉入五法。三自性為法
界等。無不爾也。
○二別示攝入二。初明攝入三法。
二明攝入八識及二無我。
△今初。】

「大慧。彼名及相。是妄想自性。(唐云。是妄計性)大慧。若
依彼妄想。生心心法。名俱時生。如日光俱。種種相各
別分別持。是名緣起自性。(唐云。以依彼分別心心所
法俱時而起。如日與光。是緣起性)大慧。正智如如者。
不可壞故。名成自性。」

【疏曰。名相本空。則妄想自性入五法也。依彼名相
而起妄想。依彼妄想而持名相。如日與光俱時而
起。則緣起自性入五法也。正智如如不可壞故。則
圓成性入五法也。
△二明攝入八識及二無我。】

「復次大慧。自心現妄想。八種分別。謂識藏意意識及
五識身。相者不實相妄想故。我我所二攝受滅。二無
我生(唐云。於自心所現生執著時。有八種分別起。此差
別相。皆是不實。唯妄計性。若能捨離二種我執。二無我
智即得生長)。」

【疏曰。虗妄假名。本唯心現。由分別故。則有八種分
別相起。此名此相。皆唯妄想。離二我執。名為正智。
二空所顯。名為如如。則八識二無我入五法也。二
別示攝入竟。
△三結成攝入。】

「是故大慧。此五法者。聲聞緣覺菩薩如來。自覺聖智。
諸地相續次第。一切佛法悉入其中。」

【疏曰。一切佛法。皆入五法。況三自性八識二無我
耶。例亦得云。一切佛法。皆入三性。皆入八識二無
我也。初正明攝入竟。
△二重釋法義。】

「復次大慧。五法者。相。名。妄想。如如。正智。大慧。相者。若
處所形相色像等現。(唐云。謂所見色等形狀各別)是
名為相。若彼有如是相。名為瓶等。即此非餘。(唐云。依
彼諸相。立瓶等名。此如是。此不異)是說為名。施設眾
名。顯示諸相。瓶等心心法。是名妄想。(唐云。心心所法。
是名分別)彼名彼相畢竟不可得。始終無覺。於諸法
無展轉。離不實妄想。(唐云。彼名彼相。畢竟無有。但是
妄心展轉分別。如是觀察。乃至覺滅)是名如如。真實
決定究竟自性不可得。彼是如相。(唐云。真實決定究
竟根本自性可得。是如如相)我及諸佛隨順入處。昔
為眾生如實演說施設顯示。(唐云。如其實相。開示演
說)於彼隨入正覺。不斷不常。妄想不起。隨順自覺聖
趣。一切外道聲聞緣覺所不得相。(唐云。若能於此隨
順悟解。離斷離常不生分別。入自證處。出於外道二乘
境界)是名正智。大慧。是名五法三種自性八識二種
無我。一切佛法悉入其中。(唐云。普皆攝盡)是故大慧。
當自方便學。亦教他人勿隨於他。(唐云。汝應以自智
善巧通達。亦勸他人令其通達。通達此巳。心則決定。不
隨他轉)。」

【疏曰。此中重釋。意顯三界所有種種境界。無非是
相。依相所立。無非是名。設名顯相心心所法。無非
妄想。離此相名妄想思覺。則一切法無非如如。證
此如如。即究竟根本智。開示演說此如如。即究竟
後得智。隨順悟入。即分證根本智及後得智也。初
長文竟。
△二偈頌。】

「爾時世尊。欲重宣此義而說偈言。五法三自性。及與
八種識。二種無有我。悉攝摩訶衍。(唐云。普攝於大乘)
名相虗妄想。自性二種相。(唐云。名相及分別。二種自
性攝)正智及如如。是則為成相。」

【疏曰。一往且以名相攝分別性。妄想攝緣起性。正
智如如攝成自性。則亦以八識攝分別及緣起性。
二無我攝成自性也。若細料簡。具如唯識論所明。
第三十五五法自性識無我門竟。
○第三十六恒
河沙門。(魏云。恒河沙品第十三)文分為二。初問。二
答。
△今初。】

「爾時大慧菩薩復白佛言。世尊。如世尊所說句。過去
諸佛。如恒河沙。未來現在。亦復如是。云何世尊。為如
說而受。為復更有餘義。唯願如來哀愍解說。」

【○二答二。初長文。二偈頌。初中二。初答莫如說受。
二答更有餘義。
△今初。】

「佛告大慧。莫如說受。三世諸佛量。非如恒河沙。所以
者何。過世間望。非譬所譬。(唐云。三世諸佛。非如恒沙。
何以故。如來最勝。超諸世間。無與等者。非喻所及。唯以
少分為其喻耳)以凡愚計常。外道妄想。長養惡見。生
死無窮。(唐云。我以凡愚諸外道等。心恒執著常與無常。
惡見增長。生死輪迴)欲令厭離生死趣輪。精勤勝進
故。為彼說言。諸佛易見。非如優曇鉢華難得見故。息
方便求。(唐云。令其厭離。發勝希望。言佛易成。易可逢值
若言難遇如優曇華。彼便退怯。不勤精進。是故我說如
恒河沙)有時復觀諸受化者。作如是言。佛難值遇。如
優曇鉢華。優曇鉢華。無巳見今見當見。如來者。世間
悉見。(唐云。如來則有巳現當見)不以建立自通故。說
言如來出世如優曇鉢華。(唐云。如是譬喻。非說自法)
大慧。自建立自通者。過世間望。彼諸凡愚所不能信。
自覺聖智境界。無以為譬。真實如來。過心意意識所
見之相。不可為譬(唐云。自法者。內證聖智所行境界。
世間無等。過諸譬喻。一切凡夫不能信受。大慧。真實如
來。超心意意識所見之相。不可於中而立譬喻)。」

【疏曰。約機。則有易見難見之不同。約理。則無多少
數量之可論。為凡外難得見佛。恐其絕望而不求
見。故云如恒河沙。令知欣厭。為受化常得見佛。恐
其習見而不殷切。故云如優曇華。令知渴仰。然化
身無數。既非恒沙優曇可譬。法身平等。亦非恒沙
優曇可譬也。
△二答更有餘義。】

「大慧。然我說譬。佛如恒河沙。無有過咎。大慧。譬如恒
沙。一切魚鼈輸收魔羅師子象馬人獸踐踏。沙不念
言。彼惱亂我。而生妄想。自性清淨。無諸垢污。如來應
供等正覺自覺聖智恒河。大力神通自在等沙。(唐云。
如來聖智。如彼恒河。力通自在。以為其沙)一切外道
諸人獸等一切惱亂。如來不念而生妄想。如來寂然。
無有念想。如來本願。以三昧樂安眾生故無有惱亂。
猶如恒沙。等無有異。又斷貪恚故。」

【疏曰。初以無分別愛憎義。譬如恒河沙也。輸收魔
羅。此翻殺子魚。】

「譬如恒沙。是地自性。劫盡燒時。燒一切地。而彼地大
不捨自性。與火大俱生故。其餘愚夫作地燒想。而地
不燒。以火因故。(魏云。以不離地而得更有四大火身
故。○唐云。火所因故)如是大慧。如來法身。如恒沙不
壞。」

【疏曰。二以法身性不壞義。譬如恒河沙也。因有地
為所燒。乃有火為能燒。能所無性。皆如來藏妙真
如性。故不壞也。大涅槃云。譬如猛火。不能燒薪。火
出木盡。名為薪滅。木之與地。同是堅相。同能出火。
觀相元妄。有燒不燒。觀性元真。唯妙覺明。妙覺明
心。非地非火。亦地亦火。云何可說能所燒耶。】

「大慧。譬如恒沙。無有限量。如來光明。亦復如是。無有
限量。為成熟眾生故。普照一切諸佛大眾(唐云。大會)。」

【疏曰。三以光明無限量義。譬如恒河沙也。】

「大慧。譬如恒沙。別求異沙。永不可得。如是大慧。如來
應供等正覺。無生死生滅。有因緣斷故(唐云。譬如恒
沙。住沙自性。不更改變而作餘物。如來亦爾。於世間中
不生不滅。諸有生因。悉巳斷故)。」

【疏曰。四以斷德無變易義。譬如恒河沙也。】

「大慧。譬如恒沙。增減不可得知。(唐云。取不知滅。投不
見增)如是大慧。如來智慧成熟眾生。不增不減。(唐云。
以方便智成熟眾生。無減無增)非身法故。身法者。有
壞。如來法身。非是身法。(唐云。如來法身無有身故。以
有身故。而有滅壞。法身無身。故無滅壞)。」

【疏曰。五以智身無增減義。譬如恒河沙也。】

「如壓恒沙。油不可得。如是一切極苦眾生逼迫如來。
乃至眾生未得涅槃。不捨法界自三昧願樂。以大悲
故。(唐云。譬如恒沙。雖苦壓治。欲求酥油。終不可得。如來
亦爾。雖為眾生眾苦所壓。乃至蠢動未盡涅槃。欲令捨
離於法界中深心願樂。亦不可得。何以故。具足成就大
悲心故)。」

【疏曰。六以大悲無壓捨義。譬如恒河沙也。】

「大慧。譬如恒沙。隨水而流。非無水也。(魏云。終不逆流)
如是大慧。如來所說一切諸法。隨涅槃流。(魏云。隨順
涅槃而非逆流。○唐云。莫不隨順涅槃之流)是故說
言如恒河沙。如來不隨諸去流轉。(魏云。隨順流者。非
是去義。○唐云。如來說法。不隨於趣)去是壞義故。(魏
云。若佛如來有去義者。諸佛如來應無常滅。○唐云。去
是壞義)大慧。生死本際不可知。不知故。云何說去。(魏
云。世間本際。尚不可知。不可知者。我云何依而說去義)
大慧。去者斷義。(唐云。趣義是斷)而愚夫不知。」

【疏曰。七以說法順涅槃義。譬如恒河沙也。若逆涅
槃。則有去壞。如沙離水。是去壞義。既順不逆。安有
去壞。以生死本際即涅槃本際。無可去無可斷故。】

「大慧白佛言。世尊。若眾生生死本際不可知者。云何
解脫可知。(魏云。云何如來而得解脫。復令眾生得於
解脫。○唐云。云何眾生在生死中而得解脫)佛告大
慧。無始虗偽過惡妄想習氣因滅。自心現知外義。妄
想身轉。(唐云。了知外境自心所現。分別轉依)解脫不
滅。(唐云。名為解脫。非壞滅也)是故無邊。非都無所有。
(唐云。是故不得言無邊際)為彼妄想。作無邊等異名。
(唐云。無邊際者。但是分別異名)觀察內外。離於妄想。
無異眾生。智及爾𦦨一切諸法。悉皆寂靜。(唐云。離分
別心。無別眾生。以智觀察內外諸法。知與所知悉皆寂
滅)不識自心現妄想故。妄想生。若識則滅(唐云。一切
諸法。唯是自心分別所見。不了知故。分別心起。了心則
滅)。」

【疏曰。此重釋生死本際不可知之疑也。疑意謂不
可知者。則無邊際。既無邊際。安能越度而得解脫。
佛答意者。由迷妄故。說無邊際。若離妄想分別。則
本無眾生可得。證二轉依。名為解脫。非以滅壞為
生死邊際也。但悟唯心。則生死本際。即是涅槃本
際。故恒順涅槃流。而非去壞斷耳。初長文竟。
△二
偈頌。】

「爾時世尊。欲重宣此義而說偈言。觀察諸導師。猶如
恒河沙。不壞亦不去。亦復不究竟。是則為平等。觀察
諸如來。猶如恒沙等。悉離一切過。隨流而性常。是則
佛正覺。」

【疏曰。不壞不去。頌第七義。不究竟。頌第六義。謂終
不先自取滅度也。平等者。歡其了達生死涅槃無
二際也。悉離一切過。總頌初三五義。隨流。重頌第
七義。性常。頌第二第四義也。第三十六恒河沙門
竟。
○第三十七諸法剎那門。(魏云。剎那品第十四)
文分為二。初長文。二偈頌。初中二。初辨剎那義。二
辨六度相。初又二。初問。二答。
△今初。】

「爾時大慧菩薩復白佛言。世尊。唯願為說一切諸法
剎那壞相。世尊。云何一切法剎那(唐云。何等諸法。名
有剎那)。」

【疏曰。一切諸法。設皆剎那必壞。則出世無為涅槃。
為有剎那。為無剎那。故問之也。
○二答二。初總標
一切法。二別示壞不壞。
△今初。】

「佛告大慧。諦聽諦聽。善思念之。當為汝說。佛告大慧。
一切法者。謂善。不善。無記。有為。無為。世間。出世間。有
罪。無罪。有漏。無漏。受。不受。」

【疏曰。能為此世他世順益。名為善法。通於有漏無
漏。能為此世他世違損名不善法。唯是有漏。於善
不善無可記別。名無記法。又分為二。若染污昏昧。
能障聖道。名有覆無記。若清淨無垢。不障聖道。名
無覆無記。此二亦唯有漏也。色心諸法。有生住異
滅四相可得。名有為法。虗空擇滅非擇滅等。無生
住異滅四相可得。名無為法。三界因果。名世間法。
四聖法界若因若果。名出世法。損惱自他。名有罪
法。不損自他。名無罪法。招感生死。名有漏法。不招
生死。名無漏法。有能有所。名有受法。達無能所。名
無受法。此中有為有漏有受諸法。則有剎那。若無
為無漏。及有為無漏。不受諸受。名為正受。則非剎
那性也。
△二別示壞不壞。】

「大慧。略說心意意識及習氣。是五受陰因。是心意意
識習氣長養。凡愚善不善妄想。(唐云。舉要言之。五取
蘊法。以心意意識習氣為因而得增長。凡愚於此而生
分別。謂善不善)大慧。修三昧樂。三昧正受現法樂住。
名為賢聖善無漏(唐云。聖人現證三昧樂住。是則名
為善無漏法)。」

【疏曰。五陰色心。皆由八識熏習增長。是有為法。故
有善不善等分別。皆屬有漏。若聖人所證出世三
昧。是善無漏。非剎那也。】

「大慧。善不善者。謂八識。何等為八。謂如來藏。名識藏。
心。意。意識。及五識身。非外道所說。大慧。五識身者。心
意意識俱。善不善相。展轉變壞相續流注。(唐云。善不
善相。展轉差別。相續不斷)不壞身生。亦生亦滅。(唐云。
無異體生。生巳即滅)不覺自心現。次第滅。餘識生。(唐
云。不了於境自心所現。次第滅時。別識生起)形相差
別攝受。意識五識俱相應生。剎那時不住。名為剎那
(唐云。意識與彼五識共俱。取於種種差別形相。剎那不
住。我說此等名剎那法)。」

【疏曰。第八雖是無覆無記。而能徧受善不善熏。又
為善不善法之根本依。第七雖是有覆無記。而為
善不善法之染污依。第六通於三性。而為善不善
法之分別依。第八第七。無不起時。前五若起。必與
第六同起。助成第六善不善業。故云善不善者謂
八識也。五識或時造善。或造不善。初無一定。故有
展轉變壞差別。從生至生。從劫至劫。初無停止。故
云相續流注不斷。此前五識。若約俗諦不壞相說。
各有內二分體。轉成外二分用。初無有異。此識體
用。譬如水流燈𦦨。無暫時住。故云亦生亦滅。不知
色等五塵。即是識體所現相分。乃以見分而取著
之。故雖無間即滅。滅巳還生。或眼識纔滅。耳識隨
生等。或前念眼識纔滅。後念眼識隨生等。皆所謂
次第滅餘識生也。同時意識。必與五識共俱。乃於
五塵形相差別妄生攝受。而能攝之見分。與所攝
之相分。無非剎那不住之相。是故名剎那也。】

「大慧。剎那者名識藏。如來藏意俱生識習氣剎那。(唐
云。如來藏名藏識。所與意等諸習氣俱。是剎那法)無漏
習氣非剎那。非凡愚所覺。計著剎那論故。(唐云。此非
凡愚剎那論者之所能知)不覺一切法剎那非剎那。
(唐云。彼不能知一切諸法。有是剎那。非剎那故)以斷見
壞無為法(唐云。彼計無為同諸法壞。墮於斷見)。」

【疏曰。藏識海常住。何以識藏名剎那耶。以受有漏
習氣熏故。所以舉體成生滅也。若以無漏智熏。令
成出世無漏習氣。證二空所顯真如無為法性。則
當體即是不生不滅。豈凡愚所能覺哉。】

「大慧。七識不流轉。(唐云。五識身非流轉)不受苦樂。非
涅槃因。大慧。如來藏者。受苦樂。與因俱。若生若滅。(唐
云。有生滅)四住地無明住地所醉。(唐云。四種習氣之
所迷覆)凡愚不覺。剎那見妄想熏心(唐云。而諸凡愚
分別熏心。不能了知。起剎那見)。」

【疏曰。此重釋剎那者名識藏之由也。夫藏識常住。
前七生滅。則應以前七名剎那。藏識名非剎那。何
謂剎那者名識藏耶。以前七現行。從種子生。生巳
即滅。無暫時住。無容從此轉至餘方。故不流轉。既
非流轉。則苦樂亦念念滅。故不能生覺受。既不受
世間苦樂。故非出世涅槃之因。此顯前七無體性
故。猶如波浪以水為體。別無自體可得故也。如來
藏者。舉體為總報主。故雖但與捨受相應。而由彼
故。方受苦樂。又能受熏持種令不失故。故與因俱。
又藏識所持諸法種子恒轉如瀑流故。故若生若
滅。非斷亦非常也。凡夫。則四住及無明所醉。愚法
聲聞。則無明住地所醉。不能了知生滅無性。故有
分段生死剎那。及變易生死剎那。其實皆妄想耳。】

「復次大慧。如金。金剛。佛舍利。得奇特性。終不損壞。大
慧。若得無間(唐云。若得證法)有剎那者。聖應非聖。而
聖。未曾不聖。如金。金剛。雖經劫數。稱量不減。云何凡
愚。不善於我隱覆之說。(唐云。不解於我祕密之說)於
內外一切法。作剎那想。」

【疏曰。此借世間現見不壞之法。以譬出世無漏法
體非剎那也。得無間者。以無間三昧斷惑。親證真
如。無有能證所證之二相也。初辨剎那義竟。
○二
辨六度相二。初問。二答。
△今初。】

「大慧菩薩復白佛言。世尊。如世尊說。六波羅蜜滿足。
得成正覺。何等為六。(唐云。何者為六。云何滿足)。」

【疏曰。成正覺巳。證得如金剛等非剎那性。而必由
於六度滿足。六度秪是福慧二嚴。乃約修德言之。
所謂有為無漏法也。為是剎那。為非剎那。若是剎
那。云何因之而成正覺。若非剎那。云何有六。云何
分別滿足與不滿足。問意所關在此。不可不知也。

○二答二。初標。二釋。
△今初。】

「佛告大慧。波羅蜜有三種分別。謂世間。出世間。出世
間上上。」

【疏曰。世間六度。有為有漏。是剎那法。出世六度。有
為無漏。望世間非剎那。望上上是剎那。以但度分
段。不度變易故也。出世間上上六度。亦可名有為
無漏。亦可名無為無漏。全性起修。可稱有為。全修
在性。可稱無為。真非剎那法也。
△二釋。】

「大慧。世間波羅蜜者。我我所攝受計著。攝受二邊。為
種種受生處。樂色聲香味觸故。滿足檀波羅蜜。戒忍
精進禪定智慧亦如是。凡夫神通。及生梵天(唐云。謂
諸凡愚。著我我所。執取二邊。求諸有身。貪色等境。如是
修行檀波羅蜜。持戒忍辱精進禪定。成就神通。生於梵
世)。」

【疏曰。波羅蜜。此翻度無極。亦翻到彼岸。凡愚妄計
梵世等。未來殊勝果報為彼岸。故修施等六法為
能度能到也。】

「大慧。出世間波羅蜜者。聲聞緣覺墮攝受涅槃故。行
六波羅蜜。樂自巳涅槃樂。(唐云。執著涅槃。希求自樂。
如是修習諸波羅蜜)。」

【疏曰。二乘妄計偏真為彼岸。故修六度為能到也。】

「出世間上上波羅蜜者。覺自心現妄想量攝受及自
心二故。不生妄想。於諸趣攝受非分。自心色相不計
著。(唐云。謂菩薩於自心二法。了知唯是分別所現。不起
妄想。不生執著。不取色相)為安樂一切眾生故。生檀
波羅蜜。起上上方便。(唐云。為欲利樂一切眾生。而常
修行檀波羅蜜)即於彼緣妄想不生戒。是尸波羅蜜。
(唐云。於諸境界不起分別。是則修行尸波羅蜜)即彼妄
想不生。忍知攝所攝。是羼提波羅蜜。(唐云。即於不起
分別之時。忍知能取所取自性。是則名為羼提波羅蜜)
初中後夜精勤方便。隨順修行方便。妄想不生。(唐云。
隨順實解。不生分別)是毗梨耶波羅蜜。妄想悉滅。不
墮聲聞涅槃攝受。(唐云。不生分別。不起外道涅槃之
見)是禪波羅蜜。自心妄想非性。智慧觀察。不墮二邊。
先身轉勝而不可壞。得自覺聖趣。(唐云。以智觀察。心
無分別。不墮二邊。轉淨所依而不壞滅。獲於聖智內證
境界)是般若波羅蜜。」

【疏曰。不生妄想。不生執著。不取色相。此超凡夫見
也。為安樂一切眾生。此超二乘見也。起上上方便。
於一布施門中。頓圓六度。於戒忍等。應知亦然。一
度一切度。一切度一度。稱性起修。修全在性。此超
權菩薩見也。所以名為滿足所以非剎那也。諸法
剎那門中初長文竟。
△二偈頌。】

「爾時世尊。欲重宣此義而說偈言。空無常剎那。愚夫
妄想作。(唐云。愚分別有為。空無常剎那)如河燈種子。
而作剎那想。(唐云。分別剎那義。如河燈種子)剎那息
煩亂。寂靜離所作。一切法不生。我說剎那義。(唐云。一
切法不生。寂靜無所作。諸事性皆離。是我剎那義)物生
則有滅。(唐云。生無間即滅)不為愚者說。無間相續性。
妄想之所熏。(唐云。諸趣分別起)無明為其因。心則從
彼生。乃至色未生。中間有何分。(唐云。未能了色來。中
間何所住)相續次第滅。餘心隨彼生。(唐云。無間相續
滅。而有別心起)不住於色時。何所緣而生。以從彼生
故。不如實因生。(唐云。若緣彼心起。其因則虗妄)云何
無所成。而知剎那壞。(唐云。因妄體不成。云何剎那滅)。」

【疏曰。此頌迷如來藏而有剎那。剎那本無性也。謂
由愚夫妄想分別諸有為法。其體本空。本自無常。
故名剎那。如河之流。如燈之𦦨。如種子之生芽。念
念轉變。遂於其中作剎那想。若知剎那寂靜不生。
則一切法咸皆性離。故我所以說剎那者。正顯生
即無生義耳。夫一切物。初生即滅。無暫時住。愚夫
不知。妄見無間相續。乃諸趣分別所熏。皆有無明
不了為因。更無他因。無明取著色境。假說心生。未
有色時。心何所有。色之與心。念念滅時。念念續生。
倘不住於色時。何所緣而生耶。若緣彼色而生於
心。則其因虗妄不實。其體不成。既無有成。云何有
壞。故知剎那無性。但是愚妄想也。】

「修行者正受。金剛佛舍利。光音天宮殿。世間不壞事。
住於正法得。如來智具足。比丘得平等。云何見剎那
(唐云。如來圓滿智。及比丘證得。諸法性常住。云何見剎
那)。」

【疏曰。此頌無漏習氣非剎那也。光音宮殿。火災不
到。故云不壞。然水災風災。皆能壞之。今特借世事
為片喻耳。金剛亦然。如來所證。指法空真如。比丘
所得。指我空真如。真如云何見剎那耶。】

「犍闥婆幻等。色無有剎那。(唐云。乾城幻等色。何故非
剎那)於不實色等。視之若真實。(魏云。無四大見色。四
大何所為。唐云。大種無實性。云何說能造)。」

【疏曰。此總顯諸法無性。剎那即非剎那也。謂如乾
城幻色。既巳生滅即非生滅。則一切四大造色。亦
皆生滅即非生滅矣。何故獨視若真實耶。第三十
七諸法剎那門竟。
○第三十八釋眾疑門。(魏云。化
品第十五。唐云。變化品第七)文分為三。初請問。二
許宣。三正說。
△今初。】

「爾時大慧菩薩復白佛言。世尊。世尊記阿羅漢得成
阿耨多羅三藐三菩提。與諸菩薩等無差別。(唐云。如
來何故授阿羅漢阿耨多羅三藐三菩提記)一切眾
生法不涅槃。誰至佛道。(唐云。何故復說無般涅槃法
眾生。得成佛道)從初得佛。至般涅槃。於其中間。不說
一字。亦無所答。(唐云。又何故說從初得佛至般涅槃。
於其中間不說一字)如來常定故。亦無慮。亦無察。(唐
云。又言如來常在於定。無覺無觀)化佛化作佛事。(唐
云。又言佛事皆是化作)何故說識剎那展轉壞相。(唐
云。又言諸識剎那變壞)金剛力士常隨待衛。(唐云。又
言金剛神常隨侍衛)何不施設本際。(唐云。又言前際
不可知。而說有般涅槃)現魔魔業。(唐云。又現有魔及
以魔業)惡業果報。旃遮摩納。孫陀利女。空鉢而出。惡
業障現。云何如來得一切種智。而不離諸過(唐云。又
有餘報。謂旃遮婆羅門女。孫陀利外道女。及空鉢而還
等事。世尊既有如是業障。云何得成一切種智。既巳成
於一切種智。云何不離如是諸過)。」

【疏曰。凡有十疑。或即此經所說。或是他經所說。但
按唐譯讀之。段落自分明也。魔者。佛坐道場時。魔
軍來擾也。魔業者。佛在王宮時。具受五欲樂十年
也。旃遮摩納。即婆羅門女。木魚繫腹謗佛與之交
通。孫陀利女。即外道殺女埋佛住處。謗佛殺其女
也。空鉢而出。是剎梨那村事。等者。等取金鎗馬麥。
頭痛背痛諸事也。
△二許宣。】

「佛告大慧。諦聽諦聽。善思念之。當為汝說。大慧白佛
言。善哉世尊。唯然受教。」

【○三正說二。初長文。二偈頌。
△今初。】

「佛告大慧。為無餘涅槃故說。誘進行菩薩行者故。(唐
云。我為無餘涅槃界故。密勸令彼修菩薩行)此及餘世
界修菩薩行者。樂聲聞乘涅槃。為令離聲聞乘。進向
大乘。化佛授聲聞記。非是法佛。(唐云。又變化佛。與化
聲聞而授記莂。非法性佛。授聲聞記。是祕密說)大慧。因
是故記諸聲聞與菩薩不異。大慧。不異者。聲聞緣覺
諸佛如來煩惱障斷。解脫一味。非智障斷。大慧。智障
者。見法無我殊勝清淨。煩惱障者。先習見人無我。斷
七識滅。(唐云。見人無我。意識捨離。是時初斷)法障解
脫。識藏習滅。究竟清淨(唐云。藏識習滅法障解脫。方
得永淨)。」

【疏曰。此答第一記阿羅漢得成菩提之疑也。未經
法華開顯。但是二酥密記。故云是祕密說。化佛授
彼化聲聞記。令實行聲聞迴心向大。以實行聲聞。
未能見法佛故。若至法華會上。三根機熟。則授記
即法佛矣。次辨斷煩惱障。二乘與菩薩同。未斷智
障。與菩薩異。要斷智障。方實成佛。即兼釋第二無
性成佛之疑也。】

「因本住法故。前後非性。無盡本願故(唐云。我依本住
法。作是密語。非異前佛。後更有說。先具如是諸文字故)。」

【疏曰。此答第三不說一字之疑也。】

「如來無慮無察而演說法。正智所化故。念不妄故。無
慮無察。(唐云。如來正智。無有妄念。不待思慮。然後說法)
四住地無明住地習氣斷故。二煩惱斷。離二種死。覺
人法無我及二障斷。」

【疏曰。此答第四常定。第五化佛之疑也。】

「大慧。心意意識眼識等七。剎那習氣因。善無漏品離。
不復輪轉。(唐云。意及意識眼識等七習氣為因。是剎那
性。離無漏善。非流轉法)大慧。如來藏者。輪轉涅槃苦
樂因。空亂意慧愚癡凡夫所不能覺(唐云。如來藏者。
生死流轉及是涅槃苦樂之因。凡愚不知。妄著於空)。」

【疏曰。此答第六剎那之疑也。七識無體。全以如來
藏性為體。舉體隨緣。故說剎那。了達隨緣不變。則
為善無漏品。此如來藏。不惟凡夫不覺。即二乘空
亂意慧。亦所不覺也。二乘以生空慧但見於空。猶
有變易生死真常流注。所謂如急流水。望如恬靜。
流急不見。非是無流。故名為亂意也。】

「大慧。金剛力士所隨護者。是化佛耳。非真如來。大慧。
真如來者。離一切根量。一切凡夫聲聞緣覺及外道
根量悉滅。(唐云。二乘外道所不能知)得現法樂住無
間法智忍故。(唐云。在現法樂。成就智忍)非金剛力士
所護。」

【疏曰。此答第七常隨侍衛之疑也。】

「一切化佛。不從業生。化佛者。非佛。不離佛。(唐云。非即
是佛。亦非非佛)因陶家輪等眾生所作相而說法。(唐
云。譬如陶師。眾事和合而有所作。化佛亦爾。眾相具足
而演說法)非自通處說自覺境界。」

【疏曰。此超答第九現魔魔業。及惡業果報之疑也。】

「復次大慧。愚夫依七識身滅。(唐云。見六識滅)起斷見。
不覺識藏故。起常見。自妄想故。不知本際。(唐云。自心
分別是其本際。故不可得)自妄想慧滅故解脫(唐云。
離此分別。即得解脫)。」

【疏曰。此追答第八施設本際之疑也。見六識滅。則
悞認無想天以為涅槃。見第七中一分我執伏斷。
則悞認滅盡定。及二乘涅槃以為究竟。而不知其
畢竟還起。非斷滅也。聞有第八藏識。則起常見。而
不知其受熏持種。恒轉如流。望前名果。望後名因。
似常似一。非一非常也。妄想無性。安有本際。達其
無性。則得解脫。故云。前際不可知。而說有般涅槃。】

「四住地無明住地習氣斷故。一切過斷。」

【疏曰。此結答第十不離諸過之疑也。初長文竟。
△
二偈頌。】

「爾時世尊。欲重宣此義而說偈言。三乘亦非乘。如來
不磨滅。(唐云。無有佛涅槃)一切佛所記。說離諸過惡。
為諸無間智。(唐云。成就究竟智)及無餘涅槃。誘進諸
下劣。是故隱覆說。(唐云。依此密意說)諸佛所起智。即
分別說道。(唐云。演說如是道)諸乘非為乘。彼則非涅
槃。(唐云。唯此更非餘。故彼無涅槃)欲色有及見。說是
四住地。意識之所起。識宅意所住。(唐云。藏意亦在中)
意及眼識等。斷滅說無常。(唐云。見意眼識等。無常故
說斷)或作涅槃見。而為說常住(唐云。迷意識起常。邪
智謂涅槃)。」

【疏曰。此偈但頌第一第八兩意。而餘疑可並釋也。
初三偈。頌第一意。後二偈。頌第八意。識宅者。第八
識為前七窟宅也。意所住者。第七識為第六親依
也。前七念念生滅。說為無常。縱令暫滅。仍非涅槃。
以藏識中流注種子未永斷故。轉捨藏識。成圓鏡
智。則證本住法。不說一字。心常在定。非剎那法。不
假侍衛。能作種種化事。永離諸過。乃至誘彼三乘
闡提。畢竟亦當同證入矣。第三十八釋眾疑門竟。

○第三十九斷食肉門。(魏云。遮食肉品第十六。○
唐云。斷食肉品第八)文分為三。初請問。二許宣。三
正說。
△今初。】

「爾時大慧菩薩以偈問曰。彼諸菩薩等。志求佛道者。
酒肉及與蔥。飲食為云何。(唐云。為食為不可)惟願無
上尊。哀愍為演說。愚夫所貪著。臭穢無名稱。虎狼所
甘嗜。云何而可食。食者生諸過。不食為福善。惟願為
我說。食不食罪福。大慧菩薩說偈問巳。復白佛言。惟
願世尊。為我等說食不食肉功德過惡。我及諸菩薩
於現在未來。當為種種希望食肉眾生分別說法。令
彼眾生慈心相向。得慈心巳。各於住地清淨明了。疾
得究竟無上菩提。聲聞緣覺自地止息巳。亦得速成
無上菩提。惡邪論法諸外道輩。邪見斷常顛倒計著。
尚有遮法。不聽食肉。況復如來。世間救護。正法成就。
而食肉耶。」

【疏曰。食肉無慈。世間輕賤。非修道者所宜。若斷食
肉。自他安隱。長養慈悲。又為楞伽山。乃夜叉所居。
雖聞正法。未斷食肉。若不斷肉。不入正修行路。故
特申請問。以為真操實踐要門。猶大佛頂經修行
三漸次之義也。
△二許宣。】

「佛告大慧。善哉善哉。諦聽諦聽。善思念之。當為汝說。
大慧白佛言。唯然受教。」

【○三正說二。初長文。二偈頌。
△今初。】

「佛告大慧。有無量因緣。不應食肉。然我今當為汝略
說。謂一切眾生。從本巳來。展轉因緣。嘗為六親。以親
想故。不應食肉。(一)驢騾駱駝狐狗牛馬人獸等肉。屠
者雜賣故。不應食肉。(二)不淨氣分所生長故。不應食
肉。(三)眾生聞氣。悉生恐怖。如旃陀羅及譚婆等。狗見
憎惡。驚怖群吠故。不應食肉。(四)又令修行者慈心不
生故。不應食肉。(五)凡愚所嗜。臭穢不淨。無善名稱故。
不應食肉。(六)令諸呪術不成就故。不應食肉。(七)以殺
生者。見形起識。深味著故。(唐云。見其形色。則巳生於
貪滋味心。菩薩慈念眾生。猶如巳身。云何見之而作食
想)不應食肉。(八)彼食肉者。諸天所棄故。不應食肉。(九)
令口氣臭故。不應食肉。(十)多惡夢故。不應食肉。(十一)
空閑林中。虎狼聞香故。不應食肉。(十二)令飲食無節
故。不應食肉。(十三)令修行者不生厭離故。不應食肉。
(十四)我嘗說言。凡所飲食。作食子肉想。作服藥想故。
不應食肉。(十五)聽食肉者。無有是處。」

【疏曰。旃陀羅。此翻屠者。譚婆。此翻獵師。餘食尚作
子肉藥想。不許貪嗜。況眾生肉而許食耶。餘可知。】

「復次大慧。過去有王。名師子蘇陀婆。(唐云。名師子生)
食種種肉。遂至食人。臣民不堪。即便謀反。斷其俸祿。
以食肉者有如是過故。不應食肉。」

【疏曰。此更引昔覆轍以為殷鑒也。】

「復次大慧。凡諸殺者。為財利故。殺生屠販。彼諸愚癡
食肉眾生。以錢為網而捕諸肉。彼殺生者。若以財物。
若以鈎綱。取彼空行水陸眾生。種種殺害。屠販求利。
大慧。亦無不教不求不想而有魚肉。以是義故。不應
食肉。」

【疏曰。雖不自殺。亦不教殺。但令以錢買現成肉。彼
人為錢。方乃賣肉。是仍買者使之殺也。設無人買。
彼將安賣。故買現成肉者。仍是教求想所致耳。】

「大慧。我有時說遮五種肉。或制十種。今於此經。一切
種一切時開除方便。一切悉斷。」

【疏曰。有時遮五種者。謂見殺。聞殺。疑殺。非自死。非
鳥殘。皆不得食也。或制十種者。謂人。蛇。象。馬。龍。狐。
猪。狗。獅子。獼猴。十不淨肉。不得食也。此皆不得巳
之權漸法門。故於今經一切悉斷。方為實義也。】

「大慧。如來應供等正覺。尚無所食。況食魚肉。(唐云。我
之所有諸聖弟子。尚不食於凡夫段食。況食血肉不淨
之食。大慧。聲聞緣覺及諸菩薩。尚唯法食。豈況如來。大
慧。如來法身。非雜食身)亦不教人。以大悲前行故。視
一切眾生。猶如一子。是故不聽令食子肉。」

【疏曰。得法喜禪悅食者。尚不資於段食。何況食血
肉穢味耶。大悲前行。猶言大悲為首也。初長文竟。

△二偈頌。】

「爾時世尊。欲重宣此義而說偈言。曾悉為親屬。鄙穢
不淨雜。不淨所生長。聞氣悉恐怖。一切肉與蔥。及諸
韭䔉等。種種放逸酒。修行常遠離。」

【疏曰。因制食肉。并制五辛及酒也。五辛者。一蔥。二
韭。三䔉。等取四薤。五興渠也。(薤。亦名蕎子。江右等
處多有之。叢席妄言可用。大悞大悞。○興渠。此方所
無)放者。放恣。逸者。越逸。飲種種酒。能令心志放恣。
越逸禮法也。又觀心釋者。一念放逸。即名飲三毒
酒。】

「亦常離麻油。及諸穿孔牀。以彼諸細蟲。於中極恐怖。」

【疏曰。西土麻油。先淹令出蟲。然後壓之。故不可食。】

「飲食生放逸。放逸生諸覺。(唐云。邪覺)從覺生貪欲。是
故不應食。由食生貪欲。貪令心迷醉。迷醉長愛欲。生
死不解脫。」

【疏曰。此顯飲食為生死增上勝緣。故不宜貪嗜也。】

「為利殺眾生。以財網諸肉。二俱是惡業。死墮叫呼獄。
若無教想求。則無三淨肉。彼非無因有。是故不應食。」

【疏曰。人知殺者之惡。而不知買者之惡也。我若不
買。彼何用殺。雖云不見殺。不聞殺。不疑為巳殺。實
則因我買肉。有以教之想之求之。豈無因而有哉。】

「彼諸修行者。由是悉遠離。十方佛世尊。一切咸訶責。
展轉更相食。死墮虎狼類。臭穢可厭惡。所生常愚癡。
多生旃陀羅。獵師譚婆種。或生陀夷尼。及諸食肉性。
羅剎猫狸等。徧於是中生。」

【疏曰。此顯食肉之惡報也。陀夷尼。魏作羅剎女。】

「縛象與大雲。央掘利魔羅。及此楞如經。我悉制斷肉。」

【疏曰。縛象。二譯皆作象腋。亦經名也。大雲經。央掘
經。大涅槃經。及此經中。悉斷食肉。更無權聽之說。】

「諸佛及菩薩。聲聞所訶責。食巳無慚愧。生生常癡冥。
先說見聞疑。巳斷一切肉。妄想不覺知。故生食肉處
(唐云。以其惡習故。愚者妄分別)。」

【疏曰。初制三種淨肉。即巳斷一切肉。以除見聞疑
外。更無不殺之肉可得故也。而妄想分別。謂果有
淨肉可食。何其愚哉。】

「如彼貪欲過。障礙聖解脫。酒肉蔥韭䔉。悉為聖道障。
未來世眾生。於肉愚癡說。言此淨無罪。佛聽我等食。」

【疏曰。一切眾生。皆依婬欲受生。皆依飲食存活。故
貪欲及酒肉等。皆能障聖道解脫也。若謂淨肉可
食。乃末世愚癡說耳。豈佛教所聽耶。】

「食如服藥想。亦如食子肉。(唐云。淨食尚如藥。猶如子
肉想)知足生厭離。修行行乞食。安住慈心者。我說常
厭離。虎狼諸惡獸。恒可同遊止。若食諸血肉。眾生悉
恐怖。是故修行者。慈心不食肉。食肉無慈慧。永背正
解脫。及違聖表相。是故不應食。得生梵志種。及諸修
行處。智慧富貴家。斯由不食肉(唐云。若於酒肉等。一
切皆不食。必生賢聖中。豐財具智慧)。」

【疏曰。此結顯食之過患。不食。之功德也。婆羅門。亦
云梵志。佛嘗自云。我真沙門。真婆羅門。故生梵志
種。即是生佛種也。智慧。即般若德。豪貴豐財。即解
脫德。佛種。即法身德。能不食肉。則圓證三德祕藏。
功德為何如哉。上來正宗分竟。

○三流通分。宋譯不傳。】


「陀羅尼品。(魏云。第十七。唐云。第九)。

總品第十八(魏)偈頌品第十(唐)。」

【疏曰。陀羅尼品。是呪護流通。總偈頌品。是重說前
義流通也。按二經中。皆有讚歎極樂。及授記龍樹
之文。今且依唐譯錄出。】

「十方諸剎土。眾生菩薩中。所有法報佛。化身及變化。
皆從無量壽。極樂界中出。

大慧汝應知。善逝涅槃後。未來世當有。持於我法者。
南天竺國中。大名德比丘。厥號為龍樹。能破有無宗。
世間中顯我。無上大乘法。得初歡喜地。往生安樂國。」

【疏曰。龍樹為禪宗台宗之祖。佛巳先授往生記矣。
淨土法門。一切佛祖之所歸極。至圓至頓。即凡心
而見佛心。捨此豈別有向上事哉。願有智者。深信
堅願以導萬行。同觀阿彌陀佛滿菩提願。】

楞伽阿䟦多羅寶經卷第四義疏下(舉)
* No. 329-A
 閣筆後序

猶憶初發心時。便從事於禪宗。數年之後。涉律涉教。
著述頗多。獨此楞伽。擬於閱藏畢後方註。壬辰結夏
晟溪。無處借藏。乃以六月初三日舉筆。至八月十一
日。閣筆於長水南郊之冷香堂。僅閱七旬。而佛事魔
事。病障外障。殆無虗日。易三地而稿始脫。嗟嗟。梵網。
佛頂。唯識。法華。占察。毗尼諸述。何其順且易。楞伽一
疏何其逆且難也。得無自覺聖智法門。正破末世流
弊。有以激波旬之怒耶。然波旬能俾予席不暇煖。而
不能撓予襟期。亦不能阻予筆陣。則予必當化彼波
旬。同成佛道。維摩所謂邪魔外道皆吾侍者。豈不信
哉。予愧為虗名所誤。犯達磨明道而不行道之記。然
猶愈於說道而不明道也。賢達苟能因語入義。如燈
照色。庶不負予損巳利人之苦心耳。今而後。仗三寶
力。更成閱藏知津。法海觀瀾。及圓覺維摩。起信諸疏。
圓滿蓮華因行。則此生無遺憾矣。

蕅益旭識於蕅華
洲
* No. 329-B
 䟦語

一切佛語。皆明自心。而初祖西來。獨指楞伽四卷可
以印心者。豈非楞伽性相兼明。宗說並唱。尤足為接
人之前導乎。顧是經。文艱義奧。閱者莫究旨歸。譬如
夜行遇奇山怪石。何能措足。故是經傳至于今。不啻
如荊山璞識者寥寥。　靈峰老人。獨深憂之。爰徧會
三譯。參互發明。述成義疏。甲午夏。遣(靈晟)同堅兄赴
留都募梓。且命印行流通。俾語言燈徧照法界。於是
計刻印。共募百有餘金。而同心諸大緇素。亦皆隨緣
勸助。三閱月刻印俱成。今錄施資芳名詳列卷尾。伏
願助者募者及法界眾生。同開自覺聖智。咸證第一
義心。續慧命以長榮。朗真燈而無盡。

靈峰後學靈晟蒼暉氏敬䟦