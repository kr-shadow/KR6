#+TITLE: 笑堂和尚語錄-清-笑堂明哲
#+DATE: 2018-05-12 10:25:17
#+SOURCE: github.com/kanripo/KR6q0425 master 85ad4f6b                

** 笑堂和尚語錄序

天童諸法席函蓋乾坤縱橫中外矣有如
弘覺木老和尚蒙我
世祖章皇帝之　召對也奚翅彩鳳祥麟儀
廷光國屈指同門共拂如林野老人實比
肩伯仲惜蚤以隻履還西未遑隆禮爰悉
林老所付囑計五十人旃林自罕雜卉師
窟寧產凡兒然求其韞玉韜鋒單拈最上
孤光絕響丕紹淵源接祖禰裕弓冶推正
系者非笑堂師其疇與歸師為名家子具
夙慧根向父母未生前先形兆異既果猛
脫愛河死灰參契解粘釋縛錚錚烈丈夫
五濁詎可多得隨侍老人多閱年所疑關
畏壘夾輔交攻巾瓶罔怠以故鉗鎚獨辣
於師手眼每過於眾試繹老人寄贈秋懷
一章則知其印可最先而年年鍼線都作
嫁衣伐鼓鏗金揶揄頓解正如貞士潛修
匪汲汲於功名富貴然瓜熟渠成不堪埋
沒擎拳豎指證明推出廣化門庭一鳴再
鼓抑何雄也嗣是應杯渡應三聚復隆廣
化全機大用蹈古高風寓內嚮慕不下景
星鄉雲予里居邇金粟親覲不遙過包山
靜室喜接霞起晙公蒸雲隱霧擿釣探珠
覿面全彰度越儕等及觀其所劂臥龍一
臠實為笑堂賢法嗣夫笑老現據廣化豈
今者固無法可說乃以十載前向上接人
之艸料令子代為拈出壽梓流通亦可謂
不媿家風克宣世媺至于刊華就實以簡
馭繁達祖單傳不存知解滹沱棒喝盡斬
葛藤縱云一物全無業已和盤托出千尋
高嶂至嶽而止萬泒洪濤迄海而消具眼
者共見予又何言哉因善霞公述為序。

時
康熙乙巳壯月穀旦督理湖廣糧儲布政
使司右參政前刑部廣西清吏司郎中恤
刑山東遼鎮等處地方陳之伸頓首拜撰







** 敘

粵自拈華微笑後老鬍特地西來派衍
臨濟宗風獨推天童盛化燈聯不墜金
器博傳奪食驅耕星飛電捲或嘯傲林
泉縱橫宇宙群狸魔干能不潛形滅跡
也茲惟
笑堂和尚乃通圓奇之真子天童悟之
嫡孫不禁被蓋囊藏遽爾龍天推出應
杯渡三聚露爪張牙施為逆順主禹航
廣化拏雲攫霧隱顯隨時登曲彔木於
開口處屏卻唇吻隨波逐浪突出祖師
巴鼻踞方丈室向文字中不立文字截
斷眾流豁開末學胸襟言言見諦點點
歸源豈比尖新玅句繪水鏤空輩同日
而語邪其高足霞起大師隱靜包山禪
室鋤雲喝石不欲露布旃林獅窟固無
異物亦呵佛詈祖之種草也遞聞
弘覺老人每加歎賞予適外氏董晤凌
生萬宗兩內兄得睹霞師所繕刻有陳
大參敘之詳矣予媿呫嗶家風未譯西
來祖意且向毫端上流出一道語言三
昧拋穢佛頭大似罪過倘遇知音拍掌
予將擲筆起云霞公覓序已竟。

時
康熙乙已桂秋古鹽官曹林韻沐手拜
題

















笑堂和尚語錄
侍者(超源慧復)記錄
鹽官包山靈泉菴嗣法門人超晙等編

* 住浙江餘杭臥龍山廣化禪寺語錄

師于丙申冬就本寺受請開堂陞座云數里松雲靄
山梅帶雪開明月不須招清風常自來饑時食飽時
歡曲肱而枕樂考槃猥蒙本邑諸檀護等拈出二千
年前一段耀古騰今底奇特事來至本山直得寒嵒
炫色古殿重光且道與山家喫瓔珞粥底是同是別
若向者裏委得孤峰頂上未常屈辱宗風鬧市叢中
無非顯揚般若驀拈疏云大眾秪如者些威光阿誰
欠少又奚待山野颺塵簸土露布囊藏雖然只得賣
揚家醜去也顧視左右云妙舞應知誇遍拍三臺須
是大家推。

山門云八字打開撞著彌勒從什處來你者箇賊遂
震威一喝。

韋馱云輔弼叢林應無間歇逐惡驅邪斬釘截銕。

伽藍云爾非爾我非我大家出隻手撐起破落戶。

祖師云者邊底眼高嘴闊那邊底腦後見腮以杖連
卓云山僧一齊穿卻免得後人鑽龜打瓦。

佛殿插香云始從鹿野苑終至跋提河用盡自巳心
笑破他人口且道誰是解笑者遂大展三拜。

至法座拈疏云一段真風東君漏泄既是文彩巳彰
不妨重煩饒舌維那宣畢師指座云祖印高提寰中
獨據堂堂坐斷毘盧頂干聖摠教立下風遂陞。

拈香云此一瓣香逼塞虛空包含宇宙爇向爐中端
為祝延
今上皇帝聖壽萬歲伏願堯仁廣被齊日月之恒舜德
彌新並乾坤而固此一瓣香森羅萬有瑩徹十虛爇
向爐中奉為滿朝文武合國采僚伏願勳名上達祿
位崇階此一瓣香共贊皇猷同襄祖道爇向爐中奉
為本邑護法遠近檀那諸山耆宿本寺緇流伏願頓
明般若正因圓證金剛種智此一瓣香鍼劄不入鋸
解不開十載辛勤末後向通玄峰頂一鎚粉碎直得
氤氳遍界瀰覆大千今日對眾拈出爇向爐中耑伸
供養天童堂上傳臨濟正宗第三十一世林野先和
尚用酬法乳之恩歛衣就坐嵩原和尚白椎云法筵
龍象眾當觀第一義師云若是第一義被我嵩原和
尚向九仙山頂早巳道過了也更何必者也周由若
是過量漢不妨出來證據璨維那問寶座高陞即不
問宗乘向上事如何師云一輪杲日麗中天那顧左
右云一喝頓開三要印爍迦羅眼透金塵師云點進
云恁麼則慈雲靉靆覆青山獨露當軒明了義師揮
拂云向者裏親切道看進云拂開大地絕遮攔極目
光明吞宇宙師云添得一重光彩進云有意氣時增
意氣不風流處轉風流師云南山突兀碧玲瓏那便
禮退師云知恩即得霞首座問古寺頹垣曲逕松濤
翻瑞色高山流水興雲法鼓振玄音向上一機請師
拈出師云清風生八極進云與麼則家家梅嶺香風
動在在時逢慶一人師云誰不恁麼道進云濟宗千
古耀廣化萬年新師云無邊春色一時通進云大眾
巳知師妙舞調音合拍為誰宣師云知音善舉揚進
云秪如世尊靈山會上拈華百萬人天罔措惟飲光
尊者諳箇什麼便乃解頤師云大家在者裏進云世
尊道我有實相無相涅槃妙心當時付與迦葉了也
為什又向多子塔前金襴圍遶別傳箇什麼來師云
寧可截舌不犯國諱座颺下袈裟角云恁麼則臥龍
吼破苕溪月無尾螺吞御道雲師云閒言語座震威
一喝師云好作家座掩耳歸眾問歸元無二路方便
有多門方便多門即不問如何是歸元一路師云爐
煙裊裊透青霄進云恁麼則直踏上頭關去也師云
腳跟下好與三十棒乃云鼻孔撩天高據法王寶座
眉毫匝地揭開臨濟家風奮師子威野干聞之腦裂
行摩竭令佛祖窺探無門驚群句須向驚群隊裏拈
出奇特事必在奇特人前舉揚拈華微笑老臊鬍冷
坐九年滅卻瞎驢先師翁熱行一棒三玄三要是什
碗脫丘四喝四賓果乃閒家具良久云雖然山僧德
涼行薄學淺才疏況又多痾自甘放曠山林嘲風嘯
月而巳不期狹路相逢似難迴避到者裏雲山溪水
拈放一邊折腳鐺兒相扶出手舉起先聖家風恢張
祖翁面目殺人刀活人劍赤心片片踞虎頭收虎尾
始終不移把住則孤峰坐斷無人識放行則亙古風
光照大千且道把住為人是放行為人是以拄杖卓
一卓云橫案莫邪全正令太平寰宇斬癡頑復舉昔
日三聖開堂云我逢人則出出則不為人興化又道
我逢人則不出出則便為人師云一人點即不到一
人到即不點要做臨濟烜赫兒孫更須喫廣化手中
痛棒始得何故本來一種平常事疑殺人間幾丈夫
嵩原和尚結椎云諦觀法王法法王法如是師便下
座。

舉首座上堂臥龍峰頂虎嘯風生廣化堂前龍吟霧
起拈拄杖畫一畫云三世諸佛到來入作無門歷代
祖師直下退身有分天下老和尚亡鋒結舌現前大
眾雖見山僧鼓兩片皮要且不知落處在還有傍不
甘底麼一僧纔出師云住住昨夜鼠咬焦尾大虫趁
至三十三天𡎺破帝釋鼻孔驚得大地山河一齊舞
動闍黎還知麼僧擬議師直打出復云全機展演殺
活自由覿面提持縱橫無礙任他帶角擎頭拄杖子
未肯放過在且道利害在什麼處復卓拄杖云諸仁
要入此宗試問霞起首座。

結制上堂古人學道為人為已今人學道為名為利
無真心操履向口吻邊冊子上覓得一言半句便為
學道造泥犁苦如此虫豸不可枚舉諸仁者若要擔
荷箇事直須向極冷澹平常處著些精力驀地覷破
父母未生前一段光彩然後不妨與三世諸佛歷代
祖師天下老和尚同行同坐同證同修縱步毘盧佛
頂逍遙自在覺場且道那裏是諸人娘未生時底光
彩遂顧左右云滿堂雲水客盡是十方僧。

天童先老人忌日上堂舉拄杖云看看老和尚來也
汝等見麼復卓一卓云生平一條拄杖驚天動地逆
順施為應用無礙又卓一下云者裏不增些子乃靠
拄杖云者裏不減些子來也月臨青嶂萬谿春去也
雲散碧嵒千仞翠且如血脈不斷一句又作麼生道
梅檀葉葉古風清吹落人間香馥郁。

元旦上堂祝　聖畢云祥雲擁座渾泄天機旭日當
陽咸明般若轉大地山河為自巳寂寥非內轉自已
為山河大地寬廓非外遂舉拂子云大眾見麼乃放
下云山僧又不喚作拂子也汝諸仁作麼生道若向
者裏徹去便知心外無法法外無心覿體全彰主賓
互用年年是好日時時是好年苟不如是秪知事逐
眼前過不覺老從頭上來。

解制上堂問天下叢林多解制廣化今朝事若何師
云去住任縱橫進云踢翻滄海興雲霧倒卓須彌許
阿誰師云未善施為僧一喝師打云逢人不得錯舉
問楖栗橫肩挑日月草鞋背著意如何師云罕遇其
人進云攜琴四海尋知已負笈千山訪一人師云出
群須是英靈漢敵勝還他師子兒進云某甲禮拜去
也師云也要老僧肯放行乃云傲雪梅花清更潔馥
郁芬芳香不徹三三兩兩白兼紅一一從頭俱漏泄
更說什麼金吾不禁社舞村歌在市鬧市居谷響谷
匝地金聲普天雪曲便恁麼去時四五百條花柳巷
二三千處管絃樓一任逢場作戲老僧不是閒饒舌
貴要諸仁直下休。

上堂魯祖面壁乾坤逼塞秘魔擎乂已落二三南山
鱉鼻毒氣傷人大隋覆龜一場特地大眾者一隊古
錐雖然各露家風要󵋪不經檢點秪如廣化又󵋪如
何拽拄杖一時打散。

僧為武塘錢居士請上堂問壽嶽彌隆即不問玉燕
投懷事若何師云一泒苕溪水滔滔不盡流進云意
氣原從人得歡娛豈不天來師云武塘俊傑羨禹航
進云不得帆檣勢爭到葛洪家師云禮拜了退乃云
冉冉嶺上雲飛來為我貧相見原無語不來還憶君
雖然居士不來老僧受供養已所謂善必先知必得
其福必得其祿必得其壽必得其子揮拂子云不逢
作者不開拳一遇知音便􂺈􂺚下座。

山鄰請上堂松林幾度秋聲牛背一腔橫笛天然大
士圓通怎奈諸仁不識還會麼普門大士在諸人眼
睫上轉大法輪作不思議功德了也如或未然二六
時中切須討箇端的遂震威一喝云佛殿裏燒香齋
堂中展缽。

檀越張九嶷暨心月禪德監院等請住當湖杯渡菴
陞座拈拄杖云見麼爾等尋常見拄杖便喚作拄杖
見拂子便喚作拂子要行便行要坐便坐何等直截
暢快及乎問汝便被拄杖塞卻拂子礙卻木偶相似
且道過在于何遂連卓云速道速道良久云山僧今
日得利且喜拄杖子會得也便作舞下座。

九嶷居士孺人誕日請陞座今辰乃檀越夫人初度
捐施營饈請山僧舉揚般若惟祈福臻壽益悟無生
忍以拂子擊香几云還見彩雲遶閣瑞氣盈門燭燦
優曇香熏兜陸麼如是不妨花鋪錦上水漲船高海
屋添籌培增遐算復以拂作○擎勢云千年桃實今
朝獻一帶松雲是壽山。

張有則王士我二居士請陞座問一路來鐘鳴鼓響
到者裏鐘鼓二音向什麼處去師打云向者裏會取
士便拜師云須知落處始得乃舉金牛和尚每自做
飯供養大眾至齋時舁飯桶到僧堂前作舞曰菩薩
子喫飯來遂撫掌大笑後來長慶道大似因齋慶讚
雪竇又道金牛不是好心師云今日杯渡要問現前
大眾因齋慶讚即且置那裏是金牛不好心處若檢
點得出日日饅頭朝朝做飯時消萬兩黃金達者豈
為分外不然喫水也須噎良久云既爾一眾吝辭
山僧秪得自道去也遂合掌云端坐受供養施主長
安樂下座。

莊良才率眾請陞座今朝正值元宵節社舞村歌月
皎潔諸人箇裏獲圓通鼻孔依然元不別別不別則
且止如何是圓通處良久云者裏轉得身吐得氣奪
彩超群懸燈傍午金吾不禁闊步大方奚用起三打
七刻期取證已為全機脫落大地光生諸仁者固獲
大地光生則各各腳跟不妨瀟灑曳拄杖便歸方丈
師五旬初度霞首座至山預祝請陞座霞起長老知
得山僧鼻孔短長眉毛橫豎聚得阿堵來營成禪悅
供黑白甚分明諸仁隨意用龜毛拂兔角杖一時施
妙用驚起南山鱉鼻蛇聲聲叫道住住待我拈一頌
一天瑞氣繞龍丘四野歡聲笑不休主伴重重齊暢
適真機全在芥鍼投二千年外無生曲此際拈來大
地收驀地一場閒快活更于何處祝添籌山門前金
剛一時忍俊不禁和身便倒直得諸仁眼裏鼻裏耳
裏腹裏各各圓滿了也驀拈拄杖云有意氣時添意
氣花鋪錦上更風流。

檀越馬其旋昆仲暨眾護法居士等請住當湖三聚
菴陞座祥雲生八極瑞氣動三千猶喜籬邊菊三玄
旨復宣揮拂云還有同聲相應者麼問向上宗乘即
不問臨濟家風事若何師云一聲塗毒逼人寒進云
恁麼則四眾霑恩去也師云知恩一句如何道僧便
喝師云未信你在僧拜云蒼天蒼天師云也是布袋
裏老鴉振白居士問今朝和尚到來水月堂中又添
一重光彩水月家風即不問即今陞座又如何師云
一堂風冷澹千古意分明進云月臨千澗水風掃一
天雲師云閒言及剩語緘口最為高士禮退師云太
伶俐生乃云今日蓋因現前眾居士虔請山僧主持
院事舉揚佛法迫不得巳秪且借水溉花堇酬來意
若論佛法未出方丈早巳說過了也及乎陞座雍雍
肅肅彼此分明那堪土上加泥便恁麼會去未免平
地喫交設或更要者也之乎轉見敗闕遂拈拂召大
眾云我不敢輕于汝等汝等皆當作佛。

佛誕日說戒其旋居士暨諸同社護法請陞座問如
何是學人本分事師云整衣護缽進云向上還有事
也無師云有進云如何是向上事師云直下薦取僧
禮退師云驢年未夢見在黃在郊問和尚今日陞座
為什袈裟返搭師云切莫眼花進云一點也瞞和尚
不得師云再犯不容進云且救得一半師云全自
領去士便出師云果然可憐秦伯潛問夫子云天命
之謂性如何是天命底性師云切莫話作兩橛進云
道也者不可須臾離也聲未絕師云除卻之乎者也
道看潛便喝師云喝後聻士擬議師笑云禮拜了退
士便禮師云伶俐居士師豎拂子云看看且道是佛
法耶世法耶直下薦得煙雲魚鳥悉是真如家業田
園無非般若所以迦文降誕指天指地未常離卻者
箇威光至于睹星悟道亦不離者箇威光末後跋提
河示滅亦不離者箇威光現前居士也不離者箇威
光進戒大德翹懃頂禮參禪上士趺坐經行各各亦
不離者箇威光苟或舍此而別求猶若卻池泉而擔
明月去者有此理乎不見道一切眾生皆具如來智
慧德相但以妄想執著而不能證得以拂子擊香几
云妄想除也復擊一下云執著去也且作麼生證去
置拂云撲落非他物縱橫不是塵下座。

出山回小參要知此事不屬言宣豈煩耳聽須向無
意味中挨拶一上忽然拶到計窮力竭處㘞原來飯
是米做若乃終日尋枝引蔓簇錦攢花秪成文字依
通實非到家消息且家又如何到卓拄杖云千峰勢
到嶽邊止萬泒聲歸海上消。

剃度師諱日小參錦江碧浪澄澄生涯活鱍天目白
雲冉冉公案現成末後向杯渡菴中孤光迥迥道骨
稜稜蛻然坐去舉拂子云且道箇是阿誰不是潼川
九龍山下黑麻張四伯定是天目東山佛閣遍知老
住持所以明上座難忘驅烏鏟草訓誨之恩敬拈瓣
香重熏鼻孔何故不因漁父引怎得見波濤。

張有則薦室請小參拈拂子云有苦有樂無喜無憂
大似花開花卸恰如漚滅漚生只因當人未破識情
便有多般悲喜若證得真常之理忻厭自然不生所
以道隨流認得性無喜亦無憂揮拂子云若向者裏
會得上無天堂可羨下無地獄可怖逆順縱橫逍遙
自在雖然即今薦悼又且如何擲拂子云都盧一片
黃金界穢土蓮邦任汝遊。

太卿郭居士請小參今朝打七經三日那事何曾有
端的直須踏破上頭關任運縱橫無拘束三條椽下
七尺單前呆呆坐著畫地為牢更向口吻邊討什麼
碗山僧據實告之貴要諸仁直下承當同一眼見同
一耳聞遂舉拂子云還見麼復擊一下云還聞麼若
是同見同聞因什諸仁不知落處若是不同見聞汝
等眼耳畢竟與山僧有異復打圓相云等閒識得東
風而萬紫千紅摠是春。

儲與賓薦亡女請小參靈源湛寂本自天然大道沖
虛體無去住悲忻煩惱悉是菩提火宅蓮宮俱為解
脫舉拂子云若向者裏薦得方知十六年前未常生
十六年後未常死本體如如靈光不昧脫或未然山
僧重為指示以拄杖畫一畫云會取無生無不生何
妨在在現全身下座。

金爾兼薦室儲氏請小參臘盡年窮飛白雪鴛鴦枕
畔俄驚折日面佛兮月面佛且道是同還是別誰死
復誰生都來沒交涉直下便承當靈光常皎潔更若
問如何青蓮火裏結以拄杖卓一卓云徹不徹多漏
洩剎剎無非妙色身塵塵盡是蓮華國。

孝子薦繼父儲與賓請小參以拂子擊香几云生也
不道死也不道入海揚帆別波舉棹去路堂堂是汝
妙道其存也無生無悟其歿也無死無迷淨裸裸縱
橫無礙赤灑灑逆順自由不起寂滅而現諸威儀不
舍凡夫以階諸聖眾然雖如是即今薦拔一句又且
如何彈指頓開華藏界剎那便入涅槃城。

張體元子法來清三居士請小參塵塵剎剎普現威
權物物頭頭全彰妙用飯來開口水來洗手箇裏太
煞現成覿面本無回互為什諸仁不領荷道不遠人
人自遠道山僧與麼告報自合喫棒有分何故玉本
無瑕雕文喪德曳拄杖下座。

居士沈洪音等薦先考碩臣府君請小參堪嘆浮生
也棼紜事似麻直饒天上福恰是鏡中華所以云諸
行無常是生滅法生滅滅巳寂滅為樂碩翁居士委
得者箇便乃踢翻業海指破情關結蓮社于三聚堂
中轉法華于化成院裏而今撒手長行了無滯礙豎
拂子云汝等還見在山僧拂子頭上現宰官身唱無
生曲麼若恁麼見得煙消霧捲悉是真如魚躍鳶飛
咸歸妙義其或未然更聽一頌棄卻烏紗入講堂枝
牽蔓引歷多方腳跟羈絆今朝斷一任逍遙極樂邦
以拄杖三卓下座。

孝子超覺薦考懷初蔣公請小參靈光未兆匝地普
天一念纔生鋪花錦上須知人人分上本有一段風
光凝然湛寂隱顯隨緣毫無變易所謂一切法不生
一切法不滅若能如是解諸佛常現前既爾不生又
復不滅則知過去未來一一天真一一明妙秪在一
毫頭上現寶王剎坐微塵裏轉大法輪且如懷初居
士又在什麼處安身立命聻以拂子擊香几云迅步
便階諸聖位全身不隔古彌陀。

孝子赤甫念斯二居士薦先考均滌趙公請小參孝
子問如何是薦亡一句師云燈燭輝煌進云還許懺
悔也無師云懺悔已竟子禮拜師豎拂云惟均翁老
居士常寂光中自能了了又何必山僧更饒舌耶然
事不獲巳聊慰孝誠記得昔日先師與老居士抵掌
論心孜孜為道數年巳來似乎有得杜門息影屏絕
諸緣儒釋道流貫通一致或依經析義或守默窮玄
忽莫春之初仙遊化去在均翁分上知有者不涉三
途于世諦中不無懷念特請山僧指歸末路揮拂子
云且喜南廓清風東湖明月為居士證明了也所以
迦文有言若以色見我以音聲求我是人行邪道不
能見如來先師又道若不以色見亦不以聲求其人
亦行邪道不見如來諸仁者即今鐘鼓梵唄豈不是
聲香花蔬果豈不是色若謂世尊道底是則孤負先
師抑且虛設佛事若謂先師道底是又孤負世尊畢
竟如何折合向者裏定當得均翁與先師歷祖世尊
同登解脫場共遊華藏境如或不然山僧重為註腳
良久云荷葉團團團似鏡菱角尖尖尖似錐下座。

浪山兜率禪院悟修法姪為本師素和尚起龕請小
參恭惟素徹法兄天童嫡孫龍池真子肘後有符頂
門具眼不向鬧市堆頭貴買賤賣卻來浪峰頂上為
雨為霖一得錦鱗迅步回頭正尾正滅卻瞎驢撒手
去以空合空然雖如是卓拄杖云到者裏說什九年
面壁三載依龕且坐斷孤峰又如何化導遂倒拖拄
杖云他家自有通霄路。

居士沈子文子冶為薦考妣請小參舉拂云者箇便
是太翁太夫人存日用不盡底好題目諸仁還見麼
迦文指天指地也是者箇題目達摩直指人心也是
者箇題目宣尼疏水忘憂顏子簟瓢不改也是者箇
題目天下老和尚出世提持弘揚祖道也是者箇題
目即如尊靈在日一生行仁好善擁護法門詩書禮
樂教子訓孫末後收因結果入大覺場摠是者箇題
目只如寂然不動者箇題目向什麼處去也復以拂
子擊香几云還知落處麼者箇題目人人本具在在
圓成求官得官求福得福求壽得壽求男得男隨願
所求無不遂意即今文冶二居士孝思誠敬信有此
事特請山僧舉揚般若耑為二親同資蓮界舉步上
生以此發菩提心建一乘法且道二靈向什麼位中
發揮此題目受不思議大功德事耶復豎拂云一塵
一寶樹一葉一如來下座。

朱昱生火章二居士薦嚴請小參今日乃五先老檀
翁終七之期延請諸山禪德作大佛事更請山僧闡
一乘法然老居士在佛光中自能瀟灑奚待山野露
布以慰孝思不知無生即是有生若知有生便是無
生蓋無生即有生由緣聚而生真如之性實未常生
也有生即無生由緣散而滅真如之性亦未常滅也
盡十方為極樂國土遍大地是清泰故鄉坐斷兩頭
橫超三界正眼觀來覓生死相了不可得彌陀滿耳
若絃歌音脫或未然更聽末後一句卓拄杖云黑漆
沒絃琴聲韻甚分明伯牙不敢碎留此悟無生下座。

羅漢院豁浪法姪掩龕眾請小參以拄杖擊香几云
生也不道死也不道要行便行要住便住縱橫無礙
逆順無拘山寂寂水幽幽明歷歷絕同儔雲歸千嶂
靜月落一天秋即今一句如何道視左右云收。

湧蓮菴翠峰禪師掩龕孝徒明智明宗二禪人請小
參靠拄杖云翠峰老禪師德布錦江道行苕水梵剎
圓成戒珠瑩淨四眾靡不尊崇十方悉為景仰豈期
世緣巳畢撒手西歸末後風光普天匝地以杖指龕
云者是幻身法性在什麼處復卓一卓云者是法性
幻身在什麼處良久云藏身處沒蹤跡白雲翠竹原
非色沒蹤跡處莫藏身綠水青松不二音遂作掩龕
勢云函蓋乾坤句分明為指陳。

法華社善信請示眾釋迦文佛為一大事因緣出現
于世只要眾生箇箇得此法華三昧所以初成正覺
睹星大悟便云奇哉一切眾生具有如來智慧德性
但以妄想執著不能證得乃至信解行證開示悟入
信受此經大非小耳頗奈山僧無禪可說無教可論
亦無一法與人惟貴各各自悟本性直下承當便是
成佛了也其如世尊為實施權開三顯一秪因不信
自心是佛故乃曲垂方便說頓說漸說偏說圓無非
標月示人止啼黃葉而已乃舉扇云秪要一切眾生
向者裏保任得去可謂惟此一事實餘二則非真千
經萬論一時明看教參禪無不了常轉如是經百千
萬憶卷轉三毒為三聚戒翻六識為六神通煩惱即
菩提無明即佛性乾屎橛麻三觔青州布衫庭前柏
樹一切話頭分明一點也瞞你不得纔是絕學無為
閒道人也復揮扇一下便起鑒石楊居士問如何是
門內門外師喚居士士應諾師云是內是外士微笑
點首師云好處說不出口君召居士問善財參德雲
比丘遶妙峰七日因什不見師云非但七日恒沙劫
亦不能見曰為什別峰得見師云山僧向第二頭荅
汝了也士便足恭師云倒也相似師復云此事非但
今人信不及即孔老諸賢亦難湊泊諸仁固信得及
便恁麼去淨土穢土拈放一邊凡心佛心原非二致
到與麼時努力向前竿頭進步如啞子得夢心中了
了無可啟口處正好拈來便用豈不快乎顧左右云
山僧說也說了諸仁聽也聽了只如山僧不說諸仁
不聞正恁麼時又作麼生遂震威一喝云分明記取
下座。

大士院恒修禪德暨諸善信于自恣日請示眾舉心
盡屬輪迴業動念無非生死緣去卻多生舊習氣何
須覓佛更求仙昔日調達在地獄中世尊令阿難問
曰汝在獄中可忍受否答云我雖在獄如三禪天樂
世尊又令阿難問汝還求出否云待世尊入獄我乃
便出曰世尊是三界大師豈有入地獄分云世尊既
無入地獄分我豈有出地獄分師云世尊恁麼問調
達恁麼答且道還有利害處麼以杖卓一卓云天堂
地獄碎為微塵撒向娑婆界外變作寶華瓔珞上妙
法味奉供十方諸佛歷代祖師天下老和尚以至情
與無情均沾利益復擎拄杖云瓔珞上味供養巳畢
諸仁還見麼良久云若也一摠不見都成夢幻佛與
眾生天堂地獄萬象森羅善惡等事了知如夢如幻
大眾既多是幻畢竟何為真底還會麼不然山僧為
汝等露真實相去也豎拂子云看看一切諸佛菩薩
在拂子頭上同聲讚道善哉善哉汝等恒持此經當
請廣化老和尚舉揚箇事示佛知見入佛知見悟佛
知見永斷憂悲苦惱速成阿耨菩提我今為汝保任
終不虛也雖然山僧有奇特一事要與諸仁道破適
纔十字街頭石敢當湧身起舞作禮道弘揚佛法普
利群機歡喜無盡試問諸仁石敢當因什如此乃呵
呵大笑云不見道一家行好事引得百家忙下座。








* 機緣

問如何是佛師云巍巍堂堂如何是法師云海口難
宣如何是僧師云鼻孔撩天進云三寶蒙師指出格
一句又作麼生師便打僧云如是則學人會得也師
云切莫詐明頭。

問今日忽有箇衝浪金鱗來和尚又作麼生師云漫
天網子不饒伊僧云怎奈自有通霄路師云盡力跳
不出僧便喝師云撮大地如粟粒拋向汝面前摑須
彌𨁝跳上三十三天你又作麼生道僧無語師云好
箇金鱗又被網倒了也。

問冤家撞著對頭人時如何師云一棒打殺。

師偶拔草適戒標檢米師問是同是別僧云夏熱冬
寒師云意旨如何進云請和尚拔草師云老僧拔草
干汝什事進云蒼天蒼天師云且信你一半。

馬靜玄問弟子參禪已久不得箇入處求和尚一接
師便掌士茫然師云汝再多言山僧痛棒打出。

王大話問弟子喫三十年長齋皈依者甚眾秪是不
知棒喝旨趣師云居士喫素未為奇特你尋常事作
麼生士云弟子無為教師云既是無為因什有教進
云因一切眾生生死不明聲未絕師擒住云你自已
生死作麼生明速道速道士擬議師便打士又無語
師一喝士云待弟子禮謝師云道得許你拜士俛首
師云我倒盡底與汝道了罷直推出門外。

問僧船來陸來僧云船來師云搖船底是阿誰進云
是心師云心作麼生搖僧便作搖勢師云泊在門外
師下堂舉世尊拈華意旨如何一僧豎指師云依樣
畫葫蘆那一僧便喝師云未會在居士出眾亦喝師
云汝見什麼道理便喝士無語師便打云者弄虛頭
漢古先禮拜起云明哲答和尚話了師云向那裏答
我話僧云適纔禮拜過了師云似則似也是學來底
僧拍禪床一下師云固是學來底進云蒼天蒼天師
復打云且道者一棒是賞是罰進云禮謝和尚去也
師云且喜學得一半。

問既是禪師為什麼佛來不著師云我為法王于法
自在。

一僧出云某甲問話了也師云禮拜著僧便
拜師云老僧今日失利。

先和尚忌日僧問僧堂前相見了為什又要挂真師
云一番提起一番親歷劫難忘十載恩更欲棒頭何
處喫惟將柏子滿爐焚僧云恁麼則重展舊家風也
師云且禮拜著。

問如何是道師云一條大路踏不
著如何是般若體師云鍼劄不入如何是般若用師
云拄杖活如龍。

懷敬入方丈云當機時為什秪管壓捺某甲師云瞎
漢須知有轉身一路方可人前詶唱僧慚惶而退。

問除卻棒喝請師指示師便打僧禮拜師云知些痛
癢始得僧無語師又打。

祖庚師弟問主賓相見一句作麼生道師云墻外梅
花噴鼻香進云意旨如何師云且坐喫茶。

師于武原笠菴天空老師處憩適瞿目吼巖二僧來
參問師翁昔日舊家風廣化山頭無異同舊日家風
即不問驀然相見又如何師云上座喫山僧手中棒
進云與麼則棒頭幾處痕多點著瘡瘢恨轉深師
云還曾知恩也未進云今日印符親在手不風流處
轉風流師云切莫草草僧便喝師云著甚死急進云
蒼天蒼天師云將謂將謂。

吼巖問馬大師道自從鬍亂後三十年不曾少鹽醬
意作麼生師云即今也不少進云恁麼則箇箇沾恩
去也師云獨爾不知僧便喝師云喝則且止為什金
剛與土地揩背進云今日親見和尚師云此間無老
僧你又向什處見僧又喝師劈面一掌云也不得放
過進云終不敢孤負和尚便禮退。

霞起呈頌師閱畢以指點云一切不必只消這箇起
云若論這箇直須燒卻師作丟勢僧拂袖便出。

師過響山霞起問既是響山到來為什麼寂靜師云
今日賴遇知音僧便吐舌師云大好響山。

眾參次一僧出便喝師云階前綠陰竹下清風三十
棒未有人喫任進云蒼天蒼天師云原來有人喫了
進云珍重我師無底缽掀翻祖佛破沙盆師云上座
即得進云大眾一齊普禮。

大眾芟草回師云適纔草中一大虫汝等諸人還見
麼古先便作虎聲師云者畜生未有尾巴在僧便喝
師云生則生已未解咬人僧禮拜。

師持六通數珠問僧者是六通如何是那一通進云
那一通在和尚處師云不問汝那一通進云覿面相
呈師云作家禪客。

師問既是師子兒為什向青草灣頭住僧便喝師云
不是者箇道理進云猛虎深藏淺草窠師云也只好
一半僧罔措師云一半也未許在。

師同首座看壁間法語次師云大凡一切語言須是
賓主互換不犯當頭座云臨濟兒孫即不然師云是
則也是似即未似座云棒下無生忍臨機不見師師
云好與三十棒座云者老漢自領一頓始得師云此
間無老僧打在什麼處座云正好喫棒師云全自領
去座云蒼天蒼天師云老僧罪過座便禮拜。

一僧要求智慧師云智慧作麼生求進云和尚也不
知師云老僧知底你不知你知底老僧卻知進云瞞
和尚一點不得師云知即得。

師在室中舉問霞起云春眠不覺曉處處聞啼鳥夜
來風雨聲花落知多少內有一句全賓全主照用分
明殺活自在若能會得祖佛同行且問上座是那一
句僧震威一喝師云賓耶主耶照用耶殺活耶進云
摠被和尚道去師云錯認定盤星進云和尚不得壓
良為賤師劈脊便棒云放過不可僧云也不孤負。

問如何是廣化境師云處處山花紅似錦如何是境
中人師云悠悠牧笛過前村進云人與境是何意旨
師云化工勝卻耶溪女繡遍青山不犯鍼僧一喝師
便打。

懶云參師問鴛湖勝境與廣化是同是別僧一喝師
云者一喝落在什麼處進云和尚恁麼見解那師云
老僧恁麼見解汝又作麼生僧拂袖便出師云領取
三十棒僧復禮云起動和尚師云會得也未。

問如何是西來祖意師云指東話西作麼僧無語師
便打。

雪帆參畢云一見燈籠便知廣化師云雖見燈籠實
未到廣化在進云若不到廣化焉知有燈籠師云還
見老僧麼僧便喝師云秪如人人有箇生緣上座生
緣在什麼處進云昨日從山中來師云來即且止即
今事作麼生進云某甲禮拜了也師笑云許子親到
廣化。

僧參問昔日師翁拄杖打盡天下人聲未絕師便打
云說什昔日今時僧懡㦬而退。

瞿目吼巖二上座抵楚臨行索書云閩之與楚兮山
山咸嘯傲兩口一舌兮異音而同調除佛祖翳掃聖
凡障機似走盤珠快鷹逢俊鷂扶宗全在英靈子大
法縱橫賴爾恢此去潑天弘我道摠教隨處作風雷
瞿吼同禮辭謝眾師目送。





* 讚偈

** 接引佛(聞肅􃌞禪人請)

「　露雙趺出隻手五色蓮花隨處有慈悲普願度眾生舒光萬丈揚家醜者些奇特阿誰無何須引伴金階走晝夜分明起倒隨拈香撥火還同叟」


** 達摩像

「　西來沒量漢梁土復何欽相識云不識安心不得心少林醜已播隻履計猶深眉目分明在折蘆何處尋」


** 天童悟祖

「　天童和尚滄海之量六坐道場一條拄杖咦打盡威鳳祥麟千古從教榜樣」


** 天童奇和尚

「　咄者箇川藞苴力量秪如此四坐曲彔床終而還復始半百強瞎驢箇箇願承褫不肖親遭帶累來棒頭深處恨如死」


** 三昧和尚

「　珍重木叉人天模範光嚴住持不離如幻數珠百八常攜手揚盡尸羅啟後昆」


** 自題(霞首座請)

「　這漢眼大眉麤一生無用佛法不近人情世法一味
儱侗瞎驢隊裏逞奇臥龍山中打鬨咄惟有霞起首座識得老僧鼻孔」


** 與閩雪吼公

「　立雪安心志已剛黃梅夜半露鋒芒傳來臨濟蒿枝拂付與閩公蓋萬方」


** 與毒山傑公

「　太白山頭一段雄相傳廣化振宗風而今分付成家子打鳳從教復打龍」


** 與瞿目頂公

「　三足瞎驢眼似斗走入金毛呈家醜此時贏得好風光倒翻觔斗人前吼」


** 與吼巖獅公

「　一條鱉鼻吼巖前驀地遭他廣化拳霹靂一聲頭角變風雷際會在乾天」


** 與霞起晙公

「　正法眼兮孰敢窺等閒拈出普天輝而今付與霞起子到處逢人劈面揮」


** 與懶云學公

「　潛窟金猊似懶云臥龍一脈洞於曛龜毛一柄來傳汝時集緣成便出群」


** 與古月楨公

「　叢林出入幾多年虎穴魔宮已坦然從此迅雷風烈後一輪古月照人間」


** 贈我鐘沈居士

「　雖不出俗道行無虧百事無知見義必為若問向上一著腦後更與一鎚咄見什麼道理方能如是秤錘捏出汁虛空敲出髓」


** 贈秦伯潛居士

「　直下承當也大奇丈夫如是古來希有無佛處不得住切莫臨風便倒旗」


** 贈雪峨陸居士

「　是癡耶是顛耶嚼盡虛空無剩口或吟邪或詠邪時人盡道師子吼自云擊碎珊瑚枝嵒畔雪梅香噴久」


** 贈瑞彰蔣居士

「　一門能學道豈遜龐蘊老昔日衣中珠拈出都云好且喜了一事便可一切了事理要圓融直須明皎皎堅守者著子如獲大珍寶」


** 贈上由姚居士

「　一輪皎月恒如晝照破松雲千萬層滅卻吾家正法眼與君白棒任軒騰」


** 示宿靈侍者看經

「　遍界清音不覆藏念來字字響琅琅檐前滴瀝分明極何必慇懃數墨行」


** 示守真玄徒

「　念頭纔起涉千差直下分明意不賒但願汝心常似此定然春至自開花」


** 示王居士入山

「　佛祖因緣荷一肩知君有志出人前從今撇卻三車火舉步鵬程萬里天」


** 贈來清張居士

「　入山果擒一隻虎放出諸人命難躲欲得竿頭進步時趙州無字雲門普」


** 贈增之蔡居士

「　禹航蔡增之信心似甘贄生理且平平每事成終始雲水往來不較多現成供養常如此」







* 拈古

「臨濟更思一頓。」

【廣化當時若見恁麼道便掀倒禪床直饒臨濟棒如
雨點喝似雷轟也無下口處。】

「僧問乾峰十方薄伽梵一路涅槃門未審路頭
向什麼處入。」

【乾峰秪有殺人刀且無活人劍雲門雖有活人劍且
無殺人刀若有人問山僧路頭向什麼處入劈脊便
棒且道是殺是活。】

「德山今夜不答話。」

【德山氣宇如王爭奈令行不到底山僧當時見伊道
話也未問為什麼打某甲便連棒打出不惟頭正尾
正亦免後人檢點。】

「鄭十三娘參溈山。」

【者婆子不守閨門到處出乖露醜溈山秪解順水行
舟不解逆風把舵廣化當時見伊放身時但曰俗氣
也未除伊若眼目定動便呵呵大笑不惟截斷婆子
去就亦且疑殺天下禪和。】

「世尊敕天王追。」

【三界諸神擁護正法雖是草偃風行檢點將來也是
按牛頭喫草惟有魔王卻較些子且道正法又如何
擁護良久云兵隨印轉將逐符行。】

「溈山水牯牛。」

【溈山老漢雖解帶角披毛向異類中行卻被仰山一
拜前不至村後不迭店直至而今無安身之處且道
淆訛在什麼處具眼者辨看。】

「雪峰兩度打僧。」

【雪老兩度賜棒可謂恩大難酬惜乎者僧來去十年
不知棒頭落處及後同行點破若不藍田射石虎幾
乎誤殺李將軍。】

「古德油餈。」

【古德莊主檢點將來好與三十拄杖何故不合惑亂
人心。】

「文殊白椎世尊下座。」

【文殊見機而作世尊將錯就錯雖然唱拍相隨未免
傍觀者哂。】

「洗缽盂。」

【趙州恁麼接待可謂十分省要者僧一聞悟去未免
平地喫交何故不見道千年桃李核元是舊時仁。】

「興化打維那。」

【興化恁麼提持可謂見兔放鷹惜乎未遇作者廣化
即不然待伊打時輕輕一送管教者漢瓦解冰消。】

「三喚侍者。」

【國師三喚事非偶然侍者三應理合如是且道負我
負汝又作麼生事從叮囑起轉轉見淆訛。】

「南泉昨夜三更文殊普賢各與三十拄杖。」

【南泉相席打令趙州看孔著楔雖則二俱敏手難免
平地風波何故道泰只因天子令時寧咸唱太平歌。】

「夾山境會。」

【法眼道我二十年只作境話會既不作境話會畢竟
作什麼會拈拄杖云一把柳絲收不得和煙搭上玉
欄干。】

「南泉參國師。」

【二大老雖則各有生涯未免隨人起倒若據山僧見
處三人未出門早已錯了也要知何處臺無月誰家
樹不春。】

「秀才會二十四家書。」

【睦州一點古篆難摹秀才不會怪伊不得更道永字
八法疑殺天下人不少。】

「丹霞打趁侍者。」

【丹霞稱賞箭落雙鵰國師聞得令不單行且道侍者
分上又作麼生良久云微雨灑花千點淚淡煙籠竹
一堆愁。】

「供奉註思益經。」

【供奉註經妄生節目國師佛意矢上加尖更有言句
便推倒禪床非惟捉敗者漢且自有出身之路雖然
莫將閒學解埋沒祖師心。】

「大覺付箭。」

【大覺付箭也是無端者僧便喝一場奇特及乎大覺
末後一靠不知落處何故鶴有九皋難翥翼馬無千
里慢追風。】

「深明二上座金鱗透網。」

【深上座恁麼答話可謂俊哉雖云不入網中卻被明
上座驀下一鉤釣住半邊鼻孔行三十里纔得脫去。】

「大顛擯首座。」

【者漢不解作客勞煩主人大顛只許州官放火不許
平民點燈雖然也是滴淚斬丁公。】

「龍牙引頸。」

【龍牙只解瞻前不解顧後廣化不然當時見伊引頸
時便云我識得你也再若擬議劈脊便棒云者死漢。】

* 佛事

為蓮輝老師起龕吾師生平真實嚴淨毘尼耑持妙
典窮諸玄奧念念精誠心心無間以拂子作此􃌟云
若知者箇消息便能去住自由動靜無礙離生死海
入如來藏且如何是如來藏指龕云起。

秉火云適纔恁麼舉揚還會也未設或情滯擬議明
上座即得出手相助攛火炬云碧琉璃內紅蓮綻輝
遍三千及大千。

兜率院悟修法姪請為本師素和尚舉火拈火炬云
光明皎如月誰謂有生滅其來也日麗中天其去也
風清大野復作○相云達摩不識六祖不會娑婆不
住兜率不居畢竟作麼生攛火炬云烈焰亙天無背
向騰騰照出珊瑚枝。

入塔捧起骨云巍巍堂堂不與千聖同途輝輝煌煌
豈肯萬法為侶通身無影像遍界固難藏盡大地是
金剛體無縫塔且道者箇向何處安著遂送入云既
為法王于法自在。

湧蓮菴明智等請為本師靈骨入塔師指骨云諸仁
者看看這便是翠老師一生用不盡底閒家具昔從
峨眉來今向天台去歷盡冰霜寒焰便從紅爐跳出
直得孤迥迥全身顯現峭巍巍了無罣礙山僧恁麼
指陳諸仁徹也不徹若不徹更聽一偈疏祖昔年無
縫塔重經好手巧安排于今請入逍遙臥從此雲封
永不開。

為剃度元徒守真火拈炬云守真守真或喜或嗔作
務作行每事勞勤忽然他去一病染身復來臥龍言
親意親而今撇卻閒家具好向紅爐焰上昇擲火炬
云何處不稱尊。













* 行實

丁酉春平湖華甫雲溪二居士到山普茶次監院等
請師說行由遂拊掌大笑云若問老僧顛末摠屬一
笑而已何故臭名滿播奚待重翻僅識片言以慰眾
意余乃武塘居氏仲子也母嘗謂吾妊時夢一白衣
女叮嚀云腹中是汝延壽之兒不可雷同相視至有
後悔母覺而告父知為大士現身云未幾分娩鞠育
孔艱寄于當湖張門為子故人遂謂當湖人焉娶生
一子甫齔歲因伊母亡亦度為僧字古先時蓋丙戍
之春予素性好交譚道繼父月楂公往任四川未回
主家立業碌碌數載一日夢遊天台異境徘徊不巳
醒後思之確甚欲夢再遊拊几假寐委實如前遊罷
回至中途遇一紅面將軍持刀怒目呵我為僧便驚
覺汗流如雨時二十七歲矣遂有出塵之念乃茹素
先禮蓮輝為師至三十一歲塵牢頓破秉志棄家直
往天目東山懇投西蜀遍知師剃度令參父母未生
前話時刻參究自覺工夫有進日間也作得主夢中
也作得主忽一夜夢大日輪初出覺來較忖睡時見
底與醒時見底無二作麼為睡又如何為醒正追究
問忽鄰單起身驚覺已知寤寐摠是這箇主人公也
又一年昧和尚雲間超果開戒即詣圓具回經當湖
旋遊海南普陀往參天童密師翁禮畢擬問翁曰我
無者閒工夫在便進內方丈予至西堂寮禮覲先師
敘話間喜之不勝從此晨參夕叩誨無倦色後入行
堂寮執事居無何因寧波徐護法及餘杭眾檀信公
請先師住臥龍山廣化寺即同出山抵臥龍先師後
住通玄令自閒兄來招便同往覲又入侍寮一日破
顏兄問悅可兄你倒是箇無事道人予云有什不自
在處曰我也不興你打機鋒扯葛藤且把從前所得
底說看予將天目山所得見處一一舉了曰秪如高
峰道正睡著時無夢無想無見無聞你主人公在什
麼處時面赤不能答又曰自有和尚在遂到方丈禮
問先師曰你即今主人公在什麼處予便拜師驀頭
一踏曰者死漢予暗度者一踏分明指我主人公為
什不會又問破兄他抽身便起予愈加疑慮時二隱
兄住靜蓮峰自兄他出常住內外事悉為料理覺工
夫不得成片屢問先師一味痛棒問博融兄舉未巳
便大笑曰人人到此會不得益轉煩悶舊日見解奮
劈不開一日先師與諸兄圍爐次予從外來先師問
你在那裏來予云常在者裏曰適纔外來又道在者
裏予無語便出偶閱園悟錄先師見便掩卻曰無夢
無想主人公在什麼處時亦不能答先師痛罵曰巳
事未明食他古人唾沫作麼予便禮謝自想巳分大
事何累師友如是提撕今若不悟果牛馬不如也以
此晨昏不辨寢食俱忘執壺取茶便去舀粥先師見
予如此參究更加痛叱偶在法堂經行二隱兄問老
和尚說兄扭鼻子甚急鼻子現在臉上不知向何處
扭予亦不顧一晚在大殿經行開靜後博融兄把住
曰速道速道予無答博兄一推曰木頭木頭予更猛
力參究忽聞報鐘響疑情頓破便會得高峰枕子公
案通身暢快遂成一偈云鐘鳴打破死生途無盡冤
家摠是他覿面不知何樣子任渠作佛任渠魔耑待
天明呈上先師閱畢收起曰還有呈上老僧看予信
口云托缽持瓶面目全趨承左右巳多年我師更問
端的事只在慇懃三拜間先師曰拜後又作麼生予
云行者取茶與和尚喫便出先師首肯時甲申仲春
也適過博兄寮中博豎拳云速道速道予云見怪不
怪其怪自敗曰你那裏得者消息來予便掌曰且喜
會得也予云是何言歟一日先師問天龍豎指意旨
何如予亦豎一指曰山僧又不然云請和尚道看師
復豎一指云恁麼則龍得水時添意氣虎逢山勢長
威獰也曰你又向什處見得予又豎一指先師休去
先師誕日上堂僧問無位真人年多少曰七七八八
回方丈徵問七七八八作麼生予云亙古亙今曰意
旨如何云大眾今日與和尚祝壽日祝壽且止即今
事作麼生云請和尚尊重某甲禮拜又一日師擎拳
曰我今日拳頭痛云今日不著便曰拳頭也不識云
果然不識曰者漆桶予便喝曰亂喝云蒼天蒼天後
以事出山抵三聚超老師處休夏先師屢有書招彼
時入山心甚切奈兵阻不能遽往後有秋懷一首寄
贈云幾回倚杖立東山四面涼颸撲老顏遙望暮雲
天外綻旋聞秋鳥樹頭閒新書掩卷幽窗靜舊榻燃
燈深夜寒幾睡曉來呼不應恰憐我子縱疲頑未幾
先師應福城東塔特來禮覲先師一見喜甚復令入
侍寮不違左右直至棲真寺寒暑往來十有餘年于
巳丑仲春三日命兩序到方丈付授囑住廣化寺先
師自選日期即令前去主持管攝庚寅年予應平湖
杯渡請兼之三聚菴時廣化交于虎山吼公主持云
子古先披剃有年出言稍有靈氣改名明哲令其圓
具并訣出家本分至乙未初夏付囑霞起晙公退辭
三聚復歸廣化時值年旱眾不多集于丙申九秋四
日適予五旬初度蒙眾護法居士各山耆宿請于佛
成道日就本寺上堂為了先師公案亦為後昆指陳
茲遇新春居士遠來大眾忻慰乞老僧揭露家醜不
覺始末全彰正當恁麼時不涉陰陽化育一句作麼
生道乃舉茶杯云更闌人靜後幾箇是知音寒暑易
遷各宜珍重眾禮退。