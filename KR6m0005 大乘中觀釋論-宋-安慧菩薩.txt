#+TITLE: 大乘中觀釋論-宋-安慧菩薩
#+DATE: 2016-06-11 12:29:38
#+SOURCE: github.com/kanripo/KR6m0005 master 6d4f3906                


No. 1567 [cf. Nos. 1564-1566]
《大乘中觀釋論》卷第一

安慧菩薩造
譯經三藏朝散大夫試鴻臚卿光梵
大師賜紫沙門臣惟淨等奉　詔譯

* 觀緣品第一

歸命一切智。所有世俗勝義二諦。本無所行。
若無所行。攝化有情事。即當捨離。菩薩為開
示故。造此中論。然此不同一切外道所說緣
生。佛說緣生法。為令覺悟多慢心者。生極淨
信。於諸論中。此論宗重。謂緣生義。即無滅
等句。最勝緣生。顯明開示。是故論初讚歎世
尊。如本頌言。

「　不滅亦不生
　不斷亦不常等」


釋曰。滅者。無常性故名滅。發起名生。斷生死
故名斷。擇滅涅槃常時性故名常。如有人言。
若佛出世。若不出世。法性常住。此緣生者。亦
即是常。一者無差別義。如所說離此即是為
緣生之法何所生邪。謂種種義。如其所說。
從因所生。生已有果。來者向此名來。若無
來義轉時此即無去。無去義轉時即無過去
世所行。非今有滅。此即無滅。此法如是說。餘
生等亦然。若取著言詮即為戲論。如其言詮。
於如是性。執有性者。彼皆息滅此即名為滅
諸戲論離諸嬈惱性分。別自性空已乃名寂
靜。今此如是無滅等十種句義。如前所說十
種對治。此中皆止周盡是論皆說此義此如
是義成。餘一切論中皆同此緣法。今此義中。
若此因若彼緣。如薪生火。而彼所取如是應
知。常不斷義。如前句所說發起之義。此所
說成。若因中有故設因壞時後還不離果起
無前後時性故。如澡沐已受食。此非緣生。若
言無生。自語相違。不和合對治。此即世俗緣
生。不和合故。若勝義諦所生。此中止遣。世俗
諦識中體性不和合勝義諦體性。此中止遣。
何等是世俗。何等是勝義。若勝上所說相續
義性。以世俗諦伺察時。此不和合。以彼現證
非涅槃所得。此所作性不異勝義諦故。亦不
止遣。若智所成。即彼世俗諦。不異勝義諦。如
瓶等色等。而此一類色受等法。決定境界智
不許可。彼智無性故。譬如瓶等墮世俗有性。
雖無所取非世俗無。此中所說。世俗所取之
義。是自非他。如理應知。世俗者即是世俗所
取故。如樹林等非極微許。而有所取道理可
得。若方分分別差別分別等性而彼決定世
俗有性。此非道理。以物體遍計有樹林等對
礙。而識中有彼樹林等為所表故。然識中物
性非無道理。由是樹於彼識而為所緣。如是
能表識中得有所表。是故非物體樹於識中
有。此如是說故。餘說亦然於能表所表中。遍
計無體亦無所成。何法可成邪。謂如諸佛境
界。色等決定。此何不成。如彼諸佛境界。此亦
然有。非如識中遍計生等。此中止遣。識中物
體若有性者。此非道理。若彼勝上如來之智。
如所說義。故名勝義。餘皆世俗。不實性故此
說最上。謂佛所說善文善義是故頌言。

「　我稽首禮佛
　諸說中第一」


釋曰。若文義二。無著智性。唯佛大師而善宣
說。何所說邪。謂說無生性。今為證成無生性
故。彼無滅等諸差別義。亦如是證成。如是建
立無生法故。或有人言。所說生者。我知差別
之性如是自生。為遮遣彼說。是故頌言。

「　諸法不自生」


釋曰。所言生者。本無今有之別名。自者。我性
義。彼如是說。互相損惱。自語相違。不和合對
治。或如瓶等。即不見有自生之法。如前瓶等。
自體無性故。諸生法無性。生已復生。亦復無
性。如是眼等決定和合。若爾即有對治過失。
若有如是因。即有如是果。彼果體有生。以因
果二法無別異性故。若言自生。此應思擇。又
復泥團離瓶。瓶離於因。此中色等當云何有。
若離泥團。果因二種無別異性。若泥團離瓶。
而此果體即不和合。泥團若壞。瓶有所得。即
非果時有因性故。此僧佉人言。譬如色等非
果因二法有別異性。色等自體亦如離瓶先
無有性。若彼決定實無所成。所說無異如瓶
所作。杖輪水等非此所闕。彼等無別異性因
果二無性故。何名無別異。謂不見因自體能
作。如是果有所作。亦復不得無異性故。若無
所作。何名因果。決定自體無別異性。若因無
作。彼無作時果不和合。有異人言。我知差
別。諸法從他性生。為對遣彼說。是故頌言。

「　亦不從他生」


釋曰。他生者。別異義。如他性瓶等不生眼
等。由如是故。自緣既不生。他性亦然。若止遣
諸法自相。應知有過。此中或有彼不和合。如
是所作非勝義諦中。他緣能生內六處等。以
他性故。此如瓶等。此中他性瓶等如內六處
緣勝義諦中生無性可得。世俗諦中亦然。生
無性可得相違義性無因生性及共生等。若
有所得皆他義故。如是所有中論成就。究竟
義中離不和合對治等法。若復如是世俗諦
中有所得者。決定如前對治相違。世俗緣生
有所得故。此亦非所得如是有所成即和合
無性成已見邊二不和合。如是即於諸所成
中有共過失。若別異所成。當知自有差別過
失。此廣文不書。恐繁且止。非中論所說。如前
對治。何以故。後對治亦爾。無此中所成和合
道理。有異人言。取彼實有泥團。隨有杖等諸
作用法共生瓶等。此異意樂。故頌止言。

「　共生亦無性」


釋曰。彼增上所作言非二法共生。若爾有言
說對治過失。有異人言。如所意樂諸法如是
無因而生。為遣彼義。是故頌言。

「　亦不無因生」


釋曰。如他所說。無因生性有所得者。即時處
等彼相離性。決定有生可得。彼時處性能不
相離。此若止遣對治過失。此中或有生性。諸
論皆說。是有漏義。如是有性各各繫屬。諸性
有生。此中皆止。若有所作。即與阿含相違。如
佛所說。有四種緣能生諸法。而此四緣諸經
論中皆如是說。何等為四。謂因緣。所緣緣。次
第緣。增上緣。如是四緣無第五緣。諸異宗
中有執我者。執極微者何所以邪。此中若有
常因者。彼時處性即能相離。彼一切果乃有
同生。現見時處等不相離性次第生法彼同
作因。即不相離因性可得。此無過失。是故同
作諸因。此中非因。彼說如是生無有性。若有
因故決定有果。彼同作諸因決定因性。此本
有故。若同作因此相離者。即如前說對治相
違。以本和合故。而彼諸因如是建立差別因
無性。然彼處等有相離性可同生者。此之分
位如士夫等。由如是故非士夫等。因本無和
合性。士夫等句義。亦如自體。亦非定有。士夫
等本性和合所有因性。如種子等。以士夫等
本來分位或離所作性。如種子等因有所得
或無所得。此復云何。若本來分位離所作性。
或有所得即是無常。若不離所作自相亦即無
因。如前已說非諸士夫。如彼種子能生於果。
若如是見。此非道理。彼遍計性故。是故前說
無第五緣。亦非斷滅。世間所有諸執無因惡
因諍論亂意之者。為攝化彼故。如其分位於
世俗諦開示宣說諸因緣等。此即非勝義諦。
或有問言。自果於緣中為有邪。為無邪。物體
第三分別無性。故頌答言。

「　如諸法自性
　不在於緣中」


釋曰。譬如瓶衣。非即有故。亦非異故。如是眼
等自性。若自緣若他緣若共有。而彼諸緣非
即非異。若離自體即無有果。由自力能即有
諸緣。此無異性應當思擇。由如是故。因果二
法無別異性。何所以邪。若離是因。果不能成。
彼能作因。其義亦然。若定有異性而彼自果
於諸緣中即無所生。是故頌言。

「　以無自性故
　他性亦復無」


釋曰。若有此二。即互不相離。若見有他性。如
此彼二非緣時中有果。非果時中有緣。若他
性隨生。即因果二法非俱時有。剎那性故。若
生不生二所作性。二俱無性。若不壞因。未來
有果。此智所安立。乃說他性然。若取著他
性非勝義諦有。或有人言。諸經論中皆說他
緣能生諸法。云何此說非他性生。若諸緣中
他性不生。豈可無自性諸法於緣中住。若爾
緣即是非緣。若自性無所有者。果從他緣生。
即非道理。故頌答言。

「　亦非緣生果」


釋曰。然生法所作有果可成。為總止餘義。是
故頌言。

「　果不從緣有
　有無果生止
　若說生法時
　無依無所生」


釋曰。前說果不生無所成者。以能生果者自
亦無性。若能生所生及彼生法。定有別異生
法可得者。即彼所作說為能生。此中別異生
法即無所成。若果離於緣。即所生生法云何
得成。他所繫屬故。或有人言。所作如是從緣
所成。非物體自性成故。是故非眼等六處能
成緣法有此意樂。故頌答言。

「　果不從緣生
　此果緣中生」


釋曰。若彼決定別異生法為可有者。彼無生
法中間所作。若生而彼眼等決定生法互相
離性。或如是生亦何不成。如是說者。彼無自
性法。此中有過失。此異宗說。是故有過。若從
緣生果。彼果性無依。緣亦無常。相離性中果
云何成。如有頌言。

「　果若別異解
　無道理可依
　若一法作成
　果體不可立」


如本頌言。

「　非無緣有果
　無緣果亦無
　如是世俗中
　常性不可得」


釋曰。若或無緣。果即不成。若有果故。彼諸法
體即有所得。彼等諸法亦非先有性故。是義
當知從緣所生。若離緣生。虛無有果。譬如芽
等。何能和合。若言從種生芽。即能生所生二
和合故。亦非種子等緣一向能生。以餘法成
即能有果。由如是故。果非常有。或有人言。從
緣有果。此即非常。亦非無常。如是性中能
生得成。釋者言。如汝所說。此有法故。即此所
成。如是決定勝義諦中。非無緣有果。非無果
有緣。俱不見故。眼等諸法此中亦然。於其緣
性若止遣者。定知有過。是故當知。從緣有果。
諸果體生。謂從因緣次第緣所緣緣增上緣生
故。以諸緣分別果體差別如是得成。譬如已
成熟果。而諸因體差別分別。是故能作所作
此中分別。此如是說。決定有果。決定之言即
印持義。此中有果其義顯明。世俗諦中果法
增勝。即有所得。然無分位可著。若果性有著。
即他宗義。謂於緣中非實有果。若彼如是從
緣生果。互相所攝有果隨轉。彼雖分位各別。
然有果生此說緣生。是故此等諸緣生已亦
各別故。諸未信許言即是不樂說義。若此果
不生。即彼無有緣。何等為緣。謂隨所意樂。是
故若無有緣。能生於果。此無道理。若或無
緣。又復何有緣性可生。
《大乘中觀釋論》卷第一



《大乘中觀釋論》卷第二

安慧菩薩造
譯經三藏朝散大夫試鴻臚卿光梵
大師賜紫沙門臣惟淨等奉　詔譯
觀緣品第一之餘

復次此中或有異意。謂以剎那如是緣性
可成於果。雖非相續此無過失。是故頌言。

「　非有亦非無
　緣義和合爾」


釋曰。所言無者。如兔角等。緣亦何無。此中意
者。如前說性。此不可說不可伺察。謂以彼因
於分位中不能取故。所言有者。諸緣於何性
而有所說。是中無有少法而可施作。若有彼
因及作用事。如上所說。此即為有如是果緣。
其義顯明。如瓶燈等。此應思擇。此中決定。若
有所離。即無所有亦非無有緣不和合故。如
所說果或果分位彼三種功用能所性極成。
彼若緣異即無功用。所施作故。此說顯明。彼
有所生此無所離。此說義成。此中無有少法
不生及非有性如量增廣體不生故。以無生
法而可增故。若諸緣有體性。即不和合生。此
中無功用體性止遣。其有如是有性者。有人
謂於彼無功用不和合體性中亦有所成。如
癡等體性。或量中減少。或生中減少。非壞因
而有。非常因而有。如瓶決定離別異性。或
彼境界智生。其理應思。若對治法起。即能遣
除冥暗。若彼二種決定為有者。於境界智中
即不成就。以世俗諦中。譬如燈等及瓶生因
有所成故。是故應知。亦無所離。或有人言非
有非非有。生時緣成故。謂以生時有作用性
所發起故。此中雖有亦復不成決定生性。彼
有即是增上所作。是故頌言。

「　諸法無自性
　非有亦非無」


釋曰。謂以生時種類所作或有或無。後亦如
是。不離有性無性或有所得。如是有諸緣論
中說是相。非不有故。如兔角等。亦有說相。此
有說相即世俗諦。非勝義諦。能成彼果說名
因緣。然彼亦無諸法不有亦非不有。若其不
有即無法可成。若爾云何有此能成之因而
得和合。有若不成與成相違。無即決定。不成
無。彼有性生故。譬如兔角亦有亦無決定不
成。於一法中相違自性。本不生故。二俱有過。
以如是因成如是果。豈得和合。若或於彼心
心所法而有取著。此即說為所緣緣法。如是
決定彼不和合。若勝義諦中如是眼識等有
法可說。彼法生時無言說性。是故此中非所
緣法而得和合。若有所說彼即相違。無亦相
違。若有所緣。應知皆是世俗諦故。非勝義諦。
勝義諦者。此中止遣。若有法轉時。即諸相隨
轉。是即所緣。此說是為所緣緣法。是故頌
言。

「　於此無緣法
　云何有緣緣」


釋曰。若無緣之法生時。云何復有所緣法生。
彼體無成故。又若等無間滅法。彼即容受
所作為等無間緣。此中決定如是分別。是故
頌言。

「　若法未生時
　即不應有滅
　滅法何能緣
　故無次第緣」


釋曰。若法未生如石女兒死若法已生諸法
皆滅。是故無彼次第緣法而得和合。以生滅
性不和合故。即滅即生。而彼滅緣當云何有。
是故緣滅無說性可轉如是則應生時為緣。
若生時為緣者。生時已生又何用緣。生者起
義。此不有故彼何有緣。若有所成。即是增上
緣法。此若決定起伺察時。即無所有。故此諸
法皆無自性。若起言說及伺察時。實無自性
可得成就。是故頌言。

「　諸法無自性
　非有亦非無
　此有彼法起
　如是無所有」


釋曰。彼如是性非有性故。乃有是緣。論中所
說緣者說有彼果故。如佛所說諸緣法者。謂
有士夫所作果增上果勝報果平等果。非無
體性故。如兔角等。或說有果。若如實所說。非
勝義諦。何所以邪。果若有若無。緣中皆止
遣。若如實觀察不即緣有果。不離緣有果。是
故頌言。

「　若謂緣無果
　果從緣中出
　是果何不從
　非緣中而出」


釋曰。非緣中出者。如砂出油。若或止遣緣生。
定知有過。復次頌言。

「　若果從緣生」


釋曰。有異意樂。若言有果從緣可生。亦何不
從非緣所成。以相似無性故。若正緣有成。非
緣亦應成。若止其不生。又定知有過。復次頌
言。

「　是緣無自性」


釋曰。意謂若無自性。彼云何能所作差別。此
中謂顯果非自成故。復次頌言。

「　從無自性生
　何得從緣生」


釋曰。此中意者。如尊者提婆所說頌言。

「　如衣因所成
　能成因別異
　成法若自無
　別異因何有」


今此品中皆為止遣如是義故。或有人言。

「　果不從緣生
　不從非緣生
　以果無有故
　緣非緣亦無」


釋曰。彼生不能無性故。此中有言果由緣成。
緣法者是果之種類。果無自成無自種類。彼
果決定從他性生而有所得。然為止其定生
性故。無有緣成。亦無非緣成。無緣種類。無非
緣種類。無非緣種類果可有果生無性。謂因
等及緣有果圓成。彼緣所成此果無性。果無
性故。緣與非緣復云何有。此中意者。若說
生若說緣若說果。應知唯是世俗分別。如是
皆非勝義諦境。今此品中皆為證成如。是義
故。

* 觀去來品第二之一

前品已止生義。今當次第。勝義諦中諸有物
體。如是總聚差別之義。而悉止遣。餘有所觀
次應發起。如前品餘所分別說。諸有物體皆
悉無性。謂先止遣彼生義已。餘諸句義亦然
止遣。諸有所作雖復如是多種止已。然善巧
智中有所生義還復發起。此無過失。有人言
去。此中去者。去法勝義諦有彼果。此法有
實性故。能作所作作法非不和合。今為止遣
彼有能作所作及作法故。有此品起。此中應
問。為已去名去。為未去名去。故頌答言。

「　已去無有去」


釋曰。已去名謝滅。若有去法可去。即彼去法
為不極成。即不和合。自語相違。復次頌言。

「　未去亦無去」


釋曰。未去未生。若有去法可去。即如前所說。
自語相違。不和合對治。復有人言。此言去者。
總攝作用。諸差別等如所意樂。去時有去。為
對彼異意故。頌遣言。

「　離已去未去
　去時亦無去」


釋曰。而彼去時。或有所去。即不離已去未去
二種法中。何以故。於一法中互相違性彼不
生故。此中若說諸法無性。是義成就。若以是
法於非法中有所成者。即去時去又何不成。
是故亦無去時可去。復有人言。現見世間舉
足下足有行動相。此往彼方不離所觀。有可
去相。彼復謂言。世所作事。先由作者後有所
作。作事方成。去相亦爾。復次頌言。

「　動處則有去
　此中有去時」


釋曰。若復別異。此云何有。復次頌言。

「　非已去未去」


釋曰。彼異意者。謂以去時有行動相。乃說去
時以成去義。復次頌言。

「　是故去時去」


釋曰。異意謂離已去未去去時有去。復次頌
言。

「　云何於去時
　而當有去法
　以離於去法
　去時不可得」


釋曰。於一去法中若有去時可和合者。即應
二種去法有性。而此去法不可得故。如是決
定法止遣相離者。此有過失。若此去法有去
可和合者。即非去時。如是決定。若言去時去
法彼和合者。云何去時而有去邪。何所以邪。
復次頌言。

「　若去時有去
　則有二種去
　一謂有去時
　二謂去時去」


釋曰。若言去時得有去者。此義不然。離已去
未去無去時和合可去。是故若見有是法。還
成過失。如所說過失者。謂去時有去。若此二
種決定有去理可成者。即彼去法應於去時
去可得邪。若爾即有二法可得。一謂去法去。
二謂去時去。若爾此說還成去法可去。若有
二去法者。此無道理。何以故。若去法去時有
所成者。彼何決定。或有所得。此復云何。若或
無所有。彼決定說。云何有此去時可去。諸法
亦然。皆如是止若法決定。應有如是去時可
去。非已去未去無如是見。是故此中無二去
法。若有即成別異過失。復次頌言。

「　若有二去法
　即有二去者」


釋曰。此何所以。如頌言。

「　以離於去者
　去法不可得」


釋曰。若如此說已。餘皆亦然。無二去者可見。
亦非所樂。此復云何。此中如是無去者去時
去法可去。若有去時可去者。非彼亦無去法
可得。是故於其一去。者中無二去法。若有即
成過失。或有人言。於一去法中去者相離。即
無所得。若有所作即有去者。此中若有所依。
即去時去法或有可說。是故無二去法和合。
如是若於如前所說過失遣除。即無有少法
可作。若有別異還成過失。復次頌言。

「　若離於去者
　去法不可得」


釋曰。去法若離。即俱時所起彼去作用即當
破散。是中何有去者可得。若無去者。彼去者
性所作無性。此中去者若不相離。而彼去法
亦云何有。今此去者去法如實伺察。云何可
說有去相邪。此去者中云何實有去者去法
而可施作。又或去者若有別異。此復云何。復
次頌言。

「　去者即不去」


釋曰。何所以邪。謂法自相止遣。復次頌言。

「　不去者不去」


釋曰。謂如前所有。相違法故。復次頌言。

「　離去不去者
　無第三去者」


釋曰。以彼如是第三無性。是故此中無有去
義。前言去者不去。如其所說。止法自相。為證
成此義。復次頌言。

「　若言去者去
　云何有此義」


釋曰。無有是義。此復云何。復次頌言。

「　若離於去法
　去者不可得」


釋曰。以離去法。去者不和合。若有如是去法
與彼去者。此中和合亦無別異去法可有。若
或決定去有所作。即彼去法有去和合。復次
頌言。

「　去法若欲去
　非無去者去」


釋曰。若言如是異法有著。即離去法。去者
可見。去法不離去者體故。彼皆無性。若復止
遣法自相者。還成過失。若定有彼去法可成。
如是即有二去法可立。乃成。去者。有去何等
為二。一者有動。二即去者有異法可去。如是
去法即成差別此中無有去法可取道理。若
爾即有別異去者別異去法。若無去者去法
可立。此無過失。有人謂去有發起可說有去。
此中若或去者已去有發起邪。或別異邪。如
是分位有所著故。所以頌言。

「　已去中無發」


釋曰。已去者。去彼去作用而已謝故。此中何
有去法發起。復次頌言。

「　未去中無發」


釋曰。未去者。彼去作用未有生故。若離已去。
未去性亦無發起。復次頌言。

「　離已去未去
　去時中無發」


釋曰。是故今時云何有。去而得發起。所以去
法發起無性去者無性其義亦然。由是當知
勝義諦中去者去法分別悉無。或有人言。此
中應有如是去法。已去未去去時分位因性可
成。彼說不然。若或先有去法發起。即有去時。
後亦復有去者發起。此中無去法故。即無去
作用。去時作用已謝滅故。如前所說。去法發
起即無分位。亦無去時可有。若彼去時有所
發者。又離去法去時不有。云何當有已去未
去。彼皆無性。如是無去故。云何如前去法有
所發起。以彼去法發起無故。去中皆止諸有
體性。去無性故。即不和合。此中決定說者。若
無去故何有去法。以無去無去法故。亦無彼
去作用發起。去云何有。復次頌言。

「　去未去去時
　云何有分別」


釋曰。若不見有如是去法所發起故。餘一切
處其義亦然。已去未去去時分位。因性所成。
一切皆無去法可得。以彼如是發無性故。若
有如是去法。於勝義諦中如理思擇。分位對
治悉無所有。云何當有已去未去去時分位。
《大乘中觀釋論》卷第二



《大乘中觀釋論》卷第三

安慧菩薩造
譯經三藏朝散大夫試鴻臚卿光梵
大師賜紫沙門臣惟淨等奉　詔譯
觀去來品第二之餘

復次頌言。

「　去者即不住」


釋曰。於一同生法中。相違所作叢雜無性。

「　不去者不住」


釋曰。去法止息名之為住。今不去者。去法無
性不應止息。若或本有住法可得者。然亦住
法無二和合。若有二和合。今應如實觀。是故
頌言。

「　離去不去者
　何有第三住」


釋曰。去不去者。是二不住。此如是義即如前
說。復次頌言。

「　去者若當住
　云何有此義
　以離於去法
　去者不可得」


釋曰。總止住法。復次頌言。

「　去未去去時
　止息諸分別」


釋曰。若彼去時不住可爾。彼已去者應可住
邪。此亦不然。已去者無別去法。去法已壞。
是故無住。此中無有已去者住。今此住法如
是止已。餘諸過失所說亦然。復次頌言。

「　所有行止法
　皆同去義說」


釋曰。此所說已。餘法皆同。已去未去去時去
法不生。已去未去去時去法初發。已去未去
去時去法止息。住法亦然已住未住住時住
法不生。已住未住住時住法初發。已住未住
住時住法止息。此中法自相等。若止遣者則
生過失此中所有去者去法二種。於勝義諦
中欲求實性者。如理應知。一性異性諸有物
體皆法性故。是中若有所生皆客塵事。世俗
所行世俗所成。然無異性。是故去者去法二
無異性。此應思擇。此中應知。風界動轉即有
去者。身等動發往方處相。此乃名去。非去者
去法二性別異。於自類中有異說者。皆止是
義。

復次頌言。

「　去法即去者
　是事則不然」


此復云何。頌言。

「　若謂於去法
　即為是去者
　作者及作業
　即一性可立」


釋曰。雖有作者作業二相。然彼作者作業互
無異性。以彼作者作業自相息故。或可一性
和合。即體用有相。世俗所成。世俗有性。以彼
實無所成。於世俗所作決定可得。是故非無
性非一性。此中若有所止。還成過失。生法
顯明。若止遣者。即無果體。亦無往去方處動
發等相。

復次毘婆沙人。及吠夜迦囉拏人言。去者去
法有別異故。彼謂去者。能去非物體。去物體
由去者故說有所得。所作如是。能作亦然。

復次勝論者言。如是能於物中有性故有去
者。用彼去法動發行往方處等相。此如是說。
餘皆亦然。

釋者言。不然。去法若爾。作者功能於物體中
為有差別邪。無差別邪。此復云何。若有差別
者。諸異力能或復別有齊等力能。於一能作
中若成體性。此即是為作者力能。非所作等
功能。此若所作等力能。即非作者功能。是
中云何如實決定。或言自相差別。此即還成
不定。若或自相無差別者。即一切處應無差
別性。今以物體如是增上所依。火不能作地
等事業。亦非無其事用作者和合力能相應。
故知物體如是非作者功能。此說義成。由如
是故。所有物體如是能作如是所作及此如
是增上作用。是中作者即得和合。是故非彼
功能差別。亦非自體差別所成。若或物體無
有差別。即功能可成。如是亦然。諸力能者互
無差別一無異性。故知物體若一性。是中亦
無多法所成。若異性是中亦無多法所成。云
何二種功能而可成邪。或離所得。即彼如是
此之所作是善功能緣法差別。作者物體緣
差別有。此名勝上差別長養。是故非作者力
能和合。若或分位差別。如是作者分別。是故
此說名為作者。若因果轉時。彼能作所作性
分位差別。即不可得。彼非物體差別性故。若
或施設彼有性等。此不和合。故名去者。復次
頌言。

「　去法異去者
　是事亦不然」


釋曰。若離去法而彼去者。即不決定。若離去
法不決定時。無復別異去者可去。此所分別。
若有去者去法二種可得。即去者去法有二
可成。所以有去法故即有去者。有去者故即
有去法。如因果二不相離性。此說義成。若因
果同生即無性可得。如種生芽。是故有去法
故即有去者。有去者故即有去法。若一性所
成。若異性所成。然去者去法二俱無有。勝義
諦中此說成就。云何無所有。此義文廣。恐繁
且止。此中遮遣非復引證。為遮遣故如是表
示。此所說已。餘處應知。此後復當止遣何義。
若因去法即知去者。彼如是去。云何二種有
其別異。若然云何和合。復次頌言。

「　因去知去者
　不能用是去」


釋曰。不作是義。此中應問。無數義門從義界
中出。皆轉是義。今云何言不作是義。故頌答
言。

「　先無有去法
　故無去者去」


釋曰。為彼如是去者所作。何有少法而可去
邪。由如是故。世間所見。何等法是先來已生
有所去邪。何等法是後來生時有所去邪。復
次頌言。

「　因去知去者
　不能用異去
　於一去者中
　不有二去故」


釋曰。云何二去。一謂因去。知去者故。二謂
若有去者復用去法。此中止遣。復次頌言。

「　若實有去法
　去者不用三
　不實有去法
　去者不用三」


此中云何。復次頌言。

「　去法有不有
　去者不用三」


釋曰。若或實有若不實有。此中去者去法不
用三去。若實有者。即去者去法和合。若不實
有者。即去者離去法。若亦有亦不有者。二俱
無性。或可實有者。去者有故。不實有者。去者
不有故。亦有亦不有者。二無去法故。是故去
者不用三去。所以不作是義。若彼實有去者
實有去法。即所作不有。能作不和合。以不實
有故。即無所作不有者為去不生故。亦有亦
不有者。亦無所作。彼無性故以不有故。是故
去者不用三去。何以故。如是去者自無性故。
若有不有悉無所作。彼皆無性。若說去法。此
中皆是隨順所說。復次頌言。

「　是故去去者
　所去處皆無」


釋曰。此說勝義諦中成就。如是別異說有能
作所作作法。此中止遣。此中或說去之作用。
如理應思。是故當知。此中所說作者作業作
法。諸有分別皆無實體。為證成是義故此品
生。

* 觀六根品第三

前品止遣一切作者作業作法諸所造作相違
行相已。復次頌言。

「　見聞及嗅嘗
　觸知等六根
　此見等六根
　說能取諸境」


釋曰。此論所說。如是見等六根行諸境界。謂
眼見色乃至意知法。此有所說。當知皆是世
俗道理。增上所作此無相違。若於勝義諦中。
色等眼等所取能取性不可得。此復云何。復
次頌言。

「　是眼即不能
　自見於己體」


釋曰。若眼能見自性者。彼眼即應如是同前。
自見己體。以諸法自性不能自見無異性故。
如火熱性。亦復不能自見己體。是中亦無能
見自性。復次頌言。

「　若不能自見
　云何能見他」


釋曰。無能見自性故。譬如耳等。亦無能見自
性可得。彼眼若以能取自性於色境中有所
見者。此說還成。眼為能見。譬如薪火變異。即
說名燒。非火自體能燒。復次頌言。

「　火喻即不能
　成於眼見法」


釋曰。何所以邪。若彼熱性能然火者。彼不熱
之性何不能然。是故若無彼薪。此火不有。熱
性不應能自燒故。復次頌言。

「　去未去去時
　前已答是事」


釋曰。如前已去未去去時不去中。已說是事。
今此亦然。已燒未燒燒時無燒。已見未見見
時無見。是故無已燒無未燒。不離所燒。無已
見無未見。不離所見。如前所說。如其次第。
隨應止遣。復次頌言。

「　見若未見時
　即不名為見」


釋曰。若或為常。如瓶衣等。復次頌言。

「　若言能所見
　此云何和合」


釋曰。以不和合而彼見法亦復止遣。或可能
見所見二法和合。彼即可說有能所見。然彼
二法不和合故。何所以邪。於一見法中而彼
所見不得和合。無別異故。若有能見即非無
所見。若有所見。即能見應成。又若決定有彼
見法。即彼能見亦復應成。能見若成。所見亦
然。復次頌言。

「　能見亦不見
　見法無性故」


釋曰。若或離眼別有見相。可說所見。或說能
見。以無能見及所見故。復次頌言。

「　所見亦不見
　見法離性故」


釋曰。此中若或諸緣止息。亦無能見所見可
說。何以故。此所見中非能見故。若有造作彼
即有見。說名所見。此中亦然。同上所說。於能
見中無見可得。何以故。此中若有諸差別法
體性可見。而悉止遣。若有如是能見所見見
法發起即非無作者作業作法和合。見及見
法亦有所起。此復云何。復次頌言。

「　離見不離見
　見者不可得」


釋曰。以無見法發起和合。第二見法本無性
故。亦無決定而可發起。以彼見法離所見性
不和合故。或可所見能見二俱無故。復次
頌言。

「　以無見者故
　云何有所見」


釋曰。能所見性作用相違。若離和合性即無
見者。若無見者即所見性。不得和合。此中能
見所見決定無見。云何可說能所見邪。以見
離性故。見無性故。或有人言。若謂諸行是空
諸法無我。有此理故。如眼所見。即無別異能
所見者。彼即無其實果可得。云何乃有識等
四法而發起邪。故頌遣言。

「　見可見無故
　識等四法無」


釋曰。如所說理。此能見所見皆不成就。彼果
生起識觸受愛。如是四法云何和合。若決定
有識等四法。即有彼果取法可生。以實無故。
次頌遣言。

「　四取等諸緣
　云何當得有」


釋曰。謂以識等及取緣有生緣老死。此等諸
法無所成故。無所有故。今此品初他所建立。
聞等聲等諸說皆止。此中見者悉無所作。是
故頌言。

「　聞嗅味觸知
　如是等諸根
　而悉同於上
　眼見法中說」


釋曰。此中應知。如眼見說能聞所聞等。譬如
能見所有聞等。如應廣說。此中且止。已遣一
切不和合對治故。此說成就。此中能見所見
見法。諸有分別物體無性。今此品中悉為證
成。如是義故。
《大乘中觀釋論》卷第三



《大乘中觀釋論》卷第四

安慧菩薩造
西天譯經三藏朝散大夫試鴻臚卿傳
梵大師賜紫沙門臣法護等奉　詔譯

* 觀五蘊品第四

次第此品今當止遣。彼十二處諸有所作。或
有異宗現所安立。謂於勝義諦中實有內外
十二處法。以蘊攝故。論者言然此非無所攝
道理。但以世俗諦中有其所攝。非勝義諦。以
彼諸蘊無實性故。

又有異宗。計所造色有性可得欲謂大種積
集所成。

今對遣彼等。是故頌言。

「　若離於色因
　色即不可得」


釋曰。色因者。謂地水火風。彼四大種。由其
因故有色處等諸色可得。若離自性即不可
得。是故世俗假施設有。若或別異物體有性。
此不能說。何所以邪。復次頌言。

「　離色因有色
　色則墮無因
　無因無有義
　何法無因立」


釋曰。若因色中物體有性。即當對說。果色物
體而有所成。若無因有果。即無所成義。是故
無有無因可見。是中亦無少法可說。復次頌
言。

「　若復離於色
　有其色因者
　即是無果因
　無果因何立」


釋曰。若果色中物體有性。即當對說因色物
體而有所成。若有因有果彼所作性。如是乃
說因法可轉。此若如是離色因有色離色有
色因者。即彼如是無堅濕暖動諸相離性。眼
等青等云何可得。以色聲等相離性故。同彼
身中堅濕暖動諸有所得。今為對遣彼說。復
次頌言。

「　若已有色者
　色因無所起
　若無有色者
　亦不用色因」


釋曰。若言有色。分別色因。或謂無色。或亦有
亦無。此如是說。俱非道理。是故應知。非有亦
非無。緣義和合爾。

有異人言若爾無因當可得邪。

故頌遣言。

「　無因而有色
　是事亦不然」


釋曰。極成法中無如是說。

勝論者言。我欲謂彼地等極微諸色是無因
色。

論者言。彼無相似自類諸色無有體相。如是
分別是果非果。俱非道理。譬如瓶等。地等所
成。彼非無因。然極微因。無實因性。以無因
故。如虛空等非一邊故。此說非彼因性可得
本性無體故。雖瓶等有因。而非意中謂彼一
向有體可成。亦非同生性。以極微因而無果
故。既非同生性。彼即非道理。又若分別虛空
等。常非一切所向。以虛空等方分分別。若或
別異有性可立者。故頌遣言。

「　是故於色中
　離有無分別」


釋曰。如其分別於諸色中能造所造若果若
因計有體者。皆是諍論。安立處所。於自所成
中而有相違。如佛所言。色處者。謂四大所造。
彼能造義。即因義成。應知所說非勝義諦。復
次頌言。

「　果若似於因
　此說即不然」


釋曰。彼諸大種堅濕暖動自性而不可見。非
彼自性色有所得。是故非諸大種與果和合。

有異人言。若爾即果不似因邪。

為遮遣此義。故頌答言。

「　果若不似因
　是事亦不然」


釋曰。若不相似性即無果可成。止其果性故。
受等多義亦同此說。復次頌言。

「　所有受心想
　諸行一切種
　及餘一切法
　皆同色法說」


釋曰。彼受心想行皆同色法。止遣諸相。如所
遮遣。是義應知。云何受心想行如彼色邪。謂
離諸因即不可得。以眼色等因諸有分位彼
彼無實因性所成。若或離彼無實因性。是中
亦無少法可得。亦非離受等果見有眼色等
因。以無果故因亦無體。若離自因有受等果
而可成者。即離受等果。彼因亦有心。若離心
因心可立者。是法無因。無有此義。何法無因
而可立邪。若復離於心有其心因者。即是無
果因。無果因何有此如是等。諸有所說。應知
有為之法若離諸蘊而有性者。他所計執。譬
如瓶等。若一性異性。皆止其義。餘一切法亦
如是說。復次頌言。

「　彼一切諸法
　皆同色法說
　若諍論安立
　隨所起即空」


復次若有樂說空者。應以空義答。是故頌言。

「　一切不離空
　一切得成就」


又復顯示彼一切法無自性義。是故頌言。

「　若見一物性
　一切法亦然
　若解一法空
　一切皆空故
　言說有所得
　諸所作皆空
　一切無所得
　一切皆成就」


釋曰。雖勝義諦中彼一切法說無自性。然所
作所得而亦不空。彼如前說。皆得成就。於一
切法無所得義而有所成。此中品初說蘊攝
等。應知如是諸蘊無性無有所成。

* 觀六界品第五

復次異宗所計。謂勝義諦中有地水火風識
等諸界所成士夫。譬如虛空。彼引證云。如佛
所言。諸苾芻當知。士夫六界成身。譬如虛空。
此說見邊。

論者言。此說無相。謂世俗諦。如是諸相有所
說者。非勝義諦。是故頌言。

「　空相未有時
　先無彼虛空」


釋曰。無障礙相即虛空相。此說義成。若或先
有虛空而可成者。如是亦然。有相可立說為
先有。若有是相此中即無成就因義。然此如
是相非無成就義。此中但為止遣諸法自相。
是故頌言。

「　云何無相中
　彼有相可得」


釋曰。如是分位無成就義。復次頌言。

「　無實相無體
　云何相可轉」


釋曰。次當止遣。云何無相中而有能相。所相
可轉云何二俱。說為有相。此復云何。故頌遣
言。

「　於無相法中
　相則無所相」


釋曰。於無相中無有物體。無分位可立。與相
相違故。復次頌言。

「　離有相無相
　無異處可轉」


釋曰。此遍遮遣。是中亦復無所成義。復次頌
言。

「　所相既無體
　能相亦不立」


釋曰。所相不相離性故。復次頌言。

「　能相無有故
　亦無有所相」


釋曰。能相不相離性故。若二俱決定。即成對
治過失。亦非能所二相有異性可成。若此如
是有過失生。所說亦然。云何二法能成於一。
亦復云何一法成二。故頌遣言。

「　是故無能相
　亦無有所相」


釋曰。若一若二有所成性。此中皆遣。故前頌
言。能相無有故。亦無有所相。若所相可成。即
能相無體。若所相能相二俱無體。別異亦無
體。是故決定此皆無體。

有異人言。無障礙處是虛空相。如是能相。相
彼所相。

論者言。當知此說即一分因。云何是彼無障
礙處說為能相。此中如是亦無能相。此非道
理。

異人言。若彼虛空能相所相非道理者。何故
虛空與三摩鉢底為所緣相。又復欲貪斷處
為境界故。如是豈非虛空有彼能所相邪。彼
相有故。此亦何無。故頌遣言。

「　離所相能相
　亦無有別相」


釋曰。如譬喻者言。有礙無體無物礙處是為
虛空。此亦不然。若此無其有體。云何當有其
無。亦非勝義諦中有質礙體。彼無性故。云何
無體虛空。或計其有。如是對治有體此說總
遣諸性。是故頌言。

「　若使無有有
　云何當有無」


釋曰。勝義諦中如是所有。若性無性悉離有
體。如佛所言。諸苾芻。我此聲聞乃至若有知
解若無知解。如是所說皆世俗諦。非勝義諦。
勝義諦者。此中頌言。

「　有無既已無
　誰為知解者」


釋曰。無性可成。彼即離相。此復云何。有性無
性止遣相違。即彼有性於一切處悉不可得。
是故頌言。

「　非有體無體
　無能相所相」


釋曰。如其所說同虛空法。此中地水火風識
等五界所說。皆同彼虛空界。是等皆無所相
能相。亦非有體亦非無體。皆如虛空遮遣一
切所有言說。於諸句義中。若有諍論及邪見
安立法中妄計路伽耶陀等。如是諸說皆非
佛語。應當捨離。如其所說。此悉非有。謂以勝
義諦中諸界處等自性不可說然此亦無無性
可立但為止遣所作物性此中非彼無性可
得。如是所說遍遣諸性。

如異部師所說頌言。

「　遣有言無性
　亦不取無性
　如說青非青
　不欲成其白」


此中應知。於二種見悉當遮遣。都無所得。諸
界處等。若有所成。皆是世俗諦攝。彼彼所有
別別自體。善不善法已生未生彼法常在。雖
復勤作虛無果利。設使先有所生後即無性。
若如是知。如是所成。此無過失。以是因故。性
無性二有所詮表無所詮表互有相違。計有
性可生。即非道理。是故亦非有性亦非無性。
二法可成。何以故。從緣有故。先有性可生。所
生即無性。性無所生故。有性非道理。如是無
實所生。此說有者即是相違。若或一切有所
生者。一切有生非一切故。若一切生有力能
者。何名力能。因差別生。何能差別果有所生。
彼等力能。此復云何。為有異耶。為無異耶。何
以故。若有異者。即無分位可立能令果起。此
即分別相違。若無異者。即彼如是一切皆有。
是中一切生法可立。若離相者。即一切處應
無差別。云何有性可生。彼決定因豈得和合。
是故若一性若異性。此不可說。如是亦然。物
體差別力能和合無能生因表了有性。若於
無實自性法中。諸界處等如是決定。有所見
者。此即相違。所有世出世間善不善法已生
未生諸有所作。若欲不虛果利。應當斷除世
俗諦法。此所斷者。謂即二種決定所見。此中
頌言。

「　見有性無性
　彼即少智慧
　無真實微妙
　聖慧眼開生
　雖觀於諸性
　當寂止諸見
　此即勝義諦
　遠離一切見」


釋曰。若於諸見能止息者。即當遠離諸嬈惱
性。於一切法而得寂靜。
《大乘中觀釋論》卷第四



《大乘中觀釋論》卷第五

安慧菩薩造
西天譯經三藏朝散大夫試鴻臚卿傳
梵大師賜紫沙門臣法護等奉　詔譯

* 觀染法染者品第六

復次有異宗言。於勝義諦中諸界處等性與
無性有所知解。由彼雜染成其有性。如佛所
言。染者著染法故。行自損害行他損害行俱
損害。如是乃至癡者著於癡法。其義亦然。

論者言。此中非無雜染道理。雖有如幻。謂以
無實染等體故。但以行聚所成。世俗言說。非
勝義諦。何所以邪。此言染法。染者為先有邪。
為後有邪。為染者染法俱時起邪。三皆不然。
是故頌言。

「　若先有染者
　後有其染法
　云何離染法
　而有染者生」


釋曰。此說畢竟應知此義遮其所離。若染法
無體。染者亦然。止其所作非熟無果有果成
熟。其義可見。若離染法有染者成。如是乃應
別有染法。此即染者因染法得。若爾云何染
者有故染法即成。染法有故染者即成。然後
起染。此義顯明。如果成熟。若有愛境即染
法成。若無愛境云何有染。應當止遣安立過
失。此中亦非先有染者後起染法。

故頌遣言。

「　有染者復染
　云何當可得」


釋曰。所依染法無體性故。如已成熟。復次頌
言。

「　若有若無染
　染者亦復然」


釋曰。若先有染者後有染法。即一切處。如染
法體。是故先無染者道理。

令為證成此義。是故頌言。

「　染者先有染
　離染者染成」


釋曰。染法若無愛體可作。是中其或見有所
成。此非道理。

有異宗言。離彼染者別有染法。離彼染法染
者可立。

論者言。若離染法得有染者。此中非有。何所
以邪。若先有染法後有染者即離染者乃有
染法。此中染法不有。即無愛境能成染法道
理。以愛境後有故。由如是故。若離自性別因
染者。得有染法。即彼染法因染者得。若爾即
非愛境能成染法。以愛境居後故。所成不可
得。若如此者豈非過邪。亦非先有染法後成
染者。

復次頌言。

「　有染復染者
　亦云何當得」


問曰。或離染法有其染者。既有對待過失。此
中染法染者二法同起而可成邪。

故頌答言。

「　如是若同生
　亦復非道理
　染法染者二
　此當云何用」


釋曰。謂以染法染者二相離性互有所違。若
法未生二俱無性。若法已生所作無體。但由
愛境所成染法故有染者。而彼愛境及所起
染法悉亦止遣。問曰。彼染法染者為一性可
合邪。為異性合邪。

故頌答言。

「　彼染法染者
　非一性有合」


釋曰。此何所以。非彼一性而可合故。若有二
法合即極成。此中應知。是提婆達多起染。不
復為彼提婆達多染者之因。彼若說合。此非
道理。

復次異性亦不可合。故頌遣言。

「　異性若有合
　云何當可得」


釋曰。異法異性若有合者。彼即相違而非一
處。有二法生道理可得。後當止遣。

復次頌言。

「　若一性可合
　離伴亦應合」


釋曰。此言合者。同體為義。凡一性者即是因
義。若此一性定有合者。如前所說提婆達多。
合義應見。是故無一性因。可合道理。雖於一
性因無合可成。然若止其合義。應知有過。

復次頌言。

「　異性若有合
　離伴亦應合」


釋曰。此中所說。譬如瓶衣。彼等異性而不能
合。若立合者。非有異性相合因故。如前即有
對待過失。異性若合有所得者。彼非異性亦
應得合。此豈無過。

復次頌言。

「　若異性有合
　染染者何用」


釋曰。此中說合。無合道理。何所以邪。如是二
法各各已成別別自體。即無別法為所成義。
是中亦無所成可得。故知異性無有詮表。若
計異性得有合者。

故頌遣言。

「　若染染者二
　各各自體成
　是二若有合
　前亦應得合」


釋曰。而彼二法汝今云何。此說得成各各體
故。若或染法染者。是二汝以何義分別二法
各各自體令成其合論中言或者。此說合義。
若起分別時虛無果利。彼等自體無所成性。
若言合者。是中染者。無有少分染法可作染
法。亦非染者可有。

復次頌言。

「　異相不成合
　汝欲求成合
　合相若已成
　復欲成其異」


釋曰。合性不成。彼義極成。一法異性合不可
得。異性極成不成合義。故無染法染者二法
同時。或復次第異性可生。亦復更互相離性
故。由是此中無合道理。今此觀察如汝意欲。
何等異性次第可起。或復同時。

今為證成此義。故頌遣言。

「　如是染染者
　非合不合成
　諸法亦如染
　非合不合成」


釋曰。此中云何。所謂非唯染法染者。非合不
合。諸法亦然。

* 觀有為品第七之一

復次或有人言。勝義諦中有彼貪等諸雜染
法。以有為故。譬如眼等。

論者言。若如是說。遍所成故立喻不正。何以
故。勝義諦中若有眼等。應有生等有為諸相。
若其無者。如兔角等。亦應有彼有為諸相。是
故有為諸相。於勝義諦中決定不成。云何生
等有為諸相而可成立。

此中應問。彼生等法增上所作。是有為耶。是
無為耶。二俱不然。

故頌答言。

「　若生是有為
　即應有三相」


釋曰。譬如能相。此中有為能相如是。不然云
何有為諸相。此中所說二法和合三相遍行
故。此中三相亦悉止遣彼法自相。

復次頌言。

「　若生是無為
　不作有為相」


釋曰。如是所成應當遮遣安立過失。何以故。
無為自體亦無性故。譬如滅法。此如是決定。
有如是過失。如是住與無常。餘法亦然。皆同
生法。

論者言。相者即是理法執持為性。如是所說。
云何生等為復相離。有彼業用而可轉耶。或
不離耶。

復次頌言。

「　生等三法離
　即無相業用」


釋曰。云何生等有為諸法次第可轉。若法體
未生。即住滅二法不能為彼作有為相。以未
生故。是即能相無所詮表。若法自體畢竟已
滅。即能相無體故無生住二法。以彼滅法自
無性故。已生即無住。無住即無生滅亦無性。
若言無常隨逐住法。即不能作有為之相。

故百論頌言。

「　住何有滅相
　無常何有住
　若先有住法
　後不復應有
　若常有無常
　有住不有常
　或先有其常
　後即不有常
　無常與住同
　若有其體者
　有常即邪妄
　或有住亦妄」


頌意如是。若有為法不相離者。云何以一物
體於一時中而得和合。

故頌遣言。

「　不於一時中
　生住滅和合」


釋曰。以互相違故。

或有人言。有彼同種因性一時可生。或復次
第所作得成。

論者言。此復云何。或復於彼有體中得耶。或
離能相所相有所得耶。若有體得者。非於有
體中有實體性同生可得。亦非所作別有其
因。若或無體。此即亦無同生可有。是故體中
無有如是決定生等。如生自相。亦復云何次
第可成。

復次頌言。

「　生住滅諸相
　別有有為相
　有即是無窮
　無即非有為」


釋曰。若離生等別有生法而可成者。彼即定
有異法可立。如是乃有無窮之過。有為無為
之相故非和合。

復次犢子部師言。生等諸法雖是有為。云何
可說為無窮耶。

彼宗頌言。

「　生生之所生
　唯生於本生
　本生之所生
　復生於生生」


此頌意者。諸法生時并法自體。有十五法共
成生法。即彼如是有生住異滅諸法具足。此
如是法無有差別。若差別分別者有十五法。
所謂一生。二住。三滅。四若是白法。即正解脫
生。五若是黑法。即邪解脫生。六若非出離法。
即非出離法生。七若是出離法。即出離法生。
八生生。九住住。十滅滅。十一正解脫眷屬。十
二邪解脫眷屬。十三非出離法眷屬。十四出
離法眷屬。除本生自體成十四法。若并本生
法總成十五。生生及本生二法為始意。為此
中生生所生唯本生生。更無別法本生所生
還生生生。如是乃生諸餘法等。此即不墮無
窮之過。

論者言。如是所說皆非道理。

故頌破言。

「　若謂是生生
　能生於本生
　生生從本生
　何能生本生」


釋曰。自體如是無有性故。

次頌破言。

「　若謂是本生
　能生於生生
　本生從彼生
　何能生生生」


釋曰。自體如是無有性故。

又復有言。生生生時。即當能生。以無別故。

次頌破言。

「　若謂生生時
　能生本生者
　生生若未生
　何能生本生」


釋曰。生生若未生。生時即無體。無體即不生。
有何力能能生本生。若無力能即無詮表。
《大乘中觀釋論》卷第五




《大乘中觀釋論》卷第六

安慧菩薩造
西天譯經三藏朝散大夫試鴻臚卿傳
梵大師賜紫沙門臣法護等奉　詔譯
觀有為品第七之二

又復有言。我宗有別道理。令彼生法離無
窮過。故彼宗頌言。

「　如燈能自照
　亦能照於他
　彼生法亦然
　自生復生他」


論者言。作如此說。亦非道理。以無照故。若有
暗冥即有所照。故頌破言。

「　燈中自無暗
　住處亦無暗
　破暗乃名照
　無暗即無照」


釋曰。今此觀察若無有暗。是故燈不自照。亦
不照他。

復次頌言。

「　無少處可照
　是燈何能照
　生亦無少分
　生法可成就」


又復有言。彼燈生時即可照邪。

論者言。若燈生時亦不能照。以先分位無暗
可破。若彼有暗即有所破。如是乃說。燈能自
照。亦復照他。今此所說云何燈不到暗而能
破暗。若不到者。故頌遣言。

「　云何燈生時
　而能破於暗
　彼燈初生時
　不能及於暗」


釋曰。燈初生時。無有性故。若或俱時。又無分
位。若燈不到暗能破暗者。

復次頌言。

「　燈若不到暗
　而能破暗者
　燈在於此間
　應破一切暗」


釋曰。同法若不到。差別因無體。譬如磁石。力
能差別無決定因。此說亦非有其力能。先有
所成故。如彼磁石所成皆遍。是法生時無所
詮表。力能無體故。此復云何。

復次頌言。

「　若燈能自照
　亦能照他者
　暗亦於自他
　暗蔽定無疑」


釋曰。此非所樂自所作處有相違故。燈亦復
然。此非所樂。燈以照明為所成性。若燈與暗
相違。燈即可成自照照他。無復別異所作性
故。暗以暗蔽所成其性。若暗與明相違。暗即
亦應自暗暗他。如是安立非有此義。如瓶等
色現可見故。

此中應問。所言生法自生。為未生生。為已
生生。

故頌答言。

「　生法若未生
　自體不能生」


釋曰。未生無體。故不能生。若其無者。如兔角
等。因性不生故。

復次頌言。

「　生法若已生
　生已復何生」


釋曰。若法已生還復生者。此義應知。如其作
已。不復更作。是故生已何復有生。由此應知
必無生法自生道理。若從他生。其義亦然。若
生時生者。離已生未生。別無生時可得。

復次頌言。

「　非已生未生
　生時亦不生」


或有人言。彼生時者。少分已生少分未生。如
是中間無別有體。

論者言。若彼生法相離之性。或有少分而可
生者。如是餘法亦然可生。是中云何有所生
耶。若一切法有所生者。如是諦觀非今所說。
豈有生時而可得耶。以彼生時無分位故。又
一切法自體無分位可成。如是應知。若無生
時。云何有彼生法可得。

復次毘婆沙師言。有未來法體生向現在。故
有生時可生。

論者言。云何生時先有法體生向現在。有何
異法說生時耶。此中無有少法。云何有其生
法自體。以彼生法先無所得自體無性故。云
何如是有所成耶。若復現轉之法常不離自
相。此說相違。若於過去未來轉者。又非道理。
若別異可生者。彼牛生時亦應有馬。無此道
理。若無少法以未來體生向現在。所說生時
此即相違。由如是故。生時不生。已生法不生。
若生已復生。彼即無體可生。以無自性故無。
即如兔角無有生故。

復次頌言。

「　去未去去時
　前品此已說」


釋曰。此諸所說前已廣明。

復次五頂子人言。若法實無生性。云何因法
而得顯明。

論者言。彼等決定所說。此皆止遣。此中應知。
不顯明時因亦不離。亦復云何有其不離。此
說顯明。是故去未去去時。前品已廣說。若或
諸法有所離者。即成麁重前不實因。亦非如
是先有所生。亦非離因別有法體。以有所離
故。

有異人言。有果可生。由自因和合故。或種子
等和合因性物體功能及彼業用此無差別。
若不生者。云何自生他生而得成耶。由如是
故。彼一切果於一切時及一切處。皆有所生。

論者言。所言和合者。為一性耶。為異性耶。或
已生未生或復生時。自因彼果有和合耶。此
所計執於一切處皆非道理。謂已生未生各
無有性。彼因果二先性不立。無所詮表有性
無體。是故汝所說種子等和合。已生未生皆
無所有。已生未生各無性故。若有種子等和
合。即所立相違。無未生性可詮表故。若其無
者。如兔角等。是故無果和合可有。云何生法
當有所得。又有人言。生法不相離。此說為生
時。故頌遣言。

「　若生時有生
　彼生相已破」


釋曰。此非次第。此中云何若有若無亦有亦
無。一切處離皆悉止遣。

又有人言。若此生法從緣生時。云何所生無
道理耶。如名瓶生。瓶從緣生。如是生時乃有
所成。

論者言。若彼生時決定有瓶。是瓶云何生已
復生。彼瓶生時未有發起作用力故。是瓶云
何別有生時別有生法而當得耶。且無瓶生
之時。生已還有衣相可得。諸有所作若離所
依。亦非道理。故頌遣言。

「　云何生時生
　而說為緣起」


釋曰。諸外道等。以巧辯才說緣生法。彼自相
違。佛說緣生不同一切外道知解故。佛為破
彼巧辯才勤求所知。彼所知法於勝義諦中
伺察無義。彼外道等誣謗因果起惡見根本。
佛以善法方便化度。為令彼斷不正見故。如
佛所言。此有故彼有。此生故彼生。如是等說。
皆世俗諦。非勝義諦。勝義諦者。

復次頌言。

「　若法眾緣生
　彼自性寂滅」


釋曰。此義離自性故。如契經說。佛言。大慧。
諸法自性本來不生。然以和合一切性亦非
無自性。

復次頌言。

「　是故生時生
　如是皆寂滅」


釋曰。此無不和合對治過失。況復如是有所
生耶。故前頌言。若法緣生自性寂滅。無復自
性故。是故諸法。無實因緣發起所生及作用
等。

又有人言。若法從緣生。可名生時耶。

故頌遣言。

「　若法未生時
　如瓶等何有
　緣法假和合
　生已復何生」


釋曰。云何有體可生而無生時道理。謂所生
非有故。譬如未生法。彼無自性。此說義成。

復次頌言。

「　若生時有生
　是即有所生
　諸生性如幻
　此生復誰生」


釋曰。若法已生復有別異生者。生即無窮。是
故決定無生法可作。亦非別有本生能生於
生。

復次頌言。

「　若生已復生
　是生即無窮」


釋曰此無未生。亦無本生。能生道理。

復次頌言。

「　若無生而生
　法皆如是生」


釋曰。而彼生法亦然。何有意謂此生而為有
生。真實理中無生可有。非意馳流謂一切有。

復次頌言。

「　有法不應生
　無亦非道理
　有無俱不然
　前品此已說」


釋曰。證成前品云何生法而有所得。此中應
問。滅時可有生法立耶。謂諸生相生已即壞。
諸法壞性而同等故。

故頌答言。

「　若滅時有生
　無體而可得」


釋曰。此中不應生滅同時。生時分位亦無有
滅。

復次頌言。

「　若法不滅時
　彼體不可得」


釋曰。如空花等。此中住法而非一向。有所住
者。此說不成。

此中應問。為未住體住。為已住體住。為住時
住耶。

故頌答言。

「　未住體不住
　住不住相違
　住住時不住
　此復何有住」


釋曰。住者現在過去二法一處同時不生。是
故無住。又離已住未住。住時無體。謂以
勝義諦中無生法可得。從前廣說。悉為證成
無實生法。生法若無。云何有住。

復次頌言。

「　若滅時有住
　彼無體可得
　住滅二相違
　住位中無滅」


釋曰。若說無滅時。彼體不可得。滅法隨逐有
為相故。若住時有滅。無此道理。此中所說。

復次頌言。

「　諸法於常時
　皆有老死相」


釋曰。老者衰變前相。死者壞滅為義。謂以
自體於一切時而常轉易。若有生時。即無老
死法成。後亦不得生法可成。如火無冷性。今
所觀察。

復次頌言。

「　而有何等法
　離老死有住」


此中應問。諸有住法。為自體住。為別有住法
而成住耶。

故頌答言。

「　住不自相住
　異住非道理
　如生不自生
　亦不從他生」


復次如別頌言。

「　此住若未住
　住體云何立
　此住若已住
　復何住可成
　若已住更住
　此住即無窮
　若或無住住
　法皆如是住」


論者言。一切生法皆隨順說。若有滅處。即無
生住。二法以相離性。彼不有故。如是生住滅
法諸說皆然。

此中應問。所言滅者。為已滅滅耶。為滅時滅
耶。

故頌答言。

「　已滅法不滅
　未滅法滅空」


釋曰。云何是已滅法不滅。謂法滅已滅即無
體。此中滅法彼不生故。如是亦然。滅時及未
滅二俱有過。何以故。謂一切法。於勝義諦中
止遣其生。

復次頌言。

「　彼滅時亦然
　無生何有滅」


釋曰。生法既爾。何有住體。滅亦不可得。住滅
二法。彼相違故。是故無住亦復無滅。彼無住
者。住性離故。若除遣住法。滅法即成。是故無
有諸物分位。如是亦無一切物體。
《大乘中觀釋論》卷第六




《大乘中觀釋論》卷第七

安慧菩薩造
譯經三藏朝散大夫試鴻臚卿光梵
大師賜紫沙門臣惟淨等奉　詔譯
觀有為品第七之三

復次自部答異宗言。

「　此分位定住
　先分位顯明」


釋曰。如乳位中。乳亦不即。於此位滅。如前所
說。有無二法。互相違故。復次頌言。

「　異分位定住
　先分位已滅」


釋曰。如是決定住異位中若有所轉如酪分
位無別異滅。何以故。酪已成時。乳即不生。
此中決定壞失次第。各別分位無異性故。若
言物體不滅。此即相違。或計滅有所得。彼非
道理。今當止遣。他法既無生住可止。自法亦
無。今所說滅。以自法無故。復次頌言。

「　如彼一切法
　生相不可得
　即此一切法
　滅亦不可得」


釋曰。此中云何。若一切處有滅法者。彼即無
實。復次頌言。

「　若法是有者
　滅即不可得
　不可於一處
　有有無二性」


釋曰。互相違故。復次頌言。

「　無法即無果
　滅亦不可得
　如無第二頭
　不可言其斷」


或有人言。依止滅體。是中欲令滅有所得。故
頌答言。

「　法不自體滅
　他體亦不滅
　如生不自生
　他體亦不生
　此滅若未滅
　自體可能滅
　此滅若已滅
　滅已復何滅
　是滅若有異
　滅即是無窮
　滅若無所滅
　法皆如是滅」


或造釋者言。若彼生法止遣法自相者所說。
即有對待過失。謂以勝義諦中有有為法對
待無為。今對彼說。是故頌言。

「　生住滅不成
　即無有為法
　有為法不成
　何得有無為」


釋曰。對待所起。此說畢竟。譬如石女不生於
子。世俗決定物體不成。

此中應問。若無有為之法及有為相。云何世
尊說有三種有為法相。故頌答言。

「　如夢亦如幻
　如乾闥婆城
　所說生住滅
　其相亦如是」


釋曰。諸法如夢幻及乾闥婆城。皆是分別智
境界性。是故顯示象馬車步男子女人國城
等相。彼體皆空。是故所有生等諸法皆是智
境界性之所發起。於勝義諦中所顯無體自
性空故。故佛欲令於諸行中捨離常見。令得
調伏。乃作是說。止生老等。所言老者。老亦非
老。此即自語有所得相違。是故頌言。

「　老亦不離老
　老時無所有
　此性老不成
　異性亦如是
　是故一法中
　老即不可得
　老老而無老
　非自體他體
　此老不自老
　一切老亦然
　老若有別異
　老即是無窮
　解脫出離道
　自具足亦然
　若法離自相
　果亦不可得」


釋曰。如說解脫。諸有善法此即說為緣因。
彼善法性若有所得。云何說彼以為緣因。若
爾而彼識等亦可說為緣因而有所得。何以
故。以差別性彼無體故。差別識性亦非自體。
有善法性以其自體諸善法性為緣因故。於
解脫中無有果利。若善法性因有解脫者。如
是決定捨離自體。何以故。以所立諸法入自
體故。若不爾者。如前所說。云何不以不善解
脫而成善法解脫所作。若如前說。善法解脫
此亦不離有分別故。是故當知。彼一切法若
已生若未生二解脫因。彼即不生。復次頌
言。

「　已脫不可說
　未脫不可說
　脫未脫無說
　脫時亦無說
　此解脫若異
　解脫即無窮
　若無脫而脫
　皆如是解脫」


釋曰。若如是知。彼出離道亦然。具足如所生
說。諸佛世尊。於契經中。有說頌言。

「　色法如聚沫
　受即如浮泡
　想同陽焰生
　行如芭蕉相
　識如彼幻法
　顯示所立法
　如夢如影像
　亦同於響應」


復說。於諸行中一切法無我即無自性。當知
此中所言我者。即是自性別名。此中所說。彼
真如法無有戲論。若說決定皆是虛誑妄取
之法。

* 觀作者作業品第八

或有人言。前品所說。破一切法諸有所作。有
為不成故。何得有無為。若作此說。何故與
彼阿含相違。如佛世尊。於契經中。有說頌
言。

「　應修善法行
　勿修惡法行
　修善法行人
　二世安樂寂」


如此頌意。即有作者作法。亦復有果。所說是
實如所觀察。何故但言世俗。非勝義耶。

論者言。諸有作者。於勝義諦中。若實有若不
實有。若亦實亦不實有。作業亦然。若實有若
不實有。亦實亦不實有。由如是故。而彼作者
於所作中若實有作者。亦應實有作業。如是
互推。作者作業皆無有實。若實不實二種俱
於勝義諦中。無極微許決定實法。若作者有
實。然亦無實作業可得。若作業有實。而彼作
者亦不和合。復次頌言。

「　作者若有實
　亦不作實業」


釋曰。若如所說。何可信耶。故下頌言。

「　實所作無故
　無所作差別」


釋曰。若復止息善不善業。即所作不生。若
所作中有二。作者亦復有二。亦非於所作中
有能作者。此遣法自相。此復云何。故下頌
言。

「　有業無作者」


釋曰。若於作者作業中。執著所作生起。此即
還成法自相相違。今當止遣。復次頌言。

「　無實所作故」


釋曰。以無所生作用差別故。若復作用有所
和合。即所作有二。業亦有二。亦非離其所作
有業。此遣法自相。復次頌言。

「　有作者無業」


釋曰。若所作業與作用法彼相離者。即能作
所作二俱叢雜。此遣法自相。

復有人言。若有能作及作用法彼即有業生
起。應可說為實有作者。以作者生時業亦無
異。由有作用和合故。彼亦無別實有。此無過
失。

論者言。何名無過。以作者作業及所用法彼
能作所作悉無作故。此中若有能作所作。過
如先說。若無所作。能作亦無。以離所作故。此
即云何。有其能作所作及所作業用。此如是
故。餘處亦然。隨應遮遣。今此文廣。恐繁且
止。復有人言。作者所作之業不實可爾。而彼
作者可應實有。今為對遣彼說。是故頌言。

「　作者亦無實」


釋曰。若計作者作業為實。今此言中亦當止
遣。復次頌言。

「　若實有作者
　亦實有作業
　作者及作業
　二俱墮無因」


釋曰。此言能作即是作者。此言所作即是其
業。若或所作離於作者有業可作。如是亦當
但有作者無所作時應有作業。有即無因。若
作者作業墮無因性。即有一向過失。此應思
擇。復次頌言。

「　若有果無因
　因即非道理」


釋曰。此言因者。即說為緣。若法有因轉時緣
即隨攝。因若無體現事止息。此即是無。云何
有義可攝於緣。此復云何。故下頌言。

「　作作者無體
　作用不和合」


釋曰。如斷薪等。若無所斷果體。彼能斷者及
斷所用作具斧等皆不和合。斷所作用當何
有依。彼無體故。作者作業無體亦然。此復云
何。故下頌言。

「　若無法非法
　所作等無體」


釋曰。若離所作。能作作用即無有業。故下頌
言。

「　法非法無故
　從生果亦無」


釋曰。此義云何。由此即無惡趣善趣及解脫
道隨應果等。復次頌言。

「　無果無解脫
　亦無生天道
　非唯生天道
　解脫道亦無」


釋曰。若爾世間諸有一切作用。皆悉墮於無
果利中。世間果者如種子等。作用隨轉即能
生果。彼若無體即無果利。

或有人言。如是所說作者無實。其義可爾。彼
所作業此乃是實。以能作故。此無過失。

論者言。此何無過。今言作者。即是因之別名。
業即是果。且非果法離因自體別有所作。如
是若有作者作業。即有因有果。和合建立。今
此如是作業不異於作者。作者不異於作業。
故所作業而亦不離。以差別因彼無性故。此
云何知。若法有緣及所作具。即因果性成。今
此所說非不顯明。

或有人言。作者亦實亦不實故。作業亦實亦
不實故。下頌答彼增上言。

「　作者實不實
　亦不作二業
　有無互相違
　一處即無二」


釋曰。於一法中有無二法和合作用。彼即無
體。非道理故。如是決定和合作者作業亦不
可得。以相違故亦非道理。復次頌言。

「　作作者作用
　所作實非實
　著即生過失
　此因如先說」


釋曰。此中應知。若實不實皆對待所說。故下
頌言。

「　所作實不實
　亦實亦不實
　作者及作業
　此因如先說
　作者諸所作
　非實非不實
　應知業亦然
　此因如先說
　實所作即無
　不實又無因
　有無互相違
　一處何有二」


釋曰。此中所說三種對待。如生法說。是故應
知。非佛世尊於一切處而悉止遣作者作業
及諸作用。此即不墮諸無因過。

論者言。此實無過。我亦不說無其作者及彼
作業。何以故。我欲表示作者作業互所成故。

復次頌言。

「　因作者有業
　因業有作者」


釋曰。應知此中隨轉施設皆無自體。作者作
業。若成不成。離有離無。證成中義。世俗所
得。故下頌言。

「　世俗遣異性
　我見成就相」


釋曰。若有人言。此與阿含相違者。彼因義不
成。

有外人言。勝義諦中有其作者。何以故。如佛
所說有能取所取故。

論者言。今為遮遣彼說故說。於彼諸作用中
有其能取。若能取所取二法不壞。即作者隨
轉亦不相離。如是應知。能取所取互所攝故。
由是建立。因作者有業。因業有作者。是故因
其能取而有所取。因所取故即有能取。此即
非勝義諦。今復云何。離彼作者作業有遮遣
邪。此中所作因義。若或止遣作者作業。彼能
取所取。此亦應離。

復次頌言。

「　若勝義諦中
　有作者作業
　彼能取所取
　此亦應遮遣
　作者作業等
　此義如是故
　餘法自及他
　相因義應觀」


釋曰。若果若因。能相所相。同生不同生等。因
果二法物體有得。若言有因。即墮果數。如彼
生法。若有義可取。即彼有性。若彼無者。非彼
有生。色等諸法若無義可取。即彼無體可觀。
何況因果離於自體而有力能。若離自體有
力能者。即有所得相違。譬如離於泥團可有
瓶邪。物體分位法中所起。此說即是瓶生泥
團。譬如瓶水。無彼別異分位性故。亦非瓶如
木故。又非泥團分位即說有瓶。猶如別瓶若
自力能而有所得。此即相違。若樂等法因有
力能。即有樂等果法。樂等有故即樂等差別
有所發起。此中所說。有所得者。此說亦無少
法相違。若離因果而有力能。說所成者。如是
決定彼無力能成其因果。此即或成顛倒計
執。或成決定。不共因中相違離因無體故。若
不共因非一向成故。若因果和合。即物體有
性。如是所說因果二法。此中應知非勝義諦。
《大乘中觀釋論》卷第七




《大乘中觀釋論》卷第八

安慧菩薩造
譯經三藏朝散大夫試鴻臚卿光梵
大師賜紫沙門臣惟淨等奉　詔譯

* 觀先分位品第九

前品中說。如作者作業。彼能取所取二法。亦
互不相離施設有性。非勝義諦故。有異宗說
此頌言。

「　眼耳等諸根
　受等心所法
　彼所取若成
　有取者先住」


釋曰有一宗人作如是說。彼說有因。故下頌
言。

「　若無彼先住
　何有眼耳等」


釋曰。此中意樂先有物體。譬如織者。故下頌
言。

「　以是故當知
　先已有法住」


釋曰若彼所取見等有法先住。乃有所取。如
造器用。

復次頌言。

「　眼耳等諸根
　受等心所法
　有法先住者
　以何可了知」


釋曰。彼宗意者。應知有其他法能取。即有所
取可得。

論者言。彼眼等根別異。所取先無其體。此義
不成。此遣法差別。若或施設所取不有。即所
施設物性無體。如無經緯即㲲等不成。此遣
法自相。

復次頌言。

「　若離眼等根
　有法先住者」


釋曰見聞及受者。此等諸法若有先住。故下
頌言。

「　應離眼耳根
　有見等無疑」


釋曰。今此非有。其眼根中無有見法可得和
合。非離眼根有見法故。如是所說。餘義亦然。
離眼等根而有何法。若取若捨若異眼根。何
有見聞。若無所取。或見或聞。云何可知。此是
所見所聞。此是能見能聞。亦非眼等先有能
見及受者可成。此復云何差別。見性不有
體故。何以故。若離眼等有法先住能成見聞
者。此即無住。若不離眼等有法先住。此乃見
即是聞。亦非道理。非見分位滅故。若或如是
能見眼根與所見相不相離者。是故離眼等
根亦無所取。何有能取。若見若聞。若離所取。
復何能取。或有頌言。

「　一切眼等根
　實無法先住」


釋曰。云何一一根有法先住。故下頌言。

「　眼等根所取
　異相復異種」


釋曰。此非眼等彼一一根先有法住。復次頌
言。

「　若眼等諸根
　無法先住者
　彼眼等諸根
　當云何先有」


釋曰。若一一根決定有法而先住者。此乃先
復有先。若爾為即為離邪。今此如是。亦非眼
根之前先有彼餘耳等諸根。彼等未有成故。
此復云何。故下頌言。

「　若見即聞者
　聞者即受者
　一一有先住
　如是非道理」


釋曰。非離見分位中有彼聞者受者而得和
合。亦非先有眼等諸根見性可得。眼等相違
故。

復次頌言。

「　若見聞各異
　受者亦復異
　見時若能聞
　即成多我體」


釋曰。若眼等一一根。先各有異。即見聞各
異。受者亦異。若或見等次第所成。如是若有
見即能聞者。此乃因見有聞。此復云何。以各
別相續成多我體。若言別有取者。此應觀察。
彼宗引云。如佛所言。名色緣六處。而彼色者
四大所成。即有能取所取。是故實有取者分
位。由眼等根與六處和合次第。乃有受法生
起。

復次頌言。

「　眼耳等諸根
　受等心所法
　彼從諸大生
　彼大無先住」


釋曰。彼能取性畢竟說者。云何離彼所取先
有大種所成。若爾即非所取。以能取非所取
成故。若所取如是決定有彼所取性者。如秤
低昂。即因果生滅離所取法。彼同時性如是
決定。能取差別即有多性可得。非無差別一
性同生。以離所取有所成故。若或大種所取
隨生。即無法先住。若彼大種無先住者。云何
大種所成眼等諸根有其所取。亦非能取所
取中間決定有法可得。

復次頌言。

「　眼耳等諸根
　受等心所法
　若無先住者
　眼等亦應無」


釋曰。若眼等諸根無法先住者。即無有法能
取所取。即何有眼等能取相待因性。

有人言。應知能取無性可得。此即是為發生
正見捨離邪見。如佛所言。若法有性皆如幻
化。此即正見。若法無性如幻化者。此即邪見。
此中頌言。

「　彼眼等先無
　今後亦復無
　以三時無故
　有性皆息滅」


釋曰。諸有分別於勝義諦中悉不成故。若有
分別皆是世俗施設所得。勝義諦中即無分
別。遣有性故。世俗諦中有所得法。皆如幻
化。如前所言。有法先住者。即是邪見所說。此
無相違。

* 觀薪火品第十

復次所作。如說薪火物體有性。非如作者作
業一向對待所成。若薪火二法決定有性無
性。如作者作業此即不成。

此中應問。若欲令其薪火二法物體有性者。
為一性邪。為復多性有所得邪。此義云何。是
故頌言。

「　若火即是薪
　作作者一性」


釋曰。有所安立。此說畢竟。此言薪者。因薪能
作於火燒時此有薪之業用。薪火非一。是故
作者作業非一性故。如陶師與瓶。此遣法自
相。薪火若一性者。即能燒所燒薪火二法不
得和合。此遣法差別。故下頌言。

「　若薪異於火
　離薪應有火」


釋曰。此中意者。若異法異性現事止息。即無
能燒所燒。若火燒時薪即不有即無所起。此
應思擇。若無起時彼即無性。亦非無薪有火
可見。若異於薪亦不見有因待之法。是故無
異。如無經緯即㲲等不成。

復次頌言。

「　異即應常然
　火不因薪故
　薪即復無功
　此業用相違」


釋曰。雖有他法不相因待。不因彼薪火自燒
故。

復次頌言。

「　火若常然者
　然火功相違
　此如先所說
　離薪別有火」


釋曰。若無其薪火常然者。此即無因。若爾
離薪常然乃可安立。若火常然能發起者。彼
然火具等諸相施作而悉相違。如是即無作
業功用。有薪亦無因待起處。即所燒相業用
無體。若謂燒時離火有薪。火不滅時異薪無
體。若無有異。此豈無過。云何燒時中有其薪。
若無所燒之薪異火有者。當火燒時薪亦遍
有。火若遍有。如是當知。薪無異性。此應思
擇。若言燒時不有薪者。是故薪火俱無異性。
若謂燒時有薪。此非道理。

復次頌言。

「　異火即不到」


釋曰。與到相違故。如別物體。故下頌言。

「　不到即不燒」


釋曰。譬如別薪。故下頌言。

「　不燒即不滅」


釋曰。若薪盡即火滅。其或離薪即然火不成。
故下頌言。

「　不滅即常住」


釋曰。若自體常然者。如積土塊。云何離火而
有薪邪。以異不到故。若言薪在火中。此亦不
然。

復次頌言。

「　若異薪有火
　即薪能到火
　如此人至彼
　彼人至此人」


釋曰。如是決定與到相違。若如是說喻即不
成。此乃有所得相違之言。

復次頌言。

「　若異薪有火
　欲令薪到火
　彼二互相離
　薪火何能到」


釋曰。如彼人此人勿以一性異性取其物體。
彼若有者。即互相因待若其無體。如石女兒。
若法因待而有。如是乃有能取所取。亦不可
說一性異性。物體有性此即成就。

復次頌言。

「　若因薪有火
　亦因火有薪」


釋曰。能燒所燒二不可得。故下頌言。

「　二何法先成
　薪火相因有」


釋曰。此畢竟說。彼二先後俱無體故。此意即。
是無相因待。若彼二法有異性先成。即有薪
火相因。若其無者。此非道理。

復次頌言。

「　若因薪有火
　火即成復成」


釋曰。此中何因有彼薪火。相因道理。故下頌
言。

「　亦非不有薪
　而有火可得」


釋曰。火不因薪。彼無體故。火亦如是。若先有
所成。復因薪而有。此即云何。二法互相因待
先後可得。若此所得同時發起。亦非互相因
待道理。此復云何。故下頌言。

「　若法有因待
　是法還成待」


釋曰。若彼二相因者。即彼薪火二相還成待
法。此應思察故下頌言。

「　二法無所成
　已成云何待」


此義云何。

復次頌言。

「　若未成有待
　未成當何待」


釋曰。未成即無體。因待亦無體。故下頌言。

「　若因待有成
　自待非道理」


釋曰。若自體有成復。何所成彼。薪火相因是。
義不成。

復次頌言。

「　二因成無體
　無不因薪火」


釋曰。若不因薪。火應常然。故下頌言。

「　因薪火亦無」


釋曰。先後相因而不成故。故下頌言。

「　因火亦無薪」


釋曰。亦非燒時有薪。彼無體故。

復次毘世師言。有不見相極微之火。有業及
業用。二法差別。是中先有一分和合。如是乃
有薪一分來發起火相。故頌遣言。

「　火不餘處來」


論者言。今此何因業用和合。以差別因性所
生故。若有分位業用生起。即彼分位。彼彼方
處各各差別。汝先說言一分和合。此非道理。
以業無依故。亦非起時。若合若離差別因性
業用分位有所生起。亦非離所起時別有對
待因性可得。生時如是果體作用。此中亦非
先無差別。亦非法差別因。中間一分無體。
亦非中間一分而得和合。於差別中若有一
分和合。即俱時分位所作相違。亦無壞其業
用。所生道理或有害故。若計滅有所得。即彼
物體還復墮於差別法中。是故當知。火不從
彼餘處而來。亦無如是自差別所作一分有
體和合。云何於彼差別不差別中。計著多性。
又一分中亦有所著。又於無分位中著火有
性。如是薪火二法。此應思擇。如前已說。次下
頌言。

「　薪中亦無火」


釋曰。離火亦無差別因性。彼火因果無異性
火故。此應思擇。又復能取發起所得。彼即不
有。是故無別異性薪從餘處而來至火。亦非
無火。故下頌言。

「　餘法亦復然
　如去來品說」


釋曰。若或無薪。云何得有能燒所燒。若有所
燒時。非無能燒。亦無能燒中有能燒發起。若
有能燒時。非無所燒。是故無能燒所燒亦非
相離。
《大乘中觀釋論》卷第八


《大乘中觀釋論》卷第九

安慧菩薩造
譯經三藏朝散大夫試鴻臚卿光梵
大師賜紫沙門臣惟淨等奉　詔譯
觀薪火品第十之餘

復次頌言。

「　即薪而無火」


釋曰。遣一性故。

「　異薪亦無火」


釋曰。薪火二法遣異性故。

「　火中亦無薪
　薪中亦無火」


釋曰。總遣異性故。此中薪火二法。一性異性
俱不可見。如瓶非木。又如水中蓮花。異性不
成故。是故勝義諦中。薪火二法非相因有。而
彼二法畢竟空故。

復次頌言。

「　如說薪火法
　能所取亦然」


釋曰。一性異性互相因待次第不成。復次頌
言。

「　餘諸法皆同」


釋曰。彼能取所取。非作者作業一性可著。亦
非異性所取。離亦不生。若異性所取。即互不
到。不到即不燒。不燒即不滅。不滅即是常。若
法常住。彼即互相因待不成。若成不成二法。
相因畢竟無體。若人計火從餘方來。有其能
取及所取者。此義不成。故下頌言。

「　及彼瓶衣等」


釋曰。彼瓶衣等因果二法。同生不同。生能相
所相。彼等所成。如非泥團即是其瓶。彼瓶果
法有作用故。亦非異瓶別有果法作用所成。
非彼二法互相因待。若成不成相因無體。此
如是故。餘處隨應所說亦然。若勝義諦中無
一異性。是故不應取著。

如有頌言。

「　非受非不受
　異復云何有
　如能取所取
　諸所說亦然」


復次頌言。

「　若人執有我
　諸法有實性
　各各差別說
　彼不解佛法」


* 觀生死品第十一

復有人言。勝義諦中亦有生死。何以故。如佛
所言。生死長遠。眾生愚迷不知正法。我欲令
彼如理修行得盡生死。乃作是言。汝諸苾芻。
應如是學。以此證知。勝義諦中有其生死。

論者言。如佛所說。皆是方便世俗施設。非勝
義諦。亦非不有生死而說。長時有法可盡。彼
生死者眾生所受。若如理修行。即能盡彼生
死有性。此中先說薪火二法能取所取彼等
次第。此非道理。

復次頌言。

「　大牟尼所說
　生死無先際」


釋曰。此義云何。所言生死者。即是無際。無際
即無始。今此義者。無最上無先際。故言無際。
又非有彼先際。故名無際。故下頌言。

「　今此如是說
　無先亦無後」


釋曰。先後義無體無自性故。如兔角等。應如
是見。由如是故。中亦不可得說。非不有故。如
兔角等。

復次頌言。

「　若無有先後
　中復云何有」


釋曰。生死無自性。彼云何有。故下頌言。

「　是故此中無
　先後共次第」


釋曰。此中應問。如所表示。無先後共。即次第
不生。而何有眾生受生老死。又云何修行。盡
生死有性。此即不成。故頌答言。

「　若使先有生
　後有老死者
　不老死有生」


釋曰。若不離老死而有生者。應不離老而有
死邪。故下頌言。

「　後老死非理」


釋曰。若或異法有所成者。譬如牛馬。異體應
可同生。云何生不有死。又何不死有生。若生
老死先有體者。即彼本來有其生死。

復次頌言。

「　若使後有生
　先有老死者
　彼所有老死
　無生即無因」


釋曰。無因即無所依。無依即無生。無生即無
相續有性。

復次頌言。

「　無此生老死
　亦無有先後
　老死亦復然
　亦應與生共」


釋曰。此義云何。若言生時有其死者。以彼生
滅二法無同時性。又復無因二俱不生。彼無
性故。若或同生。又生老死無相待因性。

復次頌言。

「　若不生即無
　先後共次第
　云何戲論言
　有生老死合」


釋曰。勝義諦中戲論不生故。

復次頌言。

「　若諸法因果
　能相及所相
　所受及受者
　真實義如是」


釋曰。能知所知等一切法。先後共次第皆不
和合。若先有果後有其因。果即無因。此即因
有相違。若先有因後無果者。即因果不和合。
若因果二法同時有者。如是決定彼因果性
亦復無體。若已生若未生。二法相因俱無體
故。能相所相所說亦然。

復次頌言。

「　非但說生死
　先際不可得
　諸法亦復然
　先際不可得」


* 觀苦品第十二

復有人言。勝義諦中有彼諸蘊苦所成性。如
佛所言。略說五取蘊。由苦所得故。

論者言。此等所說皆世俗諦。非勝義諦。何以
故。此苦果故。此苦果者多種分別。

復次頌言。

「　自作及他作
　共作無因作」


釋曰。有一類人。欲令此苦各別繫屬。故下頌
言。

「　彼等於諸果
　所作非道理」


復次頌言。

「　苦若自作者
　即不從緣成」


釋曰。若自作者。而彼諸法皆自體所成。非同
生性故。若離自體即無對待因性。亦非同生
可有。故下頌言。

「　以有此蘊故
　有未來五蘊」


釋曰。緣所成故。此中若法緣所成性。即無自
作。此遣法自相。又復亦非他作道理。

復次頌言。

「　若有此五蘊
　與未來蘊異
　於此彼蘊中
　應有他作苦」


釋曰。今此五蘊與未來五蘊諸有所作。非此
二法互有他性。何以故。滅與未生二無性故。
此中亦非苦能作苦。自作他作。云何可成。

復次頌言。

「　若人自作苦
　離苦何有人
　云何自作中
　離人而有苦」


釋曰。若復離蘊無所施設。彼復云何有苦可
作。

復次頌言。

「　若苦他人成
　授與此人者
　他亦名自作
　離苦何有苦」


釋曰。此非離苦而復有苦。苦無異故。

復次頌言。

「　若他人作苦
　離他何有苦
　亦非有作已
　他能授於此」


復次頌言。

「　自作若不成
　復何有他作
　若他人作苦
　即亦名自作」


釋曰。或有人言。若人自作苦。即非他所成。應
有他作邪。對此異意。故下頌言。

「　苦不名自作
　亦非他人作
　是故所作中
　離苦人無體」


釋曰。今此如是。非有所作。亦非有苦。若以彼
苦自作苦者。即自所作。道理相違。是故此說
以無有人何有他作。彼無性故。若復他無自
體。是中云何他能作苦。若人自體不生。即無
所有。他體不生。即無他作。是故無有他能作
苦。若或自他二法共作苦者。亦非道理。

復次頌言。

「　若有自他作
　即有共作苦
　今無自他共
　無因亦非理」


如有頌言。

「　他相若自作
　他相此無因
　此若有自因
　何有無因作」


釋曰。勝義諦中苦無體故。

復次頌言。

「　非但說於苦
　四種俱不有」


釋曰。此復云何。色等亦然。故下頌言。

「　外諸法皆同
　四種俱不有」


釋曰。色非自體作故。彼能作所作。若有若無。
皆非所作。若有能作。即所作無體。無即非能
作。云何無中計有我作。此即著於能作。亦非
他法。成已復成色法作用。是中亦非他性可
成。今此所說。若從緣生。彼即無有異法可得。
亦非自他緣法不生。又一切法非無因故。由
是勝義諦中。色等諸法體不可得。

* 觀行品第十三

前品所說破色等蘊。此即亦有對治相違。何
以故。如佛所言。諸苾芻。汝等應當如實了知。
色是無常。乃至識法亦是無常。以此文證。有
色等蘊。

論者言。此世俗諦增上所說。非勝義諦。故有
頌言。

「　若彼虛妄法
　是世俗有為
　無妄涅槃法
　即是勝義諦」


釋曰。此虛妄者。是邪智境界。愚人不實。於虛
誑法無分位中。計色有性。

復次頌言。

「　彼虛妄法者
　諸行妄取故」


釋曰。此即無所得相違。故下頌言。

「　即彼虛妄法
　是中何所取」


釋曰。無所有故。譬如兔角。虛妄之法而不和
合。是故虛妄法者。雖有所說皆是虛妄。故佛
世尊廣為開示。普盡一切若根若隨煩惱所
知二障等法。皆悉是空。使令除斷即彼空性
離二邊故。此中所說諸虛妄法。決定皆是世
俗諦有。若虛妄法。於勝義諦中。如乾闥婆城。
又或虛妄法者。雖復所說是中亦非妄法可
有。故佛世尊諸有所說。悉無相違。若言諸法
不有。即是證成自性空義。遣妄執故。

復次頌言。

「　諸法無自性
　見有異性故」


釋曰。若見有法變異之性。彼即無我。無我即
無常。無常即不有。如是所說。是為虛妄。此法
如是。故下頌言。

「　無性法亦無
　一切法空故」


釋曰。雖說諸法皆空。即彼諸法猶如空花。亦
非有彼無自性法。又或無所成故。

復次頌言。

「　若法無自性
　法云何有異」


釋曰。若法有異。自性亦異。若彼諸法無自性
者。即不和合。是故若見諸法各各自性有別
異者。云何不說此為虛妄。故下頌言。

「　若法有自性
　亦復何有異」


釋曰。若其無者。即無法可有異性和合。計有
性者。即墮過失。此復云何。

復次頌言。

「　若諸法即異
　無異法可有
　現住法若異
　後變異不成」


釋曰。若後異者。譬如老作老相。此即自比量
相違。

或有人言。若不離自體有法可異者。乳應即
成酪。若爾即有因一向過失。

復次頌言。

「　若法即有異
　乳應即成酪」


釋曰。亦非離彼滋味氣勢報體等法。乳即成
酪。以緣性故。又復亦非異乳有酪。此即於第
二時有一向過失。故下頌言。

「　若或異於乳
　云何得成酪」


釋曰。亦非異乳有酪可得。此即不墮一向過
失。是故無有異法可見。有即虛妄。何以故。自
性空故。勝義諦中。亦無少分不空之法對待
空法而有所成。

復次頌言。

「　若有不空法
　即應有空法
　無少不空法
　何得有其空」


釋曰。因不成故。此中非有空法可說。今此如
是證成。世尊所說空義。如其所說。此復云何。
故下頌言。

「　遣有故說空
　令出離諸見
　若或見有空
　諸佛所不化」


釋曰。此即遣諸空執。諸佛世尊所說無疑。何
況有異。若欲有其空者。此乃於法自性有所
取著。此中亦非有性可取。應當捨離。若或
於空有所取者。此即邊執。彼有執者無異方
便。應知此等佛所不化。
《大乘中觀釋論》卷第九K. no. 1482

* 大宋新譯三藏聖教序　　　跡
太宗神功聖德文武皇帝製

大矣哉我佛之教也化導羣迷闡揚
宗性廣博宏辯英彥莫能究其旨精
微妙說庸愚豈可度其源義理幽玄
真空莫測包括萬象譬喻無垠綜法
網之紀綱演無際之正教拔四生於
苦海譯三藏之祕言天地變化乎陰
陽日月盈虧乎寒暑大則說諸善惡
細則比於恒沙含識萬端弗可盡述
若窺像法如影隨形離六情以長存
歷千劫而可久須彌納藏於芥子如
來坦蕩於無邊達磨西來法傳東土
宣揚妙理順從指歸彼岸菩提愛河
生滅用行於五濁惡趣拯溺於三業
途中經垂世以難窮道無私而永泰
雪山貝葉若銀臺之耀目歲月煙蘿
起香界之自遠巍巍罕測杳杳難名
所以道資十聖德被三賢至道起於
乾元眾妙生乎太易揔繁形類竅鑿
昏明絕彼是非開茲蒙昧有西域法
師天息災等常持四忍早悟三乘翻
貝葉之真詮續人天之聖教芳猷重
啟運偶昌時潤五聲於文章暢四始
於風律堂堂容止穆穆輝華曠劫而
昏墊重明玄門昭顯軌範而彌光妙
法淨界騰音利益有情俱登覺岸無
成鄣礙救諸疲羸冥昧慈悲浩汙物
表柔伏貪佷啟滌昏愚演小乘聲聞
合其儀論大乘正覺立其性含靈悟
而蒙福藏教缺而重興幻化迷途火
宅深喻雖設其教不知者多善念生
而無量潛臻惡業興而隨緣皆墯調
御四眾積行十方澍華雨於金輪護
恒沙於玉闕有頂之風不可壞無際
之水弗能漂澄寂湛然圓明清淨之
智慧性空無染妄想解脫之因緣可
以離煩惱於心田可以得清涼於宇
宙朕慙非博學釋典微閑豈堪序文
以示來者如縻螢爝火不足比之於
皎日將微蠡量海未能窮盡於深淵
者哉。

* 繼作聖教序
真宗文明章聖元孝皇帝製

高明肇分三辰方乃序其次厚載初
定萬彙於以發乎端清濁之體既彰
善惡之源是顯然後以文物立其教
以正典化其俗利益之功同歸於理
於是乎像法來於西國真諦流於中
夏洞貫千古真實之理無以窮囊括
九圍玄妙之門莫能究言乎妄想則
五蘊皆空現乃真容則一毫圓滿廣
大之教豈能紀述者哉伏覩
太宗神功聖德文武皇帝法性周圓
仁慈普布化蠻貊則萬邦輻湊躋烝
民於仁壽之鄉崇教法則四海雲從
惠蒼生於富庶之域見尊經之浩汗
設方便以救沉淪知法界之恢宏行
精進而攝懈怠乃擇其邃宇校彼真
文命天竺之高僧譯貝多之佛語象
管翻成於金字珠編復置於琅函龍
宮之聖藻惟新鷲嶺之苾芻仰歎由
是三乘共貫四諦同圓盡苦空真正
之言顯祕密精研之義讚相相乎實
相論空空乎盡空華嚴之理合軌轍
金像之教同規矩朕纘嗣
丕構恭臨寶圖常翼翼而撫兆民每
兢兢而守
先訓以至釋典尤未精詳諒其幽深
曷能探測有譯經西域僧法賢奏章
懇切致意專勤以
先皇帝大闡真風高傳佛旨興前王
之墜典振覺路之頺綱欲旌
夭造之功庸用廣
聖文之述作請予製序繼聖教焉自
聖考上僊追號罔息政事之外何睱
經心今巳禫除思臻微奧雖幼承慈
誨柰夙乏通才焉窮乎法海之津涯
莫造乎空門之閫域略敷大意以徇
輿情蹄涔不足擬浴日之波尺箠豈
能量昊天之影聊述短序以紀聖功
者焉。
大乘中觀釋論卷第十　　　　
安慧菩薩造　　　百
(西天譯經三藏朝散大夫試鴻臚卿傳梵大師賜紫沙門臣　法護　奉　詔譯)

* 觀合品第十四

復次有外人言勝義諦中有其眼等
及諸行法彼說和合如佛所言有三
種法謂眼根色境眼識合故生觸由
此所說餘耳等法亦復如是隨起諸
結此名和合非不有故如龜毛等是
故世尊或說諸法有所和合。

論者言世尊說者此等決定非勝義
諦是故頌言。

「　能見及所見
　見者等各異
　彼更互相望
　一切皆無合」


釋曰此義即是二二相望。

復次頌言。

「　如是染染者
　及彼所染法
　瞋等餘煩惱
　餘處三無合」


釋曰彼一切法更互相望皆悉無合
何所以邪。

復次頌言。

「　異共異有合
　彼見等諸法
　異性無所有
　故不可說合」


釋曰自體如是故更互相望異性無體。

復次頌言。

「　非唯見等法
　異性無所有」


釋曰云何異性如瓶衣等次下頌言。

「　餘諸法皆同
　無異性可得」


釋曰此等所說非語言中而能生信
無異性因此復云何。

復次頌言。

「　異因異有異
　異離異無異
　若法從因出
　彼無異可得」


釋曰異法因待異法即有其異此義
應知法自性等云何有異若先無異
後乃因異有異此即相違亦非諸法
有異對待異性可得此應思擇。

復次頌言。

「　若異異於異
　離異無所得
　彼異不異異
　離異無有異」


釋曰亦無異因對待而有於異法中
離無所得如火自性離自體中即無
熱性譬如瓶等離於自體不見異性。

此中應知勝義諦中無有異性。

勝論師言若說異性者即是同法差
別功能今此亦應有異可得如無異
物自體對待。

論者言若彼異物離於自相有異可
取者而彼同法為異法中住為不異
法住此復云何。

復次頌言。

「　異中無異性
　不異中亦無
　無有異性故
　即無彼此異」


釋曰異與異性合無此道理異與不
異亦互相違無異性中而彼異性定
當止遣若其異性有所得者決定相
違異性對待有不異性畢竟性中既
無異性亦無不異何以故本無異性
故勝義諦中無彼此異。

復有人言若法自相互相衰變彼有
異故可說為異。

論者言若有異相對待彼法此即可
說有其衰變既先無相後有衰變即
非道理若或先有衰變此亦不然如
是決定離其衰變異相不有是故異
非異性無有和合。

復次頌言。

「　一法不自合
　異法亦不合」


釋曰何所以邪合義無體故異中即
無異法可有若有異性即有別異過
失可見是故無有少法可合合法合
時若分別者合即無合此復云何次
下頌言。

「　合法及合時
　合者悉皆無」


釋曰由如是故作者作業及所作法
亦悉不有云何見等諸法更互相望
而有合邪。

* 觀性品第十五

復有人言如汝所說若自分別有所
成立彼一切法有其自性皆虛妄法
然彼諸行汝亦說為虛妄法者即能
成所成而有相違。

論者言諸法自性若從因緣有所生
起彼非自性以自性無所作道理與
現緣法有相違故勝義諦中若法增
相自相不可得故無分別智起時如
實照了若有所得皆是世俗所行此
止遣者即與現緣有所相違以不生
故勝義諦中若有少法而可得者彼
法自體悉無所有。

復次頌言。

「　從因緣和合
　諸法即無生」


釋曰無自性故若先有自性云何從
彼因緣所成次下頌言。

「　若從因緣生
　即自性有作」


此中應問若此作法有何過失故頌
荅言。

「　自性名作法
　云何當可得
　自性無虛假
　離佗法所成」


釋曰本非自性有所作法若有所見
及有所得皆因緣成此中如是止遣
對治。

論者言我此比量勝義諦中自性皆
空如是所有眼等諸法應知皆是因
緣生性如幻所作男女等相彼相若
有自性可得即非因緣對待所成如
涅槃等此說即與佗比量相違。

或有人言如實義者且如火以熱為
自性若火先從因緣所生即有所作
乃非自性容有所作道理可得若尒
火即有其先知是故當知諸法自性
無有虛假離佗法成。

復有人言諸法自性無有別異此無
過失若如所說從因緣生火之熱性
云何先知。

阿毗曇人言諸法自性如是決定無
有虛假離於佗法因緣所成者火之
熱性此復云何先有所得此中若先
有體可得即非自性火云何有。

經部師言若法自性無有虛假離佗
法成此中決定或有所得彼即不有
是故自性若或容有少法可作即佗
法對待此不和合如是自性無有作
者此復云何有其所作若先不有因
緣所作即無過失若先有法何名無體。

論者言此說不然何以故彼無所有
云何無所有當知有作皆是緣法對
待所得彼即無有少法可作何以故
若法現轉即先不有何有所作若法
現轉此復云何說名所作若於現轉
有所作者其或先無轉時容有所作
此即過失是故若先無法即無所作
如兔角等彼何無作若或作者有其
力能彼即有作譬如石女無子云何
有名而可詮表相似之法能與不能
能所分別亦非不有言說分別何以
故因有說無是無亦不可得如是決
定悉不可以言說分別設或能有物
性亦無異因異法可得云何決定有
其所作若法緣聚彼緣差別而亦不
成以於是法不明了故即於是中見
作者性譬如空花是故勝義諦中法
無自性勝義諦中有法皆是自性對待。

復次頌言。

「　若法無自性
　云何見佗性
　自性於佗性
　亦名為佗性」


釋曰若無自性即無佗性何以故若
自性有成彼性變壞容有佗性既無
自性何有佗性此復云何若說自性
亦名佗性如是異法和合生觸此即
佗性法無自性故若說有佗性彼即
不有是故無有佗性此亦不然何以
故若自性若佗性二俱無性有所得
者彼說皆空。

復次頌言。

「　離自性佗性
　復云何有法
　若有自佗性
　即諸法得成」


釋曰無所有故諸法自性無差別中
無法可有此中若復有所遮遣如是
還成有法可得。

復次頌言。

「　有法若不成
　無法亦不成
　有壞名為無
　世人說無體」


釋曰此說如理何所以邪法壞名無
世人說彼以為無體若無法可壞彼
所說無亦即不有是故此無亦不可立。

復次頌言。

「　若見自佗性
　或有體無體
　彼則不能見
　如來真實義」


釋曰此不和合是故諸佛子等普盡
世閒悉為攝受而能長時荷諸重擔
於自佗性悉無所見以無分別智止
息一切別異所起自性佗性此云何
知為依雜阿含等教理證成是故頌言。

「　世尊巳成就
　離有亦離無
　教授迦旃延
　應離有無二」


釋曰佛告迦旃延世閒眾生依止二
法無始以來著有著無又如佛告阿
難言世閒眾生執有著常執無著斷。

此中應問若勝義諦中無自性等云
何能見彼真實義荅此說見實者應
知皆是因緣生法世俗分位所成立
故如實觀時非勝義諦。

復次頌言。

「　若自性佗性
　或有體無體
　自體有異性
　法即不可得」


釋曰此中止遣諸色相見當觀真實。

如尊者提婆所說頌言。

「　從識種子生
　成三有境界
　見境界無我
　三有種子滅」


論者言若法自體有異性者亦應決
定有法可得何以故諸法自體若離
因緣無所得故此中意者無所作性。

復次頌言。

「　若見彼異性
　非諸法有體
　云何自體無
　異性當可得」


釋曰若著於有此成過失若法自體
有性可得即非因緣以先無法有所
造作若彼自相息滅後有所得此亦
不然如先意樂因緣所作此中亦復
無所詮表云何自性所成而有異性
可得亦非性與無性相對和合此中
若法不滅後有所得彼亦不有云何
自體實有異性可得亦非有法自色
相中自體有實亦非無法相中異性
和合何以故性與無性二相違故。

復次頌言。

「　言有即著常
　言無即斷見
　是故有無性
　智者無依著」


釋曰此中云何著有無性墮斷常見故。

復次頌言。

「　若法有自性
　非無即是常
　先有而今無
　此還成斷見」


釋曰法無自性亦復非彼無性可得
以離所作性故若執有性乃著常見
若法先有而今無者此即壞法亦成
斷見若尒即於一切愛非愛果所得
悉壞墮斷常見世法相違是故應知
若見諸法無有自性即見真實此即
證成中道之義。

* 觀縛解品第十六

此中應問云何諸法於勝義諦有性
無性二俱無體若其然者即無生死
亦無涅槃無縛無解以勝義諦中諸
法無性故如是即應一切皆無此云
何說眾生於彼諸趣徃來數數生滅
荅若言諸行或彼眾生有徃來者此
所分別為是常邪為無常邪二俱不
然故下頌言。

「　諸行若輪轉
　常即無徃來
　無常無徃來
　眾生亦同等」


釋曰若是常者即無所作生滅無性
故又常即畢竟寂滅性故若無常者
已滅諸法不復生故。

路伽邪陀人言汝說諸行及彼眾生
無徃來者成我所成何以故實無佗
世來生此世亦無此世復還佗世如
我宗頌言。

「　汝今且觀如是人
　諸根圓具及所行
　又若說彼有多聞
　或為惡獸所食噉
　恣佗所食為所棄
　過去佗身彼即無
　不還後世無怖心
　應知此身唯行聚」


此中意者若有覺常住即非如是眾
生及行可說徃來故我所說應如是
行若有人言此生之前有過去生而
可為因此不遮遣何以故如入胎初
覺決定自體相續有入次前覺心不
離境界有能取故如後起覺我宗說
者此亦不然且非今生離眼等所依
決定有覺若有覺心次於入胎初覺
即眼等所依定有所得以先有故若
尒即有無始徃來生死隨轉彼未來
生亦可相因未死有覺如現起覺若
有覺相續可為因者又離彼所依無
相續覺何以故唯有一覺乃至未終
常如是住故。

論者言汝此所說譬喻無體亦非道
理何以故且如提婆達多於相續中
色覺與聲覺彼非不異境界別故如
佗人相續覺。

復有人言彼諸取法若一若異常與
無常皆不可說。

論者言諸取徃來常與無常俱成過
失何所以邪故下頌言。

「　人若有徃來
　於蘊處界中
　五種推求無
　誰受徃來者」


釋曰非蘊處界諸色法中有相可取
離行及識審細推求悉不可得如石
女子五種推求彼說徃來亦不可得。

此中應問若如所說此蘊之外無別
蘊體亦不即此蘊者云何如來亦具
五蘊故頌荅言。

「　能取及所取
　無諸有徃來
　無有即無取
　何有徃來者」


釋曰若先離取即復無取亦非同時
取體可生彼不同時性無有可立或
復離體而不有故此義即是無別有
取以眾生無體故此中意者如是即
無能取所取由此亦無生死可得。
大乘中觀釋論卷第十

甲辰歲高麗國大藏都監奉
𠡠彫造

大乘中觀釋論卷第十一
安慧菩薩造　　　百
(西天譯經三藏朝散大夫試鴻臚卿傳梵大師賜紫沙門臣　法護　奉　詔譯)

* 觀縛解品第十六之餘

又復有問若諸行滅及眾生滅應無
分別邪。

故頌荅言。

「　彼諸行無滅
　此云何可有
　眾生亦無滅
　復云何可有」


釋曰若法是常即無所作是故無有
少法可滅何以故以法常故若是無
常一向滅法此即不有復云何滅若
常無常俱不可說即無過失此應思
擇或有說者自體還成異義可觀若
有法可滅何不有常若或言無即壞
法性此乃成斷是故若有若無不可
說滅。

或有人言所言不可說者即是如來
息滅言詮是中為復有所取邪無所
取邪若有所取云何不常若無所取
此即成斷若復決定不可說者即諸
佛一切智有所得法此中相違不能
遮遣。

論者言滅即解脫解脫者若有我若
無我有即是常若定無說又非智者
所了知故。

復有人言諸縛解者謂因果有體相
續轉時非無諸行以貪等生起因法
隨有此即名縛縛生死中諸徃來者
又或貪等名縛出世閒智若生起時
貪等息滅此即名解是故不復諸趣
受生。

論者頌言。

「　諸行生滅法
　無縛亦無解
　縛解若有作
　即縛解不生」


釋曰諸行自體相續壞滅住時無體
無縛可有如外地等自體畢竟相違
此即無解又或斷法無體故若斷時
有得即縛解相二無分位是故無縛
亦復無解。

或有人言諸行生時說有縛解。

論者言此亦不然若巳生法有縛解
者如是縛解二不和合若言生時又
復無性如前所說眾生亦然無縛無
解常即無作如虛空故若有所作即
非是常亦非無常現前壞滅。

或有人言諸取名縛畢竟離取故名
為解。

論者頌言。

「　若因取名縛
　有取即不縛
　無取亦不縛
　何分位可縛」


釋曰無染汙取此無有縛彼無染汙
亦即不有此復云何而此無取亦復
無體今所觀察亦無分位此中意者
無所縛故如下頌言。

「　有眾生可縛
　彼縛即有體
　縛法彼若無
　如調達所縛」


復次頌言。

「　若先有其縛
　彼縛能縛身
　今既無所縛
　如去來品說」


釋曰此中不有能受取者以不有故
即應無有縛法可得。

復次頌言。

「　巳縛即不縛
　未縛亦不縛
　離已縛未縛
　縛時亦不縛」


釋曰由如是故無巳縛無未縛亦無
縛時縛法初起是故頌言。

「　巳縛即不解
　未縛亦不解
　若縛中有解
　縛解即同時」


釋曰此不可說縛中有解若縛法無
體云何有解若有縛可說即說有解
今縛解俱無二相違故。

或有人言由有我故不得解脫若諸
取法畢竟息滅此即解脫若如汝言
我法不有云何乃有求解脫者彼解
脫義當云何說。

論者頌言。

「　若我滅無取
　我得涅槃者
　此或有彼執
　還成執於取」


復有人言諸取根本因我我所是故
我今息滅諸取如薪盡火滅有言我
滅諸取當得涅槃者其義亦然彼等
意者因我我所故執諸取由彼因故
餘取即生是故彼取不得解脫。

論者頌言。

「　不應捨生死
　不應立涅槃
　有無皆成謗
　此說非道理」


釋曰若或諸行有生死可捨有涅槃
可立此即都無所作可得云何乃有
生死涅槃二種分別。

* 觀業品第十七

阿毗曇人言若勝義諦一切皆空諸
法無體者如是亦應業果俱無何故
佛說有其業果如經頌言。

「　自能降伏心
　復能攝受佗
　即有慈愛心
　此說降伏體」


釋曰自降伏者即身語意業止諸惡
作乃能攝佗攝受佗者謂行布施利
行愛語救怖畏等如是所作此中愛
法所成名之為慈慈即是愛慈者柔
輭為體此柔輭義即是慈之近相一
切皆於等引心攝此有三種即一切
法自佗種子及所生果心法所攝最
勝所持然後成果此復能攝彼一切
法如有頌言。

「　思及思所生
　大仙所說業
　彼業有多種
　次第而分別」


釋曰此分別者謂身語意有三種業。

復次頌言。

「　彼所說思者
　此即是意業
　從思所生者
　所謂身語業」


釋曰語謂語有所表又復別有身語
二業謂遠離不遠離不遠離者即無
表想此無表者餘處有說名不遠離
此謂起思善業我作或我不作普施
心等此名遠離或不遠離如是所起
此即說為無表之業。

或有人言有表者謂相續業無表者
非唯心所得乃至無佗所表如有頌言。

「　受用故生福
　施受用福生
　非福亦復然
　此名受用義
　并思為七種
　了知諸業法
　身語表無表
　遠離不遠離」


釋曰受用從生福及非福并思成七
法是為諸業相是故決定諸法自相
當有所得業果和合而有生死。

論者言亦非不壞業生果體成辦此
或住邪或即滅邪此復云何故論頌言。

「　業住至果熟
　彼業即是常
　若滅即成無
　云何有果生」


釋曰若言自體相續不壞後有壞者
此無因性以有壞故亦無所作果生
道理滅即無體故。

又阿毗曇人言有相續故有果生起。

如我宗頌言。

「　若芽等相續
　芽等復生餘
　種先而果後
　不斷亦不常
　若不先植種
　果生即不能
　因隨果法中
　從芽等相續」


釋曰果生無異因隨果中是故種子
而亦不斷若果生時種子自相無別
分位此即不常此喻可成所喻法者。

故下頌言。

「　若心有相續
　心法即現轉
　果若離於心
　無相續可轉
　從心有相續
　從相續有果
　業先而果後
　不斷亦不常」


釋曰所說喻者次第應知此復云何。

故下頌言。

「　求法方便者
　是十白業道
　此世及佗世
　得五欲勝果」


釋曰法依於心種子差別從修持因
為法方便得十善道果法成辦由此
當知若業果等不有合者是中亦無
求法方便何故世尊說有果法。

論者頌言。

「　若如汝所說
　次第而分別
　彼有過失生
　其過多復大」


釋曰此中分別非有所成乃生過失
我今略為顯示方量且如有人種地
獄因以心相續故若能於彼善趣受
生無此道理種善趣因惡趣受生亦
非道理譬如世閒植𩕳摩種芽等相
續即不能生菴沒羅果或植菴沒羅
種亦不能生𩕳摩之果諸異法體各
各心相一切趣類自體有因善不善
業和合所立分別力能表了有性此
所表了因果不生如欲界繫心能起
色無色界及無漏界心乃至無漏界
心能起欲色無色界心此皆不有彼
善等諸法所說亦然故有多種及大
過失是中無此分別道理。

復次阿毗曇人又引頌言。

「　今我復說此
　順正理分別
　諸佛及緣覺
　聲聞等讚說
　不失如契書
　業如所負財
　界分別有四
　皆自性無記」


釋曰譬如有人從人舉債先得契書
隨諸方處債無散失其後子本悉復
還歸何以故以有契書故作用果成
無復有壞業亦如是諸相似業所謂
欲界即欲界繫乃至無漏界即無漏
界有作善者具五種業復次彼不失
法於何位斷邪故下頌言。

「　見道所不斷
　至修道乃斷
　是故不失法
　能持於業果」


釋曰若無漏業無漏位斷若作善者
或斷不善業故無相似之業由是即
無業果隨生方便因性故下頌言。

「　若見苦時斷
　彼即有過失
　有相似業故
　斷即壞於業」


釋曰若見苦時斷如是餘處次第叢
雜而復善為不善不善為善此如是
等即有過失若彼不善諸業法等彼
位止時彼不失法即成相違是故阿
羅漢於見道斷湏陀洹人度果巳斷
彼無常業設有所壞常法所起如契
書在彼作用業有體不失植種有果
現滅現成有業道故彼即不滅其不
善業法阿羅漢於見道斷湏陀洹人
果成巳斷。

復次頌言。

「　一切相似法
　諸業有繫屬
　諸界一法生
　一業一法起」


釋曰彼所繫屬諸善等業而非對治
諸果報等欲界者欲界繫色無色界
及無漏界而彼對治所修諸戒由斷
彼業有漏業起非不繫屬如思俱時
所起諸想為根本法彼不壞業如分
量得今略聊簡諸愚異生於三界中
一切繫屬佛諸聲聞欲界繫屬於四
界中若色有繫屬謂除欲界若無色
有繫屬唯無色界如是欲色二界繫
屬不續無漏界以二界業盡故對治
戒無體非無色有戒體所起業用可
得不見有業實所生故謂見三法從
初起業至彼不失此業俱起皆具二
種謂漏無漏而彼一向皆有業果。

復次頌言。

「　所有二種業
　現非無常性
　住至度果巳
　如是還復生
　或至命終滅
　或至度果滅
　此無漏分別
　彼相亦無漏」


釋曰度果者謂至作證時斷何故作
證時斷謂所繫屬滅有漏成熟滅此
等分別皆是近相由是故有彼不失
法能令眾生受彼種種界趣方處分
量形色苦樂等法差別分別有業果
報此不相違如有頌言。

「　雖空亦不斷
　生死亦不常
　業果報不失
　此法佛所說」


釋曰此中應知若業與果合界趣等
分別無分位者即波一性異性皆不
可說所言空者即是分別我空以補
特伽羅無有分位此不可說故名為
空有亦不常又壞故名空空亦不斷
又生死所起諸趣相續種植先業三
有隨生此亦不常煩惱業盡不有名
空空亦不斷亦非先世不起業因是
業不壞有業有報方便因性有如是
法是故世尊以無礙智方便宣說彼
一切法。

論者言如汝分別所說不善以不可
分別相續業生故。

論者頌言。

「　諸業本不生
　非伺察可得
　業力心相續
　業果二俱壞」


釋曰此云何知業有壞邪以無自性
故若彼諸法無有自性即彼自性如
兔角等亦如業等是故應知無業可
有若實有業生可說不壞如佛所言
無業可壞。

復次頌言。

「　若業本不生
　業云何有壞
　若其有所生
　彼云何不壞」


釋曰是故佛說無所生故無業可壞
當知有生壞即隨有若其無生即無
有壞何以故無常性故亦無業生分
位可說若畢竟滅此中云何有業可
壞亦復云何有果生起如汝先說有
業不壞此中亦無業與果合如是決
定有所合者然以無生亦無所壞如
上所說諸法次第悉無所壞巳生諸
法種種分位以無壞故若業若果二
俱不生。

或有人言若法不生者彼過去未來
諸有物體亦應不生不生諸業無自
性故如論者先說業無自性無生法
可立者諸修涅槃道者名住梵行離
涅槃道有所修者名住非梵行若非
梵行者或得涅槃修梵行者應墮地
獄此即壞世閒法所作相違若業是
無作即耕植等世閒法壞如是亦應
所作罪福相對不有世閒何言此作
福者此造罪者。

論者頌言。

「　若法有自體
　有業而可住
　二世受報巳
　彼業還復在」


釋曰業若有體彼受報巳而還復在
若無自體差別可有如汝先說差別
所得即成過失。

阿毗曇人言勝義諦中定有諸業有
煩惱體為彼因故若有其因業非不有。

論者頌言。

「　此諸業煩惱
　業因煩惱成
　彼煩惱無實
　業云何有實」


釋曰勝義諦中若有煩惱自性即彼
自性著於常法以無所生前巳遮遣
如是此中因義不成遮遣相似性故。

或有人言勝義諦中有業煩惱而為
身因身果有故。

論者頌言。

「　若說業煩惱
　以為身因者
　業煩惱自空
　身因復何有」


釋曰說身因者是世俗諦非勝義諦
勝義諦中業煩惱空此中所說因義
不成。
大乘中觀釋論卷第十一

甲辰歲高麗國大藏都監奉
𠡠彫造

大乘中觀釋論卷第十二　　　　
安慧菩薩造　　　百
(西天譯經三藏朝散大夫試鴻臚卿傳梵大師賜紫沙門臣　法護　奉　詔譯)

* 觀業品第十七之餘

或有人言勝義諦中業果受者此皆
有體如佛所言世間眾生無明所覆
愛結所纏長遠世中與生死合不知
先際又復說言眾生自作一切罪業。

如是還復自受果報如有頌言。

「　眾生無明覆
　愛結所縈纏
　作作者受者
　不一亦不異」


釋曰自所作業自受果報此說畢竟
此中無異相續所取果及受者皆有
其體是故勝義諦中實有業果何名
為業謂作者果一切有作眾生當受。

論者言汝所說業為從緣所作或非
緣所作此復云何二俱不然次下頌言。

「　業不從緣生
　不從非緣生
　見有業相違
　是故無作者」


釋曰若有諸業從緣生者即實不實
果乃有所起故於勝義諦中若有所
見即成相違既無有業何有作者。

復次頌言。

「　無作者作業
　何有業生果
　既無實有業
　受者當何有」


釋曰若受者有體此因義不成。

阿毗曇人言若如汝言無業無果此
乃謗無業果即成邪見。

論者言若業若果或有或無此不可
說著斷常故此復云何故下頌言。

「　如佛神力化
　化成具足相
　是化復起化
　初化名化者
　諸法如化相
　作作者無作
　說作者等體
　皆云何可有」


釋曰所起化時此中云何可說作者
及彼作業有實體性今所顯示其復
云何皆如化相而無有異復次頌言。

「　諸法無有體
　如乾闥婆城
　煩惱業及身
　作者果亦然」


釋曰當知諸法如乾闥婆城及如陽
燄夢等諸相變化亦然如陽燄等因
緣和合所生諸法皆是世俗有所成
立善趣惡趣眾生輪迴於世諦中悉
有所得如我前說亦不謗無作者作
業及業果報是故所說亦無過失。

* 觀法品第十八

復次僧佉人言若如所說業及煩惱
作者受者皆如乾闥婆城等無有實
者此非道理然我我所而亦有體諸
外道計有我身相由身所攝諸大種
與大種合諸根與諸根合或心心所
分別亦然又或計我從思所成餘心
所法隨應所計有我我所。

論者言此說即是於諸蘊中計執有
我論者頌言。

「　蘊中若有我
　有即生滅分」


釋曰如前所說以諸大種及彼諸根
分別有身此不可得隨有諸蘊生滅
法成此無常義是中遮遣亦復止其
法差別故又復若言從思生我即離
苦樂等諸思法中無別有我次第起
滅云何可見無常性故遮遣常性若
於生滅分中有所成者即無常性如
是決定止法自相是故非大種與大
種合非諸根與諸根合非識住識中
根身有我以生法故如外大種若顯
明所說此有過失若不明說遮遣法
故譬如瓶等無我可得又若不顯明
者即自比量相違。

復次毗婆沙人言此無過失如是異
蘊別有我體。

論者頌言。

「　若異蘊有我
　有即非蘊相」


釋曰自相不成故何以故聚色成蘊
此若有異即應是常常即無作無作
即無苦樂等法此與不異相違以無
苦樂等違順法生何以故無受者故
無思無覺無念無見乃至無知等是
中亦無諸法差別若受等有異即受
者等此中不成此乃遮遣無彼受者
毗婆沙人又言思等因思應有所得
此無過失。

論者言不應因思而言有思此說唯
有緣故若有體思此何無過若思與
思合有所成者彼思等我是無常性
我若是常此即止遣法自相故若其
思等決定是常我應非思若思是常
即徧一切若或決定有所成義彼勝
論師計思為我應有自性云何此中
非道理邪以異自性中有所說故若
尓即中論所言於一切法悉不應說。

又僧佉人言有彼覺體成一思相我
及覺體次第不壞思亦非無。

論者言若如此說當有過失且覺與
思聲二無異性或覺體合行有我體
者若無覺體合行或伹有思又彼思
法無其自性是中止遣諸法自體或
法差別此即異思有思如是決定思
無別體即無所依及所緣相差別分
別若或別異有我即成多種罪咎又
成止遣法差別過。

或有人言有其現思覺影像生及彼
覺體影像所生其二種思此說為思
以有如是異境界相覺法境界影像
境界此等境界若無所了彼即無思
丈夫身相從影像生所說亦然隨諸
方分皆有其思所依影像如鏡照面
形相亦然有其影像有所持性故有
我體如是即有我及我所。

論者言如彼所說此說皆無我此證
成故下頌言。

「　若或無有我
　我所當何有
　無我無我所
　我我所即滅」


釋曰如彼所說因義不成以無因故
果即不有此如是等如前所說如實
伺察是中云何和合所成若離我我
所即如所生得我我所一切平等是
人即能見真實理於無我中習熟所
得如實義者而彼我所此不可說何
以故若無有我何有我所若法決定
滅者諸行起時相續果利畢竟無我
亦無我所若佗計執彼無所有諸法
生因因體無故果即不有。

復次頌言。

「　諸業煩惱盡
　即名為解脫
　而彼業煩惱
　從分別中生
　一法如是故
　餘法亦復然
　無定意分別
　無定故差別」


釋曰諸煩惱生有種種類如是皆從
分別所生而彼煩惱染汙心者即身
語意諸所作業如佛所言業在無明
中故補特伽羅造非福行若復於彼
分別不成是即戲論於世俗諦無實
取著何以故戲論空故法無我相是
中亦滅現證之法此說畢竟若染汙
不染汙閒雜所斷即見人無我唯佛
世尊見法無我彼得一切無差別故
是故若斷差別法者隨所斷道差別
所得故佛世尊亦說有我若或別異
有所得者此不和合即成相違如是
亦非謗無因果斷心心所相續所成
今此相續亦無有斷是故如來施設
有我若諸眾生起身見者執有身見
於一切法斷其根本故佛為彼說無
我法令觀無我不應離此五蘊別取
五蘊若能成熟善根趣證一切智智
彼增上力佛亦為彼顯示於我譬如
幻化帝網若情非情分別建立彼即
世俗所行乃為眾生說有所得此無
相違今此所說戲論空故住寂滅性
為彼開示故下頌言。

「　此所說想法
　想即心境界
　無生亦無滅
　如涅槃法性」


釋曰此所說想謂心境界有體無體
若性無性皆悉遮遣住於空性由如
是故不應現前所作應現前所作若
事若理能取所取執著戲論一切皆
息能知所知離諸所說此復云何非
有性非無性此說皆空無生無滅法
者非有性非無性一切皆如涅槃法
性若或如是所顯示法即無所有若
於所知或有所說此中應當離諸所
作何以故無生無滅如涅槃法性諸
法自性寂滅如涅槃法性又諸法自
性不生不滅體本寂然亦如涅槃法性。

或有人言若一切法如涅槃者何故
諸佛虛妄宣說斷諸煩惱依勝義諦
有世俗諦若如此者即謗無因果斷
諸善根是中若言一切皆無彼世俗
諦依何而說然彼諸業果報實有現
著生死起生死想而復何能猒離諸行。

論者言老死等法此非不實若不現
著生死即不應說諸法無我為令彼
等斷煩惱障是故頌言。

「　一切實不實」


釋曰色等五蘊自體無實而我我所
亦復無實故應為說諸法無我空性
所行又諸菩薩為斷所知障故次下
頌言。

「　非實非不實」


釋曰此中意者勝義諦中彼一切法
如幻如燄如影像等次下頌言。

「　亦實亦不實
　此即諸佛教」


釋曰此或所說如其道理今此意者
但為利益眾生隨樂分別亦不虛妄
或有問言若或遮遣佗所分別諸有
句義但行真實法者然諸所說皆有
彼相此名若唯遮遣句義即有彼此
相違此若棄捨即無所取此又何名
開顯真實互相違故。

論者荅言然為息除怖名句者故作
是說若起正智如實伺察即於諸法
決定除疑故論頌言。

「　若佗信寂靜
　無戲論所戲
　無異無分別
　此即真實相」


釋曰阿那含人不隨佗信不隨佗信
者謂離有性無性故得寂靜於理事
中無能取所取離諸執著復名近寂
不為戲論之所戲論亦無對礙此復
無尋實無分別無差別義無種種性
若無分別即無戲論之所戲論乃名
寂靜若彼寂靜即入無分別正智境
界若入無分別正智境界即不隨佗
信若彼如是即能得見真實之相由
如是故越語言道若或著佗分別句
義是故遮遣現前所成彼即無住是
故前說即無相違又復顯示實相故
論頌言。

「　若法從緣有
　而不即是因
　亦不異於因
　故非常非斷」


釋曰若因若果此中遮遣因果性故
譬如世閒非即種有芽非離種有芽
此有不常若種子壞滅有芽生起又
於相續中因法不住若果生起亦無
異法可生是故不斷。

復次頌言。

「　無一義多義
　不斷亦不常
　此諸佛世尊
　正法甘露句」


釋曰若於諸佛正教法中獲得最上
甘露法味此修行者於現生中而獲
勝果若或諸行未圓於如是法未成
辦者於後生中決定當得若或於佛
教中所作習熟設值佛不出世或聲
聞滅盡而彼勝緣亦復不空隨諸生
中正智常轉。

復次頌言。

「　正覺不出世
　聲聞復滅盡
　彼緣覺正智
　從於猒離生」


釋曰由其宿昔習熟為因緣覺乃起
猒離之智此即是為不隨佗信由如
是故於此如來正教法中獲真寂靜
如理修行所得不虛。

大乘中觀釋論卷第十二


甲辰歲高麗國大藏都監奉
𠡠彫造

大乘中觀釋論卷第十三
安慧菩薩造　　　百
(譯經三藏朝散大夫試鴻臚卿光梵大師賜紫沙門臣　惟淨等　奉　詔譯)

* 觀時品第十九

復次勝論師言若因若果一性異性
悉斷滅者此非道理應知諸法說有
三時若彼三時無生起者即彼諸法
生滅分位而悉不住是故無斷。

論者言所言勝義諦中有三時者為
一性邪為異性邪若一性者即此過
去未來見在所起無別以彼三時同
一體故若過去未來見在諸法離體
可取者是即過去未來現在諸法不
得成就豈無過邪以彼過去未來見
在諸法互相離所作故若言異性者
即一性中無三時可有或無差別者
又過去未來見在諸法不有此亦有
過若離未來法體及離見在法體過
去法體有所成者即無生滅法故如
是決定若有三時可得此中亦無思
惟分位謂未來等法無異性故此無
過失以無別異過去未來見在三時
法體和合云何見在因過去有是故
此中無有一時亦無異時亦無有法
是常住故是故過去未來見在法體
不有以差別無體異性不生故若復
如是次第觀時決定三時悉無所得
以無分位故。

此中有問若見在未來與過去時互
相因待應有體邪或無因待此復云何。

故頌荅言。

「　若見在未來
　因過去時者
　彼見在未來
　過去時巳有」


釋曰若見在未來因過去有者是即
三時同一體有故非道理謂以前前
法壞滅巳後後法體若不相違即過
去時中三時同體以差別同體故若
過去時有彼二時此即一切皆有三
時亦應見在一一時相過去時有是
故三時悉無因待道理可得。

復有人言若見在未來不與過去同
時有者次第而轉應無過失邪。

故頌遣言。

「　若見在未來
　過去時中無
　彼見在未來
　因何而可有」


釋曰過去諸法破壞即滅亦無有體
云何與彼見在未來而為因待見無
所成故。

復有人言若見在未來不因過去可
有成邪。

故頌遣言。

「　見在及未來
　若不因過去
　即無彼二時
　不因過去故」


釋曰以見在未來自體亦無因待可
成此即止遣見在未來體不有故是
故三時皆無所有。

復次頌言。

「　若因過去時
　或不因過去」


如是餘二時。

釋曰應知此說若見在未來因過去
有者即過去未來亦因見在而有餘
二遮遣次第應知是故三時皆非可
見分量而有若非見是法巳所有上
中下等諸法悉無互相因待可成由
此過去未來見在三時無得如是所
見皆世俗諦勝義諦中云何有體。

復次頌言。

「　此如前所說
　上中下等法
　應知無一異
　亦無次第轉」


釋曰對待中故即有上下若彼中法
先離自體後復還於自體中生此即
相違以自體藂雜故若說別有中法
因待又復無彼自體可有若中自體
既無因待上下二法即無有體若或
中無因待上下二法有所成者彼二
亦無因待是二若有所取非此所見
如是因果決定遮遣。

復次數論師言勝義諦中如應知
有因有果亦有三時其義顯明若不
尒者即諸法無成亦無能成所成道理。

論者言若境界事即彼因法或說能
成所成果體於義利中有所發起若
有異見說如杖合此非所說。

復次數論師言若因若果及彼三時
應悉有生謂以身語有所作故。

論者言若彼能作及彼所作如是一
切皆無異性汝於是中云何分別謂
以決定無異性故譬如十指舒即成
長屈即為短亦非離諸指外別有長
短二性分別三時亦然無別分位分
別可得此世俗中無一性異性道理
可取如是長短二法亦無一性分別
勝義諦中決定應知無此道理且如
長之自體復對待長此中亦無長性
可成譬如自佗而彼長性亦不與短
及二俱性有所相違何以故俱有過
失故所有短性亦如是說。

復次勝論師言亦無長短二性互相
因待以多因故以大因故時分差別
故謂以長性異於短性彼諸指等一
切物體長長增減諸體雖假互相因
待然於自類法中亦無長性因待長
性於中而復短性可有如彼白色因
待白色於中復有青邪可有非多因
中而有差別此復云何若有功用因
差別可生此即不說為長如佗性故
若以同異相因待者而彼長性亦不
可說同異因待若言因待者有其同
異即有所待由如是故無長性可有
且止是說如是大小上下先後等法
亦然應知諸一性等中若有一性即
無二無多性如中等所說此中一切
而悉遮遣應如是見此復云何若言
一性即是一性等體然或作業功用
同異和合而一性等法還有所起或
於無因待法中若有二體一性亦然
即二性等所得藂雜譬如有牛所糞
成團是牛與團為一為異若離牛體
亦即無別相因待法亦無牛體可有
所出異處故若或後時有其異體此
即別異而有所得所出外體故或言
無者又非一體而有所斷此說即見
牛體居多乃有過失何以故此無多
體故若於此中如是解了即知勝義
諦中有彼三時謂以時分積集有體
故若無積集所成法者何故時增說
有剎那由彼剎那有積集故乃有臘
縛牟呼栗多夜摩等時差別所成。

故頌遣言。

「　時不住無取
　時住亦無有
　離時何有體
　異體亦無時」


釋曰此畢竟說皆悉同上所言剎那
者彼無分位亦無後法和合可有積
集無體故所言臘縛者此中亦復何
有所取所言牟呼栗多等者若有此
法與先後剎那而和合者上頌遣言
時住亦無有是故若有所取即無諸
行自體可得若離相續壞性無別剎
那可取諸有時相亦無時體剎那轉
易若先後同體及初分後分諸時有
分別者此理不見若言有者彼何所
取若時無取又云何有剎那臘縛牟
呼栗多等時分施設若尒云何有彼
時分緣法施設此說畢竟何以故未
來未生而彼諸行無分位故見在分
位隨轉不住過去分位已滅無體是
故應知彼一切法亦如所說諸所施
設悉無別異。

復次勝論師言如是應知有為法外
別有時相以有體故譬如蟻聚成於
行列蟻相有體此義可明如彼蟻聚
多體所作同時所作故。

論者言此非同時謂以遲速前後異
故今不可見若如是者即離能作所
作作用墮過失故此中如是若有時
者即果差別乃有多種時體若無果
法差別此應見因是即一體若同時
因性如是有成又墮一向之過故知
彼一切處所向一切皆是緣生法義
譬如畫工見諸畫色從畫色生諸體
形狀此即顯見事相差別時法亦然
此中若無差別即無所得謂以欲勤
功用先以二手作諸差別所成畫相
為從畫工作用差別而有成邪為眾
色成邪為和合成邪彼等云何見是
一性無差別法此或有別異邪若別
異者是果即有自分和合彼意若以
自體和合差別有生是即緣無差別
所見畫工先當舉手而起所作差別
因中有所對待即采畫作用力能有
成若無別異即無差別對待火與色
合種種所成如其色法積極微等差
別對待亦無別異如先所說彼等如
是諸所發起悉無所得。

復次數論師言無如是時而彼時緣
亦無因中對待有性亦無佗等諸緣
可說發起時相諸有疑惑顛倒計有
時者今悉遮遣此中意者若物體有
性即有時相非無果利。

論者言此中亦無少法可有勝義諦
中如理所說是故云何有時可得彼
無異故。

* 觀因果品第二十之一

復次毗婆沙師言勝義諦中如是有
時以種子等共所作故非不有時若
應時者即種子等及水土諸緣和合
力用能生牙等此所說時即是一時
和合有體。

論者言云何有彼諸種子等應時和
合能生牙等何以故若諸牙等先有
所起即彼諸緣不復有生云何諸果
由彼因緣和合有生或不有者此復
云何故下頌言。

「　若謂眾因緣
　和合生果者
　和合中有果
　何湏和合生」


釋曰此無有生若法巳有即不復生
此即止遣法自相故。

復有人言若尒即無因緣和合可有。

故頌荅言。

「　若謂眾因緣
　和合生果者
　和合中無果
　云何和合生」


釋曰此即比量無體果法不生今此
遮遣有生故無所生若言因緣和合
果法有體者皆是增上所作。

復次頌言。

「　若謂眾因緣
　和合有果者
　和合中無取
　何有果可取」


釋曰於和合中無有性故如未生物
體和合法中既無所取智者於中不
起作意此中亦然若因緣和合諸牙
等果無所取者即無體可成若有性
遮遣此還有過。

又數論師言諸作力用有其能所皆
無異性若自體力用能有其果即因
中微細力能非果體有若異於果亦
無所得如是決定如先所說若果法
麤體而不有者彼即無因是即果法
麤體而無力能於諸作用能所法中
且無異因亦無異果於出世法中亦
無少法繫属所起如我宗後頌言。

「　若謂眾因緣
　和合無果者
　是即彼因緣
　與非因緣同」


釋曰此頌意者以果空故若果體空
即止諸因緣何以故謂因生果因體
力能相用壞巳自果即滅若或不滅
此復云何。

故頌遣言。

「　因若未與果
　是因先滅者
　因滅而果生
　果起即無因」


釋曰不欲有其無因之果墮多過
失故。

復次頌言。

「　若因緣和合
　如是果同生
　能生及所生
　亦如燈與光」


釋曰如影如牙是義應知。

復次頌言。

「　亦非先有果
　然後方和合
　生巳還復生
　即墮一時過」


此中有問若能生所生同在一時此
有何過荅巳生未生若因若果能生
所生二法不和合謂以因果性壞互
相有其能生所生此墮過失。

復有人言先有果生然後因緣和合
顯明邪。

故頌遣言。

「　若先無和合
　而有果生者
　是即離因緣
　乃成無因果」


釋曰此中亦無無因之果道理可得。

又數論師言若因法向果即無無因
之果謂因法雖壞後有果起。

論者言此中亦無因法先滅後有果
成若因滅有果者彼因生成次第即
無所依此言先法者即是因法因法
若滅因即無體。

復次頌言。

「　法滅即是無
　壞法無別體
　是即前生因
　而墮重生過」


釋曰此中云何若無先法而有後法
次第和合彼不可見云何前生因法
體相而能重生此有過失果成因滅
有別異故。

復有人言若法先滅不離因法自體
後有法成如是有因和合可生邪。

論者言若因果二法前後建立有體
生成即有果利若因生果巳因住果
中即彼果法別異有生。
大乘中觀釋論卷第十三

甲辰歲高麗國大藏都監奉
𠡠彫造

大乘中觀釋論卷第十四
安慧菩薩造
(譯經三藏朝散大夫試鴻臚卿光梵大師賜紫沙門臣　惟淨等　奉　詔譯)

* 觀因果品第二十之餘

復次頌言。

「　因生果巳滅
　而復何有滅
　又若因住果
　離果何有住」


釋曰此義云何若果滅巳不與因合
若法生巳而不重生如是果法若已
生者不與因合未生亦不合亦無生
巳重生道理而此果體無所依故何
能生果若法未生即因果二體俱無
相續若同時因果此已遮遣何能生
果又未生之法此即是無今此所說
亦復遮遣眼識等緣此中亦無巳見
之法因能生果且如眼根與眼識為
因若見色巳即眼識不生謂已見色
故眼識若生相違無用若未見色眼
識不生即墮過失耳等諸識亦復如
是如應所說作是觀察前所說果此
止餘義。

後復遮遣故下頌言。

「　無彼過去因
　與過去果合
　亦無未生果
　與已生因合」


釋曰所言合者此說有生謂以過去
因果二法俱無體故無未生因與過
去果和合有生因果二法性差別故
若過去若未生二俱無體時分差別
無有和合。

復次頌言。

「　亦無未生因
　與巳生果合
　己生即不見
　有和合可得」


釋曰此亦遮遣因果二法同時而有
時分差別故若有體無體此中如是
審伺察時因果二法而悉無有和合
可得。

復次頌言。

「　若法無和合
　因何能生果
　若法有和合
　因何能生果」


釋曰此無有生亦無和合能生法徧
若不生時如是和合皆為徧計若以
二法和合同生此即相違。

復次頌言。

「　因果若是空
　云何能生果
　因果若不空
　云何能生果」


釋曰體性空故如餘物體又復因離
果故。

復次頌言。

「　不空即不生
　不空即不滅
　以得不空故
　不生亦不滅」


釋曰若自體空自果亦然若謂自體
有所生者或無自性又復云何果法
不生若果有自體因亦不生若法自
體定有性者是即不從因緣所生若
法不生即云何滅謂以自性離所作
故非此所說欲令因果有生有滅前
說亦然生法自體若有所得此即不
生增上所作。

如後頌言。

「　空即云何生
　空亦云何滅
　以空故不生
　以空故不滅」


釋曰若先自體所得皆空體即不有
如石女之子無所生故若無自體法
即不生法既不生云何有滅。

此中有問如先所說因果二法為一
性邪為異性邪或共有邪。

故頌荅言。

「　因果若一性
　即無法可生
　因果若異性
　亦無法可生」


釋曰何所以邪若因果二法一處有
者即能生所生同見生滅如父子有
異非一體可見是故遮遣一性異性
若因若果能生所生等此中如是如
有因言因果若異性因即同非因若
果異體即比量無因此即止其非因
因有異故果亦遮遣。

復次頌言。

「　果自體若有
　因即何能生
　果自體若無
　因亦何能生」


釋曰若有若無非果體可有若無所
有亦非有因能生於果此即亦無見
因可有又若因為能生者即因自體
亦復不能生於果法此即因無和合
因若不能生云何當得果若彼如是
因不能生此中果法亦無所得以果
無體故。

復有人言亦非因果一向有成但以因
緣和合所成。

故頌遣言。

「　亦非因緣成
　亦非自體有
　又非和合生
　此何能生果」


釋曰若此因果和合假立法體如是
決定亦無力用能生此說云何自體
生果是中亦非和合所作故無和合
所成有果是故都無果生道理應知
諸法不從因緣和合生果此亦不離
因緣所成。

復次數論師言當知諸法若有物體
即有和合謂以自類無別異故譬如
自體。

故頌遣言。

「　若因緣和合
　所作得成者
　果若無集因
　即因緣不合」


釋曰果體不有即無所生是故應知
諸法不有云何是中有所成邪。

* 觀成壞品第二十一

復次數論師言勝義諦中應知有時
為成壞因此非不有如兔角等若有
成壞證成我義。

論者言汝說不成法中亦無成壞可
得所言成壞二法者為互相有體共
成壞邪為各離邪若離若共俱無成
壞若離若共無成壞者非汝語中而
可信解此如前說。

故頌遣言。

「　離成無有壞
　離壞亦無成
　共成無有壞
　共壞亦無成」


釋曰亦無有成此說畢竟如離於生
亦無死法因有生故而即有死成壞
亦然若不因壞而即無成若不因成
亦即無壞此中如是汝言成壞皆是
虛說成壞二法互相違故亦非一處
藂雜有生若法未生而有死者此墮
過失。

復次頌言。

「　壞法亦如成
　無共離道理
　成法亦如壞
　無共離道理」


釋曰今此所說是義應知。

復次頌言。

「　離壞若有成
　云何當可得
　法體無常徧
　無處而不有」


釋曰此說義者無所有故何所以邪
謂自體無常故譬如無常自體。

復次頌言。

「　若離成有壞
　云何當可得
　亦如生與死
　非同時而有」


釋曰若法未生即無壞體可得和
合以生死等互相違故是故應知
審觀察時如下頌言。

「　若二互共成
　彼二互無有
　成壞二無故
　云何有成就」


釋曰彼無所有二種別異無所成故
即汝此中因義不成謂以諸法自性
壞故亦無成壞二法同生以其壞法
自所得因先無有體為所依故成法
無體其義亦然。

復有人言若如此說無成法者豈非
自體無間相續有所得邪。

論者言此何說邪若彼壞法決定破
散先無自體即無相續成即不有故
知不盡亦無有壞盡與不盡亦復無
壞此義如是應知諸法無成亦然盡
無壞故先無體成法即不有亦非先
無法體後有成壞謂此二法俱無物
體是故無盡亦無有壞無法成壞故
無有一體互相違故如別義者。

復次頌言。

「　盡即無有成
　不盡亦無成
　盡即無有壞
　不盡亦無壞」


釋曰非語表中能成是義謂二法中
若無有成成即無體是故壞法亦無
所有。

復次數論師言若法先無其體或破
散無體者然諸物相因有體故因若
有體果即亦有若先無體及破散無
體者是即都無此中如是極難成立
云何可說能法所法若因若果而有
所得豈無過邪。

論者言如是應知一切法中先無有
成因即無體亦無有果若破散無體
或於果時有因性者先亦無體故諸
法同時破散無體又或果體若未成
熟或因無先體又復諸法分位壞時
此即皆是破散無體設使同時又先
分位巳離後分位不成如是應知因
離自體畢竟無成無別分位故如分
位自體此中因壞此即不有若先法
破散無體或復離巳有其物體如是
分位而可合者此所不見非道理故。

復有人言如是諸法皆有成壞有法
體故此若無者即彼諸法應悉無體
如兔角鉤。

論者言成壞法中離成無壞離壞
無成。

今此應問所言成壞者為體空故有
為體不空故有或共有邪。

故頌荅言。

「　彼成壞二法
　非空故可有
　又成壞二法
　非不空可有」


釋曰此即不有自性空故如空花等
若不見成成即無體云何有壞無自
體時成即不生是故亦無壞法可有
自性本無別異法體。

此中復問成壞二法為一性有為異
性有或共有邪。

故頌荅言。

「　此成壞二法
　非一性可有
　此成壞二法
　亦非異性有」


釋曰譬如貪與離貪成壞亦然二
非和合若一物體同所依止即無別
異若或自體有決定性即一切法乃
說為常諸法亦非自體有法與異法
合若成壞二法或有所見彼非可見
分量而有云何此中有可見道理若
見諸法有成壞者當知皆是愚癡所
見若於勝義諦中見成壞者決定非
彼勝義諦有以彼勝義諦中無所有
故有見皆是愚者妄見如是所說此
云何知謂有體無體非和合故此若
有彼體無體者即彼體及無體二皆
有性。

故頌遣言。

「　有體不生體
　無體不生體
　體不生無體
　有無體不生」


釋曰因果二法不同生故若同生者
即能生所生彼不成故又法無分位
故即無有體可說生滅以無物故體
無體二有與不有此復云何若法有
生者為自體生邪為佗體生邪或共
生邪。

故頌遣言。

「　法不從自生
　云何從佗生
　自佗既不生
　如所生亦然」


釋曰如前廣說此義應知今此觀
察云何有生亦無所生此說畢竟
次復云何若法有生墮斷常見此
中云何諸法自體若常無常有即
是常非壞滅性此著常見無即無常
是壞滅性此著斷見。

復有人言我說諸法悉有所得然亦
不著彼斷常見此說究竟云何我此
所說究竟云何不著斷常二見如有
頌言。

「　滅巳不復生
　因即墮於斷
　若生滅相續
　故因果有體」


釋曰如汝所說中有分位還成斷過
次復云何。

故下頌言。

「　若法住自體
　無法有分位
　至涅盤時斷
　即諸法斷滅」


釋曰謂法自性離所作故亦無因果
生滅可有不墮於常此復云何如阿
羅漢入涅槃時化火焚身汝謂燒巳
相續斷滅此即不遮若謂無體無斷
常見比亦不然。

復次頌言。

「　死有若巳滅
　取初有不然
　死有若未滅
　取初有不然」


釋曰言死有者謂生有謝滅故名生
死此中亦無死有滅已初有即如何
以故墮無因故或言有者此非道理
是中云何滅時能有。

復次頌言。

「　若初有滅時
　而死有生者
　滅時是一有
　生時是異有」


釋曰此即滅時少分已滅少分未滅
生時亦然少分已生少分未生若滅
法如是即生法亦然由如是故乃墮
二有。

復次頌言。

「　亦無法滅時
　與生時和合
　是即同所依
　此滅彼蘊生」


釋曰若死有滅時不與生有和合所
言滅者無故名滅謂死有初有二不
和合故若此有者如是即應蘊有所
依由如是故此即有生若或別異生
時中無有生是故當知此中悉無二
有可得。

復次頌言。

「　如是此三時
　有相續不然
　若無彼三時
　云何有相續
　有相續若無
　云何有成壞
　若無彼成壞
　法云何可成」

大乘中觀釋論卷第十四

甲辰歲高麗國大藏都監奉
𠡠彫造

大乘中觀釋論卷第十五　　　百
安慧菩薩造
(譯經三藏朝散大夫試鴻臚卿光梵大師賜紫沙門臣　惟淨等　奉　詔譯)

* 觀如來品第二十二

復有人言勝義諦中諸有相續如來
方便取於涅盤有施設因故此若無
者彼不如是譬如兔角。

論者言若勝義諦中如來有者彼即
無生云何無生。

故下頌言。

「　即蘊無如來」


釋曰此說即是墮無常故又能取所
取同一體故。

如次頌言。

「　異蘊無如來」


釋曰此墮常性今此證成比量無體
無異蘊故譬如山有草木離蘊如來
無體亦然既不離故亦不即蘊如衣
盛水同體即有多種過失。

如次頌言。

「　如來無諸蘊」


釋曰如有財者應名有財此中遮遣
能取所取無異性故如是五種審思
察時皆無所有。

如次頌言。

「　何處有如來」


釋曰此畢竟說者勝義諦中悉無所
有若如來自體有其所取即一性異
性無異知覺此有過失然彼自體所
取一性異性悉不可說即無過失若
言如來於諸蘊中有其能取所取施
設此中應知皆無自體譬如瓶等此
說即是能成所成無譬喻故是中遮
遣一性異性非同時有。

復有人言勝義諦中亦有如來有人
等相故。

論者言此中不見有人等相。

故頌遣言。

「　若無有自體
　云何有佗體
　彼佗體既無
　何有人等相」


釋曰若人等相因所取有然此亦無彼
人等相自體可有。

復次頌言。

「　若法因佗有
　彼無體可生
　無體故無性
　云何有如來」


釋曰若法因佗可施設者此亦遮遣
彼無體故若自無體即無有性云何
如來而可得邪次復云何。

故下頌言。

「　若無有自體
　云何有佗體
　離自體佗體
　何處有如來」


釋曰亦無自性異佗性故此復云何有
所施設。

復有人言應知如來有其能取以蘊
施設故若離於蘊別無一性異性可
說非即蘊自體非離蘊自體亦非無
自體此義如是。

論者言此說云何勝義諦中何義可
得成立取蘊。

故頌遣言。

「　何名未取蘊
　自體無別體
　異蘊亦無取
　何得有如來」


釋曰無自體故云何當有自體可得
今此如是若或著於能取所取如是
即應有其能取以有取故即非如來
謂以如來所取無體若或先有如來
可取又即如來無異自體如是決定
若如來自體若如來所取俱非道理
云何異彼諸蘊有能取邪若離如來
有所取者如來不成以如來道有相
違故如來自體若無能取何有取邪
設或有者是中亦無能取所取先後
可得謂以生死無先際故是故此說
無其過失如是應知能取所取二取
和合何所以邪若無能取豈有所取
此不有者即無所取云何如來於其
能取及彼所取有所成邪謂此所取
次第無體故即彼能取諸所作用亦
悉不有故非能取所取和合若次第
無體者云何人等諸相同時可有若
人等所取同時有者各各亦應作如
是言我是如來以有如來故。

復有人言若實如來無所取者即所
取次第不同時有若不有者此成
過失。

論者言云何不有謂無執受而所成
故非無執受而有所取若有所成執
受應有以有所成故或容有所成又
先無自體以無執受故此說義成若
先有所起此中亦無前巳遮遣以無
所取而可成故亦非無彼所取返有
如來故無能取亦無所取若言所取
可得彼人等相同時有者即補特伽
羅所取分位云何決定有其所作以
無能依所依體故若多種物體同所
依者此中應知有多過失於無違順
義邊著無常性故又若於彼涅盤之
法有所取者此中無義而可施設謂
於涅盤著所取故是故無彼補特伽
羅所取道理。

復有人言勝義諦中無如來者云何
有其所取施設此非無得亦非不有
是故所取亦有施設非如石女不有
子故如經中說佛之名者非父母作
乃至亦非聖賢所作何以故謂於解
脫義邊立名為佛或名世尊。

論者頌言。

「　無一性異性
　五種求亦無
　云何所取中
　施設有如來」


釋曰如來於所取法中無一異性乃
至五種推求悉無所取此若無者勝
義諦中即無所有何有所取可施設
邪是故勝義諦中無彼所取施設道理。

復有人言應知因彼色等五蘊此中
有其所取可得如是有故亦非能取
所取不相因待是故此中乃有能取。

論者頌言。

「　此如是所取
　自性無所有
　若無有自性
　云何有佗性」


釋曰汝意欲成能取所取者即彼所
取因佗法成以無自體故若法自體
本不有者何故因有而有成邪若尒
此即能取有施設性又法自體無所
有故勝義諦中法因何有所謂諸法
因自體故而有佗體自體若無云何
當有佗體可得此中如是有所得者。

故頌遣言。

「　法無自體故
　能取所取空
　及一切種空
　空何有如來」


釋曰於一切種審伺察時自體佗體
悉無所有今此觀察如是空故諸所
施設亦復皆空譬如幻人長短相等
勝義諦中法自性空亦復如是。

復次頌言。

「　空即不可說
　不空亦不有
　俱不俱亦然
　假施設故說」


釋曰誹謗相違別異句義悉不有故
若一切處決定說者或說為有或說
為空一切當知皆世俗諦勝義諦中
即無性故。

如尊者提婆所說頌言。

「　若不依俗諦
　即不說勝義
　若不依勝義
　即不說涅盤」


復次本頌言。

「　若法有自性
　見空即無益
　諸見分別縛
　今此悉遮遣」


釋曰如是如來自體空故若有說言
如來是常如來是無常亦常亦無常
非常非無常或言是有邊或言是無
邊亦有邊亦無邊非有邊非無邊此
中一切皆悉遮遣有如來故此不有
者如兔角等。

復次頌言。

「　寂滅中何有
　常無常等四
　寂滅中何有
　邊無邊等四」


釋曰所依無體故能依分別亦復不
有是故諸法自性寂靜遣諸物體悉
不有故。

復有人言諸蘊處界中有能取施設
有施設故此說義成。

故頌遣言。

「　佛種本無性
　一異不可說
　不可說即無
　何施設可有」


釋曰應當解了如是如來有性無性
二法悉離。

又有人言勝義諦中有如來故謂以
如來不說滅後有與不有是故當知
此非不有以彼如來無記說故。

下頌遣言。

「　顛倒分別習
　無執中生執
　若如來本無
　即無分別因」


釋曰如來滅後謂有謂無此諸分別
若息滅巳而能善解緣生之法是人
即能實見如來。

復次頌言。

「　如來自體空
　思惟不可有
　云何謂如來
　滅後有與無」


釋曰如佛所言彼佛聖尊若如是見
如是能觀法性如來諸分別中若有
說言如來滅後有不有等一切皆是
妄分別見謂有謂無若常無常法身
色身能相所相或因或果能覺所覺
空不空等一切皆是於戲論中復生
戲論。

下頌遣言。

「　佛巳過戲論
　能破諸戲論
　戲論所覆者
　彼不見如來」


釋曰所言不見者謂不能見法性如
來如有說言若見緣生即見諸法若
見諸法即見如來。

如經頌言。

「　若以色見我
　以音聲求我
　是人行邪道
　不能見如來」


此中意者若能如是諦觀如來作是
觀時即無所有或謂如來有自體者
云何是為如來自體所謂即是世閒
自體世閒體者即蘊處界等彼世閒
自體於勝義諦中即是如來自體如
來無體故世閒亦無體勝義諦中所
說亦然是故如來施設因性於勝義
諦中亦無相續此說無故即當如是
諦觀如來亦應如是觀察生死何所
以邪。

故下頌言。

「　彼如來自體
　即世閒自體
　如來體不成
　世間亦無體」


釋曰又復云何是如來體如前廣說
即是能取世閒所有施設體故然無
少法自體可成此中所說都無自性。

如前頌言。

「　寂滅中何有
　常無常等四
　寂滅中何有
　邊無邊等四」


* 觀顛倒品第二十三之一

復有人言勝義諦中有蘊處界因緣
生故如貪等法。

彼宗頌言。

「　因分別故起
　說彼貪瞋癡
　善不善顛倒
　此等從緣有」


釋曰彼頌意者如論中說因善不善
顛倒分別由是乃起貪瞋癡法如彼
廣說。

論者言此中無是次第可見如前品
說如來無自體同世間無體由如是
說故此有言詮非勝義諦何所以邪。

下頌遣言。

「　若善不善倒
　從緣生貪等
　以煩惱無性
　故煩惱無實」


釋曰此無自體因無對待故謂勝義
諦中因緣之法不可見故所以者何
若無自體即勝義諦中云何有法而
可壞邪或謂勝義諦有性或謂世俗
諦無性此中一切都無所有如是證
成勝義世俗於二諦中悉離有無彼
諸煩惱而亦不成云何不成邪此中
意者勝義諦中或謂自體若性無性
有所成者此即還成勝義諦中有法
自性以彼無體故即諸煩惱若有若
無而悉不有又彼染心及諸煩惱勝
義諦中有無不成以勝義諦中諸法
自性皆無體故是故應知煩惱有無
亦不成就彼不成故如其廣說應審
伺察。

復次頌言。

「　汝意若離我
　謂有諸煩惱
　從因緣有者
　此煩惱悉遮」


釋曰畢竟說者無有少法煩惱可得。

復有人言見見諸煩惱有所作故此
說即是有彼煩惱。

論者言此中應知煩惱自體如是亦
無所作道理自體所作有相違故亦
非別異而有所得若別異者即種種
煩惱有所作故。

下頌遣言。

「　有身見煩惱
　染者亦不有
　五種求悉無
　諸蘊亦不有」


釋曰染心染法五種不有若彼煩惱
有別異性即作者作業而有過失若
無異性即染與不染而同一體謂諸
煩惱無力能故無異體故是故染者
染法不即不離此彼不有謂身見故
是故染者染法五種不有此復云何。

故下頌言。

「　善不善顛倒
　彼皆無自體
　顛倒名虛妄
　觀如來品說」


釋曰如是若無彼即不有云何自體
有其顛倒以無能覺所覺自性可有
今此云何從緣有彼諸煩惱法而能
起彼善不善顛倒。

復有人言若法自體無所有者諸煩
惱因當云何有謂以色聲香味觸法
此六塵境而能起彼貪瞋癡故此中
如是云何分別善不善等畢竟所說
是故色等有所緣性以有所緣故如
是顛倒非無自體而此色聲香味觸
法亦非一向離自體故。

下頌遣言。

「　善不善等法
　當云何可得
　如乾闥婆城
　如燄亦如夢」


釋曰此說即是世俗所得是故亦無
顛倒所緣應知因彼無自體故所有
時處諸相續等此中決定亦無所得
此法即同乾闥婆城之相又復諸法
自體皆空若有妄取尋求緣法所生
應知此法如彼陽燄又復法無自體
因有所作見前愛樂若因若果有所
成法應知此法即是如夢此如是等
皆色法故是故此中悉無所得今此
意者勝義諦中自性皆空諸法自體
皆如幻人虛妄分別有所成故復如
影像皆是作者作業事用力故有所
生性不相因待假所成故由如是故
色等諸法若善不善此中云何有所
得邪。

復次頌言。

「　若不因不善
　善即無施設
　以因不善故
　善亦無所有」


釋曰若不因不善即無有善若因不善
可施設者或不善無體善亦無所有。

復次頌言。

「　若不因於善
　不善無施設
　以因於善故
　不善無所有」


釋曰若不因善不善即無有我若或
因於善法亦無有我而可施設是故
善不善法悉無所有俱無體故。
大乘中觀釋論卷第十五

甲辰歲高麗國大藏都監奉
𠡠彫造

大乘中觀釋論卷第十六　百　　
安慧菩薩造
(西天譯經三藏朝散大夫試鴻臚卿傳梵大師賜紫沙門臣　法護等　奉　詔譯)

* 觀顛倒品第二十三之餘

復次頌言。

「　此若無有善
　當云何有貪
　又若無不善
　云何當有瞋」


釋曰若貪瞋無體癡亦無體此亦無
別癡法可說。

復次經部師言勝義諦中亦有顛倒
經中有說如佛所言若無常計常此
名顛倒無我計我苦中計樂不淨計
淨皆名顛倒於無常等若執無常此
非顛倒。

又經部師此中意言顛倒有二種一
者隨順生死二者隨順涅槃若於生
死執為常者此名隨順生死顛倒若
執無常此名隨順涅槃顛倒所言隨
順涅槃起顛倒者此說即是自體顛
倒方便斷故。

論者言汝此所說有何義邪下頌遣言。

「　若無常謂常
　此執顛倒者
　空中無無常
　何有顛倒執」


釋曰空中無彼無常可成諸法亦無
若彼無者何有常法執為顛倒。

復次頌言。

「　若無常謂常
　此執顛倒者
　無常若成執
　空何非顛倒」


釋曰常與無常二俱無故此中意者
無常及空皆是顛倒餘無我等亦如
是說。

復有人言應知諸法有其能執所執
執法執作用等皆有體故若不有者
應無能執所執道理。

論者言如汝所言諸有執者為因所
成邪為復別有執法成邪為復共相
相違有體邪若別有執者即彼作者
有何體邪。

故頌遣言。

「　能執業用境
　此等目性空
　皆是寂滅相
　是故無有執」


釋曰如其增上所說證成如汝所說
因喻無體謂言勝義諦中有顛倒故
即此顛倒與非顛倒言有體者。

故頌遣言。

「　執性無有故
　何言邪與正
　計無常等法
　而成於顛倒」


釋曰此中何有顛倒與執俱無體故
若言有執此復云何謂無決定顛倒
可成以顛倒性同體相違故。

復次頌言。

「　無未生顛倒
　及巳生顛倒
　亦非顛倒時
　有顛倒生起」


釋曰此中云何謂離性故譬如聖人
若離顛倒及不顛倒俱無體故若如
汝說二俱有過汝今應當遠離慢心
審自思察云何顛倒自體可生。

故下頌言。

「　未生當云何
　有顛倒可得
　顛倒若不生
　何處有顛倒」


此復云何故下頌言。

「　若常樂我淨
　此四是有者
　彼常樂我淨
　是即非顛倒」


釋曰此中意者謂所知顛倒故此中
所言我者即我等執或於我等四種
法中起顛倒執此名顛倒。

復次頌言。

「　若常樂我淨
　此四是無者
　彼無常苦等
　是即應不有」


釋曰應知此彼俱無和合是中遮遣
無我等故此中意者若有所對待彼
無我等而即有成然無我等別異無
成彼我等見即非顛倒如是常等計
執應斷有何功用得如是邪。

故下頌言。

「　若顛倒法滅
　如是無明滅
　以無明滅故
　諸行等亦滅」


釋曰勝義諦中俱無自體以性離故
若言煩惱有斷有成即彼煩惱為有
體有色為無體無色應知皆是一向
執故若言煩惱有實自性而可成者
此中何法有所成邪此說畢竟故下
頌言。

「　有何法可斷
　此中云何斷
　若實有自性
　自體無繫屬」


復次頌言。

「　若煩惱無實
　無故何名斷
　離有體無體
　有何法可斷」


* 觀聖諦品第二十四之一

復次有自部人說是頌言。

「　若一切法空
　無生亦無滅
　以無生滅故
　四聖諦亦無」


釋曰彼意所說以法空故如石女兒
此若無者即有過失此中云何生法
無體謂集諦無體故云何滅無體苦
諦無體故若苦集無體滅亦無體滅
無體故向滅道諦而亦無體是故頌言。

「　若知及若斷
　修證等作用
　如是四聖諦
　無體即不有」


釋曰若苦等聖諦皆無體者即知苦
斷集證滅修道而悉不有。

復次頌言。

「　四聖諦若無
　即無四聖果
　苦等諦若無
　亦無向果者」


釋曰四聖果者謂湏陀洹等果彼果
無故無住果者湏陀洹等四是住果
人無住果故亦無四向。

復次頌言。

「　若無八聖人
　是即無僧寶
　若無四聖諦
　亦即無法寶」


釋曰以無向果及住果者亦無和合
僧寶可有以無因待故方便道不成
又離四聖諦即無法寶。

故下頌言。

「　若無法僧寶
　云何當有佛
　若如汝所說
　是即破三寶」


釋曰能覺所覺若無體故亦無有佛
次復云何。

故下頌言。

「　若因果體空
　即無法非法
　世俗諸所行
　亦破一切法」


論者言此如是等汝說皆非彼諸法
性即是空性空若不有破諸所成若
或執著諸法皆空又即世閒若法非
法一切所作果體法用耕植等事世
俗所行皆悉破故。

故下頌言。

「　諸法無自體
　有執非道理
　此中佛所說
　空故有行相」


釋曰不應如是破於空義所言空義
者此中所謂空所緣義離色相故而
能息滅一切戲論以無分別智說諸
行相煩惱生等最勝解脫如是空義
證成中道遠離二邊是中亦非所緣
相應又復勝義諦中諸法皆空離二
邊故諸說行相煩惱所知障等皆是
空義彼世俗諦色等無體。

復次頌言。

「　諸佛依二諦
　為眾生說法
　一是世俗諦
　二是勝義諦」


釋曰世俗諦者所謂世閒言說如說
色等生住滅故又如說言提婆達多
來去沒囉賀摩達多解脫此等世閒
言說不虛此即說彼是名世俗諦法
如世假聚等法先無體故勝義諦中
相似有性有體無體皆是世俗言說
分別無始巳來世相續故亦無少分
假聚法等色體可說本來無體亦無
色法次第相續色法無體故即是破
散而彼色法若其無體即破散者是
故非彼勝義諦相所言勝義諦者如
前所說不隨他緣息諸戲論無戲論
故即無分別無種種性此真實相名
勝義諦又勝義諦者謂諸法因皆如
實住此說名諦又勝義諦者謂境界
智於勝義諦中相應和合又勝義諦
者有彼勝義而能隨順無生等法宣
說聞思修所成慧又勝義諦者能為
勝義遮遣一切顛倒因故。

復次頌言。

「　若人不了知
　二諦差別法
　彼不解真實
　甚深佛法義」


釋曰謂於法等執意深重難解諸佛
甚深法義不能於其無分別智所行
境界有所起時與無生滅相應於此
無體境界雖有所得然復與彼非境
界相而共和合作是說言世俗生等
諸法皆無起如是執執此一切皆是
空者此等所計不解諸佛依世俗說
持戒修定隨順諸法有生住滅若謂
勝義諦中如是種法計為有者彼即
不解真實之義何以故謂諸佛世尊
依止二諦宣說諸法。

如前頌言。

「　若不依世俗
　即不說勝義
　不得勝義故
　即不證涅槃」


釋曰勝義諦中超越一切語言境界
若復遮遣世俗諦中一切物體此即
亦復不證勝義謂以勝義諦中方便
宣說有世俗諦是故今此依勝義諦
宣說世俗諸有行相。

復次有外人言諸物體皆空謂見諸
蘊自體空故或即蘊有空或異蘊有
空或蘊中有空。

論者言汝如是見皆增上慢不正見
故以此惡見壞於空義如是亦能於
無分別慧命作諸障難云何壞邪。

故頌遣言。

「　呪師法不成
　不善攝蛇毒
　惡見壞於空
　其義亦如是」


釋曰呪法不成自害其命空見亦然
此中所說如下頌言。

「　故諸佛世尊
　不欲為說法
　眾生不能解
　以法為非法
　於甚深空義
　而實不能入
　以如是因故
　不壞復云何」


復次頌言。

「　汝謂我著空
　不空亦不有
　以空不有故
　不應生毀責」


釋曰著空之過還歸於汝若他所計
自體有成者非正理門皆是計執成
斷空故是故諸法自體無性亦非有
空勝義諦中自體無性故此復云何。

故下頌言。

「　以有空義故
　一切法得成
　若不有空者
　一切法不成」


釋曰一切法者謂世出世閒諸所有
法勝義諦中有體無體皆離自性譬
如幻士有為法中生滅對待四聖諦
等一切皆成世俗法中亦非有滅此
等諸義如前廣說。

復次頌言。

「　汝今自有過
　而返謂我有
　譬如乘馬人
　自忘其所乘」


釋曰如此中說一切無生皆悉空故
應如是解諸說亦然。

復次頌言。

「　汝若見諸法
　皆有自體者
　法若非因緣
　還成汝自見」


釋曰若見諸法有自體時即緣無對
待此復云何。

故下頌言。

「　因果有定性
　作作者亦然
　乃至生滅等
　汝悉破果法」


釋曰此即因緣二無對待而可得故
如空花等諸法無體自性空故於中
起相自生怖畏若離怖者其復云何。

故下頌言。

「　若從因緣生
　諸法即無體
　緣亦是假名
　非一異可有」


釋曰勝義諦中緣即非緣於無生中
自生怖畏伹依世俗而有所成是中
亦無自體可生所見皆空勝義諦中
離自性故諸有施設世出世閒所成
諸法伹為世閒假有所得若中道義
生即無生是中亦無二邊可離若如
是解即因緣法亦定有因然本無生
自性空故是中亦無生法可有設使
勤勞施設所成皆如兔角體不有故
此即證成中道之義離二邊故是故
當知諸法自體一切有生皆非道理
若或執彼無自性者亦非道理若謂
諸法非因緣生即彼自性定無所作
或謂無所作者即彼諸法時處力能
決定不有以無差別故或謂諸法常
有自體此亦不然。

故下頌言。

「　若不從緣生
　無少法可有
　由從緣生故
　彼皆如幻士」


釋曰此中意者無自性故今此若謂
諸法常有自體可得還成過失。

故下頌言。

「　若一切不空
　無生亦無滅
　以無生滅故
　四聖諦亦無」


釋曰若生滅無體此復云何。

故下頌言。

「　若不從緣生
　云何當有苦
　無常是苦義
　彼體無所有」


釋曰何所以邪無所得故。

復次頌言。

「　苦體若不有
　云何當有集
　是故若無集
　此即破於空」


釋曰彼法自體因無對待滅亦無體。

復次頌言。

「　苦若有定性
　自性無所作
　自體若有著
　此即破於滅」


釋曰云何定住法中有滅可成。

復次頌言。

「　道若有定性
　修即不可得
　道若是可修
　定性無所有」


釋曰諸法若於彼善法中有所生起
有即無常然彼諸法若有自體即無
所得諸法亦無生法可成謂以生法
無自體故亦不離所修。

復次頌言。

「　若彼苦與集
　及滅無所有
　而滅苦道諦
　云何當可得」


復次頌言。

「　若苦法不生
　滅法云何有
　苦自體無知
　彼法復云何」


釋曰若苦自體不隨知者是即不能
了知苦諦作者自體亦隨住故。
大乘中觀釋論卷第十六


甲辰歲高麗國大藏都監奉
𠡠彫造

大乘中觀釋論卷第十七　　　　百
安慧菩薩造
(西天譯經三藏朝散大夫試鴻臚卿傳梵大師賜紫沙門臣　法護　奉　詔譯)

* 觀聖諦品第二十四之餘

復次頌言。

「　苦法不知故
　餘斷及作證
　修習亦復無
　即無四聖諦」


釋曰若不知苦即斷集證滅修道不
成謂有定性故彼斷證修而悉無體
云何當有四聖諦果彼知苦等諸所
作用而亦不成此復云何謂以定性
有所得故彼復何能有其果邪於三
摩地中若有定性亦無所取果無體
故無住果者亦無修者如是亦無八
種聖人故無僧寶。

復次頌言。

「　若無四聖諦
　即無有法寶
　以無法僧故
　云何當有佛」


復次頌言。

「　不以菩提緣
　佛墮無緣過
　不以佛為緣
　菩提還成過」


釋曰若佛與菩提自體可成者即互
相無因待性故。

復次頌言。

「　若佛有自體
　無菩提可成
　無菩薩修行
　亦無得果者」


復次頌言。

「　不空何所作
　自體所作無
　法非法亦無
　果亦無所有」


釋曰何所以邪謂離法非法故。

復次頌言。

「　因法非法故
　是即有其果
　法非法若生
　不空何有果」


釋曰若法生巳彼即空故譬如幻人
如汝所執非唯汝自破於成就亦破
一切。

故頌遣言。

「　汝亦破世間
　一切所行相
　以破空義故
　復壞於緣生」


復次頌言。

「　若破於空義
　即無法可作
　此何能發起
　無作有作者」


復次頌言。

「　世閒眾物類
　老少等變異
　若自體不滅
　有定性為常」


釋曰此即諸物分位離於世閒而有
所成謂以定性有所得故此亦還成
別異過失若尓即應世出世閒所證
勝法未得者得以無差別故此即盡
苦邊際諸有作用及斷煩惱而悉不
有謂執不空而有所成。

故下頌言。

「　若見緣生義
　見非見相應
　即能見苦集
　滅道諦亦然」


釋曰謂以世俗勝義二諦相因待故
如是乃能見四聖諦若知諸法皆無
自性譬如幻人但依世俗見有生滅
此即是為見於苦諦若見諸法猶如
幻中雲雨等相於勝義諦而無自性
於世俗分見諸行因此即是為見於
集諦若法因滅觀於寂靜此即是為
見於滅諦若法能見向滅道性此即
是為見於道諦此如是等於聲聞乘
中謂見諦理若於大乘法中見諦理
者如經中說寶跡菩薩白妙吉祥菩
薩言若了一切法無生是為知苦若
見一切法無住是為斷集若悟一切
法畢竟寂滅是為證滅若見一切法
無性是為修道。

* 觀涅槃品第二十五

復次有人引前頌言。

「　若一切法空
　無生亦無滅
　無斷無所證
　云何成涅槃」


釋曰彼宗意者謂內外物體一切皆
有若不有者彼諸煩惱及名色等而
悉是空如空花等今此所說由斷煩
惱證得有餘無餘涅槃若不尓者即
彼名色與無餘依而有相違又復此
中汝言空者斷與證滅而亦不成若
欲成證彼涅槃者如有說言勝義諦
中亦非無證是故斷所得滅而證涅
槃如是應知以不空故即有所得。

論者言如我所說亦無相違如幻證
滅故於世俗智境此即不滅謂無始
因緣展轉有生諸行所起生滅分位
皆如幻燄若言不空即無法可成是
故亦復不得涅槃。

故頌遣言。

「　若一切不空
　無生亦無滅
　無斷無所證
　云何成涅槃」


釋曰若法自體而不壞者即彼斷滅
亦悉不有此中如實若言諸法無自
體者如是乃有涅槃可證此亦難見
由此應知若能解了生滅分位皆悉
是空不生不滅由彼空故即有生滅
此非不空有過失故若一切法空所
成者即前所說破散無體應如是有
有體無體二法一處即有相違由如
是故空義若成即無生滅。

復次頌言。

「　無退亦無得
　不斷亦不常
　不滅亦不生
　此說為涅槃」


釋曰勝義諦中亦不說有涅槃可得
或有說言涅槃有體或有說言涅槃
無體或言涅槃二俱無生此如是等
皆非實說。

故下頌言。

「　若涅槃有體
　即墮老死相
　涅槃非老死
　而無老死法」


釋曰此即有體證成有體何所以邪
離體無成故如石女子是義應知若
涅槃無體此復云何。

故下頌言。

「　若涅槃有體
　涅槃即有為
　此乃無有法
　而是無為者」


釋曰此即隨前頌說次復云何。

故下頌言。

「　若涅槃有體
　云何名無取
　若法體是有
　何法無取邪」


釋曰畢竟說者涅槃若有所成體法
此即而復何名無成謂無少法於無
體中而有所取今此所說以無取故
名為涅槃。

復有人言如所說涅槃應無取中有
涅槃邪。

故頌荅言。

「　若涅槃有體
　無體當何有
　涅槃有體故
　無無體可成」


釋曰無所得故此中無體是即證成
比量無體今此遮遣善等諸體而悉
不有體不成故若以無體而成有體
此亦不成此說有體亦云何有若言
無者此復云何若或意謂涅槃有體
或謂無體此即非是無體可成。

復次頌言。

「　若涅槃無體
　云何名無取
　非無體可有
　涅槃即無取」


釋曰無體不可取故乃有無取。

復次頌言。

「　有體有生死
　即有往來相
　因彼無取故
　即說為涅槃」


釋曰因其取故施設有生即有差別
皆是世俗非勝義諦。

復次頌言。

「　佛大師所說
　斷有及非有
　勝義無無體
　此即成涅槃」


復有人言若彼有無共成涅槃應非
過失邪。

故頌荅言。

「　若有無二法
　共成涅槃者
　彼有無二法
　解脫性不成」


釋曰有無二法俱不成故此復云何。

故下頌言。

「　涅槃有無成
　云何得無取
　而彼有無相
　二因取故成」


復次頌言。

「　若有無二法
　共成涅槃者
　涅槃是無為
　有無是有為」


釋曰此即互相有體可取是故有體
無體若離相者即非涅槃若有無二
法有自體者亦非涅槃一是有體一
是滅體二俱無體所以者何謂以涅
槃有體無體悉不可說。

復次頌言。

「　若有無二法
　共成涅槃者
　彼二非一處
　如明暗不俱」


釋曰互相違故同異不合故何處有
體邪。

復有人言如我所解非有非無是涅
槃邪。

故頌荅言。

「　非非有非無
　而成於涅槃
　彼有無二法
　無能成所成」


釋曰此若巳遣有體無體此復何說
非有非無謂彼有無二法自體無所
成故。

復次頌言。

「　若非有非無
　而成涅槃者
　此有何可說
　亦有何可取」


釋曰此中遮遣彼有無等無所作故
今此證成二法無體有何可說。

論者言或有異意於佛如來徧一切
處無礙智中執有無者。

下頌遣言。

「　如來涅槃後
　不說有與無
　俱有及俱非
　如來悉不說」


釋曰如來滅後及見在時即不說有
亦不說無亦有亦無非有非無而悉
不說亦復不說外道經中身之與神
是一是異是故一切所執無體勝義
諦中亦無如來亦復不說有涅槃法
於彼一切種類法中而悉無彼涅槃
可有後復遮遣。

故下頌言。

「　非生死涅槃
　有少法差別
　涅槃與生死
　亦無少差別」


釋曰謂以生死因果二法所成諸蘊
由此施設而彼諸蘊自性空故不生
不滅是故不生不滅二法平等以平
等故生死涅槃無有差別。

復次頌言。

「　實際涅槃際
　空際生死際
　非彼二中閒
　有毫釐差別」


釋曰法性無差別猶如虛空無方分
等諸相分別此中意者諸法空性即
成涅槃所成法中若謂決定有所得
者彼即是空一切異見諸有言說無
體可說亦非勝義諦中有彼諸見而
可成故是故如來滅後有不有等常
無常等邊無邊等而悉不說。

頌緫攝言。

「　依止於涅槃
　先際及後際
　說常等邊等
　有無等諸見」


釋曰如其次第此說應知。

復次頌言。

「　若諸法皆空
　何有邊無邊
　亦有亦無邊
　非有非無邊」


復次頌言。

「　何一性異性
　何有常無常
　亦常亦無常
　非常非無常」


釋曰分別自性無所依止此中意者
分別無體故。

復有人言勝義諦中有其涅槃彼有
所得謂佛世尊以清淨意分別說法
於勝義諦中亦有法可說。

復次論者以頌遣言。

「　諸所得皆寂
　遠離諸嬈惱
　無我無所成
　諸法無所得」


釋曰法自性空故一切分別而亦止
息謂以法性本無所生故佛亦無少
法可說但以作業所依而有所成種
種施設有性皆空於諸行中故佛亦
無少法可說。

* 觀夢幻品第二十六

復次論者謂餘人言今此如是應知
所說皆如夢幻有所和合彼諸趣等
差別分別亦如乾闥婆城諸行所起
皆是緣生此等廣說皆謂證成世俗
緣生對治之法有所宣說此說皆是
不顛倒義。

故下頌言。

「　眾生無明覆
　後復起三行
　由三行造業
　生人等諸趣」


釋曰言三行者謂身語意見所造作
又謂福行罪行及不動行。

復次頌言。

「　以行為因故
　而取著於識
　由著彼識故
　增長於名色」


釋曰此畢竟說因名故有色積色成
蘊故名色蘊。

復次頌言。

「　由名色增故
　而生於六處
　六處隨起觸
　所生如次說」


復次頌言。

「　因眼及與色
　與名色為緣
　如是法和合
　是故識生起」


釋曰是中復以作意和合如彼眼識
與名色為緣有所生起餘耳識等與
名色為緣有所生起所說亦然。

復次頌言。

「　由眼色識三
　故能生於觸
　從觸復起受
　此受相三種」


復次頌言。

「　因受起於愛
　以受故愛生
　從愛生於取
　所取有四種」


釋曰此復云何所言取者謂欲取愛
取戒禁取我語取等。

復次頌言。

「　因取故有有
　謂取者有故
　若無取解脫
　是故無彼有」


復次頌言。

「　有者謂五蘊
　從蘊故起生
　生故有老死
　及憂悲苦等」


釋曰何名五蘊此說即是五取蘊故
由此有彼諸眾生聚諸行生起。

復次頌言。

「　諸憂悲苦惱
　皆從生所起
　如是即唯有
　一大苦蘊生」


釋曰此中云何而能息滅生法相續
一大苦蘊諸所起作謂即應離我所
自性。

復次頌言。

「　此無明及行
　為生死根本
　智者於無明
　而不見有體」


釋曰若見諸行有所造作而生過失
此即無明及行與彼生死乃為根本
何以故諸行造作故智者不然不見
諸行有所造作實智正觀不見有生
何以故見真實故。

復次頌言。

「　若無明息滅
　諸行亦復滅
　無明行滅故
　智者如是修」


釋曰種子滅故牙等不生勝義諦中
諸法無體十二緣生智所習力無明
等滅自體滅故諸行何有。

復次頌言。

「　滅法對治生
　即真實所轉
　此一大苦蘊
　如是苦皆滅」


釋曰所謂有支輪迴息滅彼識亦滅
以識滅故乃至生老死法皆滅世俗
諦可取勝義諦無生諸緣生等法此
復云何滅。
大乘中觀釋論卷第十七

甲辰歲高麗國大藏都監奉
𠡠彫造

大乘中觀釋論卷第十八　　　
安慧菩薩造
(西天譯經三藏朝散大夫試鴻臚卿傳梵大師賜紫沙門臣　法護等　奉　詔譯)

* 觀諸見品第二十七

復有人言勝義諦中有眾生相續是
見處故此非不有相續所起是故今
此自體相續皆如夢等。

論者言如汝所說有其相續是見處
者此非道理如下頌言。

「　過去世有我
　或無我等四
　是我等諸見
　依過去世起」


釋曰今此如是即起世閒常等諸見
謂世閒常世閒無常亦常亦無常非
常非無常如是諸見因見世蘊依過
去起今此所說過去世者名為先際。

次下頌言。

「　又於未來世
　我不見有起」


釋曰於未來世為有起邪為無起邪
亦有亦無非有非無邪如是即起邊
等諸見謂世閒有邊世閒無邊亦有
邊亦無邊非有邊非無邊如是諸見
因見世蘊依未來起此說未來名為
後際。

論者言此言有者非勝義諦謂勝義
諦中諸見皆空復云何有故下頌文
證成此義。

「　彼過去世我
　非今世可有」


釋曰何所以邪此中所言謂過去世
即非今世以無勤力而可成故又時
世別故別業生故如數論師言彼過
去世即今世者此非道理汝宗大諦
神我過去世者非今世有何以故無
差別故若無差別即因果不異是義
不成一切因喻而悉無體諸所成法
時非時處因相不住亦非同時而有
所成是義顯明又復此中二法不和
合故若言因果無別異者即自體中
而有遮遣云何體中故遮異性而言
不異此復云何若自體中有所遮遣
如是應有樂苦癡性所成和合若尒
應汝最初本所成法即是樂苦癡性
無別何以故性無別故若樂苦癡無
別異者汝最初諦何故所成而各異
邪又復何故汝宗樂等及大諦等神
我等中諸根大種各有自體彼大諦
等各各有果既容別異如是即應果
起果成是義亦容互相長養故知樂
等及大諦等各有自體以彼樂等有
因和合故且非同時所成法中何等
有因何等無因如是知者所作如理
若汝意謂樂等法中諸樂等因此有
異者彼樂等果亦即有異故非因果
二法無別若無別者即彼如是所起
之果而無道理何以故因果無異故
又差別諸因自體若一即差別果自
體不成以果所成諸差別法有多種
體一果不生故云何汝宗彼薩埵等
自性互相於果法中能建立邪為離
互相長養性故何以故而彼互相長
養法中無所生故此中云何如前所
說大諦等法如是長養即有次第若
一種法一種功用離自力能而亦互
相不得成故以互長養彼無體故若
尒即應如是同生我及大等於是時
中生成果義諸長養等如前所說悉
無體故如是樂等及彼地等次第同
生俱無長養又復如前彼地等法及
薩埵等緫集諸體同一住持有所行
故同時成辦故若尒即是地等諸法
互相長養乃至決定所作事用於和
合中不有和合所成之義謂彼無體
故長養亦無體若離長養所成果法
不能建立由如是故若如所說悉不
能立如汝所說薩埵之言與彼囉闍
怛摩二法開示所行乃有相違何以
故謂薩埵功用不能長養彼二法故
決定所行皆不有故若囉闍摩開
示所行二法決定而不有者如是果
起果成於自體中皆悉遮遣異法和
合於自體中悉亦遮遣而不成故如
是即應樂苦癡果亦無別異何以故
樂苦癡果說有異故如是亦應大諦
神我果體有過謂以樂苦癡法因果
無異如是因果二法無體豈得和合
若法一處無別異者即如是處決定
所作而無因果不有異性故此乃因
義不成一切事用一切所成此有何
義是中云何薩埵自體有其事用及
一切果又復何名有一切事一切自
體如是有者即是有因及有果法若
謂因果是一體者諸有縛因即是解
因如是有智即是無智如是起相即
是坐相如是善趣因即是惡趣因由
如是故是即無彼因果可見又復亦
應無縛無解此等皆如諸處廣說即
於如來阿含等中一切無體又此色
依分位大無義利是故一切事用一
切所成悉不和合亦無一切事用一
切果體各別決定因果二法和合相
續於諸事用果體亦無所證由是因
故因果差別無異相續而可起故所
言一切者此說即是詮表之義於詮
表中亦非無異而有所成若或各別
決定境界諸根作用皆寂止者汝宗
大諦神我等法亦應不定無因果體
故時處因相皆無果利悉已遮故於
一切事一切所成徧一切處若或有
者此復何義亦非同時有法所成是
義顯明若復異體不有果者即一切
事用悉無所得此義既明前所遮遣
悉非道理。

或有人言身雖有異而我是一以有
我故過去世中有我可得此說畢竟
如是決定取差別故此說有取是故
有我別異所成。

論者言取有別者此無差別何以故
或謂決定異取有我者下頌遣言。

「　若或離於取
　復何有我邪
　又復離於取
　無處有所作」


釋曰亦非有蘊既變壞巳我復有成
所言有者謂成就義由取故有我以
有我故即有我所此即二種分別建
立第三分別而復無體彼法體者取
不即我謂積集故如外物體亦非別
異諸有法體所作壞巳而復有來何
以故若取有所得云何有其作者作
業二法差別是故無因有我可得此
中如是廣說證成亦非無我但為遮
遣我故乃說無我。

復次頌言。

「　取不即是我
　此義巳證成
　我謂自主宰
　他主宰何有」


釋曰如佛所言我若無體即於苦樂
悉得捨離由是乃於善趣解脫今此
遮遣我語取故。

復次頌言。

「　若復異於取
　我亦不可得
　能取所取取
　此皆無異取」


釋曰何故不可得邪謂所取中無能
取義離差別相故若離能取亦無所
取謂以離取無異取故。

復次頌言。

「　如所說正理
　我不即是取
　我不異於取
　亦不決定無」


復次頌言。

「　過去世有我
　非今世可得
　過去世無我
　亦非今可得」


釋曰今此證成復何義邪。

次下頌言。

「　今世過去世
　無別異可得
　若此有別異
　見世緣不成」


釋曰若離於此有異可成即離於彼
亦異可成何以故若此世異彼有所
起者即彼如是有生無死謂前世有
死此世有生前若無死此亦無生以
前世死是此世生。

復有人言或別異法有別異性彼法
雖壞相續得成。

論者言先世我體若巳斷者與此相
違何以故諸業壞故又此人造因彼
人受果造因者異受果者異此如是
等皆有過失。

復次頌言。

「　若先世造業
　後世當受果
　此若無所生
　是中有過失」


釋曰若異作異受此非道理何所以
邪下頌荅言。

「　我本造作成
　無體亦如瓶
　煩惱業因空
　所生無因故」


釋曰謂由先有所積集故。

復次頌言。

「　過去起是見
　我為有為無
　此二俱不俱
　是皆無所有」


釋曰如其所說審諦觀察乃以多種
開示其義今此遮遣依止未來而起
諸見未來有我或無我邪如是諸見
皆同過去然後一性異性俱不俱等
此中皆止此復云何故下頌言。

「　若天即是人
　天有乃為常
　此有即不生
　天有是常故」


釋曰如是有法此即不生以天有故
所以者何若法有生即無其常是故
未來世中不見有我亦不見無我此
俱有過。

復次頌言。

「　若天與人異
　異即成無常
　天與人異故
　相續無所有」


釋曰若人身生即天身壞此云何有
以異性故如提婆達多與演若達多
二蘊各異於異性中即不見有相續
可得。

復有人言亦有天身亦有人身。

故頌遣言。

「　若天是一分
　人亦是一分
　即常無常二
　成一處不然」


釋曰若如是有亦天亦人者彼有過
失是即半身有所成故。

復有人言此中非常非無常是可有邪。

故頌遣言。

「　若常與無常
　是二可成者
　非常非無常
　隨所欲應成」


釋曰今此遮遣所說成義此中意者
即彼如是轉復難解何以故若天界
人界何有所來若天若人亦復有其
何趣可去若或有其天等同分我即
無始而乃有常非有一法來去可成
所有眾生及補特伽羅如前所說悉
巳遮止是故此中所說亦無常法可
得以非道理故無有常故又復常法
無對待因故是故無常不能有成又
復離彼常無常法復有何法而得起邪。

復次頌言。

「　依先際所起
　常等四見無
　後邊等四見
　伺察亦皆無」


復次頌言。

「　若世閒有邊
　云何有後世
　若世閒無邊
　云何有後世」


釋曰言有邊者譬如世閒焚燒種子
不復有其相續和合是故亦無後世
可有言無邊者亦無種類所作果故
是故邊無邊二而悉不有。

復次頌言。

「　此諸蘊相續
　如世然燈燄
　以是故世閒
　邊無邊不然」


釋曰此復云何若先蘊巳壞不因是
蘊後蘊復生此即說為世閒有邊謂
諸蘊巳滅無和合故若先蘊不壞亦
不因是蘊後蘊不生此即說為世閒
無邊謂以先蘊一切分位二俱不見
是故世閒有邊無邊此皆不有。

復次頌言。

「　若一分有邊
　若一分無邊
　邊無邊共有
　世閒非道理」


釋曰若我是一亦不可得此復云何。

故頌遣言。

「　云何一取者
　一分是有壞
　云何一所取
　一分是不壞」


釋曰壞及不壞各一分者皆非道理。

此中意者若言二分亦悉止遣。

復有人言非有邊非無邊應可有邪。

故頌荅言。

「　若有邊無邊
　是二可成者
　非有非無邊
　隨所欲應成」


釋曰此中何故湏止遣邪謂若有所
得即有過失其或無者又復云何如
是若有決定所得此即離於中論所
說若或無所得者云何於彼實不實
法中有遮遣邪若汝所樂乃至眾生
有所得者即非中論所說有相違故
由此應知世俗諦中即有所得勝義
諦中一切遮遣雖言無所得於佗所
得亦容有成非悉遮遣謂於和合有
相違故若尒即於比量而不相違但
於勝義諦分各別遮遣有所得故世
俗法中非離所作謂與世俗一向義
邊諸緣生法不相違故若謂定實有
所得者亦非道理何以故見量相違
故此中應問若尒於有分中豈不相
違荅見量無所得故此無過失是故
應知諸言自者皆見量攝此即是為
不顛倒說此復云何能了知邪謂於
二中若了不二即無虛誑若於見量
比量法中了達見量比量之義是為
正說於諸分位中若微細若廣多一
切義門得決定見量者彼見量智於
一切因及彼一切世俗法中無不了達
然於一切以見量所證皆如夢幻如
乾闥婆城等若於一切不如實義中
皆非見量此說正理若於形顯色等
所取相中先所慣習諸思念事於夢
所見此等皆如盲人觀色由此應知
世閒一切此彼所取皆如夢中昔慣
習事及睡眠人慣習思念有何差別
但從徃昔習念而有沉於夢寐覺巳
即無世閒一切悉無所得於見生中
有所得相起分別者皆如夢等若於
夢中所見色像此亦非無又過去生
中巳起別異一切色像與見生中夢
中起者而各有異不和合故如三摩
地所生大種所成三摩地境界此相
似者形顯色等所成亦然是故一切
境界無實皆是夢中意識所起此即
比量之名如比量義而不相違此如
是等廣說證成如來決定一切所說
無不和合是故世俗勝義一切所說
於彼世俗勝義諦中俱不相違今此
應知諸見不生下頌所說如是證成。

「　當知一切法
　常等皆空性
　何人以何緣
　何處生是見」


釋曰此中亦無諸見所起一切境界
作者作業此等諸法皆是無生如是
一切種種分別所生諸見起多種苦
及多種類若能了知無種類巳普徧
世閒起大悲心皆如親友緫結頌曰。

「　佛為世閒斷諸見
　宣說一切微妙法
　起悲愍心利眾生
　稽首瞿曇大聖主」

大乘中觀釋論卷第十八

甲辰歲高麗國大藏都監奉
𠡠彫造