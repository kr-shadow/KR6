#+TITLE: 斌雅禪師語錄-清-鑑
#+DATE: 2016-06-11 12:30:26
#+SOURCE: github.com/kanripo/KR6q0423 master db53fb56                

** 福寧斌雅禪師語錄序

予幼時呫嗶家塾忽遘離亂違棄鄉井
長入仕途日從事簿書案牘間或涉獵
經史其於聖賢格致誠正之學與夫六
藝之文百家之編概未廣搜博討又奚
暇旁及宗門釋典乃有斌雅禪師不遠
六千里來自西夏敘其家世為吾梓州
人氏遂以語錄乞予序之予聞文殊贊
維摩詰曰善哉乃至無有語言文字是
真不二法門也臨濟侍黃蘗以風顛漢
捋虎鬚脅下三拳腮邊一掌機鋒迅捷
不落言銓近世禪宗盛行開堂棒喝比
肩接踵黑白未證解脫茫茫者其語錄
皆裒然成集以予視之不唯非西方不
言而信之旨即於後代善覺上乘面壁
獻花諸果亦失津梁斌師固衣缽老宿
身法口律空五蘊而勤八正將獨步漢
南何亦不離此語言文字耶迨觀其言
說皆本性靈不落窠臼因思吾蜀當干
戈未起之先沃野富庶不讓吳越師生
太平極盛遽辭家祝髮作塵外想芒鞋
雲遊置理亂於不聞迄今松枝東長竿
頭更進非具有夙根何以能此茲來江
左則寶誌對梁武吐鱠之地也其東則
竺道生聚石說法點頭之所也師以本
無一物之體去來此處吾知其早有印
證如臨濟之脅拳腮掌者遂為之書。

皇清康熙二十四年乙丑歲夏至日
總督江南江西等處地方軍務兼理
糧餉操江兵部右侍郎兼都察院
右副都御史潼川王新命撰












** 序

佛氏以性天之教覺天下萬世而從事于此者不馳
鶩於高遠即執著於色相言既繁旨愈晦堅白異同
雌黃其口舉世昧昧焉莫知適從矣迨曇摩航海直
指見性因緣大事言下了了數傳以後蔚為五宗燈
燈相續至今惟臨濟獨盛蓋臨濟以上乘法唱第一
義掃除諸有不落言詮臨機問荅間不容髮平時魚
獵經史肴核百家者無所用其隻字也舌掉蘇張如
濤如電者至此無所逞其乾智慧也時而豎拂時而
伸拳一棒一喝已無餘蘊有時詩歌頌偈大抵寓言
八九皆可作千百日想非箇中人莫識也余於簿書
之暇靜坐小憩焚香啜茗凡古德語究心日久微有
所契然於疑似間猶涉影響苦無先覺得相照證聞
有臨濟宗泒
斌雅大和尚安禪寧鎮祝我
皇圖弘宣宗旨汲引學人顧以畫疆是限無能一炙
清光葭蒼露白幾切溯洄之思矣今夏師由余治東
歸暫駐禹祠千里間關尚殷景慕亦既遘止肯于覿
面失耶因與盤桓者數閱月機鋒酬唱詩章賡和此
外蕭然只有寒山一片石共語耳且師以不群之軼
藻當百行之渾圓而猶不自安竟欲天下萬世胥出
於迷途而後巳其心何心殆所謂聖人以大道為公
視彼自了漢不相去徑庭歟詎世人薰習成性對面
不識無可如何托之于言積言成書言出而人莫之
悟書在而人莫之解亦大可悲矣天地蘧廬也萬物
過客也以吾生之須臾寄跡其中奄忽焉草木同腐
尚忍言哉尚忍言哉惟是芸芸各具不泯之性如火
傳薪當前而不力加究竟等電光于一瞬此吾師所
以亟亟為祖燄作綱維也秋半師別余而東出語錄
一帙示余立言簡切西來大意和盤托出知此便可
勘破野狐魔子大藏五千併可不讀矣海內之大豈
乏明眼人定論垂久似余無庸贅言第浮雲聚散別
情勿窮昔浩初言多與易論語合柳州序之文暢能
詩昌黎序之余才不逮柳州昌黎而師于浩文兩公
則有過焉茲行也何敢嘿嘿以無文。

南州法弟子徐祚炳和南書





** 序

三乘之中惟上獨尊因其清淨而無葛藤所以有不
二之稱既云不二則語言文字盡可抹卻復何以筆
尖杖頭兩般利器或刺佛祖蹤跡不令一毫躲閃或
打金剛腳跟頓使即時循規只為些子捉摸不定不
得不倒弄一番而提醒於人如歸宗之弄拳古靈之
撫背德山棒如雨點臨濟喝似雷轟豈無意而為之
抑有意而為之任其翻江攪海掀天揭地究竟落於
天龍一指禪耳余前鎮守臨鞏聞有雲翁法乳斌老
和尚期會賀蘭透人鼻孔奈因雲山相繆貌座罔瞻
蓋以心誠求之未稔以致晤對之艱也丁未之秋八
月既望師欲飛鍚吳楚坐斷名山道經涇原驀頭一
撞三生石種余亦親聆棒喝如江上明月到岸清風
直使火宅晨涼煩襟頓豁每霑開示語錄揮麈揚眉
行行非空非有句句無去無來誠謂暗室之金燈而
迷津之寶筏也宜乎寧夏撫院劉公延請而宣弘教
啟來學以贊
皇猷余繼此序聊記機緣之不偶爾。

康熙六年十月下浣提督陜西等處軍務左都督三
韓弟子柏永馥頓首拜題





















** 序

臨濟一宗杲日麗天元明兩季閒花落地迨夫天童
密尊乘願再來直拈白棒橫截洪波為一代中興之
祖師開萬世人天之眼目繼而天台林翁力唱玄要
與天童一棒箭鋒相拄林翁之後匡其法闡其微風
穴雲翁耳逮夫雲翁之後析義發秘大弘風穴之道
者首出斌雅禪師也師西蜀潼川章氏之裔才玅機
雲行惇曾史丰神磊落逸韻瀟疏因觀畫壁感悟悲
涕遂興遺世獨立之想辭親薙落飄然塵外兩足踏
殘荊棘之林一身歷遍兵戈之地山高水闊杖頭碧
月照行肩蘗苦冰寒缽底黃花炊途供初參禹門萬
如和尚碧瞳眼不逗黃金之屑玉粳牙肯兜野狐之
涎省發向冷浸魂寒徹骨冰天雪窟之中大悟於病
既亟絕復甦斷壁懸崖之下時有偈云病後方知徹
骨窮缽盂開口笑春風爐中火燼千山雪凍倒虛空
兩目紅既而再往南詢如俊鷂遼天人人羅籠不住
復經北渡若神龍出海處處雲雷相隨及至風穴藏
蹤欲蓋彌彰本要鍼劄不入爭奈倒嶽傾湫雲翁知
是種艸因將古德淆訛一一按驗了無滯凝誠所謂
師勝資強當仁不讓者也時有偈云乾坤無事不相
干巧手何須美赤斑老魅著殘十樣錦勘來不值半
文錢承事風穴十易寒暑葉凋玉樹八處名藍體露
金風丁酉新秋穴乃曰因乏佐助滯汝多年某之過
也遂受付囑為風穴一十二員之長嗣接臨濟三十
三傳之正宗其大用如渤海瓊樓自波蜃所化豈圬
人之能工其大機若會稽野繭從壁魚所成非桑婦
之可致自密尊以往屈指四世如師豈易求之哉晴
空日照千巖雪大地花敷萬國春余不覺為臨濟一
枝發大弘願矣慕師風規德教寤寐為勞康熙戊申
春師辭柏公過漢南余一見而生敬信焉昔尼父與
顏子曰吾與汝交一臂以謝豈待白首然後變乎余
與師交十有數年生緣履歷弘道率真天人協贊海
內知名金山玉帶詎有異乎況師以一心證悟百折
利生大闡宗風陰翊
皇化無孔笛子韻出青霄未審何人側耳因憶客有
讀師語錄始駭眩而終卻走者余解曰東海大荒中
有大人焉張兩耳為市又一大人者張兩耳以聽之
斯可謂兩相當矣今子處此圜土之中以徑寸之耳
傾側聽之雖欲不駭眩卻走烏乎可師聞而笑曰某
誠無辭於大言矣踆于大人之堂張兩耳而聽之者
非子其誰請書之以告於世之為耳市者。

時
大清康熙庚申夏日提督山東全省等處地方總兵
官都督同知何傅薰沐拜撰


























斌雅禪師語錄卷上
侍者海岳記錄

順治丁酉十月十五日湖廣鄖陽府鎮臺穆公協鎮
呂公暨南陽兩郡紳衿緇素從風穴請師住浙川縣
岝峉山法海寺於戊戍四月八日開堂。

佛殿雲門棒丹霞劈鋸解秤錘血滴滴者樣忤逆種
草會須向前合十遂展拜。

法座當陽坐斷凡聖不測其端格外流通隱顯全彰
縱奪斬新條令殺活並行還見麼便陞。

拈香此一瓣香彌綸八極包括二儀信手拈來爇向
爐中端為祝延今上
皇帝聖壽萬歲萬萬歲伏願一人有慶四海無虞次
拈云此一瓣香氣沖牛斗德被群黎奉為滿朝文武
闔國勳貴本郡縣宰縉紳文學伏願位冠百辟爵倍
萬鍾并及當山請主現前大眾澈自性之淵源明日
用之根本又拈云此一瓣香十載遍參後入龍池會
裏惡浪滔天幸是不曾沾他涓滴而今毒發恨深恭
對人天眾前拈出供養現住河南汝州。

風穴堂上雲峨老和尚爇向爐中用酬法乳之恩歛
衣就座維那白椎云法筵龍象眾當觀第一義師云
家私蕩盡碧岩隈坐見松陰長綠苔滿目溪山藏不
住頻拈鐵笛出雲來以拂子作吹笛勢云嗚咿嗚咿
還有知音者麼出來與山僧相見僧問古鏡未磨含
萬象金鐘一扣獲圓通指天指地即不問和尚興居
是若何師云兩彩一賽進云十方法海波濤靜獰龍
出現爪牙雄師云皇天無親惟德是輔進云恁麼則
任運騰騰從此去為雲為雨遍大千師云竿木隨身
逢場作戲問世尊拈花迦葉微笑不落宮商是何曲
調師云氈拍板無弦琴唱彌高而和者深進云那箇
男兒不丈夫師便打僧禮拜云遍界難藏跡因甚被
蟭螟一口吞師云靈苗生有地大悟不存師進云如
何是日用事師云熱時搖扇寒則添衣進云如何是
向上事師復打進云四大分張眼光落地向甚處安
身立命師云白鷺下田千點雪黃鸝上樹一枝金乃
云釋迦老子降誕法海今日開堂時節雖殊理無二
致豎起拂子云釋迦老子來也還見麼在山僧拂子
頭道天上天下惟吾獨尊還聞麼只饒聞見分明猶
是金塵落眼所以雲門大師道我當時若見一棒打
殺與狗子喫貴圖天下太平有般漢道雲門可謂有
恩皆報無德不酬法海則不然擲拂子云路遠夜長
休把火大家吹滅暗中行復白椎云諦觀法王法法
王法如是下座。

協鎮呂公請上堂僧問選佛場開即不問如何是法
海境師云東山雲樹妍春色西澗寒泉映碧天進云
恁麼則大地眾生開正眼十方法界露全身師云仰
彌高而鑽彌堅進云有意氣時添意氣不風流處也
風流師云且緩緩問法海重建祖令新張眾請和尚
陞堂示何意旨師云移花兼蝶至買石得雲饒進云
那箇是學人本分事師云兩耳掛面旁進云恁麼則
覿面指出遠送千峰去也師云腦後見腮莫與往來
進云一切眾生與佛同體因甚不薦師卓拄杖云還
會麼僧擬議師打云不唧溜漢問不思善不思惡時
如何師云野岸橫秋水空山起暮煙僧禮拜師便打
問三界惟心萬法惟識如何是心師云珠中有火君
須信休向天邊問太陽進云恁麼則撩起便行去也
師云絆倒一個乃云性天寥廓覺海淵渟湛寂虛玄
融通變化漚生漚滅而任運卷舒非異非如而縱橫
得妙光吞萬象洞明佛祖家風體絕離微揭露衲僧
巴鼻於斯薦得便請各自歸堂其或未然山僧向第
二門頭播土揚塵瞞汝諸人去也驀拈拄杖云還委
悉麼喚作拄杖矢上加尖不喚作拄杖棄波求水且
道畢竟如何二途俱不涉一劍倚天寒下座。

佛成道日上堂僧問一句了然超百億還是那一句
師云雪裡藏白牛進云恁麼則夜靜水寒魚不餌滿
船空載月明歸師云閒言語問父母未生以前有甚
巴鼻師云拄杖黑粼粼進云眉間掛劍時如何師云
虛空見骨僧便喝師便打前僧復問水牯牛過窗櫺
因甚尾巴過不得師云問了話又問話問劫火洞然
大千俱壞未審這箇壞不壞師云不壞進云因甚不
壞師云壞進云為甚又壞師打一棒云這箇壞不壞。

問如何是第一玄師云樹掛殘雲幾片白進云如何
是第二玄師云山含落日半邊紅進云如何是第三
玄師云金剛腦後重添楔進云三玄旨趣蒙師指心
法雙忘意若何師打云沒得許多般問一切眾生具
有如來智慧因甚不成佛師云貓有歃血之功而無
起尸之德進云恁麼則涅槃心易曉差別智難明師
打云總在這裏問虛空粉碎大地平沉時如何師云
野鳥有聲驚世夢山花無語笑人忙乃云道出常情
言超物表理攝頓漸用在機先貴乎腳下無私便可
當陽直入起也河清海晏玉轉珠回住也乾坤失色
草木生輝明如杲日利似吹毛剿絕生死根株開鑿
人天眼目所以釋迦老子始於正覺山前夜睹明星
忽然大悟乃云奇哉一切眾生具有如來智慧德相
皆因妄想執著而不能證得世尊雖則全機獨露直
截根源檢點將來大似依模脫墼法海今朝乃一期
慶賀千載奇逢滿堂龍象個個達境惟心四海英賢
人人縱橫自適金鐘扣處聲聲清韻響乾坤法鼓催
時浩浩洪音鳴梵院堅冰浮野水而競注寒梅待春
信以方開當此之際喚作世諦耶佛法耶智慧耶德
相耶擊禪床云數聲清磬是非外一箇閑人天地間
下座。

上堂僧問殺父殺母佛前懺悔殺佛殺祖向甚麼處
懺悔師云路遙知馬力事久見人心進云未審這箇
落在甚麼處師云牡丹花下臥貓兒僧便喝師便打
僧云蒼天蒼天師云有甚冤苦問大通智勝佛十劫
坐道場因甚佛法不現前師云柳影橫塘魚上樹槐
陰罩地馬登枝進云四大和合時如何師云桑樹豬
揩背長江鴨洗頭問一人發真歸元為甚十方虛空
悉皆消殞師云臨崖看滸眼特地一場愁進云法性
本空如何趨向師云草枯鷹眼疾雪霽馬蹄輕問世
尊滅度三千年未審至今在何處師云罕逢穿耳客
多遇刻舟人進云如何是祖師西來意師云蝦蟆窟
裏沒蛟龍乃云法海自住以來不肯攙行奪市裂土
分茅直將盡大地作一禪堂行與諸人同行住與諸
人共住二六時中著衣喫飯運水搬柴舉措施為了
無障礙乃至明暗色空森羅萬象若智若愚各依本
分然雖如是更有一人不入保社淨裸裸絕囊藏赤
洒洒無向背有時孤峰頂上嘯月吟風有時鬧市街
前神頭鬼面舌拄梵天眼空四海動若行雲止猶谷
神以拂子打圓相云還識此人落處麼平生肝膽向
人傾相識還如不相識擲拂子下座。

解制上堂僧問夫說法者無說無示聽法者無得無
失師云蝸牛頭角兩丫乂進云恁麼則人歸大國方
知貴水到瀟湘分外清師便打問諸佛智慧甚深無
量其智慧門難解難入師云雪消花影瘦冰生水面
肥進云如何是諸佛智師云近前來向你道僧禮拜
師便打進云如何是天地同根師云萬物一體僧擬
議師復打乃云繁興大用舉必全真覿面相呈了無
窠臼擬心負荷早涉途程脫體承當劍去久矣名不
得壯不得天高群象正理無礙事無礙海闊百川朝
所以道靈光獨耀萬古徽猷入此門來不存知解大
眾今朝三冬巳滿萬彙流芳家家鑼鼓鬧元宵處處
挑燈焚皓月文殊普賢橫身賣悄然燈古佛脫體圓
明風流公子窈窕隹人儘夜歌歡猶未足曉來特地
可憐生惟有林下道人如愚若魯清貧自適揚身物
外獨步大方然雖如是且道功成果滿百日期圓又
作麼生道拄杖芒鞋獰似虎君向瀟湘我向秦。

南明監寺生辰請上堂師云今朝二十七檻外蟬聲
急暑盡復寒來眉橫鼻則直阿呵呵好消息萬里晴
空絕點埃碧天午夜紅輪出福慧圓明渾金璞玉山
僧直捷為舉揚大事因緣須了畢還會麼乃合掌云
我不敢輕於汝等汝等皆當作佛。

上堂舉趙州和尚訪一菴主問云有麼有麼主豎起
拳頭州云水淺不是泊舟處便行又至一菴主云有
麼有麼主亦豎起拳頭州云能縱能奪能殺能活便
禮拜師云趙州老漢可謂落霞與孤鶩齊飛秋水共
長天一色如向這裏會得萬里崖州倘或未然山僧
重為頌出移舟兩岸楚江清野老渾家徹骨貧一盞
蒿湯全理義不期方外有知音擲下拄杖云錯錯。

師一日因狗子逐鹿墜岩命眾負柴钁坑擊鼓上堂
云法海有隻狗子慣好害物傷慈今朝斷送紅爐諸
人作麼生救若救得不惟狗子活命亦使萬物超昇
其或未然未免入地獄如箭眾下語俱不契師以拄
杖一齊打散歸方丈復問南明明云蒼天蒼天也是
憐兒不覺醜。

臘八上堂僧問打破乾坤當陽顯露擊碎虛空更不
囊藏衲僧分上作麼生道師云日出連山月圓當戶
進云放出鐵牛離金索展開木馬任縱橫師云費盡
腕頭力僧便喝師便打問初祖單傳以至和尚直指
人心見性成佛今日茶芽堂上搖唇鼓舌作麼師云
不遇鍾子期休問琴中趣進云打鼓弄琵琶相逢兩
作家秪如不落宮商還辨得作家麼師云未是箇中
人進云某甲則不然師云你又作麼生進云昨宵戶
外千峰雪今日陽和當下消師云一場懡㦬進云不
要辜負學人好師便打進云自家擔荷去也師云且
喜沒交涉問世尊睹明星而悟悟箇甚麼師云金勒
馬嘶芳草地進云眾生入塵勞而迷迷為何事師云
玉樓人醉杏花天進云惟人自肯乃方親師便打問
如何是三聚淨戒師云晴江映日滾金波進云法海
堂前增意氣大家鼓舞舊家風師云朔風颺雪鬥梅
花僧便喝師便打乃云道遠乎哉觸事而真冰枯雪
老火冷雲寒玉破江梅翠凝岩竹聖遠乎哉體之即
神動容揚古路午夜燦明星千年桃核裏覓甚本來
仁黃面老子雖然四稜著地八字打開只知拈得鼻
孔不覺打失眼睛了也還有知委者麼若知可謂千
鈞之弩必待勍敵而發機萬斛之舟不為坳塘而刱
設其或未然且聽重下註腳子夜逾城路從平處嶮
青山斷髮人向靜中忙六載精勤從前汗馬無人識
奇哉三嘆只要重論蓋代功法海與麼批判且道還
有優劣也無拍禪床云知音不在頻頻舉達者須知
暗裏驚。

順治巳亥秋渭南臨潼兩邑紳衿緇素從興善請師
住臨潼交口龍華寺於庚子春兩邑緇素請上堂。

指法座云把斷要津佛祖無進入之路放開線道萬
靈霑化育之恩且道把住是放行是便陞。

喝一喝云忘機鹵鈍樂閑情客扣虛窗少送迎平展
絲綸涇渭別不知誰是箇中人僧問自性天真本來
具足今日和尚開堂又作麼生師云日移花上石雲
破月來池進云釋迦老子三十二相即今在甚麼處
師云切忌眼花進云恁麼則鼻孔不向他邊求師云
放汝三十棒問朝參暮禮有何功德師云自起自倒
進云不拜有何過師云盡在闍黎進云無佛無法向
甚麼處禮師云腳跟下蹉過僧便喝師便打乃云靈
機獨露麗杲日於青天妙體圓明耀神珠於赤水爍
破生死昏衢開鑿人天正眼三世諸佛以此成無上
道轉大法輪歷代祖師以此拈槌豎拂接物利生仁
君以此垂衣皇化坐治無為賢侯以此泛應群機仁
慈及物乾坤以此全陰陽之正氣灼石流金折膠墮
指一切眾生向此安身立命全體大用自在縱橫雖
然頭頭無礙法法全彰要且勁竹雖長難點天邊之
月不見道具足凡夫法凡夫不知具足聖人法聖人
不會聖人若會即同凡夫凡夫若知即是聖人山僧
與麼舉似也是揚聲止響掩耳偷鈴驀豎拂子云還
會麼常憶江南三月裏春風微動水生鱗擲拂子下
座。

結制上堂僧問如何是第一義諦師打云不離花下
路得見洞中春進云四大本空五蘊非有這箇落在
甚麼處師云天空鴈語嬌沙暖鴛鴦睡進云動靜兩
忘如何是自在主人公師云拾得遇寒山進云恁麼
則花開碧岫山莊面月映寒潭水畫眉師云岸柳垂
陰煙波點翠進云舊時家風即不問新到長安事若
何師云不須更覓含元殿乃云龍吟霧起虎嘯風生
聲和響順水到渠成德山入門便棒馬頭邊栽角臨
濟入門便喝龜背上拔毛龍華會裡別無許多奇特
惟貴一切尋常三條椽下七尺單前一任橫眠倒臥
渴飲饑餐只是不得動著山僧常住何故動則起生
死之本靜則沉昏醉之鄉直饒動靜二相了然不生
猶是生死岸頭事且畢竟如何得不涉功勳現成受
用去三邊不用安戈甲萬里歌謠和太平。

上堂僧問凡聖不立即不問般若堂中事若何師云
且喜狼煙息弓稍壁上懸進云恁麼則銅頭鐵額漢
盡在法筵中師云不到烏江岸知君未肯休問法王
座下悲悲切切是何道理師云知醫還病少安分不
多愁進云如何是入道之門師云看取腳下乃云雨
洗淡紅桃萼嫩風搖淺碧柳絲輕達磨鼻孔渾相似
爭柰時人認不真擊禪床云一喝分賓主照用一時
行山頭翻白浪海底起紅塵會得箇中意日午打三
更會與不會且置秪如有句無句如藤倚樹樹倒藤
枯句歸何處自從舞得三台後拍拍元來總是歌。

清明上堂日融融花爍爍店舍無煙山青水綠堪笑
文殊普賢賣盡百醜千拙荒郊古塚滿堆錢老小哀
哮恨未足引得無位真人滿口向前道錯何故毫釐
繫念生死業因瞥爾情生輪迴根本箇中了得處生
死流驪珠獨耀於滄海踞涅槃岸桂輪孤朗於碧天
其或未然龍華為汝道破本現成無欠剩自古長安
平似鏡車馬蕭蕭任往還舉措施為無逆順是則是
潼關易度劍閣難通喝一喝下座。

解制上堂僧問文殊是七佛之師因甚出不得女子
定罔明乃初地菩薩因甚出得女子定師云曙色未
分人盡望及乎天曉也尋常乃云雲冉冉雨滴滴鐘
鼓聲催人天普集看他老胡出世通身泥水臨我拽
杖登堂袈裟打濕九旬聖制巳周隆贏得一場好消
息且道是甚麼消息南海波斯入大唐箇箇眼睛烏
律律。

開爐上堂僧問狹路相逢時如何師云將軍不下馬
各自奔前程僧拂坐具云千佛到這裡因甚無下手
處師云切莫弄虛頭問如何是長安境師云灞水三
秦闊商山四皓高進云恁麼則無底潭中風停浪息
師云休著眼問擊鼓鳴鐘平常事雲收雨霽舊時天
高提祖印即不問當陽一句請師宣師云騎馬踏鐙
不如步行進云因甚又道未出母胎說法巳竟師云
瓊樓報曉雞金風鳴玉樹問如何是是法住法位師
云東西南北進云如何是世間相常住師云天上天
下進云相法兩忘大地乾坤向甚麼處著師云日月
自流遷進云如何是娘生面目師便打進云無位真
人在甚麼處師云好不知羞問盡大地是箇塵勞門
幾時得出師云獨腳蝦蟆跳上天進云四山無路時
如何師云孟冬嚴寒進云三十年來打成一片師云
杜撰禪和如麻似粟問撥草瞻風貴圖見性即今學
人性在甚麼處師便打進云識得自性方脫生死眼
光落地作麼生脫師云大地黑漫漫進云脫得生死
便知去處四大分張向甚麼處去師云乾三連坤六
斷進云一點靈光遍塵剎拈來無不是天真師云可
知禮也乃云至道幽微假諸緣而得妙靈機豁爾泯
萬類以全真體之則動靜皆如用之則見聞無礙舉
一明三七穿八穴茶房酒肆無非圓覺妙場城市山
林總歸平等性智何須結制開爐陶凡鑄聖拋三放
兩舉古明今自然二六時中如龍得水似虎靠山舉
措施為了無障礙還會麼不是心不是佛不是物且
道畢竟是箇甚麼卓拄杖云竿頭絲線從君弄不犯
清波意自殊。

上堂僧問三心不可得即今是那一心師云花須連
夜發莫待曉風吹僧便喝師便打進云一念不生滅
時如何師云月落潭無影山含不動雲進云萬法歸
一一歸何處師復打云特地可憐生乃云乾坤有象
化育無私晷運推移玄樞不變發大機於生滅之場
如如不動明妙體於空有之鄉浩浩無虧色前不物
言發非聲靈雲見桃花眼中著楔香嚴聞擊竹聽事
不真十字街前露柱子風吹日炙自圇囤還知二老
落處麼雲收雨霽長空廓一對鴛鴦畫不成喝一喝
下座。

元宵解制上堂僧問第一義諦龍象際會鐘鼓交參
請師垂示師云大虫戴紙帽好笑又驚人進云打開
欄裷縱橫自由覿面相逢與麼回避師云溪北溪南
任往來進云恁麼則從今無處不風流師云道過了
也問不增不減即今解制又作麼生師云風颺落花
春雨寒進云如何是金牛飯師云不中飽人餐問虛
空粉碎大地平沉如何是現全身句師云人遇時平
笑臉開僧便喝師便打乃云四季良宵美景風流不
似今朝琉璃光吞皓月火樹焰續星橋長街金吾不
禁村歌社舞逍遙咄哉然燈古佛逞得家富兒嬌林
間抱道之士灰心泯智寂寥佛法元無一字知見不
立纖毫九旬制滿百日功完打開欄棬放出溈山水
牯牛拈起杖黎撥轉上頭關捩子有佛處不得住無
佛處急走過三千里外逢人切忌不得道在龍華會
裏來。

康熙壬寅春渭南紳衿緇素從興善請師住靈臺寺
於十月初三日進院。

上堂僧問如何是曇花影裏現全身師云眼光爍破
四天下進云結制開堂即不問第一義諦請師宣師
云水深魚遊戲風清桂影寒問如何是靈臺境師云
青禽飛嶺上白鹿臥巉岩進云懸岩撒手後如何師
云古木吟風澄潭嘯月進云未審其人在甚麼處師
便打問三世諸佛因何開悟師云近水先濕腳進云
恁麼則頭頂青天腳踏實地去也師云向陽暖更多
進云教外別傳即不問覿面相呈是如何師便打進
云世尊說法四十九年那句是頭那句是尾師云分
明記取僧便喝師復打乃云一句無私斬釘截鐵萬
機休罷迥脫羅籠隨流得妙千里同風大用現前逢
場作戲玉鑑含秋千潭落影龍泉出匣萬里橫尸大
火聚豈容湊泊金剛圈不許撮拏撥著便轉巳墮功
勳提得即行早成途轍具如是之妙見作苦海之舟
航隱顯全彰文軌一致豎拂子云秪此一著山僧未
離興善諸人未到靈臺早以八字打開兩手分付焉
用缽盂安柄好肉穵瘡雖然不因柳毅傳書信何緣
得到洞庭湖。

臘八上堂僧問徹底掀翻即不問虛空不二是如何
師云針劄不入進云如何是娘生面目師云幾個知
恩德進云內不放出外不放入主人公在甚麼處安
身立命師便打乃云嘯月眠雲空費力雪山午夜睹
明星靈源一道非今古堪嘆時人認不真奇哉奇哉
一切眾生具有如來智慧德相皆因妄想執著不能
證得黃面老子雖善解粘去縛激濁揚清檢點將來
大似開眼說夢不見道一處真處處真塵塵盡是本
來人真是說時聲不見正體堂堂沒郤身靈臺恁麼
舉亦似開眼說夢擊禪床云有利無利不離行市放
過一著落在第二太白峰高十萬重黃河入海三千
里。

元宵解制上堂乃云靈臺峭絕水抱山環古寺清幽
人賢地秀建一期之勝會結千載之良緣雲來衲子
箇箇達境惟心護法檀那人人千祥駢集原始要終
道聚法樂盡在其中矣向上轉身如何放蕩頂笠腰
包勢偉奇紅塵紫陌任東西出門撞見燈明佛兩兩
三三笑滿眉撫掌下座。

康熙癸卯春西安府蒲邑紳衿耆宿從靈臺請師住
封村寺二月初二日進院。

上堂拈疏云大眾見麼一字不著畫文彩巳先敷達
磨與顏子終日嘴盧都箇中若會何用周由者也其
或未然卻煩表白宣畢指法座云玲瓏八面壁立千
仞把斷要津據毘盧頂便陞僧問世尊拈花即不問
迦葉微笑是如何師云萬里長空一天杲日進云如
何是本地風光師云屋裏販揚州僧便喝師便打乃
云道曠無涯逢人不盡真機絕待混俗和光心外無
法而處處圓明法外無心而塵塵獨露人間天上草
偃風行弼贊宗猷流通正眼所以張拙秀才云光明
寂照遍河沙凡聖含靈共我家一念不生全體現六
根纔動被雲遮斷除妄想重增病趨向真如亦是邪
隨順世緣無罣礙涅槃生死等空花奇怪張公珠明
川媚玉潤山輝聖治文明咸歸此道雖然於唱道門
中足可觀光衲僧面前猶欠一著且全賓即主一句
作麼生雲來千嶂合水到百江平下座。

上堂云春深物茂日暖風和燕喜鶯歡時清道泰般
若流通法元無隱擊禪床云聲不是聲徒勞側耳色
不是色難為檢別復卓拄杖云啼得血流無用處不
如緘口過殘春。

上堂僧問如何是主中主師云浪平龍睡穩進云如
何是賓中賓師云雲靜鶴飛高進云賓主相逢有甚
言句師云腳跟下好與三十棒問實際理地不受一
塵不捨一法意旨如何師云現成公案僧禮拜師打
云正體絕囊藏當陽無向背不是目前法亦非心外
機淨裸裸耀古輝今赤灑灑超情越量如天普蓋似
地普擎晷運推移榮枯自在所以道有物先天地無
形本寂寥能為萬象主不逐四時凋大眾且道畢竟
如何是萬象主聻以拂子打圓相云鴛鴦繡出從君
看不把金鍼度與人。

結冬上堂僧問爐𩍁弘開衲子到來如何鍛煉師便
打進云春去秋來即不問結冬過夏意如何師云白
鼠推遷銀臺不變乃云今朝十月十五林下考鐘擂
鼓虛空合掌翹勤萬象森羅起舞勉請山僧開爐淨
地拋沙撒土當陽勦絕淆訛言下頓超佛祖快須踏
步向前好條通天活路驀豎拂子云不許夜行投明
須到。

解制上堂僧問秦川試場巳畢銀城符命重催臨行
句子請師速道師云浮生易擲好事難留進云與麼
則拄杖橫肩不顧人去也便禮拜師拈拄杖云一不
做二不休遼天一鏃撥轉雲頭會得的鵬程萬里不
會的歸家穩坐就中有些淆訛終不與人說破大眾
且道淆訛在甚麼處卓拄杖云錯錯祥麟只有一隻
角下座。

康熙癸卯冬師在封村受寧夏闔鎮宰官紳衿緇素
請住海寶禪寺於甲辰三月初三日入院指山門云
崇高不極廣博無涯萬別千差從這裏入便行。

佛殿拈香云佛在家裏坐多向外邊尋撞著冤家手
拈來付丙丁。

祖堂西天四七按圖索馬東土二三臨險推人用盡
伎倆偷心遍界乃高聲云祖師來也切莫妄想。

韋馱當陽有路應化無方運金剛杵魔外自降以拄
杖指云大家舒一臂此道共揄揚。

據室僧問施馬師喝聽聞者耳聾豈止三日揮黃蘗
棒負痛者永劫不忘且置撐天拄地又如何師云未
見作家進云劍掛眉間符懸肘後師云秪恐不是玉
是玉也大奇進云恁麼則斬新日月特地乾坤師云
禮拜問海闊山遙即不問巳到海寶事若何師云見
月休觀指歸家罷問程卓拄杖便起。

四月初一寧夏撫臺憲平劉公提督懋貞胡公太史
嵩陽李公請師開堂陞座拈香云此瓣香乾坤並固
日月齊明爇向爐中祝延今上。

皇帝聖躬萬歲萬萬歲伏願皇風一布世運重光樞
機正於域中雨露均乎天下此瓣香奉為本鎮臺輔
文武宰官當山請主現前大眾爇向爐中伏願福山
高峙壽海彌深得一俱真對時育物此瓣香第二回
拈出供養見住風穴堂上傳臨濟正宗第三十二代
雲峨大和尚用酬法乳之恩歛衣就座維那白椎竟
師云向上一事直截現成纔涉唇吻轉見週遮雖然
官不容針未免私通車馬倘或有疑不妨啟問僧問
示佛祖頂門正眼斷衲子最後命根則且從秪如高
沙彌到來談禪則是說戒則是師云烹金琢玉須是
其人進云恁麼則吹毛在握萬里無人師云你也照
顧性命進云圓融不礙行布行布不礙圓融師云卻
被闍黎道著居士問正令既頒夏國新條發自蘭山
全提一句請師速道師云罷拈三尺劍休弄一張弓
進云海寶塔前合談何事師云山名水秀共樂昇平
進云臨濟大師灼然猶在便禮拜師乃云教外別傳
之旨迥脫文字語言三世諸佛口懸壁上歷代祖師
袖手旁觀明眼衲僧緇素不出盡大地人提掇不起
山埜庶是不才豈肯畫蛇添足承眾檀護悲願弘深
光揚祖道且向這裏借路經過去也驀豎拂子云化
日舒光祥雲煥彩陌上群芳競豔溪邊細柳垂青露
真智於萬法頭邊明大用於一毫端上如斯徹證何
須普光再會慈氏下生處處現清淨身種種作奇特
事可以祝一人聖壽福祚萬方見四海瑞呈恩霑九
有雖然如是且不涉化門一句作麼生道從來不解
愁如海潦倒春風醉太平下座。

佛誕日上堂僧問風穴堂前投機句請師拈出利人
天師靠拄杖云不是苦心人不知居士問棒喝交馳
即不問智不到處如何施設師云鶴飛千尺雪龍起
一潭冰進云風穴宗旨從師建海寶家風今日新師
云且喜共讚揚居士問未離兜率巳降王宮未出母
胎度人巳畢四十九年所說何法師云酒逢知巳飲
詩向會人吟乃云天上天下惟吾獨尊小釋迦滿盤
托出金屑雖貴落眼成翳一棒打殺天下太平老雲
門徹底掀翻賊過張弓海寶這裏則不然揮拂子云
顯諸仁藏諸用鼓萬物而不與聖人同憂盛德大業
至矣哉還知釋迦老子落處麼有水皆涵月無山不
戴雲。

無邊禪人請上堂僧問謝卻秦川耙又上海寶犁為
是神通妙用法爾如然師云八角磨盤空裏走進云
與麼則觀河不改當年見種菊惟期晚節香師云啞
子哭蒼天問集眾陞堂祖規舊例截斷葛藤如何舉
唱師云鵠白烏玄松直棘曲進云臨濟喝德山棒除
此二途請師別道師打云終不與君通問幻海無邊
如何是真休歇處師云速禮三拜問棒頭直指撥轉
雲頭空花亂墜意旨如何師云苦的苦甜的甜乃云
天覆地擎古今無向背日生月落大道絕遮欄一切
處海印發光萬象中常時獨露豁開金剛正眼當陽
八面縱橫自然穩坐家堂現成受用何須航海梯山
別求良導無邊上人多年棲心此道罕遇作者鉗鎚
革回舊觀親依海寶既爾氣類相從畢竟如何話會
橫按拄杖云撥轉艨艟幻海空而今覺得懶扶笻逢
人暫舉吹毛利只待生蛇化活龍喝一喝下座。

休夏建廚庫禪堂獻殿上堂僧問四分律云以手擊
擽比丘者波逸提因甚德山逢人便棒師云停禽養
勇終待驚人進云嫌罵知事者波逸提因甚麼臨濟
進門便喝師云霧豹澤毛未嘗下食進云與麼則一
莖草上瓊樓現百煉爐中彩鳳飛師便打問大開爐
𩍁鍛煉聖凡成就良器必逢作者秪如逆順莫測的
漢如何驗他端的師云狗啣敕書諸侯避道乃云至
道無難惟嫌揀擇一毛頭上移來香積佛剎省得就
下平高無底鐺中炊成金圈栗棘不辭信手拈來管
教現前一會雲水高賢箇箇享用安然逍遙快樂當
此之際憍陳如尊者忿氣向前道長老長老你好秪
知盡法不管無民俺們恁底磨拳擦掌苦骨勞筋無
自由分你道不費纖力剛把現成接待方來布施大
眾乃呵呵大笑云我本無心有所希求今此寶藏自
然而至說便是說若論這箇寶藏誰不具足諸仁者
枯木岩前雖多蹉路如來藏裏本沒淆訛但能息慮
忘緣處處現成受用眾中還有別錙銖識豐儉者麼
若無試聽山僧唱箇太平曲子去也以拂子撫几案
云哩𠺕蓮蓮花落明月堂前光皎皎須彌打鼓虛空
𨁝跳驚起那吒揭諦神當陽滿口叫休要且道休要
作甚麼休要飯飽弄箸便舉洞山示眾云秋初夏末
兄弟家或東或西直須向萬里無寸草處去良久云
秪饒萬里無寸草處作麼生去石霜云出門便是草
明安云不出門亦是草蔓蔓地師云這夥老漢大似
普州人一箇鵰心雁爪說得行不得一箇虎面熊肝
行得說不得一箇臥在荊棘林中無出頭分海寶也
無許多勞攘秋初夏末兄弟家或東或西去則任去
住則任住設有推不向前約不退後底畢竟如何支
遣拈拂子云還委悉麼纔方九夏又驚秋萬物渾成
始自由且把缽盂安舊處從他門外草悠悠。

打七上堂僧問雲頭初起葛藤乍放新鮮句子作速
道來師云紅霞照曉岡誰識舊嘴臉進云深秋月白
非為白長夏風清卻是清師云正是出頭時乃云湖
天浪靜碧湛琉璃眼睛突出鼻孔下垂牛首賀蘭相
期鬥額僧堂廚庫笑傲欣歡惟有當陽寶塔日面佛
月面佛巍巍獨坐上頭關伶俐漢謂我誑嚇閭閻懵
懂底正好橫參豎參試問大眾七日內踏破幾緉草
鞋擲拂子下座。

開爐鎮城眾紳衿請上堂僧問結制解制叢林舊例
衲僧巴鼻有何交涉師云暫行荒草裏不用入深村
進云截斷今時露布重展古佛家風師云切忌鑽龜
打瓦問九旬禁足畫地為牢百日抽單開籠放烏即
今還有相為處麼師云疑殺爛柯樵進云有一人不
入此圈繢師意如何師云壺中別有天進云與麼用
盡老婆心更切通身泥水未嫌多師云有棒不打你
乃云山僧出世以來從不向淨潔地上妄生穿鑿何
也大丈夫秉慧劍般若鋒兮金剛燄非但空摧外道
心早巳落卻天魔膽與麼擔荷得去寒時普天寒熱
時普天熱不用挑灰覓火潑油救薪如人飲水冷暖
白知而今事不獲巳衲僧家三箇五箇拗折拄杖按
下雲頭親赴海寶不施惡辣鉗鎚期能千了百當拈
拂子劃一劃云山僧開爐也把四生十二類麻三斤
乾矢橛庭前柏樹子作些柴炭復擊一擊吹一吹云
單用這點無星火朝打三千暮打八百管教人人常
光現前壁立萬仞忽若冷灰豆爆㘞地方知眉毛只
在額上。

佛成道日上堂僧問即心即佛多些非心非佛少些
拈過二邊請師速道師云千年田地八百主人乃云
正覺山前老凍齈縵天網子要擒風賺他無限英靈
子錯認黃斑作大虫下座。

協鎮李公請上堂僧問朱紫滿殿車駕填門正當此
時如何酬唱師云靈山一會儼然未散進云憑師道
盡深深意爭柰時人不點頭師云相識滿天下知心
能有幾問拈起一則恁麼現成因甚德山不會末後
句師云空拳嚇小兒僧便喝師便打問至道無難惟
嫌揀擇因甚三千劍客獨取莊周師云布袋盛錐子
進云掀翻海嶽永絕囊藏如何是衲僧巴鼻師打云
住住住不用如何若何覓甚言端語端徹底一時放
下行行至道坦然從來大圭不鑿貴乎天真至言無
文尚於理實但能截徑承當便可高超十聖不歷僧
祗處處施解脫機頭頭露正法眼所以蘇學士留玉
帶於金山摩天鵔翮入丹霄黃蘗老安虛名於木佛
珍珠撒出紫羅帳大根大器大丈夫堪與人天作榜
樣東協李公曾共約不昧靈山同一勺曲彔木展殺
活機繡紅旗動袈裟角既非心亦非佛三腳驢縛爛
貫索權將此道覺斯民共報無為真化育大眾還有
把定世界共相證據者麼如無玉簫聲斷古梁州人
倚瓊樓總不覺。

元日劉居士薦母請上堂僧問大事巳明如喪考妣
為甚兒孫不得力師云只為分明極翻令所得遲進
云昨年舊臘今日新春新舊一句作麼生道師云亙
古亙今問紅輪畢竟沉西去未審靈魂往那方師打
云上士遊山水中人坐竹林進云與麼則野色更無
山隔斷天光直與水相通師復打云未是他安身處
乃云󵊮來不欲上堂室中緘口打坐為憐孝志慇懃
也要大家知箇今日孝子劉忠全血淚襟懷傷心報
本山僧敢道父母非我親誰是最親者諸佛非我道
誰為同道者四大體各離誰為和合者到此須是絕
後再甦親見一回始信群靈一源假名為佛體竭形
消而不滅金流樸散而常存由是多生父母具時現
前隨處受生尊貴自在雖然要得全身奉重必借老
僧繇出隻手寫幅真令爾持歸切切瞻覲去也拈拄
杖空中畫一畫云新春舉筆百事大吉描得十成總
不相似良久云還會麼罔極深恩一時酬畢。

上堂僧問威音那畔莫可商量今世門頭必須履踐
秪如遍地荊棘如何插腳師云善竊者鬼神莫測進
云楖栗橫擔不顧人因甚途路不得力師云好不丈
夫問場開選佛一眾霑恩祖令中興十方坐斷如何
是學人著力處師云衝鋒破敵非等閑人進云如何
是學人親切處師云知恩者少負恩者多進云如何
是末後句師云三生六十劫進云一句了然超百億
今朝恩大最難酬師便打乃云文殊國裏萬菩薩慈
氏宮中多彌勒善來皈依佛法僧試聽應緣而化物
今日佛弟子覺果修懺保安七日功完請山僧舉揚
般若以資正信然諸法所生惟心所現心境若忘罪
相何有喝一喝云一時瓦解冰消畢竟如何修證豎
拂子云善惡都莫思量罪福因緣如幻任運渴飲饑
餐兩箇五百一貫。

上堂僧問聞聲悟道見色明心悟道明心且置騎聲
蓋色一句作麼生道師云終日乾乾夕愓若厲乃云
聞聲悟道掘地覓天見色明心掉棒打月直饒百發
百中雙放雙收於生死分中了無交涉拈拄杖云吾
今為汝保任此事終不虛也波斯學梵語笑倒金剛
神擲拄杖下座。

因事上堂僧問大𩍁爐中鍛佛鍛祖為甚三冬巳過
無一人通箇消息師云來說是非者便是是非人進
云解通銀漢終須曲纔出崑崙便不清師打云總教
不歇手乃云山野出世五座道場從不將佛法二字
脫賺他人有時牢關把住千重百匝有時布袋口開
四通八達無非曲徇機宜看孔著楔若是有血性底
終不作這般去就所以道第一句薦得堪與佛祖為
師第二句薦得堪與人天為師第三句薦得自救不
了從上先德為人特煞婆心其奈言多去道轉遠海
寶今日路見不平拔劍相助豎拂子云遂將三句拈
來一串穿卻拋向諸人面前亦任風吹日炙縱是八
臂那吒要動動他不得且道利害在甚麼處黃金自
有黃金價爭肯和沙賣與人。

圓七上堂僧問七日巳滿九旬未至正當與麼時如
何師云點火開門照賊歸進云白雲出岫橫拖練黃
葉飛空亂灑金師云靴裏動指頭乃云一二三四五
六七滴水成冰赤骨立堪笑達磨老臊胡大開了眼
覷空壁七六五四三二一那事全然沒消息文殊不
會駕青猊也勝驢兒千萬隻順數撞著達磨逆數撞
著文殊相逢避不及各自嘴盧都君不見古今無二
路達者共同途似則相似是則未是差之毫釐失之
千里阿呵呵囉囉哩燈籠沿壁上天台老鼠跌在油
甕裏。

上堂僧問承師有言順數撞著文殊逆數撞著達磨
拈過逆順撞著阿誰師云見之不取千載難忘進云
與麼則腳瘦草鞋寬師云山雞不是鳳凰兒進云不
犯鋒鋩始俊哉師打云蜻蜓撼露柱問七日混沌死
七日天心復且道死的是復的是師云識取鉤頭意
莫認定盤星進云至道無難惟嫌揀擇為甚麼朝打
三千暮打八百師云釘樁搖艣把纜放船進云學人
禮拜有分師乃云最現成難照管無孔鐵鎚徐陸擔
板馬祖三十年不曾少鹽醬臨濟小廝兒只具一隻
眼德山不會末後句正法滅向瞎驢邊這夥漢有擒
有縱能殺能活要想扶豎正宗究竟弄巧成拙驀拈
拄杖云爭似這箇木上座也無是也無非也無拘也
無束從來不會祖師禪問著儱侗當頭卓擊碎陳年
葛藤窠放出衝風遼天鶻噁噁猛虎腰間栽兔角咄
王令稍嚴不許攙行奪市。

劉居士披薙請上堂僧問了即萬法本來空未了應
須還宿債應真頂相既圓成畢竟如何令他了師云
早知燈是火飯熟巳多時乃云今朝四月初一雲外
山青水碧隨機稱性且從面赤不如語直無常畏若
曉霜身世安如火急不達自性淵源生死如何抵敵
有抵敵萬緣放下絕馳求一日缽盂兩度濕。

說戒上堂僧問利名盡處乾坤窄聲色忘來天地寬
因甚十箇五雙腳跟撩天舌頭拖地師云出水纔見
打魚人進云清淨行者不上天堂破戒比丘不入地
獄為憑神通妙用法爾如然師云一點水墨兩處成
龍乃云戒定慧勳三無漏學公案現成擬心即錯止
持作犯圓同太虛輕重開遮細如毫末就中若聖若
凡究竟了無摸𢱢十字街頭布碌磚那箇行人踏不
著阿呵呵好大哥莫將驪龍頷下珠換取陳年爛皂
角。

楊居士祝髮請上堂善於古者考於今發乎邇者應
乎遠欲行千里一步為初拄杖子𨁝跳上天端坐普
光明殿現神通十八變卻往大千沙界摸過一遭復
歸本位寂然晏默再四思惟三界無安猶如火宅云
何於中即得解脫是時帝釋天主向前道仁者熱忙
作麼欲識佛性義當觀時節因緣時節若至其理自
彰且道即今是甚麼時節莫不是世尊離兜率降王
宮周行七步作獅子吼底時節麼莫不是子夜逾城
青山斷髮八相成道說法利生底時節麼莫不是普
天匝地塔廟形象禮拜行道香湯沐浴底時節麼莫
不是現前大眾各各自契本命元辰立地底時節麼
莫不是楊居士捨妄歸真棄俗從道底時節麼若知
這箇時節方信老瞿曇不先新彌勒不後便於當人
分上移易一絲毫頭許不得雖然到這裏不拘此岸
不住中流不登彼岸畢竟如何行履豎拂子云只見
江鷗飛白浪不知明月出雲霄喝一喝下座。

供塔燈上堂僧問當陽坐斷凡聖不通且道如何進
步師便打進云恁麼則經行及坐臥常在於其中師
復打問法不孤起仗境方生一眾佇聞乞師垂憫師
云西川十樣錦添花色更新進云現成公案不須舉
覿面相呈事若何師云漆桶夜生光問萬戶秋風信
手拈和盤托獻法王前杖頭活句機先眼點出龍睛
耀碧天師云用盡自巳心笑破他人口進云恁麼則
均沾法要去也師便打乃云無見頂至尊浮幢王為
最八萬億由旬烜赫標真際玲瓏合太虛珠網交光
麗十方調御師迦陵宣梵偈無量光音天一切諸男
女燒香及散花經行資福利即獲無上乘因果不思
議日月燈明佛面門常揭露不用輕彈指巳開寶塔
戶喝一喝復舉世尊與阿難行次見一古佛塔世尊
便問訊阿難曰此是甚麼人塔世尊云過去諸佛塔
阿難云過去諸佛是誰弟子世尊云是吾弟子阿難
云理合如是師拈云籠罩古今承先啟後黃面老人
可知禮也如虫禦木偶爾成紋大小阿難轉見漏逗
山僧當時在會好與一坑埋卻何故如此若不同游
泳焉知海量寬。

賀居士薦兄請上堂僧問諸惡莫作眾善奉行且道
如何受持師云覿面見得猶在半途進云恁麼則世
事但將公道斷人心難與月輪齊師云未必心頭似
口頭乃云逡巡暑退又寒來那事何常有往回晚風
暗度黃金菊曉月輕籠白玉梅遍地草是藥材文殊
端不在五臺楊子江心起塵埃蘆花夾岸臥孤舟夢
裏忽驚天地秋天高水闊桂影寒黃葉飄飄見遠山
楊州路越國船依稀彷彿足堪憐五十三參善知識
妙用神通也不一有時嗔有時喜人情難得保終始
手攜𥱊帽過新羅彌陀親證賀家哥六字真言不會
念天上人間任方便君不見星流水國夜然燈月落
秋江明似練舉僧問雲門如何是諸佛出身處門云
東山水上行圓悟和尚云如何是諸佛出身處薰風
自南來殿閣生微涼師拈云二老漢一等為人要且
腳跟不能點地海寶又則不然設有問如何是諸佛
出身處便與驀頭一棒何謂如此秪因信義從來切
不肯糢糊放過關。

陳居士薦嚴請上堂僧問還丹一粒點鐵成金至理
一言轉凡成聖乞師一言堪伸報本師云千江映月
萬戶逢春進云恁麼則荊棘中著腳紅爐內安身師
意如何師云喫官酒臥官街當處死當處埋乃云正
當此日中秋節天上一輪光皎潔雨濛濛風瑟瑟影
落澄潭徹底寒箇中消息對誰說良久云還會麼若
還不會重饒舌燕京二卣相公為先考沖宇封君萱
慈李氏孺人終天忌辰特請山僧舉揚正法以報罔
極之恩用展孝忱之切揮拂子云三界無法何處求
心一念不生前後際斷到此溪聲山色水鳥樹林演
微妙音齊聲唱和諸法不自生亦不從他生不共不
無因是故說無生爾時無位真人手舞足蹈合掌向
前云元來此事如馬前相撲倒便休遂即撩起便行
更不回顧師云善哉言不虛發發則必中正是還丹
一粒點鐵成金至理一言轉凡成聖這般說話也有
橫點頭的也有豎點頭的既爾知歸言外因甚於理
不甘擲拂子云世間好語不可說盡。

張居士追親悼子請上堂云天無私蓋地無私載妙
性圓明廓通內外四生十髏本來人萬別千差舊皮
袋哀哀父母生我劬勞綿綿瓜瓞益我後代瞥然恩
愛兩相忘一超直入安養界擲拂子下座。

田圓增薦嚴請上堂僧問離四句絕百非請師直指
西來意師便打僧喝一喝歸眾問銀山鐵壁如何穿
鑿師亦打進云透網金鱗以何為食師復打進云如
何是向上關師直打退乃云人分利鈍道絕功勛千
波同水萬異同倫馬腹驢胎十身調御鑊湯爐炭三
轉法輪端的為說了依稀不肯聽喝一喝云落花還
是東風送莫將黃葉錯為金擲拂子下座。

諦中禪人生辰請上堂云彌勒真彌勒分身千百億
時時示時人時人自不識堅冰瓦礫放光明白玉樓
前吹觱篥正體堂堂越四流妙德空生也難覓不難
覓玎璫的今朝冬月初八日喝一喝下座。

辯河禪人領眾為師慶誕請上堂僧問舉心盡屬輪
迴業動念無非生死根如何是生死根師云黃河逆
流三千里進云如何解脫師云若是象王截流而渡
進云今佛放光明助發實相義如何是實相義師云
白雲飛嶺外明月落波心乃靠柱杖云生平以此最
相知歷盡風霜到極微四十年來無覓處孤峰萬仞
白雲飛金剛鎚碎獅王窟玉麈揮開佛祖機懶向溪
邊牧水牯電光影裏喝如雷此是了事漢世出世間
透頂透底東拄西撐咬薑呷醋的面目今日因齋慶
贊未免敗露一場若是英靈衲子具正知見直下會
得便好把手共行同聲唱和道出尋常有甚奇特倘
或情生智隔相變體殊不惟對面千山也只是投子
山前打瓦鼓復以拄杖劃一劃云大眾會麼遠看石
頭形似虎疑殺人間幾丈夫。

師過固原州牧主祚炳徐公衛主守府并合會緇素
留休夏具啟請上堂僧問現成公案即不問向上一
句請師宣師云日裏颺朝采琴中聞夜啼進云恁麼
則木馬衝開獅子窟石虎生下玉麒麟師云秪恐不
是僧便喝師便打郡梅士人問如何是本來面目師
云珊瑚樹下鬥金雞進云達磨渡江此岸無船如何
過去師云要得不濕腳須是倒乘蘆進云海底撈明
月泥水萬丈深若之奈何師云上大人丘乙已有何
難讀進云謝和尚指示師乃云韜光何意落晴川雲
月溪山一樣閒遇著撩天沒量漢要津把住默無言
既是狹路相逢為甚一機不露聻上士一決一切了
不用傾出一栲栳便舉龍牙問德山云遠聞和尚佛
法及乎到來不曾見說一字山云嫌甚麼鋸解秤鎚
師乃呵呵大笑云此間有句佛法也須大家著眼以
拂子畫圓相云雪峰會輥毬禾山解打鼓虛空笑點
頭須彌顛倒舞脫賺人間幾丈夫喝一喝下座。

師一日問牧主徐公萬泒朝宗千差一致因甚五原
水不向東流公云源頭活水無高下河漢經天卻倒
流師云急須著眼回波看弄潮不是等閒人公云徹
底澄清日東西任往還師云一吸滄溟須盡地森森
露出珊瑚枝公謹謝師復問積雨浹旬遠山橫黛水
牯牛向甚處牧公云雨笠煙簑七八里短笛橫吹三
四聲師云休要犯人苗稼公云從來不喫溪邊草師
云恁麼則鼻頭落在山家手裏贈之以偈。

陽春曲子未輕酬一拶西江水倒流指日慶雲生鼎
鼐好遊宦海汎慈舟。

師過平涼提臺柏公留過冬相見畢公曰我從箇中
來師云還記得蒲團上消息麼公云難忘根本只恐
埋沒師云不得貪觀天上月失卻手中珠公云珠巳
得也師云試請拈出山野看公擬議師云衣底密藏
不可輕露少頃公問棒打有緣是與不是師云撩天
拄杖盡在當人公云四大分張時如何師云向一口
氣不來處會公良久師乃舉僧問古德如何是佛德
云髑髏裏眼睛公云如何是髑髏裏眼睛師即瞪目
云會麼公無語師云山僧又向官屋裏瞠眼公乃呵
呵大笑云明明知道只是不得師云要得也不難遂
舉箸云須向這裏下手一日師舉世尊初生因緣公
豎一拳師云是何意旨公舒一足師云大人得自在
何故手忙腳亂公喝一喝云還有不亂的在師云這
一喝是與釋迦老子出氣雲門大師出氣公云孝當
竭力忠則盡命師云不入驚人浪怎得錦鱗歸以偈
贈曰。

雲間截徑入皇都劍氣雄飛海寓殊奪得牟尼珠在
掌門庭光顯賴劻扶。

公誕辰供衣請上堂朔風陣陣逼人寒野鶴呈祥雪
滿天且喜崆峒山上柏清標獨茂萬斯󵊮指衣云心
田穩密道性沖虛體洽乾坤條分律呂經緯未施彩
雲影裏文先露機杼纔動朱紫門前錦繡多明明鳥
喙花林不費金針玉線歷歷星分碁布難窮晷運工
夫大丈夫親切提持明眼漢赤肩擔荷然雖如是且
道施者受者畢竟如何奉重聻打成一片不通風從
教千聖難著眼。

斌雅禪師語錄卷下
侍者源清記錄

漢中西鄉紳衿楊克生率眾請師住洪崖上堂法界
隨緣別有家諸天垂幔盛金沙眾中誰是知音者敵
聖場中奏樂笳有麼有麼僧問正令既揮洞口釣竿
垂向灘頭燒尾錦鱗如何得取師云乘風破浪負命
吞鉤進云垂絲千尺意在深潭鐵額銅睛如何抵對
師云萬頃煙波一天風月進云恁麼則禹門三級浪
平地一聲雷師打云未經點額難免暴腮問武子煙
霞即不問洪崖返照是如何師云風清花木秀薄暮
影篩金乃云煙消松竹翠境靜野人閒白日倚岑樓
碧天映流水萬朵奇峰頻入座千般野色上禪關當
此之際還是把住是放行是放行未免起模畫樣頭
上安頭把住亦是徐六擔板不通權變且道畢竟如
何擲拂子云阿辣辣阿辣辣五九未盡今朝臘八挂
角羚羊不露蹤無位真人罩雪甲。

轉華嚴張參府請上堂師云功成果滿勝事巳畢各
自歸家多少省力未得舒光展彩更聽陽春雪曲袈
裟繚亂鐘鼓交集普天匝地建法幢百草頭上通消
息洪崖洞口樓閣參天碧油江上波翻浪急七處九
會潑油救薪五十三人畫蛇添足干戈叢裏太平基
放去收來無縫罅豎起拂子云一處通千處通一法
明萬法明不用尋行數墨何須日下挑燈大家看取
題目拽拄杖下座。

如曇為轉經請上堂僧問經有經師論有論師和尚
陞座說箇甚麼師云借婆衫子拜婆󵊮乃云大千經
卷微塵中妙智圓明量莫窮風動水流活鱍鱍青天
白日脫羅籠黃面漢袖手旁觀碧眼胡亡鋒結舌山
僧如何動著不見昔有一婆子令人請趙州和尚轉
藏經州即下禪床遶一匝寄語婆云轉藏經巳竟婆
云此來請轉全藏為甚只轉半藏師云趙州雖是機
輪活脫撥轉關捩只知順水推舟不能逆風把舵當
時何不待他道因甚只轉半藏便云向下文長付在
來日敢取婆子知恩有地信受奉行今日如曇修建
水陸道場七晝圓滿特請山僧轉妙法輪到這裏直
得隨例效顰也不鋪文演義列段分科亦不遶禪床
管教半字滿字一時完畢以拂子畫圓相云融通三
世囊括古今在天成象在地成形日月為照臨四時
作寒暑有情則四生異䫫蠢動含靈悉稟威光無情
則萬象森羅山川林藪當陽顯露所以道塵說剎說
熾然說無間歇諸仁者不用如何若何便請回光著
眼管取心華發明照十方剎其或未然重下註腳桃
柳吐芳春香氣撲行人野火燒荒逕山田放麥青鐘
鼓邀天際風幡動遠聞龍藏元無法林間卻有僧相
將來一會共轉無上輪乃高聲唱云大眾拈過經本
來。

丙辰十月十五日山西陽城侍御衛公淡足諧眾紳
衿請師住開明寺上堂拈啟示眾云此即是護法宰
官眼睛林下道人鼻孔利似刀頭滴血嚴如烈火消
冰無端落在開明拈起則諸天合掌放下則頑石點
頭有如是自在威光會得的用有千差體無二致不
會者淨聽一心卻煩表白宣畢以拂子召眾云消息
飛來也大奇陽春白雪報先知單刀直入尋常事誰
解當陽奪鼓旗僧問舊時家風即不問開明堂上事
如何師云踏破澄潭月花開劫外春乃云向上路沒
關欄撞頭磕額是青天道曠無涯談不盡光陰有限
且隨緣無高下絕言詮靈山結就金剛種逢人秪可
豎空拳既得金湯宏外護大家重整渡頭船然美則
美矣且到岸歸家一句作麼生豎拂子云風力扶帆
不用棹笛聲喚月照陽城。

說戒侍御衛公率眾請上堂拈香祝聖云龍飛虎變
億兆沃撫字之勳象駕猊臺九有飲慈悲之化國運
泰法運斯泰表裏相扶萬乘尊三乘亦尊文軌一致
法制禁令振作千古之綱常戒定慧光陶鎔萬機之
程憲故此期玉葉傳宣玉偈必金輪輔佐金湯力藉
外緣道方成辦山埜生平魯拙道行荒唐秪可嘯傲
雲山坐消白日忽地林木驚震崖穴難藏因而策杖
雲中轉身陽澤適承侍御衛公移玉來山一語投機
遺玉帶法緣偶爾三生有幸話盤陀可謂狹路相逢
實難能逭開建百日禪期大整策勤爐𩍁肇自今日
為始克期功完於內所修功德用酬。

帝主深恩當報檀那厚德伏願一人萃祉萬壽無疆
揜坤絡以還醇更乾維而獻款考盤碧澗葛天無懷
之民同謳禹甸擊壤青野枕石漱流之士共誦堯󵊮
功被剎塵利及恩有當山請主在會檀那心燈耿耿
共佛日以長明福海洋洋亙劫石而永固諸山大眾
雲水高人心城完固戒珠輝煌法海澄清禪天朗耀
驀拈拄杖云道出平常聲色堆頭埋沒家寶理該頓
漸建化門中權實並行止持作犯輕重開遮亦是空
中鳥道水底魚蹤又向何處摸索聻復擊禪床云蛇
吞鱉鼻虎咬大虫八兩半斤十尺一丈且道是直釣
江皋耶隨波逐浪耶乃喝一喝云拈過一邊引出受
戒。

一如禪人請上堂乃云雪清梅古霜肅草枯路上行
人寒灰撲面江邊漁父簑笠隨身風頭硬絲綸別教
綱頹玉石分三家村裏喜的是轟轟烈烈十字街頭
厭的是冷冷清清正覺山前三嘆奇哉開明會裏一
期方便東弗于逮西瞿耶尼南閻浮提北鬱單越那
箇腳跟不點地上及有頂下至無垠四溟六合九埜
八荒誰家門戶不朝天因甚十箇拈起五雙不會良
由一念俄興便有許多岐路豎拂子云悠悠鼓樂震
山林繚亂天花和佛聲目擊道存無箇事試看白鷺
立寒冰擊禪床下座。

建福寧寺開光上堂鬧藍中立宗旨叮叮當當平地
上起孤堆活活鱍鱍裁長補短捨繩墨而白手成家
取方就圓任老成而赤心衛法繁興大用舉必全真
一毛端上現微塵數香水海一香水海現微塵數剎
土一剎土現微塵數諸佛一佛座下現微塵數眾生
各各修因證果悟自本心今日高明同眾居士以解
脫手不費纖力拽轉黃面老人鼻孔向此花街柳巷
賣弄精神酒令牌場三枚兩謊紅樓窗外歌風嘯月
瑪瑙階前指東道西鶡絃鐵撥紫檀槽石城金闕紅
牙板彈的彈拍的拍恤可的惹起馬拂子出來道我
也向錦上鋪花江頭賣水打箇𨁝跳云無礙淨光皎
然不昧有為色相日用自如函蓋乾坤貫通今古類
聖凡齊物我無有不被其光者呵呵大笑云又是缽
盂安柄矢上加尖震威一喝云有眼者見有耳者聞
水晶宮裏提燈影黑漆園中放烏雞看便易摸去難
何繩傑薦考請上堂天高地厚也成壞日月星辰也
昇墜山遙海闊也榮枯四生異類也輪迴萬紫千紅
也遷卸惟有髑髏雙眼睛炯炯光明超劫外即此便
是對樓何居士放身命處山僧為汝當陽顯露了也
者裏見得徹去勘破生死關頭步步蓮華棒足遊戲
涅槃路上頭頭本地風光豈拘晚年向道淨念專持
了妄歸真即心是佛畫圓相云向上全提一句作麼
生道那邊不住空王殿怎肯耘田向日輪。

盂蘭會請上堂乃云天公不作意安排萬物生成有
盛衰罪福因緣誰定體浮雲起滅自張乖婆娑人世
空魚碌幻海靈源假聖垓采菽尚云思報本知人烏
不共哀哉君不見慟嚴親之裒門人盡廢蓼莪詩泣
慈母之修鄰里巳收桑柘社哀傳海島感薤露之易
晞恨切林皋惜風木之不靜長夜臺百󵊮岑寂青松
宅千古凄涼斯時也蟬音送暑蟋蟀鳴秋古木吟風
蒼梧滴淚於戲慎終追遠罔極恩大難酬因建盂蘭
勝會水陸祗筵萬物超昇千祥駢集震威一喝云者
些話端向何處說起善之與惡相去何若唯之與阿
相去幾何鐵圍山彌勒院豎連上下鑊湯鍋清涼池
橫結寒溫但能一念回光熱惱頓然解脫呵呵大笑
云蕩蕩乾坤陶凡鑄聖團團日月磨古篩今拶得虛
空無用處布袋盛來上秤稱驢唇先生謂我錙銖有
眼阿修羅王謂我水乳不分分不分功德天黑暗女
有智主人二俱不取豎起拂子云大眾試看法界冤
親盡向不動筵中各證無生去也狻猊倒跨石獅子
白牯牽車駕鐵牛鞭起夕陽何處是明月蘆花兩岸
秋下座。

水陸會請上堂師乃云綠醉林園岸柳嬌冰消玉砌
起春潮寒烏陌上啼荒塚野老風前淚寂寥白日挑
燈禳罪福黃昏畫地躲蕭曹萬󵊮一念無生巳徒把
青蚨貫紙燒大眾此清明隹節之即事也原夫真妄
本空冥陽絕待由識情之未破赴湯火之迷源殊形
異報苦樂多般人天賦尊貴之質倉茫易過含識處
卑微之域姑息何宜滅火抽薪之未能揚湯止沸而
巳矣忘岐路之羊拂袖歸來尋活計失蕉下之鹿當
陽進步問長安是以先聖哀矜屈垂方便示枯藤於
井邊埋毐鼓於當道致使聞聲向道觸境回心施有
限之錢財作無窮之利益麥中有麵饅頭䭔子信手
拈來米裏無沙香珍玅饌滿盤托出三世諸佛普同
供養十方羅漢任意飽餐多寶如來彈指一聲馬面
牛頭詫詫訝訝傳佛號目連尊者振錫三下刀山劍
樹淅淅瀝瀝化蓮池惟有賓頭盧策起眉毛長汀子
打開布袋呵呵大笑云真箇好道場凡聖平等幽顯
均霑四衢通泰六合安然因甚又有尊貴自在醜陋
不堪正是春色元無高下花枝各有短長山僧今日
不辜眾請重為發揮去也以拂子畫○相云大哉乾
元萬物資始雲行雨施品物流形清明終始六位時
成首出庶物萬國咸寧兩輪日月萬象森羅眼一個
乾坤六道輪迴坑喝一喝下座。

師初度日浩然高鎮臺請上堂天之蒼蒼日月五星
垂其光耀地之茫茫塊然嶽立列其藩疆海之洋洋
靈源萬泒利其消長物之昌昌陰陽造化遂其生方
聖之皇皇道德仁義振其綱常兩間六合稟血氣者
人之最良可以超凡入聖獨證真常隨緣不變體露
堂堂何為乎棄本逐末恣意遨遊不達本地之風光
有向疆場中走馬刀頭見性有從詞林內安身筆陣
鋒鋩有十字街前撞著你東我西有百花叢裏錯過
說青道黃然雖頭頭自在物物全彰會得的途中受
用兩袖飄揚不會的乾坤落落煙水茫茫弄到結角
羅紋處木落歸根一夜霜咄莫將舀溪杓柄喚作渡
海浮囊雪裏粉易分墨中煤難辨水中擇乳須是鵝
王眾中還有別緇素的麼擊禪床云東君昨夜布天
章明月蘆花應小陽江上漁翁橫釣雲間牧子挂
羚羊那吒析骨機先負演若迷頭心自狂兔角龜毛
收拾盡單刀何故不承當。

裴增瑞薦嚴請上堂大事未明如喪考妣大事巳明
亦如喪考妣試問大眾大事未明如喪考妣宜然大
事巳明亦如喪考妣何也在舍只言為客易臨筌方
覺取魚難敬台居士昆玉者託跡於晉營業於秦直
直朴朴老老成成情同鏡花水月事有偏正攸分因
念手足難折一慟相繼而行人世巳畢後裔崢嶸然
冬溫夏清之儀未備陳歡於膝下生事死葬之禮用
表人子之竭誠咄豈不聞懸崖撒手自肯承當到此
始信希夷消息盡俯仰逗靈源芙蓉金色麗蘆花白
雪寒音容常在世覿面不相謾擬欲求玄會十萬億
八千還識令先嚴去住麼今日稱風轉柁順水推舟
去也云何幻滅復還生幻妄紛飛強立名輥到幻緣
情盡處蓮池寶所岸先登靈根脫略歸真際光範隨
機入普門萬象森羅談不二大千沙界是慈親。

太平寺上堂祗園基本固因人有差別延促任其時
興廢無常格巧出異見生拙盡光愈烈傀儡棚暗中
提線索疑殺門外金剛燈影子人前賣俊俏笑倒現
身彌勒崑崙頂上彩雲飛大洋海底紅輪熱直待漏
盡人希方才有個休歇者樁公案其來久矣看看香
積塵封三門艸長野狐向佛頂上著屙蜘蛛在屋簷
頭結網幸爾一夥血性漢燒乾矢橛整破沙盆福寧
不忍袖手旁觀大家添鹽合醋豎拂子云旭日照南
薰清光曜城郭風靜覺花榮春暖靈臺潔梵音祝紫
宸文運彰明德仙官拂舊苑和氣報新捷天開大有
󵊮孔禍俱殄滅千古樂唐虞眾星皆拱北玉兔臥寒
梅金烏掃殘雪太平新氣象不用頻饒舌。

張天福為考妣發引請師對靈小參苦海波濤萬丈
深用誰經濟出沉淪心光獨露元非有不動圓明徹
底清此是當人分中出生入死游戲之場夙具靈根
的其間立身行道左右逢源蕩而忘返者可中望洋
太息抱石投淵焉有不受淪溺者哉越吾居士生平
幹直賦性溫良處仁義之鄉秉寬和之量好善樂施
不倚他人門戶知非改轍參詢自巳原頭棄世間轉
身拶入如來藏脫凡情浮生巳踞涅槃城慈慎王氏
雖乾道淑德先後相違喜今夕良宵一時津送堂前
麟翼躄踊焚香於戲哀哉昊天罔極生不能蹈泣竹
臥冰之高躅死亦愧追鬻身返哺之遺風斯時也掬
星海之銀漿典蘭山之白雪攬大塊為靈床烹萬彙
作盤餐曷能酬其萬分之一也由是敦請山僧當陽
開導豎拂指棺云林園寂寂臥高臺流水落花逝巳
哉兩岸紅塵消息淨郎忙歸去託蓮胎。







* 偈頌

「勝思惟梵天問不退轉天子云我常於此佛國土不
曾見汝。」

【西風括夢入園林搖落黃花滿地金待到天明開
兩眼看來真箇可憐生。】

「那吒太子析骨還父析肉還母然後現本身為父母
說法。」

【殘雲歛盡山光寂秋月臨空宇宙新雪後寒松增
晚翠猿啼青嶂一聲聲。】

「無著問天親人間四百年彼天一晝夜彌勒於一時
中成就五百億天子證無生法忍。」

【岸柳拂開春世界嶺梅笑破歲寒心錦鱗落在漁
人手棹入蘆花罷問津。】

「布袋和尚。」

【貧家搬弄沒來繇囊內虛空骨董多萬物自收仍
自放蘇盧悉利莎婆訶。】

「普化振鐸。」

【風流公子掣顛狂白日青天喊畫堂卻被傍觀看
破了至今無地著慚惶。】

「南泉斬貓。」

【千古南泉老作家是非海裏驗龍蛇休誇雪刅揮
來疾戴角擎頭意更賒。】

「忠國師因肅宗帝問如何是無爭三昧師云檀越踏
毘盧頂上行。」

【白玉池中開菡萏黃金殿上湧毘盧萬邦有道歸
王化一亙無私境象殊。】

「身心一如。」

【雲收野翠涵空碧月照瀟湘徹底清塞北江南無
限意蘆花深處釣舟橫。】

「香嚴獨腳頌。」

【嚼碎珊瑚枝噴月翕乾滄海吐明珠填溝塞壑難
相委喪命龜哥為負圖。】

「趙州問僧喫粥了也未。」

【喫粥了也洗缽盂一回堪笑一堪悲古岸無人空
寂寂滿江風月露家私。】

「趙州在南泉井樓上打水次見南泉過便抱柱云相
救相救。」

【禍福無門本自招高懸轆柱口嘮忉雖然救得窮
生命不墮眉鬚落盡毛。】

「路逢達道人不將語默對。」

【覿面逢渠渠不識撩天拄杖黑如漆大家把手過
西秦夾路桃花煙雨羃。】

「皓月當空。」

【盈盈霜夜一輪寒見道分明總不堪影落瑤池休
悵望嫦娥醉倚玉欄干。】

「庭前柏樹子。」

【騷士才高藝過人辭鋒筆力妙通神生成一幅隹
山水點畫分明似不真。】

「臨濟因定上座問佛法大意。」

【撥艸瞻風不涉程芒鞋踏破萬溪雲懸岸𨁝跳逢
知巳鏤骨銘𦠄報大恩。】

「仰山指雪獅子云還有過得此色者麼雲門云當時
但與推倒雪竇云雲門只解推倒不能扶起。」

【相逢打鼓弄琵琶縱奪臨機老作家倒跨泥牛吹
鐵笛聲聲清韻落梅花。】

「五祖演鐵酸餡。」

【野水連天一色秋風吹日炙憩峰頭貧兒不解尋
生計錯把砒霜當赤鏐。】

「牛過窗櫺。」

【嘯月眠雲始自由無端拂跡尾難收若將此話逢
人舉笑倒菴中老比丘。】

「華嚴上堂云大眾若是臨濟德山高亭大愚鳥窠船
子兒孫不用如何若何便請單刀直入。」

【橫吹玉笛出雲霞月白風清音韻賒無限落花隨
水去夕陽春色潑天涯。】

「雲菴居洞山僧問華嚴論云以無明住地為一切諸
佛不動智。」

【眼高千古蓋乾坤一笑無歸海嶽渾燕語鶯啼明
歷歷徒將肝膽向人傾。】

「德山托缽。」

【金毛獅子玉麒麟踢踏翻騰宇宙紛萬里山河平
似鏡歸來頓覺一身輕。】

「玄沙汝虎。」

【四海煙消波浪靜霜天午夜月輪輝山前猛虎當
途踞多少行人沒路歸。】

「黃蘗噇酒糟話。」

【大唐國裏無禪師綠水青山休更疑竹杖化龍歸
去也獃郎尤自眼􂾮􂾮。】

「百丈野狐。」

【珠走盤兮盤走珠天師門裏賣桃符野狐跳入金
毛隊五百生前不丈夫。】

「岩頭在甘贄家過夏把針次。」

【無端白日遭山鬼糾得渾家沒奈何打破當門生
鐵限和光混俗興偏多。】

** 復提臺何公

「　淥水稽天興未窮江城環繞梵王宮攜笻暮向青山裏旌蓋朝逢紫陌中拂袖溪邊譜竹石觀星臺上醒魚龍賢侯莫問雲間意指日堪乘破浪風」


** 壽浩然高鎮臺

「　臂輔神京古夏州長城萬里屬君侯狼煙久靖歸旗鼓龍塞常清任鎧鍪般若聚光雄武健金剛發焰傑風悠長生珠就齊元會不老丹成貫斗牛天賚彤盧新北寵陛陳韜略壯西猷三公珥筆麒麟下記取功宗萬古留」


** 贈欽鄰王鎮臺

「　玉鞭才出鎮湖嘉金菊芙蓉奐彩霞儘有清風盈兩袖且無積雪獻雙花挽迴世運宜公直欲渡閻浮泛德槎大地如棋輸玅著長天一劍倚雲斜」


** 壽楊太守

「　琴臺嘉譽遍巖疆處處風聲景慕揚德頌清明前召杜理稱平恕古龔黃邊猷協帝桃千熟善政同天液自香體鑄金剛因念靜慧成般若為心光盆冤洗處于門大棠蔭清時召政昌才懋吾鄉君獨盛佇看丹鳳下天章」


** 山居韻

「　獨步岩前倚杖黎由來清興謾施為生涯隨分珍無價得意攀緣璧有玼輸我菴中消白晝任他門外入多岐東風嶺上拖雲過喚起山童拾紫芝」


「　空山寂寂路橫斜萬種天然總莫誇怪石披雲形似虎蒼藤臥雪影非蛇澗外狂猿爭遶樹林中小鳥亂
啼花閱盡世情難比擬茅堂高枕老煙霞」


「　垢面灰頭忘歲月疏籬小屋我甘休且無丹壁邈青竹肯向紅塵弄直鉤道曠乾坤彌宇宙養高泉石傲王侯霜鋒氣燄閒之繞徒把光陰付白頭」


「　自從躡足超方外直至而今無可疑七尺烏藤隨出處三間茅屋任棲遲窮通萬法元非有掃盡千岐秪在斯海上同參猶未至頻開竹戶待阿誰」


** 與璞姑范居士

「　道在人弘不用猜詩書禮樂倩誰該世情塞絕玄機妙造化翛然眼豁開為覓箇中緣未遇萍逢知巳可頻來禪林此日驚秋矣擔荷還須過量才」


「　撲落空天始盡頭寒螿寂寂暗驚秋日疑山斷聯雲補月愛漚和線玉鉤鴈字難修方寸語溪聲可瀉故人酬他年記得盤桓處太白湖中起石尤」


** 為起潛沈儒學

「　相逢抵掌話殷勤言外窮通千古心道在動中明有句詩從靜裏合無聲忘機誰謂簟瓢樂得意元來富貴輕覷破浮生如幻夢漆園花木草森森」


** 為王參府

「　高齋且得遣時光偶接佳章逸興長塔老雲閒籠碧漢春深野色噴寒香湖天窈窕空流翠鳥樹依稀任性狂一曲漁歌隨適水好將杯度宿煙浪」


** 壽漢南鍾太守

「　吐鳳文成腹五車丹心片片赤城霞黃堂半接青瑤嶼皂蓋平侵紫玉葩宦海若能乘寶筏飛仙何必泛靈槎遙瞻函丈餘佳氣百谷三山介壽華」


** 別徐牧主

「　寒粟枝枝遞遠香攜笻獨步入微茫幾家漁火明沙淺一片征帆掛水長紫塞風搖黃葉雨碧天雁送玉門霜生涯未按煙波趣白髮休嫌鏡裏傷」


** 壽亮采師元戎

「　饒有英聲與令名將軍壽國之長城風雷紫塞氛霾淨雨露蘭山草木榮能使河靈滋赤土肯教旱魃誤蒼生星明南極威光遠不獨巖邊樂太平」


** 靈鵲花

「　葳蕤凌漢表引蔓樹聯紅宿鳥驚芳豔遊蜂戀綠叢煙消青嶂外翠鎖白雲中風遞幽香遠夤緣興未窮」


** 空谷傳聲

「　送響傳空谷圓音告大方喬林驚鶴夢幽澗動猿狂南北互相應高低不覆藏分明千古韻誰解別宮商」


** 與王參府

「　寥寥論心地虛靈一貫通本無塵俗累那更覓幽叢指顧堪懿樂歌歡羡美風長安千古意君子道相同」


** 復劉參府

「　杖錫西來遠韜光入淨明榮枯千種態好惡百般聲老大幾忘惓時艱志亦誠讀殘齊物論搔首憶莊生衛法心如鏡秦臺萬里明寒光驚白晝淡質賦清真對月憐山隱臨軒喜玉觥武林陳大爵一醉悟三生」


** 贈武子山李文學

「　西邑林園近山城映水濱蒼松鳴野鶴古岸泊行人果熟元都景香飄漢苑春上頭多隱士相契我為鄰形勝非凡俗輕清信有緣道存顏氏樂性靜武真仙魚躍金洋水雲飛星子巔坐觀龍虎嘯別是一壺天」


** 壽鳳翔楊太守

「　毓秀靈明宦海清珠璣時雨澤黎民丹書此日飛南極願祝人間不老春」


** 復直指李公

「　禹門破浪策雲騧旌旆雄藍喜色嘉幾點河山頻入座海天蕩漾樂無涯」


** 別太史李公

「　玉堂深鎖正揮毫門外飛旗似手招公車此日登雲去足下恒思萬里橋」


** 閱汪侍御水利碑

「　古今誰探此源頭浪潑千尋志未休肯向急流砰砥柱朔方經濟德難酬」


** 寄牧主徐公

「　川原久不睹風珂堂奧深深意若何常把襟懷如鐵鑄從他簾外事情多」


「　霜林葉落見空山踞地獅兒信飽參長嘯一聲千萬里也須旋首再加鞭」


「　逢人秪管豎拳頭有甚機關不自由古鏡當臺涵萬象光中豈礙白雲樓」


「　不是心也不是佛人生何自空勞碌江南地暖好栽蓮塞北風高難種竹」


「　世間總沒箇閒人好向忙時達本真眨得眼來天又晚這番錯過定難親」


** 偶成

「　矮屋團團住有餘四簷窗透遠天低等閒唱罷陽春曲流水高山和不齊」


「　光陰迅速不停流識浪奔催豈盡頭箇事若還情未瞥可憐虛喪好春秋」


「　長空雁語動秋聲葉捲西風影瘦稜素志且隨甘寂寞萬緣施設信天真」


「　一帶山光繞畫屏綠楊深處亂啼鶯幾回意若歸岩谷恐負當年一片心」


** 爆竹

「　青天白月轉霜輪兀坐忘緣定裏僧驀地一聲轟宇宙大千沙界露全身」


** 詠雪

「　隴頭英蕊弄寒威六出飄飄點翠微抖擻冰懷無箇
事好將玉笛向陽春」


** 募緣

「　白雲堆裏幾憨僧垢面灰頭百不能日飽三餐誰助我肚皮撐破報君恩」


** 放生

「　眾生佛性本皆同撞入娑婆幻網中不遇一番親切手何時高舉出樊籠」


** 示玄宗都監

「　牢關把住不通風看破疑團生死空赤手難探滄海月翻身躍浪出河東」


** 示惺悟監院

「　多年苦行向南參一片身心不放閒跣足歸來無箇事荊姚當道看長安」


** 別幻如講主

「　長歌一曲過西秦善法堂前喜遇君月白風清纔堪聽何緣羯鼓動歸征」


** 示興周居士

「　工夫不用尋方便鐵壁銀山常現前舉措自然無逆順隨緣終日自乾乾」


** 與穎木禪師

「　道濟時艱惜暮年樞機正可任方圓相逢喜是揮斤手不弄絲綸巳自甘」


** 示不非禪人

「　冰浮野水春將半家火難容說一篇惱我驀頭轟一掌清風明月滿山川」


** 示含波禪人

「　靈臺棒下走魚龍去去江南白浪中頭角崢嶸歸故里且鋤雲月宿孤峰」


** 示融和禪人

「　生平氣格不隨流輕舟巳駕漢江頭他時一陣東風
起不遇知人莫上鉤」


** 示一如禪人

「　一卷毘尼閱未遍偶來辭我謁普賢象王徹斷黃金鎖撥轉雲頭望漢川」


** 示定安禪人

「　撥艸歸來理故居雞冠如醉倚丹墀豐林山下千竿竹分咐高流正可棲」


** 寄羽陽檀越

「　杖錫西來倚翠岑山門寂寞冷如冰石人望斷虛空眼玉帶何殊萬里程」


** 示王守吾居士

「　一機不透萬重山力盡竿頭好著鞭經得幾番風雨後方知屋破見青天」


** 示黃居士

「　朔風颺雪逗寒梅快把心經念幾回莫待上方鐘鼓靜山頭月落五更催」


** 示相居士

「　鳳落蒼梧玉漏長芳城鼓樂正鏗鏘盤陀有語曾叮囑一箭秋雲桂子香」


** 示馮居士

「　善財託跡在公門中外靈明手眼親放去收來雖任爾上頭還有更稱尊」


** 示豁然維那

「　漱流枕石甚奇哉佛祖生擒一並埋且聽白雲輕點首喝天棒月出洪崖」


** 示明心禪人

「　拂拂春風花雨寒一層煙水一重山水盡山窮方注腳莫將影艸戲波瀾」


** 別汪二府

「　漢臺西去雨濛濛杜若香銷木槿紅風捲襤毿雲外
去溪山何處不相逢」


** 仙人橋

「　丹砂煉矣達先天點石成金非偶然不睹仙人雲色冷空留橋道跨寒潭」


** 翠嵐亭

「　萬紫千紅繞翠嵐花凝玉露柳含煙山亭寂寞幽香遠好放閒情天地間」


** 四蓮菴

「　迥出常流傍水隈耽耽結就聖賢胎愕然磕破霜花面百歲徒勞一夢哉」


** 睹佛臺

「　空王面目倩誰觀但自回頭石也穿岐路不忘終是錯依稀紅日落西乾」


** 臥佛洞

「　古洞清幽沒箇人惟餘一座釋迦身不知瞌睡年多少門外新增百尺藤」


* 雜著

** 與柏提臺

經行及坐臥常在於其中此是黃面老人金口親宣
非山野杜撰之談試請檀越向行住坐臥處直下回
光默默自看畢竟如何是我本來面目正體究時不
得起念動念即乖孜孜切切無論閒忙休要放舍看
來看去參來參去參到心智路絕處自然觸著磕著
心花發明始信眉毛不離眼上有甚奇特這般事只
貴單刀直入切忌多途又不用費力費力轉不相應
所以古德云行亦禪坐亦禪語默動靜體安然若到
與麼田地正好尊居大位獨踞公堂萬里權衡全歸
掌握一任佛魔當前直下坐斷有何生死塵勞之念
慮哉。

又

平涼聚首始終如一居富貴中不被富貴之所羅籠
於此大事因緣切切留心者豈非堅固願力曷能如
是哉初當任重事繁未盡底蘊既爾功成心靜直須
抖擻精神徹頭徹尾寧教日益日省休要且信且疑
這般大事非當小緣眾生迷此輪轉三界受無量苦
諸佛悟此超諸有海受殊勝樂然苦樂雖殊從迷悟
之異途耳。

** 示柏善人

末世中學般若者若河沙中求一粒甚為希有誠非
夙植德本焉能具此堅固信力來云伏蒙慈示少覺
清涼逆境現前轉增迷悶因繫金鈴於指端以為自
警山埜道宦海浮沉滾滾不息一波纔動萬波相隨
不究源頭何日是了須當猛著精彩看個無字話頭
默默孜參休要間斷日久歲深一切障礙自然冰釋
更須干頭進步撒手懸崖忽地心境俱空機輪活脫
有何逆順苦樂堪為對待耶偈曰三界忙忙不暫停
珠簾靜揜道為尊八面笙歌聞未徹好將指上扣金
鈴。

** 為柏提臺

鷲嶺拈花展笑眉箇中消息幾人知西天此土有何
及路入皇都遇不識堆堆九載坐少林斷臂安心赤
骨立龐蘊當年問馬師一口吸盡西江水裴公捧佛
覓安名黃蘗一諾憑堪委臨濟堂中王常侍金屑入
眼恐成翳兜率悅徵無盡老鼓寂鐘沉休去好東坡
玉帶鎮金山昌黎末後遇大顛香山居士白侍郎卻
從險機下承當刀刀見血雨霖霖諸子無為入五燈
天童會裏許多人徑山點首默談真這些活計沒人
情貴在臨時用得親我來拽杖到涇原白浪滔滔覓
渡船無端突出滄溟客把斷要津去不得一喝三日
兩耳聾莫教忘卻來時路千七百箇老古錐活捉生
擒兩手付法海悠悠翫莫涯咄哉扶起中流柱。

** 復何提臺

臨行未得一敘動在機先恐落今時常套惟高明諒
之遙瞻弘護泉石光輝紫柏形勝漢治名藍當稱大
力克建大功惜乎數經興廢劫運使然第所慮者山
空路峻地險人遙縱得已成恐非長振檀台身居顯
位惟道是公指顧無非福國何拘紫柏之盛言哉華
誕未遑躬祝奈緣乍居破院枕石初安惟望南山翹
首合十致意。

** 為王鎮臺

緬惟檀臺福寧雖未親挹丰度然於郎君對晤之頃
久矣相見郎君臨岐乞為親庭希福寧寄數行開示
若論宗乘中絕聖凡無向背古人於無向背絕聖凡
處建立者個眼目是出格見解人斬釘截鐵一句子
及乎纔加趨向便墮途轍若於趨向不得處如銀山
鐵壁忽然觸翻最為快便好去金戈鐵馬上按劍談
禪花月樓臺前提燈勦賊庶是英雄本色可云解脫
道流固不用饒舌矣但始初下手不無方便欲入此
個門頭將自已本有一段大事不假外求表一切善
為助因遮一切惡為悟理隨時隨處一物不容勒加
勘驗晨夕以之如鑽木相似到得勢窮力盡突然爆
出一段光景也非佛也非眾生世界身心廓然無間
總是一柄靈鋒寶劍只在六根門頭鑑地暉天無理
不照無事不閡則於清嘯燕居著衣放箸發施號令
一切作為色色仍舊到與麼田地始有些子氣息再
去明眼尊宿門下捋虎鬚好。

** 復新安呂侍御

雲行鳥飛自當莫測承臺閣之宏護荊棘重重竿頭
有路彼時兩次遙函料達臺端已幸抵渭濱正猶豫
間偶聞關河阻隘因而卜靜於太行山中日率諸子
躬耕泥水之暇搔首問天烹泉聽月將來晤對未卜
何期然大位中正好秘固準提標一心照萬法正已
率下治君澤民則大用全提灼然應驗耳臨楮不盡
布覆。

** 復漢南鍾太守

黃菊將吐丹桂飄香美景良宵不能再聆清誨奈緣
奪道會之不果也承惠詩章就乘捧讀恍若山鼓瑤
琴輕清震蕩向諭紫柏勝遊山水奇絕真乃漢鳳蟠
龍連雲砥柱其如凋殘日久溢目荊榛似乎眾寡難
支多則艱濟再為酌量可也惟臺下悲願宏深潛符
密用莫不以斯道覺斯民任其高低普應萬物得宜
則紫柏山場難逃治化矣。

** 復鳳翔楊太守

寒梅颺雪碧水生冰匝地香風浸潤崖屋與作雲間
知已一段衷曲非口所宣天地之化育藉仁者以讚
成人者胡為不知知而弗為艸木也林間人慷慨無
何惟對青山白雲合掌加額然山玉淵珠惟足下得
之矣烏用山埜之贅語乎。

** 郭真吾居士

威音王把箇乾淨鼻孔無端教人嘲風弄月炙地薰
天始終心不負人一钁到底其如正法眼藏鐵鏡昭
然蝦蟆蚯蚓努目生嗔良可嘆矣近時野干啾啾爾
等親遭毒手切忌隨邪逐惡三十年後此話大行谿
山元不間行人風送寒雲楚夏分擲下一枝塗毐鼓
他時海內有知音珍重。

** 王守吾居士

欲行千里一步為初佛法無多子久長難得人既知
不離這箇快些著眼且看這箇動靜承誰力當著眼
時不要管他是真是假會與不會常住真心諸苦因
緣一齊付之江漢單單舉個狗子無佛性話看到伎
窮力竭知解情忘驀直向前更加猛利忽若㘞地一
聲翻轉面皮那怕他塵勞諸苦恩愛牽纏佛之一字
吾不喜聞豈不快哉所以龐公云有亦不管無亦不
拘不是聖賢了事凡夫誠不誣矣宜盡心焉。

** 寧夏眾居士

十數年還思棒頭痛處可謂道愈遠而信愈篤誠不
虛矣偶接書儀備悉來意但緣開明山水可人功果
未竣初題柱云碧沼蒼松清貧埜鶴堪為共寒峰古
寺憺泊閒雲不忍飛適予意耳郭真吾拂袖西歸老
僧聞知嗟嘆不巳眾道友當念光陰倏忽時勢逼人
大家猛著精彩踏步向前魚魚鹿鹿囊囊藏藏元是
自家資本非同外物在翻轉筭盤迴光檢點麻三斤
布一疋信手拈來多少快意會得是好生涯不會休
要放過。

** 觀音像贊(浩然高鎮臺請)

靈苗秀巧根本榮初圓通三昧體用一如衛法現天
大將軍之身持世作護國文明之主道曠乾坤恩施
雨露當陽垂手欲何為獨步青雲緣救苦大化歸仁
焉至善復云乎悲心願力等虛空明月秋江無透路
陽春白雪頌難齊更有一樁奇特處君不見巍巍寒
角醒蒼生和氣氤氳動遠聞遍界聲光藏不住紅塵
紫陌見觀音咄。

** 接引像贊(蕭溥居士請)

西天逕不遠金地鎖閻浮指南圖極真寶絲聯綠野
進如梭擲退不機抽聲前露臂蓮下垂鉤咦光風霽
月常如面坦然到岸不須舟。

** 龍池幻老人真贊

高據貌床橫拈楖栗本無一法與人一味攔腮劈脊
摟碎衲子頂門開鑿人天眼目雷轟電激而大用天
旋風行艸偃而驅耕奪食禹門惡浪滔天蝦蟹依前
成隊與麼為人全身陷入無間地獄。

** 天童密老人真贊

神清貌古雪鬢髼鬆一條白棒變化魚龍名震海宇
而雲自舒卷德及含情而雨灑莫窮一段恩光寫不
盡和煙捏碎太虛空。

** 風穴先師真贊

描亦不成畫亦不就夢幻空花當陽漏逗澄潭湛湛
兮月滾金波長天渺渺兮日麗星斗道契威音機圓
混沌也徒然壽尊無量福等芥城元非有肚裏無文
筆尖有口吹毛鋒燄捷南薰陷虎機深藏北斗呵呵
呵沒來繇的川老叟佛國天堂稱為領袖地獄三途
尊居上首咄。

** 為徹宗長老舉火

時丁像季佛法下衰泛泛之流紛紛皆是求正見者
沙裏索金昔年誨子寧去抱道老於雲壑莫教輕蔑
露向人前今日方知慎初護末原始要終一段因緣
誠謂本色住山人全無刀斧痕賀蘭千丈雪黃河百
尺冰清光皎潔去就分明焦頭爛額重經煉法雲垂
手利群生。

** 為靈虛勤舊舉火

二十餘年追隨杖履百千三昧常光現前一片金石
心許多堅固行到此脫卻舊衣裳著上新衫子快些
來莫遲至大冶紅爐片雪飛靈瑞光明照天地。

** 為常安勤舊舉火

昔行未踏上頭關力盡身疲過漢南三十年來無個
事一朝風火急如煙安上座見麼五蘊幻身本來非
有百般手眼惜自蹉跎隨處受生當處滅盡人間天
上有何不可當陽迸出一輪紅八面青山無處躲。

** 為瑞白知殿舉火

依吾十載受盡波吒然雖苦樂逆順貴在達本還源
薦得本地風光是處通途活轍到這裏斬新下腳白
手安居將謂蒼松晚翠豈知黃菊先飄昨日清晨放
下土墼瞥然歸去今朝午後拈起火把慟出山懷傷
哉快哉瑞白末後一句致再叮嚀生前得力處正好
脫體承當以火把打圓相云烈火轟轟劈面來煉得
虛空全體露。

** 為悟蓮舉火

踏遍萬重山眼底無一物禮佛祖作冤家觀世事若
碁局清光揜袂風生白屋偶來入我爐𩍁中煙飛火
燼惟餘一具青蓮骨咄。

** 為契如舉火

海闊山遙羨玉鉤蘆花影裏月為儔十年未盡書窗
苦為子掀翻合自由浪淨風停歸去急轉身處處是
蓮舟心空及第忙于火化樂天宮踏上頭咄。

** 為晏參舉火

曾憶當年騎竹馬者廝游戲真非假黃梁未熟五更
寒夢裏率然歸去也。

** 為源密庄頭火

斫青山鋤明月插荒畬曬晴雪出作入息曷辭冒雨
衝風暑往寒來且喜道心似鐵成個血性男兒惜乎
光陰催迫歸去來兮絕離微聽吾示汝安身策常寂
光中徹本原火裏翻身天地闊。

** 毛賢徵為母請

師秉炬天邈邈水鱗鱗琉璃岸結玉涪城觸目現成
清淨土何緣不契妙明心至此須知宦海昇沉浮生
逆順莫戀舊時家聲寂滅光中諦信況爾真誠淑德
嚴肅家庭五戒專持一心修證堪勝人天小果親承
上品彌陀隨願往生逍遙快樂拈火把云大眾見麼
是凡是聖盡見無生面目若男若女洞明自已風光
灼愛網於機先燭昏衢於當下轟轟烈烈沒人情火
裏蓮華渾無價。

** 為蕭居士入塔

楊花落盡五更雨啼遍青山紅杜宇堪嘆重泉人已
歸歌殘一闋陽關語遮應理州羽鳳蕭公諧鸞張氏
營業頹陽明滅之天生涯杳靄稀微之地鳴螿四壁
樂擬灞水之長貧清火一枝甘彼鹿門之不貴彷彿
湘江龐處士靜而且清宛肖臺山凌行婆澹而有味
一子從予乞戒歸團圞共被無生累八十餘載閱他
人事曉煙飛先後數宵覷我死生朝露墜端然坐脫
四山摧大家齊觀百雜碎去時恁麼去也且道末後
如何咄巍巍坐斷西山腳松風蕭蕭千古悠悠當落
暉山蟬嘒嘒。







斌雅禪師語錄卷下(終)