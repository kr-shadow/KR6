#+TITLE: 遺教經論住法記-宋-元照
#+DATE: 2016-06-11 12:28:31
#+SOURCE: github.com/kanripo/KR6g0049 master 4ff5585a                

* No. 845-A
 遺教經論科
　餘杭沙門　釋元照　錄


  
  * ○大科分(三)
  
  * 初標題號(二)
  
  * 初標示題目
  * 二造譯人號
  * 二申歸敬(二)
  
  * 初二偈歸敬三寶(二)
  
  * 初一偈明佛寶
  * 二一偈示法僧
  * 二我下顯示述作(二)
  
  * 初一偈敘本懷
  * 二以下一偈顯功利
  * 三釋正文(二)
  
  * 初標宗科判
  * 二牒經消釋(七)
  
  * 初序分(二)
  
  * 初牒經
  * 二隨釋(二)
  
  * 初總分
  * 二初下別解(六)
  
  * 初法師功德(二)
  
  * 初總示
  * 二是下牒釋
  * 二開法門功德
  * 三弟子功德
  
  * 初牒釋
  * 二此下總括
  * 四大總相功德
  * 五因果自相功德
  
  * 初總示
  * 二於下牒釋
  * 六分別總相功德
  * 二修習世間功德分○
  * 三修習出世間大人功德分○
  * 四顯示畢竟甚深功德分○
  * 五顯示入證決定分○
  * 六(分別)未入上上證為斷疑分○
  * 七離種種自性清淨無我分○


  
  * ○二修習世間功德分(二)
  
  * 初結前標後
  * 二牒文解釋(三)
  
  * 初對治邪業(二)
  
  * 初標章
  * 二牒釋(四)
  
  * 初依根本戒(二)
  
  * 初舉經
  * 二釋義(三)
  
  * 初釋比丘
  * 二於下釋滅後
  * 三以下釋木叉(三)
  
  * 初釋名義
  * 二依下顯功用
  * 三餘下示利益
  * 二方便遠離戒(三)
  
  * 初標章
  * 二舉經
  * 三釋義(二)
  
  * 初釋總標
  * 二云下釋別相(二)
  
  * 初雙徵
  * 二護下別釋(二)
  
  * 初明護根本(二)
  
  * 初總分
  * 二不下別釋(二)
  
  * 初不同凡夫增過護(二)
  
  * 初通舉
  * 二一下牒釋(二)
  
  * 初別釋十(如文)
  * 二此下釋喻
  * 二不下不同外道損智護
  * 二何下是根本(二)
  
  * 初標分
  * 二行下牒釋(二)
  
  * 初通釋二種
  * 二身下別釋行處(三)
  
  * 初身處木叉(二)
  
  * 初總分
  * 二一下別釋(二)
  
  * 初五種障過
  * 二云下五種解脫
  * 二口處木叉(二)
  
  * 初總示
  * 二一下別釋(二)
  
  * 初依邪法語
  * 二依邪人語
  * 三意處木叉(二)
  
  * 初總示
  * 二一下別釋(二)
  
  * 初三種障對治(二)
  
  * 初牒釋三種
  * 二此下釋後一
  * 二三種不應作
  * 三二戒能生功德(三)
  
  * 初標示
  * 二舉經
  * 三釋義(三)
  
  * 初釋略說
  * 二戒下釋正順(二)
  
  * 初總標
  * 二從下別釋(二)
  
  * 初從根本戒
  * 二從下根本所起戒
  * 三能下釋生功德
  * 四勸修利益(三)
  
  * 初標示
  * 二舉經
  * 三釋義(二)
  
  * 初總標
  * 二一下別釋五(如文)
  * 二對治止苦(二)
  
  * 初結前標後
  * 二云下隨文解釋(三)
  
  * 初根欲放逸苦(二)
  
  * 初總標
  * 二別釋(二)
  
  * 初根放逸苦(二)
  
  * 初舉經
  * 二釋義(二)
  
  * 初通釋所護(二)
  
  * 初牒釋
  * 二何下簡辨
  * 二戒下別釋能護(二)
  
  * 初戒念對治之益(二)
  
  * 初有戒念之益(三)
  
  * 初總示
  * 二身下別釋
  * 三以下通結
  * 二復下無戒念之失(三)
  
  * 初明氣分滋廣
  * 二次下釋無治難治
  * 三復下釋過重
  * 二向下智護對治(二)
  
  * 初總示
  * 二智下隨釋(二)
  
  * 初治重障
  * 二重下治輕障
  * 二欲放逸苦(三)
  
  * 初標示
  * 二舉經
  * 三釋義(二)
  
  * 初釋欲本
  * 二應下釋對治(二)
  
  * 初釋經總意
  * 二何下別示三昧障法(二)
  
  * 初標列
  * 二心下隨釋(二)
  
  * 初三種障法(三)
  
  * 初心性差別障(二)
  
  * 初通示
  * 二是下別釋(二)
  
  * 初釋法
  * 二四下釋喻
  * 二輕動不調障(三)
  
  * 初總舉
  * 二於下別釋(二)
  
  * 初釋輕動障
  * 二但下釋不調障
  * 三急下雙示治法
  * 三失諸功德障
  * 二無下三種三昧
  * 二多食苦(三)
  
  * 初標章
  * 二舉經
  * 三釋義(二)
  
  * 初示障法
  * 二若下明對治(二)
  
  * 初明二種三昧
  * 二如下示六種功德(三)
  
  * 初通列
  * 二此下別配
  * 三受下牒釋六(如文)
  * 三懈怠睡眠苦(三)
  
  * 初標章
  * 二舉經
  * 三釋義(二)
  
  * 初示障法
  * 二於下釋經文(二)
  
  * 初總示
  * 二是下牒釋(二)
  
  * 初合治前
  * 二自下別治第三(二)
  
  * 初總示
  * 二一下別釋(二)
  
  * 初思惟觀察對治(二)
  
  * 初觀五陰無常
  * 二復下觀陰等常害
  * 二淨戒對治(二)
  
  * 初淨戒對治(二)
  
  * 初示過明治
  * 二復下遠離安隱
  * 二又下慚愧對治(二)
  
  * 初明治法勝
  * 二是下勸修莊嚴
  * 三對滅煩惱
  
  * 初標舉
  * 二隨釋(三)
  
  * 初治嗔恚障(二)
  
  * 初舉經
  * 二釋義(二)
  
  * 初總標
  * 二修下牒釋(四)
  
  * 初示行安苦道(三)
  
  * 初明對治
  * 二復下示障法
  * 三顯下顯行勝
  * 二次下顯示安樂道(二)
  
  * 初釋堪忍
  * 二又下釋不堪忍(二)
  
  * 初通示
  * 二是下牒釋
  * 三復下明過患常護(二)
  
  * 初通示
  * 二於下牒釋
  * 四復下世出世間法相違(二)
  
  * 初世間法
  * 二次下出世間法
  * 二次下治憍慢障(三)
  
  * 初標章
  * 二舉經
  * 三釋義(二)
  
  * 初釋遠離(二)
  
  * 初總舉
  * 二一下別釋七(如文)
  * 二餘下釋校量
  * 三次下治諂曲障(三)
  
  * 初標章
  * 二舉經
  * 三釋義(二)
  
  * 初明遠離諂曲(三)
  
  * 初釋障法
  * 二復下釋對治
  * 三又下釋不相應
  * 二餘下釋誡勸


  
  * ○三修習出世間大人功德(二)
  
  * 初總標
  * 二隨釋(八)
  
  * 初無求功德(二)
  
  * 初舉經
  * 二釋義(二)
  
  * 初總示
  * 二一下別釋五(如文)
  * 二知覺功德(三)
  
  * 初標章
  * 二舉經
  * 三釋義(二)
  
  * 初釋對治苦因果(二)
  
  * 初正釋(二)
  
  * 初治苦因果
  * 二復下成清淨因果
  * 二若下對簡
  * 二復下釋三種差別(二)
  
  * 初總示
  * 二一下別釋三(如文)
  * 三遠離功德(三)
  
  * 初標章
  * 二舉經
  * 三釋義(二)
  
  * 初分門
  * 二自下隨釋(三)
  
  * 初自性遠離門
  
  * 初總標
  * 二一下別釋四(如文)
  * 二修習遠離門
  * 三受用諸見門(三)
  
  * 初明起障
  * 二諸下明生見
  * 三復下喻沉溺
  * 四不疲倦功德(三)
  
  * 初標章
  * 二舉經
  * 三釋義(二)
  
  * 初釋精進(三)
  
  * 初明益
  * 二以下勸修
  * 三復下喻顯
  * 二次下釋懈怠
  * 五不忘念功德(三)
  
  * 初標章
  * 二舉經
  * 三釋義(二)
  
  * 初總示
  * 二於下列釋(四)
  
  * 初顯行勝
  * 二能下明遮惡
  * 三復下示勸修
  * 四又下明成多功德
  * 六禪定功德(三)
  
  * 初標章
  * 二舉經
  * 三釋義(三)
  
  * 初示定法
  * 二又下明治障(二)
  
  * 初通示
  * 二是下別釋
  * 三復下顯成就
  * 七智慧功德(三)
  
  * 初標章
  * 二舉經
  * 三釋義(五)
  
  * 初治障
  * 二復下明益
  * 三復下明過
  * 四又下歎德
  * 五又下顯功
  * 八畢竟功德(三)
  
  * 初標示
  * 二舉經
  * 三釋義(二)
  
  * 初治障
  * 二餘下勸修(三)
  
  * 初總標
  * 二一下隨釋(二)
  
  * 初有對相
  * 二無對相
  * 三示下結示


  
  * ○四顯示畢竟甚深功德分(三)
  
  * 初標章
  * 二舉經
  * 三釋義(二)
  
  * 初總分
  * 二是下別釋(二)
  
  * 初略示(二)
  
  * 初菩薩常修
  * 二無下如來常說
  * 二廣說(二)
  
  * 初菩薩常修功德(二)
  
  * 初總舉
  * 二一下別釋七(如文)
  * 二如來常說功德(二)
  
  * 初牒釋
  * 二是下點示


  
  * ○五顯示入證決定分(三)
  
  * 初標章
  * 二舉經
  * 三釋義(二)
  
  * 初總分
  * 二方下別釋(三)
  
  * 初方便顯發門(二)
  
  * 初釋四諦
  * 二於下釋有疑(二)
  
  * 初通釋
  * 二疾下別釋(二)
  
  * 初勸疾問
  * 二誡勿疑
  * 二滿足成就門
  * 三分別說門(二)
  
  * 初總釋
  * 二日下別釋(三)
  
  * 初釋總誥
  * 二實下釋別相
  * 三決下通結


  
  * ○六(分別)未入上上證為斷疑分(三)
  
  * 初標分
  * 二舉經
  * 三釋義(三)
  
  * 初示未入上上法(二)
  
  * 初總示
  * 二一下別釋(三)
  
  * 初修分
  * 二見分
  * 三無學道
  * 二次下為斷彼疑(三)
  
  * 初標章
  * 二舉經
  * 三釋義(二)
  
  * 初標示
  * 二於下正釋(二)
  
  * 初釋大眾已證
  * 二復下明如來斷疑(二)
  
  * 初明說意
  * 二云下示說相(三)
  
  * 初有為有滅
  * 二復下法門常住(二)
  
  * 初通標
  * 二又下別釋(二)
  
  * 初教主利他
  * 二又下群機自利(二)
  
  * 初明已度
  * 二又下明未度
  * 三又下住持不壞
  * 三次下重說無常相(三)
  
  * 初標章
  * 二舉經
  * 三釋義(四)
  
  * 初明無常相
  * 二又下示無我觀
  * 三又下證成可患
  * 四又下唯智能滅


  
  * ○七離種種自性清淨無我分(三)
  
  * 初標章
  * 二舉經
  * 三釋義(四)
  
  * 初種種自性(三)
  
  * 初釋一心
  * 二復下釋勤求
  * 三又下釋敗壞
  * 二清下清淨無我(二)
  
  * 初釋且止
  * 二最下釋教誨


遺教經論科(終)
* No. 845-B
 遺教經論住法記(并序)
大宋餘杭沙門　元照　述

馬鳴大士傳法祖師跡示四依位居深地或宗經而
造論或著論以通經適協時心允符聖旨以謂中霄
遺訓叔世當機於是假道微言開萠品彚且經翻秦
世誦習尤多論譯陳朝弘通蓋寡雖復別開戶牖競
務穿窬然而未造門牆孰窺美富或倚附而撰疏或
採掇以箋經章句益繁理味逾隱矧乃唯資談論罔
示修持壅塞夷途隳殘正教譬塵蒙於寶鑑莫辨妍
媸猶霧掩於冰輪寧分衢街是以專依本論敷暢佛
言仍述記章申通祖意研詳理教搜索古今的指行
門直決心要非圖數寶期用書紳庶毗贊於真風俾
住持於億載云爾。
No. 845
遺教經論住法記
羅什三藏　翻經真諦三藏　譯論
馬鳴菩薩　造論沙門元照　述記

【△釋此經論大科分三初標題號二申歸敬三牒
經消釋初中二初標示題目二造譯人號今初。】

「遺教經論」

【標題中上三字是經題按開元目錄什師譯本正
名佛垂般涅槃略說教誡經上五字標能說人下
五字示所說法即人法為題矣目錄註云一名遺
教經此乃單法為題然此二題繁略雖殊義意不
別論從簡要故存後名用捨適時義在於此今時
經本上安佛字後人所加非本正譯雖無巨害從
本為優若據他經或須標簡今詳此典義不須之
所以然者以大千界中一佛所化終窮遺教唯局
至尊故此不標無所簡故若爾前引正題而標佛
者答彼欲顯示垂般之言因連人號不同他經簡
餘人說所言遺教有二意一者囑累後事二者臨
終顧命故下論文釋於我滅後云此言示現遺教
義故即初意也又釋最後教誨云正顯遺教義故
即次義也用此兩文對上二意則遺教首題名義
可見即下正宗六分經文指事教誡垂示將來如
世所謂遺囑之類昔人釋題但云遺留教誡無乃
太漫乎又云論主於題略而不解如上引論豈是
略耶經者梵云修多羅此翻契經準佛地論解則
能貫能攝此方儒書則訓法訓常餘如常說不復
繁引論者梵云阿毗達磨亦云奢薩怛羅此翻為
論此之一藏宗釋兩分宗謂通依教門釋乃別解
文相今此解經即為釋論評量教理剖折名言故
云論也問若云囑後得名遺教者諸經竝令滅後
流布此經亦有當機受益答餘經正為當機因囑
滅後此經正為滅後因利當機方顯斯經獨名遺
教自古解釋乃有多家隨朝靈裕法師大唐懷素
律師竝有義疏皇朝景德中金陵圓覺大師亦有
疏一卷今亦不行伹據章記所引耳孤山法師有
疏二卷霅谿法師撰記釋之真悟律師採論註經
自撰鈔釋竝行於世然馬鳴論中多從大乘釋義
致令判釋互有不同今總括之不出三見初金陵
疏大小不分彼立會同大小之說云今垂示滅總
造遺音豈分大小之殊何簡緇素之異今謂機雖
總集教必有歸若如此釋畢竟此經為大為小既
無所屬豈名判教次孤山疏定判為小彼云約教
則生滅教約藏則修多羅仍自問云論釋此經而
云大乘者何耶答此據小中之大而此大乘猶是
生滅小教然彼宗有藏通別圓四教小乘名為藏
教此教具有三乘即以菩薩六度為大乘故云小
中之大也(霅溪記云此教三乘雖有菩薩大乘之名其實皆小乘耳)又云藏教
三乘以菩薩為首故須從勝受名以大乘為教也
即菩薩六度大乘非圓融大乘今詳此判大有所
妨一失於經旨且如經中前明三學後談四諦全
無六度之說亦無菩薩之名如何判教都不依經
因此霅谿記中強差經文言有六度(珍敬木叉為尸當制五根
為檀節節支解等為忍精進禪定智慧竝各有文)彼云當制五根即是施
義以能制五根而於五塵不受不取豈非布施且
論釋五根等文自科為根欲放逸苦對治而與檀
度有何干涉縱引經文明餘五度且戒忍進等乃
是經律通談亦非專明六度況復經文全無度義
彼又云若據六度檀全居先今經戒在初者佛為
滅後防患為先故以持戒居首此又不然天親金
剛論云檀義攝於六則知行檀總攝六度必須冠
首豈容倒亂請徧考經論安見檀度列在餘後又
檀度者傾內外兩財達三輪體寂小教菩薩亦據
尸鳩王代鴿以為檀滿經文伹明禁制根欲如何
迂曲判為檀施乎聰明義學試為裁之二乖於論
文孤山謂論中所明摩訶衍者乃是小中之大非
圓融大乘便云馬鳴天台義歸一揆且藏等四教
乃天台一家之見馬鳴論何甞見有小中之大又
起信論唯約圓融大乘釋摩訶衍二論竝是馬鳴
所造那得彼此不同耶三真悟記專判為大彼云
今則伹依論主判屬大乘又引孤山金陵之說復
無與奪若為依據今應難云若唯大乘何以智者
南山皆判為小又復何以經文唯談生滅四諦約
何理趣得名大乘斯竝任情妄生穿鑿寧思利物
祇慕虗名經論微言於斯墜地悲夫問今家所判
為屬何收答按經則定是小乘據論則義通大教
恐未通曉試為明之言經是小乘者自古藏錄竝
列小乘藏中一證也(開元錄云此經舊錄多在小乘今以論中解釋多約大乘
故移於菩薩藏也今謂昇師所移未窮論意宜從古判深得經宗)南山律鈔標宗
篇亦列小乘經中二證也智者玅玄判為結阿含
部三證也經中佛問所疑唯約生滅四諦四證也
及明斷證乃據聲聞四果五證也準此以明大義
安在言論通大教者歸敬偈云菩薩方便道論首
標云菩薩行法一證也及釋比丘云摩訶衍方便
二證也又釋木叉則云不滅法身常住世間三證
也又下明八種大人功德大人之號正簡二乘四
證也又釋心則坦然等文約般若等三德分對五
證也且列五義全乖小宗問經既屬小論主何以
約大判答如下五意可以自明問論既通大為屬
何乘答釋論隨經還從經判問小乘鹿園初轉那
至涅槃復說耶答孤山云機緣有三一次第進入
機(謂從鹿苑至法華者及法華未度至涅槃者)二始終聞大機(謂華嚴巳來大
機發者五十年來無非聞大)三始終聞小機(小機不息故常潰小)由有始
終聞小之機遂使今經尚名小教今謂雙林會上
通有三機若次第入者自不住權乘其始終大者
亦不妨聞大準知偏判於理未然且此教所興正
存滅後以法華顯實化事巳終涅槃談常殘機亦
盡深悲未度具縛凡流故重整偏權而為誘掖故
知末世修行必自權門雖學大乘同修遠離況經
開會寧有異途矧乃聞常無非實道且夫四魔未
伏六賊難降識想波騰紛然莫息我人岳立卓爾
不移自非戒忍對治定慧調伏悟苦集而可棄慕
道滅以知歸然後高蹈於大方直趨於寶所此乃
諸佛出世之常範聖師弘闡之明規同法之儔庶
幾裁鑒。
△二造譯人號。】

「馬鳴菩薩造」

【次人號中馬鳴即西天二十四師第十二祖梵云
阿溼矩沙此翻馬鳴按付法藏傳即富那奢弟子
(據羅什本傳云是脇尊者弟子)博通眾經明達內外辨才蓋世號
辨才比丘月氏(音支)國王伐中天竺國得之王欲悟
諸羣惑餓馬七疋至於六日廣集內外沙門異學
請為說法聞者開悟繫馬眾前以艸與之伹垂淚
聽法都無食想於是天下乃知非常以馬解法音
故號馬鳴(能所合名)或曰其馬垂淚悲鳴故曰馬鳴(單從
所聽)菩薩者具云摩訶菩提質帝薩埵此云大道心
成眾生名通初後位有淺深然據馬鳴化跡必是
地上聖人摩耶經云如來滅後六百歲時出世破
諸邪見降伏外道等若據眾經所出有六不同勝
頂經說佛成道十七日曾作外道問難於佛摩尼
清淨經佛滅一百年出世變化功德經三百年摩
耶經六百年即前所引常德三昧經八百年莊嚴
三昧經說過去有一菩薩名為馬鳴明知大權示
跡揚化餘如本傳須者尋看。】

「真諦三藏譯」

【真諦者譯經圖紀云梵名波羅末陀此翻真諦西
印度優禪尼國人來此翻經梁陳二代總譯經論
五十餘部此論即其一焉以其博通大小故稱三
藏譯即翻譯翻彼梵言以成華語在言有異於義
無殊餘如常說。

△二申歸敬二初歸敬三寶二顯示述作初中二
初一偈明佛法二一偈示法僧今初。】

「　頂禮三世尊
　無上功德海
　哀愍度眾生
　是故我歸命」


【二申敬中初偈分三上二字能敬儀三世尊及下
二句所敬境下一句示敬意也頂禮者以巳所尊
觸他至下卑敬之極頂即通目其首同於此方稽
首稽顙伹額至地耳三世尊者略舉化主十號之
一三界化境竝是世間故云三世羣生共仰人天
中勝故云尊也又解過現未來三世十方通皆歸
敬以論中解義多約大乘故知所敬不局化主超
出三乘故云無上自行化佗五分六度積劫修因
成等正覺萬德莊嚴微塵相好是佛功德深廣難
量故喻如海哀愍是佛心謂慈悲弘誓度是佛之
方便即能度之教眾生即所度之機三世尊者表
佛所證平等法身徧一切處含育萬有清淨湛然
出過諸法故獨稱尊是法身德亦名斷德無上功
德是佛報身即般若德亦名智德哀愍度生是佛
應身即解脫德亦名恩德三身三德歎佛盡矣備
此身德能為救護故下一句結云故我歸命罄捨
所愛奉投於佛亦猶事君致身之義故云歸命。
△
二一偈示法僧。】

「　清淨深法界
　增長修行者
　世及出世間
　我等皆南無」


【次偈初句是法次句即僧下二句總示敬意法中
二釋初約法性釋不為垢染故云清淨應用無窮
源底叵得故云深也隨染淨緣軌成諸法十界依
正因果差別故云法界此明廣也二約法門釋謂
大小兩乘八萬法藏詮理化物無非出離白淨之
法故云清淨智度大海唯佛窮底即是甚深條流
次序各有限齊故云法界增長修行者總目三乘
通為僧寶望果進功故云增長運智治惑故云修
行世及出世間一句該上法僧法中世謂歸戒十
善人天兩乘名為世也諦緣度等三乘聖道名出
世也若局今經第二分是世間功德後五分竝出
世功德僧中世謂二凡三賢出世即四果十聖等
南無正音槃淡此翻我禮義云歸命佛德特異故
須別明法僧義同所以合示故云皆也。
△二顯示
述作二初一偈敘本懷二一偈顯功利今初。】

「　我所建立論
　解釋佛經義
　為彼諸菩薩
　令知方便道」


【顯述作中初偈上半明造論約義科文隨文演義
故云建立解釋者簡宗論也佛經義者簡餘人說
也下半示造意諸菩薩者通目末代真修行者言
令知者使開悟也方便道者顯示權乘同歸實道
即下經中三學四諦種種法要求佛菩提莫不由
此即經所謂汝等所行是菩薩道漸漸修學悉當
成佛一論始終正用此意大權弘闡深體聖心諸
說云云皆由未達略指大趣廣在後文。
△二一偈
顯功利。】

「　以知彼道故
　佛法得久住
　滅除凡聖過
　成就自佗利」


【次偈中初句躡前生下彼道即上方便道也下三
句彰功益初是住持二乃破障三即成行上一護
法下二利生初云久住者人能弘法相續不斷故
次云凡聖過者過即惑業惑是業本且就惑論大
小兩凡俱未破惑名凡過也小乘初果巳去尚有
思惑大教初地巳去未盡無明名聖過也下云自
佗利者菩薩所修無出二利若據造論則論主為
自所被為他若約傳通則展轉相授以分自他此
之三句撰述本懷大士弘通所存在此儻能流布
為利何窮所以論首先歸敬者謂恐眾生無感容
致障緣又以聖意難量有乖圓旨故須三寶巨力
冥加諸論皆然其意類此。
△三釋正文二初標宗
科判二牒經消釋今初。】

「此修多羅中建立菩薩所修行法有七分一序分二
修習世間功德分三成就出世間大人功德分四顯
示畢竟甚深功德分五顯示入證決定分六分別未
入上上證為斷疑分七離種種自性清淨無我分。」

【第三釋文初科修多羅者約三藏判也菩薩行法
者以五乘簡也一代時教據能詮文不出有三大
約別論則毗尼詮戒修多羅詮定毗曇詮慧若就
通說則一一互兼故此經中備明三學旁通雖然
必約正論所以論家首先標判又復所乘之法不
出有五大約為言三歸五戒十善四弘為人天乘
四諦十二因緣為聲聞緣覺乘六度萬行為菩薩
乘若據今經本聲聞乘而論云菩薩者凡有五意
一本如來出世意經云諸有所作常為一事唯以
佛之知見示悟眾生故二順法華開會意經云汝
等所行是菩薩道故三依涅槃重施意謂涅槃會
中談常顯性決了權疑復恐滅後執實謗權故重
施偏小則使未來執謗不起既聞常住同歸佛乘
一切教門無復偏小故號出家菩薩真是聲聞論
主弘通正存此意四流通應機意以偏小教門巳
經開廢末世愚昧人多聽從若附小宗必無承奉
故西天此土諸祖聖師竝用大乘弘讚小教深符
佛旨頗合機宜五大小相攝意謂若依小釋則不
攝大機今從大判則大小俱攝略以五意宗旨坦
然伹學者專隅多封名相強生彼此未肯適從雖
曰弘持寧知誹謗深須詳究勿事遲疑科分七分
者從初至略說法要即序分也從於我滅後至以
質直為本即第二分從當知多欲之人至是名不
戲論為第三分從於諸功德至非導過也即第四
分從汝等若於至決定無疑即第五分從於此眾
中至而得歡喜即第六分從常當一心至末文即
第七分七段科名隨文自釋常途三分起自彌天
且是一端未可常定後人不曉例判羣經設有不
全亦須曲取(孤山以是我最後等二句為流通)當知科節隨經自
殊豈得雷同例為一判請觀此論適足自明。

△二牒經消釋七初序分二修習世間功德分三
成就出世間大人功德分四顯示畢竟甚深功德
分五顯示入證決定分六分別未入上上證為斷
疑分七離種種自性清淨無我分初中二初牒經
二隨釋今初。】

「經曰釋迦牟尼佛初轉法輪度阿若憍陳如最後說
法度須䟦陀羅所應度者皆巳度訖於娑羅雙樹間
將入涅槃是時中夜寂然無聲為諸弟子略說法要。」

【△二隨釋二初總分二別解今初。】

「論曰初序分修多羅顯示利益成就畢竟故是中成
就畢竟有六種功德一法師成就畢竟功德二開法
門成就畢竟功德三弟子成就畢竟功德四大總相
成就畢竟功德五因果自相成就畢竟功德六分別
總相成就畢竟功德。」

【初序分者結集安布序起說經之由致若據諸經
多有證信發起二序但臨終遺訓事異常時獨此
一經序致全別據文所序發起正宗約義以求不
無證信初標佛者主成就也娑羅樹間處成就也
是時中夜時成就也為諸弟子眾成就也略說法
要信成就也阿難結集必從佛聞是則兩序宛然
自足但與眾經文異耳初科以經中所序出生入
滅始末化事莫非利物故云顯示利益也至於埀
滅化事巳終故云成就畢竟也既施利益莫不成
功故皆名功德。
△二別解六初法師功德二開法
門功德三弟子功德四大總相功德五因果自相
功德六分別總相功德初中二初總示二牒釋今
初。】

「初成就畢竟有三種相一總相二別相三總別相總
相者如經牟尼故別相者如經釋迦故總別相者如
經佛故。」

【初法師中初文三相總相對牟尼即法身別相對
釋迦即應身總別相對佛上冥下應自他受用即
報身以三相共為一號表一體即具三身故合姓
名用彰實德稱之獲福其致在茲。
△二牒釋。】

「是中釋迦者示現化眾生巧便故復示家姓尊貴故
牟尼者一切諸佛功德故復示自體清淨故。」

【次科釋迦即如來族姓此翻能仁化眾生是仁即
佛慈悲巧便是能即佛善權故云示現等西竺有
四種姓攝一切姓一剎帝利(謂君王種)二婆羅門(謂淨行志
道種)三毗舍(謂商賈種)四首陀(謂農田種)釋迦是剎帝利中一
姓故云復示等諸佛出世善巧利物若土清淨人
尚德行即於婆羅門姓中生若土穢濁人尚威勢
即在剎帝利姓中生今釋迦出於濁世示生貴族
使羣物畏敬率皆從化故次釋牟尼即如來名牟
尼翻為寂默非心思故寂離言說故默即諸佛所
證法身玅體故云一切等離相寂滅不為垢染故
云自體等上句約人證下句示法體佛字不解者
即上真應相冥為佛是故前云總別相也梵云佛
陀此翻覺者準起信論覺有三義一者始覺即能
證智二者本覺即所證理三者究竟覺即理智相
冥本始不二具此三覺故名覺者有解者云總同
諸佛別在釋迦或云佛是通號為總十中之一為
別如是(云云)從初為允。
△二開法門功德。】

「開法門成就畢竟功德者有二白淨法句一道場白
淨法句二涅槃白淨法句此二白淨法前後二句顯
示轉說義應知道場白淨法句者如經初轉法輪故
涅槃白淨法句者如經最後說法故。」

【二開法門中三初示句佛說教門無非出要故皆
名白淨道場謂鹿園初成道處涅槃謂鶴林垂滅
之時次此下點意道場最初涅槃最末故云前後
云轉說者轉謂始為陳如三轉四諦一示相轉語
云是苦(三界六道是苦果)是集(業惑是苦因)是滅(空寂涅槃是樂果)是
道(三學八正上是樂因)二勸修轉云是苦汝應知是集汝應
斷是滅汝應證是道汝應修三引證轉是苦我巳
知是集我巳斷是滅我巳證是道我巳修自我之
彼展轉無窮故名為轉以能轉故即喻如輪或云
輪能摧物喻法能破惑又云能壞煩惱如轉王輪
寶能壞怨歒故說謂涅槃會中復為須䟦說八聖
道得初果又廣說四諦成四果法門初啟將運無
窮故在初名轉化事既畢俯顧殘機故最後名說
論示經文二義差別故云應知三道場下配釋可
解此與下科欲使人法成類故隔句取文。
△三弟
子功德二初牒釋二總括今初。】

「弟子成就畢竟功德者示能受持二種白淨法門故
成就自利益行故顯現如來快說法門功德故如經
度阿若憍陳如故度須䟦陀羅故。」

【三弟子中初文三句懸釋初句受持白法即聞思
也次句成就自利益行即修證也後句如來快說
即教主授道無虗也上二句明資能稟教下一句
示師能適機此顯經中前後度字阿若多是名此
云解本際或翻無知(合云知無)解與知竝能證智本際
與無皆所證理憍陳如是姓此云火器其先事火
從此命族據合先姓後名或是彼方所尚耳太子
初入山時父王遣親族五人隨往一名陳如二名
頞鞞(簿迷反)三名䟦提四名十力迦葉五名摩訶拘
利初度五人陳如最先得道故獨標之(有云但標上首以攝
餘四不合經意)須䟦陀羅此云好賢外道名也住鳩尸那
城(此云角城有三角故)年一百二十聞佛涅槃方往佛所聞
法得道不忍如來入滅先自涅槃智論云過去阿
僧祇劫有大樹林多有鳥獸野火來燒三邊俱起
唯有一邊而隔一水眾獸窮逼逃命無地我於爾
時為大身鹿以脚跨岸令眾獸蹈背而過皮肉盡
壞以慈悲力忍之至死最後一兔來氣力巳竭自
強努力忍之令過過巳背折墮水而死前得度者
今諸弟子是最後一兔須䟦陀羅是此舉涅槃會
中最末度者。
△二總括。】

「此二句修多羅示八種成就故云何為八謂二種受
持成就故二種白淨法門成就故二種自利益行成
就故二種快說法門成就故。」

【次科八種者開前初句為二受持是能受法門即
所受自利是所成益快說是能成功初後各四無
別異故。
△四大總相功德。】

「大總相成就畢竟功德者二八成就總故如經所應
度者皆巳度訖故。」

【大總相中即上二句每句各四舉此始末攝盡中
間一化所度之機故云二八等即下經云應可度
者若天上人間皆悉巳度是也。
△五因果自相功
德二初總示二牒釋今初。】

「因果自相成就畢竟功德者有四種自相一因自相
如經娑羅雙樹間故二因共果自相如經將入涅槃
故三總自相如經是時中夜故四果自相如經寂然
無聲故。」

【五因果中初科謂未滅為因巳滅為果四句示相
各別無濫故皆云自相始往雙樹涅槃之處故云
因相將入涅槃者涅槃會上放光入定臥牀示疾
等皆為示現入滅將入是因涅槃是果故云因共
果相中夜是入滅之時表住中道二種中道通含
因果故云總相寂然無聲正是入滅故云果相娑
羅此翻堅固以冬夏不改故上枝相接下根相連
一榮二枯故云雙樹準涅槃後分林間縱廣十二
由旬天人大眾咸皆徧滿經云爾時世尊於七寶
牀右脇而臥頭枕北方足指南方面向西方後背
東方娑羅樹林四雙八隻西方一雙在如來前東
方一雙在如來後北方一雙在如來首南方一雙
在如來足此則四方各有一雙至佛涅槃巳東西
二雙各合為一樹南北二雙各為一樹垂覆寶牀
慘然變白如白鶴枝葉華果悉皆枯悴等若三卷
泥洹云佛語阿難汝可往娑羅林中見有雙樹孤
在一處洒掃其下使令清淨安處繩牀令頭北首
此則兩向止有一雙以大本六卷悉對大機(大本兩譯
南本三十六卷北本四十二卷)雙卷三卷竝是小教大小二機所
見各異今經但云雙樹則教限可知矣。
△二牒釋。】

「於中總自相者遠離二邊故成就二種中道故一者
正覺中道二者離正覺中道是中離正覺中道者即
果自相應知此果有二種一者自性無說離念涅槃
果二者遠離覺觀涅槃果故。」

【次科初釋總相離二邊者即外道凡夫斷常二見
又云二乘住空菩薩著有佛皆離故中道一體在
世入滅故分二種例如小教有餘無餘二種涅槃
也是中下次釋果相自性無說者體離言詮故說
由念起離念故無說對經無聲也遠離覺觀者性
非思慮故覺觀是動遠離故無動對經寂然也此
之二句探序如來說經巳後即入涅槃據文次第
合云於娑羅雙樹間將入涅槃為諸弟子略說法
要乃至經末云是我最後之所教誨是時中夜寂
然無聲若不爾者豈得說經之後都無結絕之詞
結集之家祇於序中備序始末故正宗之後更無
流通又雙林所說通諸涅槃欲顯此經正當中夜
臨滅際說故先序之即後分云爾時世尊寢臥寶
牀於其中夜入第四禪寂然無聲於是時頃便般
涅槃又復論中科為果相明二種涅槃顯是如來
入滅之相人多不曉或謂先寂定後說法或云於
無記中假名字說等如是妄傳深乖經旨。
△六分
別總相功德。】

「分別總相成就畢竟功德者分別人法二位差別故
人位差別者上首眷屬差別故如經為諸弟子故法
位差別者世間出世間法等故如經略說法要故。」

【六分別總相者人法是總相各有二別故云分別
人中如目連身子等名為師首名上首弟子即諸
上首所有徒眾名眷屬弟子法中世出世者如前
巳解。

△二修習世間功德分二初結前標後二牒文解
釋今初。】

「巳說序分次說修習世間功德分此功德有三種一
者修習對治邪業功德二者修習對治止苦功德三
者修習對治滅煩惱功德。」

【第二分下即入正宗修習世間功德下列三科即
是三道今修對治破此三道離四趣苦位在兩凡
故名世間若論斷證為道方便聖道基本則為出
世功德矣。
△二牒文解釋三初對治邪業二對治
止苦三對治滅煩惱初中二初標章二牒釋今初。】

「對治邪業功德者。」

【△二牒釋四初依根本戒二方便遠離戒三戒能
生功德四勸修利益初中二初舉經二釋義今
初。】

「經曰汝等比丘於我滅後當尊重珍敬波羅提木叉
如闇遇明貧人得寶當知此則是汝大師若我住世
無異此也。」

【△二釋義三初釋比丘二釋滅後三釋木叉今初。】

「論曰此修多羅中每說比丘者示現遠離相故復示
摩訶衍方便道與二乘共故又於四眾亦同遠離行
故。」

【初治邪業根本戒中初釋比丘言每說者通指一
經列比丘處例同此釋文有三句初云示現遠離
者比丘三名初翻怖魔怖四魔故(一五陰二煩惱三死四天)二
云乞士捨憍慢故三云破惡除業惑故此三名義
皆遠離相也次云摩訶衍此翻大乘方便道者謂
諸菩薩志願雖殊而入道階漸竝同聲聞皆修遠
離故云與二乘共也後云四眾者天人龍鬼謂在
家二眾龍天八部亦皆厭世同修出離巳上三句
包攝涅槃會中大小道俗人非人類無不備足初
句即當教道眾次句大乘菩薩眾後句人天雜眾
欲明比丘之號不局聲聞取其所修皆受斯目方
顯遺教普被羣機故知此經在聲聞則為本教在
菩薩則為方便道論從大判前偈甚明始見論家
毫髮無濫豈有聖師不辨大小由來傳述任情妄
判或判為大者則不曉經文或判在小者則全迷
論旨云云異論無足敘之來學聽尋何由曉悟嗚
呼。
△二釋滅後。】

「於我滅後者此言示現遺教義故不盡滅法故。」

【次釋滅後中二句釋之初句點示經題如前巳引
次句反釋以云於我滅後則顯法身常在不滅即
五百問云肉身雖去法身在世是也。
△三釋木叉
三初釋名義二顯功用三示利益今初。】

「以不盡法清淨法身常為世間作究竟度故如經當
尊重珍敬波羅提木叉故此木叉亦是毗尼相順法
故復是諸行調伏義故依如來不滅法身自體解脫
說波羅提木叉。」

【三木叉中初科為二初略示上二句指木叉法體
不盡法身者諸佛皆有生法二身生身有滅法身
不滅不滅有二一本性法身永無生滅二修成法
身有生無滅即戒定慧等五分功德從因至果聚
集為身今指木叉即此身也下二句明遺囑之意
常為世間者流及未來無窮巳故作究竟度者能
使羣生越生死故此句即示木叉義也經中尊重
珍敬四義差別功德高勝故尊利益弘深故重保
借不失故珍謹奉不慢故敬波羅提木叉此翻別
別解脫或云處處解脫者皆謂過境無量隨持得
脫又復隨境防護無非趣果故也此木叉下二重
釋又二初會名毗尼翻律律即是教調伏是戒戒
即是行木叉果號而諸律中名通教行故作此釋
五分律云分別名句木叉此即舉果以目教也今
云毗尼相順者以果由教剋故得目教為木叉也
又四分律云木叉者戒也此即舉果以目行也今
云諸行調伏義者由別解脫調伏義同故得目戒
為木叉也依如來下次顯體前示木叉但云不滅
法身於義未顯故的指之謂此木叉即是果佛修
成解脫功德還以巳證轉示羣生故云依法身說
也則知所受戒體全佛法身所以持之則功德極
深毀之則罪報尤重囑令珍敬豈不遵承準知木
叉得名有二在機則名別別解脫前云作究竟度
是也在教則是自體解脫即此文是也。
△二顯功
用。】

「依此法身得度二種障故一者有煩惱闇障二者空
無善根障得度煩惱暗障者如盲得眼相似法故如
經如闇遇明故得度空無善根障者滿足財寶相似
法故如經貧人得寶故。」

【次科二種障者一切眾生在生死中具足煩惱盲
無所見失者善根貧無福慧唯此木叉能破二障
一能破惡二能成善斷惡則業惑俱喪成善則定
慧由生對合經文了然可見。
△三示利益。】

「餘者示現波羅提木叉是修行大師故如經當知此
則汝大師故又示住持利益人法相似故如經若我
住世無異此也故。」

【三中餘者指盡後文又為二段初釋師義師有多
別佛為開法救世大師和尚闍黎受業教授悉得
名師今此木叉軌範羣生依承得度故彰別號謂
之修行大師又下次釋人法相似人即是佛法即
木叉以佛在世專用木叉軌物安眾佛雖云滅此
法常存伹使稟承何殊佛在方見木叉住持之益
嗟今道眾撥棄戒科謂言通達無師無法沈墜何
疑詳此文庶幾一悟。
△二方便遠離戒三初標章
二舉經三釋義今初。】

「依根本清淨戒巳說次說方便遠離清淨戒。」

【△二舉經。】

「經曰持淨戒者不得販賣貿易安置田宅畜養人民
奴婢畜生一切種植及諸財寶皆當遠離如避火阬
不得斬伐艸木墾土堀地合和湯藥占相吉凶仰觀
星宿堆步盈虗歷數算計皆所不應節身時食清淨
自活不得參豫世事通致使命呪術仙藥結好貴人
親厚媟慢皆不應作當自端心正念求度不得包藏
瑕疵顯異惑眾於四供養知量知足趨得供事不應
畜積。」

【△三釋義二初釋總標二釋別相今初。】

「論曰此中方便遠離淨戒者護根本淨戒故如經持
淨戒者故。」

【二方便戒釋義中初文護根本者護謂能護即此
方便戒對經持字根本是所護即前木叉體對經
淨戒字。
△二釋別相二初雙徵二別釋今初。】

「云何護根本何者是根本。」

【別相中雙徵能護所護之相發起廣文。
△二別釋
二初明護根本戒二是根本戒初中二初總分二
別釋今初。】

「護根本戒者今說二種何等為二一者不同凡夫增
過護二者不同外道損智護。」

【初總分二護凡夫營塵俗事故多增過非不損智
外道起分別見則多損智非不增過今竝遠離故
皆云不同也然遮戒無量且舉喜犯略示數條禁
微防著故云護也。
△二別釋二初不同凡夫增過
護二不同外道損智護初中二初通舉二牒釋今
初。】

「不同凡夫增過護者有十事。」

【△二牒釋二初別釋十(如文)二釋喻今初。】

「一者方便求利增過如經不得販故二者現前求利
增過如經不得賣故三交易求利增過如經不得貿
易故若依世價無求利心不犯賣買法式如毗尼中
廣說四者所居業處求多安穩增過如經不得安置
田宅故五者眷屬增過如經不得畜養人民故此示
外眷屬非同意者何故不伹言人而復說民者以其
同在人中於善法不了畜之生漏故六者難生卑下
心增過如經不得畜奴婢故七者養生求利增過如
經不得畜畜生故八者多事增過如經不得一切種
直故九者積聚增過如經及諸財寶故十者不順威
儀反損眾生增過如經不得斬伐艸木懇堀地故。」

【初中別釋有十初云方便求利者戒疏云為利故
收為利故出爭價而高為販是也經中不得二字
貫下十過二現前求利者戒疏云為利而取故減
前價名買為利故出強增其價是賣經不明買義
攝其中如下所指三交易求利者謂以物相博準
律捨墮中以寶相易或以物易寶則犯貿寶若以
衣物相易或以寶貿衣則犯販賣經舉貿易通含
二戒若依下明開貿寶永制販賣容開律不犯中
聽五眾出家人交貿應自審定不應共相高下如
市道法若非五眾令淨人貿又五分云使人易時
應作念云寧使彼得我利我不得彼利等皆無犯
也賣買下指廣經中說律名隨經之律律內說經
名隨律之經止可略提不宜廣涉故此互指述作
明規章記之家多不知此學律者通經則廣張律
相宗經者引律則散漫無歸覿此論文足為龜鏡
四中所居業處即是田宅田以充口宅以居身皆
為求安而生過漏準諸經律田宅及下人民奴婢
畜生種植財寶竝是妨道皆入八不淨中(𧯸帛氈褥金牀
三種竝收財寶中)出家為道不許別人時通僧用廣有開
制如律所明五中初牒釋此下簡示五眾同類名
內眷屬和合無外名同意者此外生過故不聽畜
何下徵意人即居常淨人民謂繫屬官者如僧祇
畢陵伽在聚落自泥房王與使人三反不受云若
能盡壽持五戒奉齋然後受之又十誦王與五百
人守竹林寺等以其下釋所以謂若伹言人恐收
不盡既同流俗例不畜之六中難生畢下心者因
畜婢僕則多憍慢故七中養生求利者為出賣故
縱非為利律亦不開八多事者田園種植事非一
故九積集者集即是聚十中二過不順威儀者非
尊重故損眾生者傷物命故薩婆多論云堀地壞
生制有三益一不惱眾生二止誹謗三大護佛法
佛若不制國王大臣役使比丘由佛制故王臣息
心不復役使令靜緣修道是名大護。
△二釋喻。】

「此十種增過修行菩薩宜速遠離不應親近避大火
聚相似法故如經皆當遠離如避火阬故。」

【釋喻中經文在第十過前論家從義故在後結論
文上下多從義判不為文局學者須知文結十種
或有論本取下參預世事為十一種(參預增過為第十不順威
儀為第十一)然參預等自屬根本身處木叉豈得兼前
方便戒耶今依古本以十為定又束此十總為三
種前三貪求過中六畜積多事過後一乖儀過修
行菩薩速遠離者此所謂摩訶衍方便也然今經
本是化教論中伹云菩薩則知通被道俗非局比
丘不可專用律文橫判持犯律唯制道故有犯科
經乃通含伹論業行多見紊亂故特點之。
△二不
同外道損智護。】

「不同外道損智護者謂世間分別見故此分別見有
五句十種分別如經合和湯藥乃至皆所不應故遮
異見故。」

【次損智護中世間分別見謂邪心計挍求利活命
竝非出世正智故也五句即五種見一中各兼兩
別故離為十初句湯藥為二飲汁為湯丸散為藥
次句占相為二卜術為占辨形氣察聲骨為相用
此二法以知吉凶第三星宿為二星即五星六耀
宿即二十八宿(音秀)謂觀天象預識灾詳第四句盈
虗為二推步謂推算日月星辰行步而知盈虗之
數第五歷算為二歷謂陰陽律歷算謂度物知數
如世算法斗秤尺寸井田步畝不待細數以術可
知(有合為一而云歷敷有陰陽吉凶為二者非)經文皆所不應一句通
結十過遮異見者即上十種分別也然上所判竝
謂邪求若以濟物為心假術通道適時用捨誰曰
不然故法開深窮方脈一行善達陰陽伹未俗澆
浮多專俗務心存規利口說行慈永陷邪流深乖
正業勿攀高跡妄自矜持且順聖言急須遠離。
△
二是根本二初標分二牒釋今初。】

「何者是根本者此示根本有二種一者行法根本故
二者行處根本故。」

【次明是根本標分中行法根本即前根本戒正是
所護之法體以無別行處伹是於三業處行上法
體次顯能持所持之異又彰受體隨行之殊故兩
分耳(有謂行法根本下無釋文止是懸科或云科上損智護者不看本論故致穿鑿)。
△二
牒釋二初通釋二種二別釋行處今初。】

「行法根本者波羅提木叉故行處根本者身口意故
於身口意行處行波羅提木叉故節身時食等示現
身口意行處波羅提木叉故修行菩薩當知三處波
羅提木叉無復有餘解脫故。」

【次科通釋中初指行法次明行處者三業是能持
木叉為所持所持無量總依七支七支即是三業
故三業處得名根本節身下舉經示意只此三處
清淨便為解脫故云無復有餘等。
△二別釋行處
三初身處木叉二口處木叉三意處木叉初中二
初總分二別釋今初。】

「身處波羅提木叉有五種解脫三種障對治二種不
應作不作故。」

【初身處總分中五解脫如後釋前三重障故須對
治後二輕過但令不作。
△二別釋二初五種障過
二五種解脫今初。】

「一者佗求放逸障此障對治如經節身故二者內資
無厭障此障對治如經時食故三者共相追求障此
障對治如經清淨自活故四者自性止多事如經不
得參豫世事故五者自性尊重不作輕賤事如經不
得通致使命故後二句示現不應作不作。」

【別釋中初科不節身故他求放逸不時食故內資
無厭足不自活故共相追求此三妨道故說為障
又出家遠世本不多事人天師表體自高尚故二
種不應皆云自性也節身二過他求謂奔逐利名
放逸謂縱恣情欲衣是外資食為內資從且至中
名時食中後巳去為非時食共相追求謂請謁餉
遺以圖供給參預世事謂混同俗務通致使命謂
傳信走使律開為三寶事持書并父母病人繫閉
牢獄等看書持往者得。
△二五種解脫。】

「云何五種身解脫一者外緣身解脫二者內緣身解
脫三者自相緣身解脫四者眾事緣身解脫五者遠
離異方便緣身解脫五種解脫中初句總餘句別應
知。」

【次五解脫中離上五過即為五脫初外緣脫者不
佗求故二內緣脫者不非時食故三自相脫者不
追陪故四眾事脫者不多事故五異方便脫者不
為賤事離機巧故下示總別初句總者以下四脫
皆屬節身故餘四別者各不相收故。
△二口處木
叉二初總示二別釋今初。】

「口處波羅提木叉者有二種邪語不應作不作。」

【二口木叉總示中二種邪語者語不自發必有所
從故依人法而生口過內懷不正故竝名邪。
△二
別釋二初依邪法語二依邪人語今初。】

「一者依邪法語有二種不應作一邪術惱眾生語二
依邪藥作世辯不正語如經呪術仙藥故。」

【別釋中依邪法者呪與仙藥二皆屬法故惱眾生
者呪詛厭禱禁伏龍蛇捉毒唾腫之類律中開學
呪腹中蟲呪毒等為自護不為活命故仙藥仙謂
暇金石艸木等藥或練津鼓氣以為長生不死須
假言辭虗構誑惑故云世辯不正也。
△二依邪人
語。】

「二依邪人語亦二種不應作一者與族姓同好多作
鄙洩語二者親近族姓多作我慢語如經結好貴人
親厚媟慢皆不應作故。」

【二依邪人者經謂貴人即大姓權豪輕視佛法者
初與結好巧言令色故作鄙洩語既與親友附勢
陵物故作我慢語鄙洩謂諂佞妄悅之言好字去
呼媟謂親狎也皆不應作一句總誡四語可知。
△
三意處木叉二初總示二別釋今初。】

「意處波羅提木叉者有六句說三種障對治三種不
應作不作。」

【三意木叉中總示有六重輕各半三四二句在後
第五一句在前從義類故。
△二別釋二初三種障
對治二三種不應作初中二初牒釋三種二釋後
一今初。】

「一者多見他過障犯自淨心故此對治如經當自端
心故二者邪思惟障不能自度下地故此對治如經
正念求度故三者於受用眾具中無限無厭足障故
此對治如經於四供養知量知足故。」

【三種障中初科人多自迷喜見他過見即是障還
犯自心故令正巳即略教云伹自觀身行若正若
不正邪思惟者攀緣妄念皆不正故具縛凡夫未
入外凡故云下地亦名薄地未得五停總別念處
故不能度正念即觀行也受用眾具即下四事受
用無限故須知量貪積無厭故令知足。
△二釋後
一。】

「此供養有二種一者於身分中供養謂飲食衣服臥
具湯藥供養身分故二者於心分中供養謂不共心
供養無厭足心供養二事相違心供養等分心供養
此四種心供養癡亂眾生常受用故不知節量故若
入三昧分者知量故若入道分者知足故。」

【次別釋中有二初約身分四事可知次心分中不
共即嗔心對違境故無厭即貪心對順境故二事
相違即癡心非違非順故三心竝起為等分即是
三毒單具為四眾生常受用者謂以此四資養自
心結業增惑受生死苦以無三昧故不知量未入
聖道故不知足入三昧分者謂外凡巳去觀智觀
察明見心過故云知量入道分者即大小聖人發
智斷惑永絕心過方名知足三昧或云三摩提此
翻為觀此科由屬意處木叉故加後釋末世修治
最為精要諸師註述例皆削之造道不深未窮此
理循文誦語何足為能。
△二三種不應作。】

「三種不應作不作者一者不汙淨戒不受持心垢故
如經不得包藏瑕疵故二者遠離無緣顯巳勝行令
他不正解故如經顯異惑眾故三者遠離貪覆心貯
積眾具故如經所得供事不應畜積故。」

【三不應中初不汙戒者以汙戒覆藏則受心垢故
瑕疵即喻毀犯玉病曰瑕人病為疵二無緣顯勝
者此示有緣則暫開故多論云凡顯德有二一為
名利(此謂無緣如經所誡)二為佛法眾生(此即有緣護法利生)三貪覆
心謂貪求藏覆不知止故古疏問云何以性重都
無誨耶有云前木叉中總包五篇者或云囑輕以
況重者此由不了論意故致妄釋且根本木叉體
即七支性業重惡易知故不別舉方便遠離制遮
護性遮多難識故略提喜犯勗令謹護論家明分
二戒即簡遮性不同豈得性戒都無文耶又世之
講者皆嫌論意難明竝謂經文易解此由心不涉
道學不駐功止用麤情臆度聖語將同世典一往
消通況論主聖師理無隱味不思綆短翻怒汲深
雖復操觚實同摸象略提大要用示來蒙謂經如
知病處方論似診脈示病識病用藥疾無不瘳故
經文盡說對治論中多明障過請將此意試考彼
文則從古遲疑渙如冰釋矣。
△三二戒能生功德
三初標示二舉經三釋義今初。】

「巳說從根本戒次說根本戒與從戒俱解脫能生諸
功德故。」

【△二舉經。】

「經曰此則略說持戒之相戒是正順解脫之本故名
波羅提木叉依因此戒得生諸禪定及滅苦智慧。」

【△三釋義三初釋略說二釋正順三釋正功德今
初。】

「論曰從戒是戒相故不可廣說顯示略說應知如經
此則略說持戒之相故。」

【第三明二戒功德釋中初科從戒者從字去呼方
便遠離為獲根本故云從也是戒相者謂前根本
木叉是其法體從戒多別故云戒相微細難知故
不可廣此且一往對分若論遮性各具體相應知
據經語勢總結前科論節于後欲貰下文。
△二釋
正順二初總標二別釋今初。】

「戒是正順者此言示現從戒義故於此彼處說從有
二種一者從根本戒二者從根本所起成就戒。」

【次文總標中經云戒是正順者言此從戒是隨順
解脫之法隨順即是從義於此彼處說從有二者
彼即前文此即當科一順前根本二順後解脫以
經中解脫之本一句義通前後望前則謂此從戒
順本法體即名法體為解脫本在今則謂此從戒
成後解脫即目從戒為解脫本。
△二別釋二初從
根本戒二根本所起戒今初。】

「從根本者示現順根本無作波羅提木叉如向巳說
故。」

【初科根本無作即法體也如向說者指上科也。
△
二根本所起戒。】

「從根本所起成就者示現後際解脫因中際從戒生
故如經解脫之本故戒是解脫體能正度故如經故
名波羅提木叉故此言示現能度身口意惡彼岸成
就三業解脫故。」

【次文從根本者謂嚴持從戒護前根本由此從戒
而得解脫故云所起成就也示現下牒釋初釋本
義初稟法體名前際次起從戒為中際終得解脫
為後際後際解脫因今從戒而生故指從戒為解
脫本戒是下釋名上句標下句釋體是淨法止業
滅惑莫不由之故云正度即解脫也前根本戒從
果得名欲彰從戒同彼立號故特結之此下轉釋
正度之義戒如舟船無始生死為此岸身口意惡
為中流三業解脫為彼岸在因則隨分解脫至果
即究竟解脫故一切諸佛皆有三不護是也(三業巳淨
無惡可護)。
△三釋生功德。】

「能生諸功德者示現有色解脫功德無色解脫功德
彼二相違解脫功德皆從彼生故如經依因此戒得
生諸禪定及滅智慧故。」

【三中有色即四禪定無色即四空定四禪脫欲有
四空脫色有故皆云解脫功德此釋諸禪定也出
離空慧反上二有故曰彼二相違此釋滅苦智慧
也經中依因者依謂依託禪智依止故因即因由
定慧由生故滅苦即世出世果以空破有故云滅
苦。
△四勸修利益三初標示二舉經三釋義今初。】

「次說勸修戒利益故。」

【△二舉經。】

「經曰是故比丘當持淨戒勿令毀缺若人能持淨戒
是則能有善法若無淨戒諸善功德皆不得生是以
當知戒為第一安穩功德之所住處。」

【△三釋義二初總標二別釋今初。】

「論曰云何勸修戒利益於中有五種勸。」

【第四勸修總標中修即是持利益謂有善法住安
穩處也。
△二別釋五(如文)。】

「一者勸不失自體如經當持淨戒故二者勸不捨方
便如經勿令毀缺故三者勸遠離諸過身口意業常
集功德故如經若人能持淨戒是則能有善法故四
者勸知多過惡者於身口意中一切時不能生功德
故如經若無淨戒諸善功德皆不得生故五者顯示
持戒菩薩於所修行三種戒中有如是得失者我當
住安穩處不住不穩處如經是以當知戒為第一安
穩功德之所住處故此言正示現勸修利益勝義故。」

【別釋中初云自體即根本戒二不捨方便即遠離
戒三遠離諸惡躡上二戒能滅惡也身口意集功
德者此明生善也百論云惡止善行義之次第即
此意也四中勸知等者既不止惡善無以生理數
然也五中三種戒即三業處木叉也如是得失者
指上二科持戒則生善滅惡永脫二死故云安穩
處毀戒則多惡失善必墜三途故云不安穩處截
惡運善超凡趣聖勿高於戒故云第一安穩功德
處也初與二別指二戒三與四通示二戒持犯得
失五即總上得失以勸修捨。
△二對治止苦二初
結前生後二隨文解釋今初。】

「巳說修習對治邪業功德次說對治修習止苦功德
是中苦有三種一者根欲放逸苦二者多食苦三者
懈怠睡眠苦是三種苦三昧樂門對治應知。」

【次明止苦中文列三苦苦是報障即此色心眾苦
所依總名苦果然苦相眾多取其偏重且列三相
初散後眠中間兼具皆謂逼惱色心招集來果皆
不適意故云苦也三昧對治如下備出。
△二隨文
解釋三初根欲放逸苦二多食苦三懈怠睡眠苦
初中二初總標二別釋今初。】

「云何根欲放逸苦對治。」

【初總標中根是五根欲即意根即約六根以分兩
苦。
△二別釋二初根放逸苦二欲放逸苦初中二
初舉經二釋義今初。】

「經曰汝等比丘巳能住戒當制五根勿令放逸入於
五欲譬如牧牛之人執杖視之不令縱逸犯人苗稼
若縱五根非唯五欲將無崖畔不可制也亦如惡馬
不以轡制將當牽人墜於阬陷如被賊害苦止一世
五根賊禍殃及累世為害甚重不可不慎是故智者
制而不隨持之如賊不令縱逸假令縱之皆亦不久
見其磨滅。」

【△二釋義二初通釋所護二別釋能護初中二初
牒釋二簡辨今初。】

「論曰根放逸者是苦因苦果故依淨戒三昧方便攝
念對治故如經巳能住戒當制五根故。」

【別釋中初根放逸釋所護中初文苦因謂集業苦
果謂惑報依淨戒者即躡前文對經初句三昧方
便等即指當科對經次句又淨戒攝念即下戒念
護三昧方便即下智護。
△二簡辨。】

「何故但說五根示現色非色別故復示意根中有五
根二種對治故云何二種一者動念對治故二者不
動念對治故。」

【次科初句徵以經中前文但說五根別簡意根在
後而不合明故須辨釋示下釋通有二義五根是
色法意屬心法故云非色欲彰二別故特分之二
復示下謂五根是別互不相通意根是總通緣非
礙相續過去二種五塵皆意所緣則顯意中通攝
五根總別既殊對治各異故不可合所以下分二
種治法動念對治即當科戒念智護治根苦也不
動念對治即後科三種三昧治欲苦也。
△二別釋
能護二初戒念對治之益二智護對治初中二初
有戒念之益二無戒念之失初中三初總示二別
釋三通結今初。】

「戒念護根利益相似法故如經勿令放逸乃至犯人
苗稼故。」

【次釋能護戒念益中初文戒念二種即能護根即
所護前後凡言相似法者即是譬喻指物為比故
云相似。
△二別釋。】

「身戒清淨故種種色不放逸牧牛相似法故正念成
就故種種心不行執杖相似法故。」

【次科二節初明戒護戒通三業身是總相故云身
戒種種色即五根也牧牛者牧即訓養牧人喻戒
牛喻五根次明念護種種心即五識也執杖即喻
正念。
△三通結。】

「以戒念成就故三昧方便及正受功德無減無失故
不犯苗稼相似法故。」

【三中三昧方便即觀慧正受即禪定此二功德由
戒念生戒念既成故無減失無減謂不減少無失
謂不全失苗稼即喻定慧功德(有云牧人喻比丘執杖喻戒又云苗
稼似喻五欲竝非)。
△二無戒念之失三初明氣分滋廣二
釋無治難治三釋過重今初。】

「復示無戒念失上上者氣分成就難對治故如經若
縱五根非唯五欲將無崖畔不可制也故。」

【次明失中初科無戒念者釋經縱五根也失上上
者釋無涯也因縱五根隨緣造業惡徧法界如海
無際故氣分成者釋不可制也謂習惡成性非治
能加故。
△二釋無治難治。】

「次說無對治難對治惡馬相似法故如經亦如惡馬
不以轡制將當牽人墜於坑陷故。」

【次科無對治謂無戒念如馬無轡難對治謂惡習
力強如馬牽人坑陷即喻惡道陷即坑穽或作塪
苦感反義同。
△三釋過重。】

「復示過重相似不相似又因果深苦無量世故示現
先際中慎故如經如被害苦止一世五根賊禍殃及
累世為害甚重不可不慎故。」

【三中初釋上四句相似謂如被劫害不相似謂一
世累世又下釋下二句初釋害重示現下次釋勸
慎先際謂未對境前常須防慎故(慎字有本作順非也)上之
三段初明現惡增廣次明來報墜墮後明受報無
窮共顯上文失上上義也。
△二智護對治二初總
示二隨釋今初。】

「向說戒念護今說智護故。」

【次智護中戒捉念縛智護即慧殺三昧即慧也。
△
二隨釋二初治重障二治輕障今初。】

「智者三昧觀故彼是三昧重障故如經是故智者制
而不隨故護彼如害命相似法故如經持之如賊不
令縱逸故。」

【治重障中三昧觀者釋經制而不隨文中兩言彼
者竝指五根隨緣馳散故是三昧障能害慧命故
護如賊持即是護謂防護也。
△二治輕障。】

「重者既如是輕者云何制是中輕者謂細相習障故
於此處有時則有無時則無故不作意起故如經假
令縱之故勢無自立故如經皆亦不久故性是無對
不相見故如經見其磨滅故是中云何立見示現依
見時說故彼無見故滅見故。」

【次治輕中初躡前徵起是下正釋細相習障此謂
久修對治或時遺忘瞥然妄起此處即五根處時
有時無不常有故不作意起非心思故勢無自立
治力勝故性無對者非根塵故不相見者起時未
見見時巳滅故是中下釋疑疑云既不相見那云
見其滅耶示下釋通謂知覺之時說名為見其實
性非對礙故云彼無見既無所見能見不立故云
滅見。
△二欲放逸苦三初標示二舉經三釋義今
初。】

「次說欲放逸苦對治。」

【△二舉經。】

「經曰此五根者心為其主是故汝等當好制心心之
可畏甚於毒蛇惡獸怨賊大火越逸未足喻也譬如
有人手執蜜器動轉輕躁但觀於蜜不見深阬譬如
狂象無鈎猿猴得樹騰躍踔躑難可禁制當急挫之
無令放逸縱此心者喪人善事制之一處無事不辨
是故比丘當勤精進折伏汝心。」

【△三釋義二初釋欲本二釋對治今初。】

「論曰是中欲苦者心性差別故亦是苦因苦果故示
現種種色苦依彼而有故如經此五根者心為其主
故。」

【次明欲放逸釋中初科心性差別如下四種苦因
苦果義同前文故云亦也種種色即是五根依彼
有者根從心起心總諸根故是主也。
△二釋對治
二初釋經總意二別示三昧障法今初。】

「應知自他生過故勤遮故如經是故汝等當好制心
故。」

【次科釋總意中自佗生過自即是心佗謂五根。
△
二別示三昧障法二初標列二隨釋今初。】

「何故勤遮示現此心三昧障法故何者是三昧相云
何障法相三昧相者有三種一者無二念三昧相二
者調柔不動三昧相三者起多功德三昧相故障法
相者亦有三種一者心性差別障二者輕動不調障
三者失諸功德障。」

【別示中標列三昧在前綴上文故三障在後接後
文故據經則先障法後三昧治法合爾故。
△二隨
釋二初三種障法二三種三昧初中三初心性差
別障二輕動不調障三失諸功德障初中二初通
示二別釋今初。】

「心性差別障者如經心之可畏甚於毒惡獸怨賊大
火越逸未足喻也故。」

【隨釋三種障心性差別障中通示可解。
△二別釋
二初釋法二釋喻今初。】

「是中差別者貪等四種差別故修無二念三昧者於
此差別處可畏應知。」

【次科釋法中貪等四者且約單具故分四種二合
有三則為七毒然此且據毒本為言若論所起一
一毒中無量差別云應知者誡令明識也。
△二釋
喻。】

「四種譬喻相似法故復示不相似大可畏故。」

【釋喻中此之四物世間可畏隨舉一物可喻四心
或可約義別對諸毒毒蛇喻貪惡獸喻瞋怨賊喻
癡大火喻等分不相似者此四極惡止喻少分故
云未足也。
△二輕動不調障三初總舉二別釋三
雙示治法今初。】

「輕動不調障者如經動轉經躁如是等故。」

【第二障中初文轉動謂隨緣不攝對經動轉輕躁
及下猿猴得樹等三句共四句也不調謂俍戾自
居對經伹觀於蜜下三句也。
△二別釋二初釋輕
動障二釋不調障今初。】

「於中動轉者示現諸根中轉識動故復速疾故猿猴
相似法故。」

【別釋輕動中識依根起隨境轉變故云轉識此釋
動轉復速疾者即釋輕躁猿猴輕逸可以喻焉經
中踔字丑教反有音為眺於義亦通。
△二釋不調
障。】

「伹觀於蜜者示現有曀不見未來故深阬者障礙義
故是障礙有二種一者生處障礙二者修一切行時
因苦不能成就障礙狂象相似法故。」

【次不調中伹觀蜜者觀謂欲心蜜即欲境欲障淨
心如目有曀曀字合作翳不見未來即下二礙深
阬截路可喻障礙生處礙者欲障善報故修行困
苦礙者欲障善因故在法則欲情無制不見惡報
惡因由之墜陷在喻則如狂象無鈎不顧前阬故
致墮落法喻難曉不免曲釋。
△三雙示治法。】

「急挫者示現抑入無動處故無令放逸者顯示攝入
調伏聚故。」

【示治法中初釋急挫抑入無動處即下不動三昧
治上輕動障次釋無放逸攝入調伏聚者即下調
柔三昧對上不調障挫則臥反摧也抑遏也。
△三
失諸功德障。】

「失諸功德障者如經縱此心者喪人善事故。」

【三中喪善事者即失禪定智慧三乘因果功德。
△
二三種三昧。】

「無二念三昧相者如經制之一處故起多功德三昧
相者如經無事不辨故調柔不動三昧相者如經當
勤精進折伏汝心故。」

【次三種三昧配上可見後三昧中折伏二字折對
調柔伏對不動然前列三種三昧次第相由此對
經文故少不次。
△二多食苦三初標章二舉經三
釋義今初。】

「巳說根欲苦對治次說多食苦對治。」

【△二舉經。】

「經曰汝等比丘受諸飲食當如服藥於好於惡勿生
增減趣得支身以除飢渴如蜂採花伹取其味不損
色香比丘亦爾受人供養趣自除惱無得多求壞其
善心譬如智者籌量牛力所堪多少不令過分以竭
其力。」

【△三釋義二初示障法二明對治今初。】

「論曰多食者三昧障故食有二種何等為二一者身
食二者心心數法食。」

【二多食苦示障中身食者謂一切有形之食能資
身力故能資所資俱是色法心心數法食者心即
心王數即意思等即前四種心供養也以心數法
食能資心王故能資所資皆是心法。
△二明對治
二初明二種三昧二示六種功德今初。】

「若多段食難止息故去禪定遠故是心心數法食者
欲界相違法中方便對治故復示第一義心三昧中
盡故成就無食三昧故。」

【次對治中初科為二初明身食言段食者亦名摶
食謂有形段可摶墮故難止息者身既不調心則
昏亂禪定難成故云去遠也此下合云成就小食
三昧故傳文訛脫義必具之對下可見是下次明
心食心數是欲界亂業三昧是定業故曰相違即
下用平等觀對治也第一義心即下平等法身體
性寂滅出過諸法名第一義得此三昧心心數盡
故云無食。
△二示六種功德三初通列二別配三
牒釋今初。】

「如是二種三昧有六種功德何等為六一者受用對
治功德成就二者平等觀功德成就三者究竟對治
功德成就四者顯示平等觀功德相似成就五者不
虗受功德成就六者知時功德成就。」

【次科通列可解。
△二別配。】

「此六種功德顯示成就二種三昧第一第五第六功
德成就顯示少食三昧故餘者三種功德成就顯示
無食三昧故。」

【次別配中身心二食一一各具三種功德每一三
中各成一種三昧則有二也。
△三牒釋六(如文)。】

「受用對治功德成就者如經汝等比丘受諸飲食當
如服藥故平等觀功德成就者如經於好於惡勿生
增減故究竟對治功德成就者如經趣得支身以除
飢渴故此示平等法身攝平等觀究竟無飢渴故顯
示平等觀功德相似成就者如經如蜂採花伹取其
味不損色香比丘亦爾故是中不損者示現非壞法
觀故不虗受功德成就者如經受人供養自除惱故
知時功德成就者如經無得多求壞其善心故多求
者示現心心數法多三昧功德不現前故籌量牛力
等示知時相似法故示現知時有二種一者方便時
計挍故二者成就時相應故示多食過故。」

【牒釋初受用中律中具有四藥食味為時藥諸漿
為非時藥酥蜜等為七日藥艸木金石不任為食
者為盡形藥前之三藥通歸飲食謂受上三藥當
如有病服盡形耳然盡形中亦有甘肥美味今取
苦澀辛辣不巳而服此心相應即為受用對治功
德也(舊記至此廣辨四藥不知宗故)二平等觀者以食有美惡心
容增減增謂食嗜減即嫌惡誡令等觀即堪受施
若準律鈔食有三種於上食起貪是地獄因下食
起瞋是餓鬼因中食起癡是畜生因翻此三毒成
三善根今云增減未必起毒但是於好惡境生分
別念即非平等也三究竟對治者前明對境起觀
此明觀成理顯故云究竟此示平等法身攝平等
觀者謂色身有飢渴故令趣爾以食支持反顯法
身本無飢渴既無飢渴則知平等由體平等是以
前令修平等觀因理立觀由觀趣理故云攝也四
顯示相似中蜂喻比丘採華喻受食但取味者喻
上支身不損色香喻心無增減故下釋云非壞法
觀是也(南山戒疏釋略教偈不壞色香云喻不多求壞俗士信與此不同不煩和會)巳
上三種第二明正觀三示觀成四舉喻顯此明由
平等觀而成無食三昧也五不虗受中取除惱者
惱謂飢渴為療形苦以成道業故非虗矣如明了
論受用飲食當離四過一喜樂過貪味求安二食
醉過身心力強三求顏色過樂於光悅四莊嚴身
過樂得肥充六知時中初法說心心數法多者謂
多求也三昧不現前者謂壞善心也次喻顯中智
者用牛不令過分行者受食不可求多用牛過分
則損力受食多求損三昧(舊記以牛力喻檀越非也)示現下釋
知時相作意對治為方便時故云計校三昧現前
為成就時故云相應也增一阿含佛說偈云多食
致病苦少食氣力衰處中而食者如秤無高下此
之三種第一示離過五顯所為六明節量此明由
對治法而成少食三昧也。
△三懈怠睡眠苦三初
標章二舉經三釋義今初。】

「巳說多食苦對治次說懈怠睡眠苦對治。」

【△二舉經。】

「經曰汝等比丘晝則勤心修習善法無令失時初夜
後夜亦勿有廢中夜誦經以自消息無以睡眠因緣
令一生空過無所得也當念無常之火燒諸世間早
求自度勿睡眠也諸煩惱賊常伺殺人甚於怨家安
可睡眠不自驚悟煩惱毒蛇睡在汝心譬如黑蚖在
汝室睡當以持戒之鈎早屏除之睡蛇既出乃可安
眠不出而睡是無慙人慙恥之服於諸莊嚴最為第
一慙如鐵鈎能制人非法是故比丘常當慚恥勿得
蹔替若離慚恥則失諸功德有愧人則有善法若無
愧者與諸禽獸無相異也。」

【△三釋義二初示障法二釋經文今初。】

「論曰懈怠睡眠若對治者不疲倦思惟對治故是中
何故懈怠睡眠共說障法示現懈怠者謂心嬾惰故
睡眠者身悶重故此二相順共成一苦故五種定障
中共說故。」

【三明睡眠苦示障中初略示治法不疲倦思惟即
下精進觀察二種對治也是下徵釋二障合明之
意初徵示現下次釋有二義初約相順釋由心嬾
惰令身悶重故五下引證釋五種定障即指五蓋
一貪二嗔三癡四睡眠五掉悔由睡眠中無別懈
怠故知共說。
△二釋經文二初總示二牒釋今初。】

「於中起睡眠有三種一從食起二從時節起三從心
起若從食及時節起者是阿羅漢眠以彼不從心生
故無所葢故。」

【釋文總示中從食起者飽醉困悶故從時起者夜
暗昏冥故從心起者躭樂無時故前二從佗緣生
是身患也後一從煩惱起是心惑也凡夫學人具
有三種無學聖人苦依身在故有前二巳斷五葢
則無第三故云無所葢也。
△二牒釋二初合治前
二二別治第三今初。】

「是三種睡眠中初二種以精進對治無有時節故無
始來未曾斷故復示聖道難得故如經汝等比丘晝
則勤心修習善法無令失時初夜後夜亦勿有廢中
夜誦經以自消息無以睡眠因緣令一生空過無所
得也故。」

【牒釋中論以初一節經合治前二從當念下別治
後一前中初標治法無下釋經文初二句釋從初
至消息無有時節者晝夜不廢故初中後夜以五
更分之中夜正因故令誦經調伏睡思故令消息
毗尼母云比丘貪著睡眠廢捨三業佛言食人信
施不應懈怠夜二時中應坐禪誦經一時中以自
消息是名臥法(論中許睡又以睡為消息與此不同)復示下釋無以
睡眠等文聖道之言教在二乘論通佛道。
△二別
治第三二初總示二別釋今初。】

「自餘修多羅示現第三從心起睡眠對治故是中對
治有二種。」

【次別治第三總示中自餘修多羅者即後經文也
(孤山指為他經者非)。
△二別釋二初思惟觀察對治二淨戒
對治初中二初觀五陰無常二觀陰等常害今初。】

「一者思惟觀察對治觀諸生滅壞五陰故如經當念
無常之火燒諸世間故復示求禪定智慧度所度故
如經早求自度勿睡眠也故。」

【別釋中思惟觀察即定慧後是淨戒即用三學共
治睡蓋思惟對治中初科又二初正觀世間有二
一器世間即依報國土二有情世間即正報眾生
(智論明三世間即開有情為五陰眾生耳)器世間則成壞相摩四時變
異有情則生死相待念念遷流若論無常實該依
正今云壞陰且據有情令觀五陰故云諸世間也
復示下明求度禪智為能度世間是所度故云度
所度也。
△二觀陰等常害。】

「復次觀察陰界入等常害故是中可畏求自正覺故
如經諸煩惱賊常伺殺人甚於怨家安可睡眠不自
驚悟故。」

【次科初釋上二句陰界入者釋諸煩惱也若取次
第合云陰入界此三科法從本色心開合有異開
心合色為五陰(一色四心受想行識)開色合心為十二人(六塵
五根是色意根是心)色心俱開為十八界(於上意根分出六識)此之三
法體是苦報發業增惑損傷慧命故云常害是下
釋後三句是中可畏者謂陰等如怨也求自正覺
者謂須警悟不使侵害也。
△二淨戒對治二初淨
戒對治二慚愧對治初中二初示過明治二遠離
安穩今初。】

「二者淨戒對治謂禪定相應心戒故六種境界心安
住自心故可畏如蛇相似法故如經煩惱毒蛇睡在
汝心譬如黑蚖在汝室睡故淨心戒對治故如經當
以持戒之鈎早屏除之故。」

【次淨戒對治中初文初標簡禪定相應者即定共
戒六下次牒初釋所治過六識妄心隨塵起滅結
成妄識名境界心積習膠固潛伏淨心故云安住
等上是釋法可畏下釋譬妄識如蚖淨心比室非
觸不發故如睡焉次明能治法戒有治力故喻如
鈎鈎可除蛇戒能治毒。
△二遠離安穩。】

「復示遠離故安穩故如經睡蛇既出乃可安眠故次
說下地相似安穩無對治故如經不出而眠是無慙
人故。」

【次科又二初明聖人巳斷煩惱故云遠離不為結
業所縛故云安穩經中舉喻對之可解次明凡夫
具足煩惱故云下地無對治者蚖不出也相似安
穩謂縱意而眠也貪著世樂無思出要故曰無慚
人也。
△二慚愧對治二初明治法勝二勸修莊嚴
今初。】

「又示治法勝能令自地清淨莊嚴亦令佗地無過故
如經慚恥之服於諸莊嚴最為第一慚如鐵鈎能制
人非法故是中最為第一者示現勝餘戒莊嚴故。」

【次慚愧中初科牒釋治法勝者即慚愧二法恥即
是媿或云天見其隱故慚天人見其顯故恥人然
經文前後趣舉不必強分令自地清淨莊嚴謂自
行潔白美德外彰故喻如服佗地無過謂人畏清
嚴無敢縱惡故喻如鈎服能嚴身鈎能制物以喻
慚恥利巳兼人始彰最勝大雲經云夫慚愧者即
是眾生善法衣服是也是中下點示奉持淨戒亦
是莊嚴即婆沙云戒如瓔珞老少中年服常好故
然無慚恥豈能奉戒用茲比挍勝劣可知。
△二勸
修莊嚴。】

「是故比丘等為明何義示現勸修勝莊嚴故常修故
復示遠離者損自地故如經若離慚恥則失諸功德
故復示有無得失故如經應知。」

【次科初總示常下別釋有三初勸常修經云常當
慚恥無暫替故替即廢也次勸不可離失功德者
雜含云有二淨法能護世間即慚愧也則知無慚
萬行俱失三觀得失得謂有慚愧則有善法失謂
無愧同於禽獸大悲深切遺茲極訓諸有聞者寧
不動心必憤斯言而能自勵可謂勇猛丈夫真佛
子矣。
△三對滅煩惱二初標舉二隨釋今初。】

「巳說修習對治止苦功德次說修習對治滅煩惱功
德於中有三種障對治示道義應知。」

【第三滅煩惱功德標云三種者即嗔慢諂也慢諂
是癡慢中兼貪三毒備矣示道義者謂忍辱謙卑
質直。
△二隨釋三初治嗔恚障二治憍慢障三治
諂曲障初中二初舉經二釋義今初。】

「經曰汝等比丘若有人來節節支解當自攝心不令
嗔恨亦當護口勿出惡言若縱恚心則自妨道失
功德利忍之為德持戒苦行所不能及能行忍者乃
可名為有力大人若其不能歡喜忍受惡罵之毒如
飲甘露者不名入道智慧人也所以者何瞋恚之害
破諸善法壞好名聞今世後世人不喜見當知瞋心
甚於猛火常當防護無令得入劫功德賊無過瞋恚
白衣受欲非行道人無法自制瞋猶可恕出家行道
無欲之人而懷瞋恚甚不可也譬如清冷雲中而霹
靂起火非所應也。」

【△二釋義二初總標二牒釋今初。】

「論曰是中初障對治者瞋恚煩惱障對治故示現堪
忍道故。」

【初段總標中瞋恚是障忍是對治堪謂智力堪任
忍即抑忍苦受眾聖所行故云道也。
△二牒釋四
初示行安苦道二顯示安樂道三明過患常護四
世出世間法相違初中三初明對治二示障法三
顯行勝今初。】

「修行菩薩住堪忍地中能忍種種諸苦惱故無輕重
對治故如經汝等比丘若有人來節節支解當自攝
心無令瞋恨故此示幻化法身成就故又復口行清
淨常作輭語故如經亦當護口勿出惡言故。」

【牒釋安苦道中初文修行菩薩通命末代住堪忍
地者有云初地或云地前三賢雖依教相分辨地
位然經言支解葢舉深況淺論云忍地乃引聖勵
凡使未修者斆修巳修者進益豈得推功上位抑
絕來蒙今謂但能行忍雖是凡夫亦得名為住堪
忍地種種苦者惡言毀辱刀杖打害以至支解猶
須忍之而無所簡故云無輕重對治也經云節解
節即是段支謂支分此下點意示幻化者謂觀身
虗偽知苦從緣無所惱故法身成就者謂攝心無
瞋清淨平等故又復等者以支解不動是身業攝
心即意業心既無瞋口亦須護故下云三業淨也。

△二示障法。】

「復說自他利道德障法故如經若縱恚心則自妨道
失功德利故。」

【次科道德二字對上自佗二利瞋障自利對下則
自妨道復障利佗對下失功德利瞋是本惑能障
聖道又復違生障於化導。
△三顯行勝。】

「顯示功德智慧二種心行淨故挍量勝諸眷屬行故
如經忍之為德持戒苦行所不能及故於中行者三
昧功德苦對治故三種業清淨及挍量勝相示行安
苦道應知。」

【三中初牒釋功德即佗利智慧即自行反上二障
故云行淨忍辱持戒俱是苦行但戒禁情欲非對
違惱不及於忍以其同類故名眷屬於中下總示
前科以顯功勝三昧即觀身知苦等三昧為能治
苦即所治故云苦對治安忍眾苦故云安苦道或
可懸對後文揀異治苦淨業是事行對下真如是
理觀對事止息名安苦道即生滅法門觀理空寂
名安樂道是無生法門約位則前淺而後深據行
則由事而造理更欲委明恐煩且止。
△二顯示安
樂道二初釋堪忍二釋不堪忍今初。】

「次說真如觀清淨顯示安樂道故成就觀智大人力
故如經能行忍者乃可名為有力大人故。」

【安樂道中初文真謂體離虗妄如則性非差別智
冥此理敻絕塵勞故言清淨成就觀智謂有力也
丈夫即大人也南山云丈夫者建心慕遠清節不
羣卓然風霜不改其操鏗然憂喜未達其心方名
丈夫堪為釋子必逐世浮沈任情喜怒則志同兒
女豈號大人下文所謂不名入道智慧人也。
△二
釋不堪忍二初通示二牒釋今初。】

「又顯示不入丈夫力成就者無智慧觀故依相違顯
勝應知如經若其不能歡喜忍受乃至智慧人也故。」

【次科通示中此示不忍顯上能忍故云依相違等。

△二牒釋。】

「是中不歡喜者無信入觀故惡罵之毒者示無生法
門相中不如法受故甘露者示無生法自體相相似
法故於中道者示智慧自體故。」

【牒釋中初釋不歡喜無信入者若信忍德則喜修
故次釋惡罵諸法體寂本自無生迷惑不了妄分
善惡謂言惡罵故云不如法受也示無生自體者
由此法勝如天甘露味中最上故於下釋入道由
慧入道道為慧本故云自體此竝順釋反顯不能。

△三明過患常護二初通示二牒釋今初。】

「復說過患事常護故如經所以者何如是等故。」

【三明過中初科從所以者何至人不喜見即說過
患事從當知瞋心下至無過瞋恚即明常護也。
△
二牒釋。】

「於中諸善法者自利智慧相故好名聞者利他善法
名稱功德故人不喜見者自他世無可樂果報故於
中防護有二種何等為二一者護自善法如防火相
似法故二者護利他功德防護賊相似法故。」

【次科自利智慧者以不名入道之人故利他名稱
者以失人歸敬之心故聞字去呼自佗世者自即
今世他即後世善果名可樂惡果名不可樂樂字
去呼次釋常護火由內發賊是外侵配上二利昭
然可見。
△四世出世間法相違二初世間法二出
世間法今初。】

「復示世間功德違順法中有受用故未畢竟相違故
如經白衣受欲非道行無法自制瞋猶可恕故於中
無法者無白淨法對治故。」

【四明相違中初科違順法者瞋因違起喜從順發
白衣隨世故有受用釋經受欲等也又復無法伹
能自制故非畢竟相違釋經可恕也恕謂容恕於
下點示白淨法謂戒定三昧等。
△二出世間法。】

「次示出世間道於世間受用二法中一向相違故如
經出家行道無欲之人而懷瞋恚甚不可也故餘者
顯示道分中不應有相似法故如經譬如清冷雲中
霹靂起火非所應也故。」

【次科出世間受用二法即上違順行道有法不當
受用故云一向相違餘下喻顯清冷雲喻出家行
道霹靂起火喻懷瞋恚理所不當故云非所應也。

△二治憍慢障三初標章二舉經三釋義今初。】

「次說第二煩惱障對治道。」

【△二舉經。】

「經曰汝等比丘當自摩頭巳捨飾好著壞色衣執持
應器以乞自活自見如是若起憍慢當疾滅之增長
憍慢尚非世俗白衣所宜何況出家入道之人為解
脫故自降其身而行乞耶。」

【△三釋義二初釋遠離二釋挍量初中二初總舉
二別釋今初。】

「論曰第二煩惱障對治道者示現自無尊勝心成就
輕賤身心行故遠離貢高煩惱故於中有七句行遠
離。」

【第二治憍慢障初科總舉無尊勝心者由自尊巳
故起憍慢此示煩惱之本也輕賤身心行者降志
謙卑也治法既成煩惱即息故云遠離。
△二別釋
七(如文)。】

「一者於上上尊勝處最先折伏故常應自知故如經
汝等比丘當自摩頭故二者於餘處莊嚴不受用故
如經巳捨飾好故三者於衣服處對治為好心故如
經著壞色衣故四者自巳受用具常自持故如經執
持應器故五者於內外受用事不作餘生過方便故
及自調伏故如經以乞自活故六者智慧成就當自
觀察故如經自見如是故七者對治成就遠離微起
故如經若起憍慢當疾滅之故。」

【別釋中初文頭是一身之表納塵之要故云上上
尊勝處凡出家人率先剪削毀其形好故云最先
折伏誡令自摩欲使常知也二中除上首飾故云
餘處莊嚴即身所服用帶佩金玉等物三中對治
為好心者即貪愛也出家遠世服壞色衣即青黑
木蘭三如法色壞世好色故云壞色或云如物故
壞故云壞色廣辨衣體如毗尼中四中自巳受用
具者一盋自給不兼佗故常自持者不與僕侍示
聖儀故居則安於好處行則串於左肩乞則擎於
掌內應器有謂體色量三皆應法故或云盋為應
供之器故云應器五中內外受用謂飲食衣服內
外兩資經營貯積追陪赴請俱能生過唯乞食法
清淨活命宜思聖範竭力行之六中當觀察者省
前五事故云自見如是七中初心行人未能盡滅
不無暫起覺即觀察故云疾滅憍謂縱任於巳慢
即倨傲於他。
△二釋校量。】

「餘者明何義故示現校量自降伏者不應起憍慢故
障礙先後際功德故如經增長憍慢尚非世俗如是
等故。」

【次科初總釋言校量者道俗相比也易曰謙尊而
光卑而不可踰禮云傲不可長欲不可縱則知憍
慢非俗所宜既自降伏不當輒起故云不應等障
下牒釋先際功德即出家入道也後際功德謂解
脫也若縱憍慢則始終二際功德不生故云障礙。

△三治諂曲三初標章二舉經三釋義今初。】

「次說第三障對治。」

【△二舉經。】

「經曰汝等比丘諂曲之心與道相違是故宜應質直
其心當知諂曲但為欺誑入道之人則無是處是故
汝等宜當端心以質直為本。」

【△三釋義二初明遠離諂曲二釋誡勸初中三初
釋障法二釋對治三釋不相應今初。】

「論曰第三障對治者示現根本直心遠離諂曲煩惱
障故於身口意中自違彼故如經汝等比丘諂曲之
心與道相違故。」

【三治諂曲明遠離中初科初總示根本直心者以
能出生道心故名根本於下牒釋凡愚自昧三業
動用還欺自心足恭面柔是身諂巧言令詞是口
諂方便計校是意諂三皆邪曲而本於意故但云
心自違彼者彼即是道道非邪曲故與相違。
△二
釋對治。】

「復示違道障對治故如經是故宜應質直其心故。」

【次科違道障即諂曲也對治謂質直也質故無諂
直故無曲。
△三釋不相應。】

「又復相違法道分時中不應有故如經當知諂曲但
為欺誑入道之人則無是處故是中欺誑者心口俱
時不實用故。」

【三中諂誑違道名相違法道唯質直不應諂曲對
經可知是下點示諂通三業必起於心多由於口
故云心口不實也。
△二釋誡勸。】

「餘者示現直心是道心本故如經是故汝等宜當端
心以質直為本故。」

【次釋誡勸指後經文故言餘者道心由直心而生
故直心為道心之本楞嚴云十方如來同一道故
出離生死皆以直心淨名云直心是道場今云端
心者此勸攝之令正然後三業動用皆須質直。

△三修習出世間大人功德二初總標二隨釋今
初。】

「巳說修習世間功德分次說修習出世間大人功德
分大人功德分有八種一切大人常用此以自覺察
故長養成就方便畢竟故。」

【第三分總標中結前生後可知一切大人即目菩
薩以揀二乘教雖在小論取深意例判大行又據
首標建立菩薩所修行法則一經始末悉大人行
豈唯此分乎孤山云三乘聖人悉曰大人者誤也
即前所謂大道心眾生亦云大士士即是人譯語
小異安有小聖反名大耶八大人覺經云如此八
事乃是諸佛菩薩大人之所覺悟非唯此經一切
經論凡標大人皆為揀小學者宜知常用覺察勤
修習故長養成就不退失故長養方便是因即前
七段成就畢竟是果即第八段如第七段結文自
見。
△二隨釋八初無求功德二知覺功德三遠離
功德四不疲倦功德五不忘念功德六禪定功德
七智慧功德八畢竟功德初中二初舉經二釋義
今初。】

「經曰汝等比丘當知多欲之人多求利故苦惱亦多
少欲之人無求無欲則無此患直爾少欲尚應修習
何況少欲能生諸功德少欲之人則無謟曲以求人
意亦復不為諸根所牽行少欲者心則坦然無所憂
畏觸事有餘常無不足有少欲者則有涅槃是名少
欲。」

【△二釋義二初總示二別釋今初。】

「論曰是中第一大人成就無求功德知覺多欲過故
於中說所知覺有五種相。」

【初功德中標云無求是所修行多欲即所覺過但
常照察未必對過下皆類此。
△二別釋五(如文)。】

「一者知覺障相謂煩惱業苦三種障故如經汝等比
丘當知多欲之人多求利故苦惱亦多故此示迴轉
不息故二者知覺治相成就遠離三種妄想故如經
少欲之人無求無欲則無此患故三者知覺因果集
起相成就無量行故如經直爾少欲尚應修習何況
少欲能生諸功德故四者知覺無諸障畢竟相三障
畢竟故如經少欲之人則無諂曲以求人意亦復不
為諸根所牽故五者知覺畢竟成就相般若等三種
功德果成就故如經行少欲者心則坥然無所憂畏
觸事有餘常無不足有少欲者則有涅槃是名少欲
故。」

【別釋中初文煩惱對多欲業對多求苦對苦惱此
三種障展轉相續故云迴轉不息此即釋上三多
字也二中三種妄想即上三障言遠離者反上三
多為三無故患即是苦三中因果集起者出世因
果起自少欲謂能生也無量行者即上因果謂諸
功德也經云直爾等舉獨況兼顯勝申勸四中前
文但云三無此中的示所無之相指出病根故云
畢竟相也諂曲是煩惱求人是業諸根所牽是苦
五中顯示少欲修成之益故云畢竟成就相般若
等三即解脫法身三德之果般若觀照故坥然無
畏對上無諂也解脫絕縛故有餘常足對上無求
也法身體寂故究竟涅槃對上不為諸根所牽也
坦謂平坦不求自足故無憂畏觸事謂隨時所須
皆為過分(舊記以心坦然配法身者非)是名一句結指上文下
皆例爾。
△二知覺功德三初標章二舉經三釋義
今初。】

「復次說第二大人知覺功德。」

【△二舉經。】

「經曰汝等比丘若欲脫諸苦惱當觀知足知足之法
即是富樂安穩之處知足之人雖臥地上猶為安樂
不知足者雖處天堂亦不稱意不知足者雖富而貧
知足之人雖貧而富不知足者常為五欲所牽為知
足者之所憐愍是名知足。」

【△三釋義二初釋對治苦因果二釋三種差別初
中二初正釋二對簡初中二初治苦因果二成清
淨因果今初。】

「論曰第二大人知覺功德者成就知足行故對治苦
因果故如經汝等比丘若欲脫諸苦惱當觀知足故
是中惱者示現煩惱過從苦生故。」

【第二功德初治苦因果者即經苦惱二字苦即現
果惱謂當因令觀知足即是對治是中下點示言
煩惱過從苦生者過即是業此謂三道展轉相生
惑業生苦苦生惑業三世因果相續無窮也。
△二
成清淨因果。】

「復說清淨因果成就治法故如經知足之法即是富
樂安穩之處故。」

【次科清淨因果無貪故富無惱故樂即清淨因也
近脫三途遠超二死故得安穩處即清淨果也。
△
二對簡。】

「若如是者二種知覺云何差別此中示現初知覺者
遠離佗境界事故知足者於自事中遠離故。」

【次對簡中初徵起少欲知足二種相濫故此下釋
通少欲於佗物不求知足於自事不縛雜心論云
少欲未來境(謂未得者即他境事)知足現在境(謂巳得者即是自事)又
云現在不取一錢難未來捨輪王位易則知二行
前劣後優昔人妄以佗境界事註當觀知足以自
事遠離註安穩之處今時講師猶將傳授能說所
聽冥然莫知毀法誑人不畏來報悲夫。
△二釋三
種差別二初總示二別釋今初。】

「復次有三種差別示現知足不知足故。」

【次釋差別總示中三種別者即下處事法也。
△二
別釋三(如文)。】

「一者於何等何等處受用差別故二者於何等何等
事受用差別故三者於何等何等法中無自利有自
佗利差別故如經知足之人雖臥地上如是等如經
應知。」

【別釋中初何等處者即經雖臥地上猶為安樂雖
處天堂亦不稱意故二何等事者即如經雖富而
貧雖貧而富故三何等法者如經常為五欲所牽
為佗憐愍故無自利者為欲牽也有自他利者自
既知足憐愍於他故文中一一雙牒何等者示現
差別義故。
△三遠離功德三初標章二舉經三釋
義今初。】

「次說第三大人遠離功德。」

【△二舉經。】

「經曰汝等比丘若求寂靜無為安樂當離憒閙獨處
閒居靜處之人帝釋諸天所共敬重是故當捨巳眾
佗眾空閒獨處思滅苦本若樂眾者則受眾惱譬如
大樹眾鳥集之則有枯折之患世間縛著沒於眾苦
譬如老象溺泥不能自出是為遠離。」

【△三釋義二初分門二隨釋今初。】

「論曰第三大人遠離功德於中三門攝義應知一者
自性遠離門體出故二者修習遠離門方便出故三
者受用諸見門常縛故。」

【第三功德分門中自性遠離者謂心體本淨無我
我所故云體出修習遠離者智慧觀察捨棄故云
方便出受用諸見即計我我所故云常縛初示空
理二明修捨三出過患。
△二隨釋三初自性遠離
門二修習遠離門三受用諸見門初中二初總標
二別釋今初。】

「自性遠離門者示現四種對治。」

【△二別釋四(如文)。】

「一者我相執著障對治如經汝等比丘若求寂靜無
為安樂故於中寂靜者示法無我空無為者無相空
故安樂者無取願空故二者我所障五眾亂起無次
第故此障對治如經憒閙故三者彼二無相障此障
對治如經獨處閒居故四者無為首功德障以其無
可重法故此障對治如經靜處人帝釋諸天所共敬
重故。」

【初自性門別釋中初示我執經以三空治之亦名
三解脫門寂靜是空法無我者五蘊等法本無有
我眾生妄計伹有虗執知執虗妄即見我空無為
對無相我體既空即無有相不見體相寧有取捨
須用三空共破一我二中五眾即五陰譯語不同
陰是覆義眾即聚義經云五眾之生滅是也色心
粉擾故云亂起前破我執既顯我空此治我所知
五眾法緣生無性方離憒閙(有將五眾作徒眾釋者幾許誤哉)三
中彼二無相即我我所二皆空寂妄計喧動故云
障也獨處治我所閒居治我執四中無為首功德
即上二空不了為障故無可重出離空法諸天所
敬帝釋具云釋迦因陀羅此云能主能為天主故
居須彌山頂欲界第二天非獨帝釋諸天皆爾如
上竝約心觀以釋在事則離喧居靜約法則破障
證空然濁惡凡愚我人壯盛未窮空理宜求靜緣
佛話經云比丘在聚落身口精勤諸佛皆憂比丘
在山息事安臥諸佛皆喜是知道雖無在行必從
緣故大小兩乘皆稱靜處遠塵離染息俗歸真自
昔諸師率多罔胃乃謂此段唯誡初心又謂喧靜
一如豈須用此斯皆不知分量謗佛違經翻矜鄙
俗常談特背殷勤嚴誡塞三乘路開四趣門引誤
來蒙為害非小勉之。
△二修習遠離門。】

「修習遠門者遠離我我所不復集生故如經是故當
捨巳眾佗眾故方便慧成就如法而住故如經空閒
獨處故善擇智成就遠離起因故如經思滅苦本故。」

【次修習門中遠離我我所者經中巳眾即我佗眾
即我所此用空法破二障也(舊云自佗弟子者非)方便慧成
者巳離二障也如法住者住空寂也善擇智成者
釋經思字即思慧也遠離起因者釋滅苦本即修
慧也此之二障能生諸苦故云苦本。
△三受用諸
見門三初明起障二明生見三喻沈溺今初。】

「受用諸見門者樂集我我所生起自佗心相惱故如
經若樂眾者則受眾惱故。」

【三諸見門中初科樂集我我所者釋經上句謂不
捨巳佗二眾此即生見根本也生起自佗等者釋
經下句謂分別彼我是非勝負心境互勞堅執滋
廣不能自安即所起之見也。
△二明生見。】

「諸見集生生巳自害大樹相似法故如經譬如大樹
眾鳥集之則有枯折之患故。」

【次科諸見謂邊邪我法六十二見等能傷正慧故
云自害樹譬自心鳥喻諸見枯折譬自害。
△三喻
沈溺。】

「復示無出離相煩惱業生故老象溺泥相似法故如
經世間縛著沒於眾苦譬如老象溺泥不能自出是
為遠離故。」

【三中煩惱業生釋經世間縛著如老象也業必招
果故云沒於眾苦如溺泥也(此一段經註解疏記全乖論意不足標破)。

△四不疲倦功德三初標章二舉經三釋義今初。】

「次說第四大人不疲倦功德。」

【△二舉經。】

「經曰汝等比丘若勤精進則事無難者是故汝等當
勤精進譬如小水常流則能穿石若行者之心數數
懈廢譬如鑽火未熱而息雖欲得火火難可得是名
精進。」

【△三釋義二初釋精進二釋懈怠初中二初明益
二勸修三喻顯今初。】

「論曰是中不疲倦者示現不同外道精進故於一切
法一切行善趣故成就不退轉故如經汝等比丘若
勤精進則事無難者故。」

【第四功德釋精進中初科不同外道者邪行精進
無所獲故一切法即所學法門一切行即所修對
治凡論為道無出此二精進能入故云善趣此即
因也成就不退即約果也經中事字即是因果善
趣能成謂無難也。
△二勸修。】

「以能成就不退須修習長養故如經是故汝等當勤
精進故。」

【次科躡上因果發下勸進須修習者不虗棄故釋
經當字長養者不可廢故釋經勤字。
△三喻顯。】

「復以譬喻顯示不休息精進成就有力故如經譬如
小水常流則能穿石故。」

【三中不休息如水常流有力如能穿石。
△二釋懈
怠。】

「次說懈怠過不能常精進念處退失不成就心慧故
依譬喻顯示應知如經若行者之心數數懈廢如是
等故。」

【次懈怠中念處謂四念處觀身不淨觀受是苦觀
心無常觀法無我或可凡所受法三學八正等隨
所修行皆名念處言退失者釋經數數癈也鑽本
取火一勢乃得未熱而息喻念處退火難可得喻
不成心慧。
△五不忘念功德三初標章二舉經三
釋義今初。】

「次說第五大人不忘念功德。」

【△二舉經。】

「經曰汝等比丘求善知識求善護助無如不忘念若
有不忘念者諸煩惱賊則不能入是故汝等常當攝
念在心若失念者則失諸功德若念力堅強雖入五
欲賊中不為所害譬如著鎧入陣則無所畏是名不
忘念。」

【△三釋義二初總示二列釋今初。】

「論曰第五大人不忘念功德者示現是一切行上首
故能破無始重怨故。」

【第五功德總示中不忘念謂攝散歸一常守不失
縱隨境起常自知覺故示現等者標示下文如釋
可見。
△二列釋四初顯行勝二明遮惡三示勸修
四明成多功德今初。】

「於中一切行者略說三種一者求聞法行如經汝等
比丘求善知識故二者內善思惟行如經求善護故
三者如法修行如經求善助故復示此等行中為首
為勝故如經無如不忘念故。」

【列釋中初科略說三者即聞思修攝盡餘行初求
知識對聞法者從師聞故善護對思惟者不忘失
故善助對修行者以資成故此云三行亦名三慧
行據作為慧取明了復下推勝明不忘念出過三
行故為首約次第為勝據功強。
△二明遮惡。】

「能遮無始重怨不害三種善根故如經若有不忘念
者諸煩惱賊則不能入故煩惱者示心相中惑亂故
賊者從外集生過故。」

【二中無始重怨即煩惱賊三善根即無貪等善根
力強怨不能害故云能入也下文牒釋煩惱是惑
故云心中賊即喻業故云外集。
△三示勸修。】

「復示勸修令初後念成就示現遮無始終心故如經
是故汝等常當攝念在心故無始終故失念成就多
過故如經若失念者則失諸功德故。」

【三中初念處成就者謂未臨事前釋經常攝南山
云先嚴淨識託對五塵是也(有作四念處中初念處非)無始心
有二一者曩劫流浪沓然無窮二者即今妄緣瞥
爾不覺文令攝心乃當現起攝念在心念從心起
還攝歸心使無馳散無始終矣謂不攝者不知起
滅故無始終即忘念也成就多過謂煩惱賊害三
善即失功德也。
△四明成多功德。】

「又成就多功德隨順世間門集諸行故如經若念力
堅強雖入五欲賊中不為所害故念力強故勇健無
畏入陣相似法故如經譬如著鎧入陣則無所畏是
名不忘念故。」

【四中隨順世間門謂入𢌅化物遊涉塵事也(有本作出
世間門者非)集諸行者謂習行方便饒益眾生也由有
念力故入五欲不為害也念力下釋喻鎧即是甲
喻念力也陳謂軍陳喻五欲也。
△六禪定功德三
初標章二舉經三釋義今初。】

「次說第六大人禪定功德。」

【△二舉經。】

「經曰汝等比丘若攝心者心則在定故能知世間生
滅法相是故汝等常當精勤修習諸定若得定者心
則不散譬如惜水之家善治提塘行者亦爾為智慧
水故善修禪定令不漏失是名為定。」

【△三釋義三初示定法二明治障三顯成就今初。】

「論曰大人禪定功德者謂八種禪定等因攝念生故
如經汝等比丘若攝心者心則在定故云何攝心能
生禪定示現攝徧所行處心行對治緣故次及中軟
取事心行對治緣故此二種緣處對治成時則近禪
定故禪定成就有方便果用如經心在定故能知世
間生滅法相故。」

【第六功德定法中初通示禪是梵言此翻為棄棄
五蓋等惡故(從滅惡翻)或翻功德叢林(從生善翻)或翻思惟
修(從行翻也)華梵兩標故云禪定八種謂四禪四空從
色無色天以為名數皆為厭下忻上次第增勝故
有八矣論云八種禪定則知禪定二名互通或云
四禪八定則禪局而定通凖法界次第云四禪四
空則二名竝局學者知之初色界四天定名為四
禪而名根本禪者以神通觀慧諸禪三昧悉從四
禪中生三界勝定無復過此三乘行人善巧照了
則因此定發真無漏外道無智慧入此定時不壞
色身直滅其心入無想定謂為涅槃是為邪倒無
色四天定名為四空行人厭色如牢獄樂出色籠
故修此定體無形色故總名空一空處定(滅色緣空與虗
空相應故)二識處定(虗空無邊緣多定破捨空緣識與識法相應破)三無所有
處定(三世之識無邊緣多定破捨識依無所有法)四非有想非無想定
(厭無所有處如癡有想處如癰瘡故捨無所有處樂緣非有無想法故也)凡夫外道亦
得此定謂證涅槃斷一切想言非有想佛弟子如
實知有細想依四陰而住故云非無想邪正得失
合而立名須知二定凡外通修今經所勸竝謂發
真出離生死昇沈自異如上可知因攝念生者躡
前段也云何下牒釋徧所行處心即分別見也中
輭取事心即貪愛也一切煩惱根本不出見愛見
是堅執愛即柔輭故云中輭此二種心無非麤散
竝用數息對治即發禪定故云近也禪定成就者
定成是果慧發是果上方便之用故能洞知一切
法相智者云既得禪定心無所依泯然凝寂一心
在定猶如明鏡不動淨水無波湛然而照萬法像
現是也。
△二明治障二初通示二別釋今初。】

「又懈怠無修習方便障故如經是故汝等常當精勤
修習諸定故。」

【次明治障通示中由無方便故多懈怠禪定不成
即是障礙所以經中勸勤修習諸定即上八種。
△
二別釋。】

「是中懈怠有三種一者不安穩懈怠二者無味懈怠
三者不知恐怖懈怠云何修一一對治示現精進修
習節量食臥及調阿那波那故精勤修習覺知諸定
有通慧功德及盡苦源故大希有事故精進修習觀
察生老病死苦及四惡趣苦我未能離故是三障對
治故。」

【別釋中初列障云何下明治初二句總徵示下隨
釋初治不安穩由不善調心故起懈怠節量食臥
是調身阿那波那是調息竝為入定方便天台云
欲界麤散非數不治故須調息是入定之要阿那
云入息波那云出息亦云安那般那音小異耳安
般守意經云安之言生般之言滅即出入息也凡
欲修者先當攝心諦想於息(有聲曰風結滯曰氣出入不盡曰喘無聲
不滯出入俱盡曰息)或數出息或數入息隨宜無在伹從一
至十中無間雜即是法成或忘或散還從一數則
麤亂靜息心禪停住末世馳散正當修習如南山
淨心誡觀天台法界次第廣之須者自尋不能煩
引也次治無味由不知功勝故生懈怠通謂神通
慧即智慧盡苦源即解脫具上三種故大希有三
治不知恐怖由不觀諸苦故生懈怠四相是現苦
四趣是來苦修羅報勝或在善趣然同鬼類故列
惡中我未離者示可怖故是下一句通結可知。
△
三顯成就。】

「復修習功德成就無所對治故如經若得定者心則
不散故又以譬喻示善修功德上上增長故如經應
知。」

【三中言成就者釋得定也無對治者釋心不散也
又下釋譬喻經中初二句舉喻行者下合法善修
功德謂定成也上上增長謂智慧不漏失也。
△七
智慧功德三初標章二舉經三釋義今初。】

「次說第七大人智慧功德。」

【△二舉經。】

「經曰汝等比丘若有智慧則無貪著常自省察不令
有失是則於我法中能得解脫若不爾者既非道人
又非白衣無所名也實智慧者則是度老病死海堅
牢船也亦是無明黑暗大明燈也一切病者之良藥
也伐煩惱樹之利斧也是故汝等當以聞思修慧而
自增益若人有智慧之照雖無天眼而是明見之人
也是為智慧。」

【△三釋義五初治障二明益三明過四歎德五顯
功今初。】

「論曰是中智慧功德者於真實義處障及世間事處
障能遠離故如經汝等比丘若有智慧則無貪著故
於一切時常修心慧故以其難得故如經常自省察
不令有失故。」

【第七功德初治障中文列二障釋經貪著真實義
處障即迷理惑世間事障即迷事惑初即煩惱障
二即所知障由此二障無非貪著有智省察故能
遠離釋經無字於下釋勸修常修難得配經二句
可知。
△二明益。】

「復示難得能得於第一義處遠離故如經是則於我
法中能得解脫故。」

【二中第一義處小大須分小則真空涅槃大乃常
住玅理唯佛能示故云我法雖是勝法執則成障
且夫用藥治鏡垢盡則藥不須留乘筏渡河到岸
則筏無所用因言體道得意忘言雖第一義亦須
遠離故云得脫祗此遠離亦復須離隨言妄計知
復何窮然前列二障初細後麤今此伹明於細得
脫則後麤障不言可鑒。
△三明過。】

「復示非自性慧不入出世及世間中故非施設故如
經若不爾者既非道人又非白衣無所名也故。」

【三中非自性慧者謂無上心慧即經云若不爾者
不入出世非道人故不入世間非白衣故非施設
者無所名故言於二中皆無所用略教經云棄捨
俗間諸快樂事(非白衣也)沙門義利復不修習(非道人也)佛
藏鳥鼠義亦同之。
△四歎德。】

「又以四種譬喻顯示四種功德聞思修證故如經應
知言實智慧者示實能對治故於四種功德中第四
功德自利益最勝義故。」

【四中初點前四譬顯下釋後法合在文明顯令自
合之故云應知聞法悟解得出生死如船渡海思
惟觀察能破無明如燈照暗修行除業如藥治病
證理斷惑如斧伐樹海喻苦道病喻業道黑暗與
樹喻煩惱道即用四法對破三道經中言慧論云
證者能所互彰於義彌顯言下點示初示前標實
能治者行非虗故於下釋後結而自增益一句前
三是因次第增深後一是果故信最勝即增益義
也。
△五顯功。】

「又四種修學功德於分內處而有覺照故如經若人
有智慧之照雖無天眼而是明見人也是為智慧故。」

【五中分內處謂凡夫地釋下雖肉眼也照覺即心
慧慧不由眼故能明見。
△八畢竟功德三初標示
二舉經三釋義今初。】

「巳說長養方便功德次說大人成就畢竟功德。」

【第八功德標示中初句結前總上七種竝是方便
為趣果故次下標後唯此第八成就果相離戲論
故即戒序云巳入於涅槃諸戲永滅盡是也。
△二
舉經。】

「經曰汝等比丘若種種戲論其心則亂雖復出家猶
未得脫是故比丘當急捨離亂心戲論若汝欲得寂
滅樂者唯當速滅戲論之患是名不戲論。」

【△三釋義二初治障二勸修今初。】

「論曰大人成就畢竟功德者示現自性遠離非對治
法故四種差別智障法分別可分別故如經汝等比
丘若種種戲論其心則亂故修道智非自性故如經
雖復出家猶未得脫故。」

【治障中自性遠離者謂理體寂滅離諸名言非作
為所得故云非對治法須知一切教門無非方便
若起執諍通歸戲論謂執巳非佗浮詞異論同於
戲劇故云戲論四種差別一空二有三兩亦四雙
非竝是妄計故名四執能障正道故是知障釋經
種種也分別是能執可分別是所執釋經心亂也
修道智非自性者道智明靜離戲亂故釋經未得
脫也。
△二勸修三初總標二隨釋三結示今初。】

「餘者二句勸修速離成就無戲論故。」

【△二隨釋二初有對治二無對治今初。】

「一者有對相遠離有彼彼功德相故如經是故比丘
當急捨離亂心戲論故。」

【次科有對相中彼彼功德相謂由捨戲論破障入
證故。
△二無對相。】

「二者無對相遠離無彼彼功德相故如經若汝欲得
寂滅樂者唯當速滅戲論之患故。」

【次無對中上勸急捨猶存功德之相故有所對此
勸速滅復遣有相之心而趣空寂故無所對。
△三
結示。】

「示現行成就體性異故如經是名不戲論故。」

【結示中成就即上二種遠離破障顯理故云體性
異也巳上八種前五是禪定方便六是正修七由
定發慧七種竝因八即是果。

△四顯示畢竟甚深功德分三初標章二舉經三
釋義今初。】

「巳說成就出世間大人功德分次說顯示畢竟甚深
功德分。」

【大段第四甚深功德標章中結前標後可知。
△二
舉經。】

「經曰汝等比丘於諸功德常當一心捨諸放逸如離
怨賊大悲世尊所說利益皆巳究竟汝等伹當勤而
行之若於山間若空澤中若在樹下閒處靜室念所
受法勿令忘失常當自勉精進修之無為空死後致
有悔我如良醫知病說藥服與不服非醫咎也又如
善導示人善道聞之不行非導過也。」

【△三釋義二初總分二別釋今初。】

「論曰顯示畢竟甚深功德者有二種畢竟顯示二種
甚深功德故一者如來分別說法畢竟功德顯示非
分別說法甚深功德常說故二者修行菩薩修世間
功德畢竟顯示餘者甚深功德常修故此二種修行
功德如上一一種中各修二種功德應知。」

【總分中初總標二種畢竟者教主常說弟子常修
皆究竟故隨一種中顯示甚深故亦有二一下別
列初中分別說法即上世出世等示非等者諸法
寂滅離意言分別應機故說機差故別推說由機
雖別非別既非分別故不礙常說也二中世間功
德即前第二分餘者甚深即第三分出世功德此
下通結此二種者即世出世間如上一一者即前
二分諸段行法每一段中皆具常說常修故云各
修二種也。
△二別釋二初略示二廣說初中二初
菩薩常修二如來常說今初。】

「是中常修功德者第一義心修故如經汝等比丘於
諸功德常當一心故遠離一心相似相違行如怨故
如經捨諸放逸如離怨賊故。」

【略示中初明常修第一義心謂稱理心經文上二
句勸修下二句勸捨故云遠離等相似行即癡無
記兀爾無覺似理心故相違行即貪瞋有記隨境
起惡違理心故釋經諸放逸也如怨者能害慧命
是可離故。
△二如來常說。】

「無限齊大悲常利益限齊畢竟故如經大悲世尊所
說利益皆巳究竟故。」

【次明常說無限齊者橫徧生境豎窮無際故限齊
畢竟者一期始終機盡化息故。
△二廣說二初菩
薩常修功德二如來常說功德初中二初總舉二
別釋今初。】

「次復廣說常修功德有七種修相。」

【次廣說中常修有七前五示修相後二明警䇿。
△
二別釋七(如文)。】

「一者云何修示現常勤行故如經汝等但當勤而行
之故二者於何處修示無事處故如經若於山間若
空澤中若在樹下間處靜室故三者何所修示修真
實無二念法故如經念所受法故四者何故修修令
現前故如經勿令忘失故五者以何方便修如經常
當自勉精進修之故六者於相似法處蘇息遠離上
上心故如經無為空死故七者於晚時自知餘悔不
及事故如經後致有悔故。」

【一示修門二明修處經列五種上三局蘭若下二
通喧靜空澤即水畔三明修法觀諸法空故云真
實或隨所學大小乘觀法無非真實皆須繫心一
境故無二念四明勤修意五明修之方便六中相
似法即取空死者以譬巳故蘇謂蘇省息謂止息
觀佗徒死而省巳息惡對治極重放逸之心故云
遠離上上也七中晚時自知者或約衰老或取將
終有餘悔者言其甚也老則力衰死則時促雖悔
無濟故云不及事也。
△二如來常說功德二初牒
釋二點示今初。】

「次廣說如來分別說法功德畢竟示現二種畢竟相
一者說化法畢竟相應無餘故如經我如良醫知病
說藥服與不服非醫咎也故二者與念畢竟度法相
應無餘故如經又如善導示人善道聞之不行非導
過也故。」

【次常說中初說化法者即前世出世法指過垂範
故云化法二與念畢竟度法者即化法中諸對治
門破障入道故云度法說法擬病故如良醫說觀
示道故如善導兩云相應謂不差機兩云無餘謂
皆盡理言善導者謂引路之人亦名導師。
△二點
示。】

「是中服與不服等示現如來於二種畢竟中無過失
故不負眾生世間法故。」

【次科服不服等等取聞之不行無過失即契理不
負眾生即契機隨宜說法依世假名故云世法。

△五顯示入證決定分三初標章二舉經三釋義
今初。】

「次說顯示入證決定分。」

【△二舉經。】

「經曰汝等若於苦等四諦有所疑者可疾問之無得
懷疑不求決也爾時世尊如是三唱人無問者所以
者何眾無疑故時阿㝹樓駄觀察眾心而白佛言世
尊月可令熱日可令冷佛說四諦不可令異佛說苦
諦實苦不可令樂集真是因更無異因苦若滅者即
是因滅因滅故果滅滅苦之道實是真道更無餘道
世尊是諸比丘於四諦中決定無疑。」

【△三釋義二初總分二別釋今初。】

「論曰入證決定者示現於所證法中成就決定無所
疑故是中有三門攝義示現決定無疑一者方便顯
發門二者滿足成就門三者分別說門。」

【第五總分中所證法即四諦。
△二別釋三初方便
顯發門二滿足成就門三分別說門初中二初釋
四諦二釋有疑今初。】

「方便顯發門者示現於諸實法處顯發故以彼法是
修行者當觀察及依之起行故如經汝等若於苦等
四諦故。」

【別釋初門方便顯發謂如來勅問引生彼答故初
科初敘顯發處諸實法者即四諦也以下示顯發
意。
△二釋有疑二初通釋二別釋今初。】

「於四諦中有作無作法示現有疑無疑分齊故如經
有所疑者可疾問之無得懷疑不求決也故。」

【次科通釋中有作謂苦集道諦無作即滅諦有疑
無疑分齊即下三位入證差別。
△二別釋二初勸
疾問二誡勿疑今初。】

「疾問者示二種將畢竟故如向巳說二種畢竟事故。」

【別釋中初文二種畢竟指上廣說中化法度法也。

△二誡勿疑。】

「無得懷疑者於見無作諦處及修行有作諦處彼二
相違處皆不得疑故。」

【次科無作諦即見道初果破見顯理故云無作及
修有作即修道二三兩果斷思進位故云有作(舊云
有作屬內凡者非)彼二相違即無學道二惑永盡無復見
修故云相違。
△二滿足成就門。】

「滿足成就門者有三種示現一者示現法輪滿足成
就三轉實法故如經爾時世尊如是三唱故二者示
現證法滿足成就故如經人無問者故三者示現斷
疑功德滿足成就故如經所以者何眾無疑故。」

【第二門滿足有三初法輪滿者以四諦法三轉方
周今此三徵即同三轉言實法者實即諦義證法
滿者人既無問即彰法無所遺斷疑滿者眾既無
疑即顯斷無不盡。
△三分別說門二初總釋二別
釋今初。】

「分別說門者示現彼眾上首知大眾心行成就決定
復了知所證實義故分別說彼彼事答如來故如經
時阿㝹樓駄觀察眾心如是等故。」

【第三門初科上首即阿㝹樓駄知眾心行者謂鑒
機也了知所證者即達教也彼彼即下所答不出
機教阿㝹樓駄阿字平呼䭾唐佐反亦云阿那律
阿泥樓豆音訛轉耳此翻無貧亦名無滅亦名如
意昔施辟支佛一食九十一劫往來人天常受福
樂故云無貧于今不息故云無滅所願皆得故云
如意約緣就報隨義釋之。
△二別釋三初釋總誥
二釋別相三通結今初。】

「日月冷熱者示於四諦中違順觀行不可異故。」

【別釋中初科日月冷熱者謂日冷月熱即舉世間
無變異法反況四諦一一定實以顯如來稱實說
違順觀行者違即苦集是知斷故順即道滅是修
證故。
△二釋別相。】

「實苦不可令樂者以佛說故苦樂各實不變異故更
無異因者示苦滅各自因故復示滅道同是自性觀
故。」

【次科三節初中兩果以佛說者聖無妄故苦樂各
實者世出世果體性異故經文合云滅諦實樂不
可令苦而言實者示諦義故更無下次釋二因苦
滅各自因者自即從也經云集真是因更無異因
(此示苦果自集因也)苦若滅者即是因滅因滅故果滅(此示滅果
自道因也三學八正傾盡集因故云因滅不受後有故是果滅)復示下三別釋滅
道同自性觀者修證皆是無漏智故經云滅苦之
道實是真道更無餘道。
△三通結。】

「決定者苦樂因果入行決定故無疑者無異無餘義
故。」

【三中初釋決定入行謂修證也次釋無疑無異謂
不可易無餘義謂無佗說。

△六分別未入上上證為斷疑分三初標分二舉
經三釋義今初。】

「巳說顯示入證決定分次說分別未入上上證為斷
疑分。」

【第六標分中結前標後此分復有三段未入上上
證即初段也為斷疑者即後二段也。
△二舉經。】

「經曰於此眾中所作未辯者見佛滅度當有悲感若
有初入法者聞佛所說即皆得度譬如夜見電光即
得見道若所作巳辨巳度苦海者伹作是念世尊滅
度一何疾哉。」

【△三釋義三初示未入上上法二為斷彼疑三重
說無常相初中二初總示二別釋今初。】

「論曰分別未入上上證者有三種分別顯示未入上
上法故。」

【初段總示中言上上證謂大乘佛果也下云上上
法者以不達法故未入證也小乘五位一外凡二
內凡三見道四修道五無學道今斷聖疑故云三
種。
△二別釋三初修分二見分三無學道今初。】

「一者於有作諦修分時中未入上上法故如經於此
眾中若有所作未辨者見佛滅度當有悲感故。」

【別釋中初即修道二三兩果愛惑未盡故有悲感。

△二見分。】

「二者於無作諦見道時中速決定故示現不同修分
法故去上上法轉遠故如經若有初入法者聞佛所
說即皆得度故復以譬喻示現見道速決定義應知
如經譬如夜見電光即得見故。」

【次科見道即初果速決定者釋經得度也示現下
簡異不同修分者謂有悲無悲二三兩果將鄰極
聖而患未至所以悲感若論初果理合同悲但喜
其初入望後未至經家不敘意在於此論云去上
上轉遠正出經意經云初入即是內凡聞法始證
論云見道時中速決者乃據入證判位淺深喻中
電光謂陰陽激耀夜暗喻惑見光喻聞法見道喻
證理見惑頓破故云即也。
△三無學道。】

「三者於彼二相違無功用無學道中於上上法境界
有微細疑故復有異義於自地中見佛速滅故如經
若所作巳辨巳度苦海者但作是念世尊滅度一何
疾哉故。」

【三中即無學反上見修故曰相違二惑巳斷行無
所施故云無功用理解巳圓故云無學此釋巳辨
巳度也上上法境界即下常住法門住持不滅義
微細疑者嗟佛速滅不知常故簡異下凡麤障故
云微細復有異義者上明見佛乃約佗境此約自
地者無學證滅見佛涅槃謂同巳證不知示化故
嗟速滅(有本作佛速滅多一佛字)問所以無學尚有疑者答且
就小宗理證雖同事容明昧故迦葉結集偏揀無
疑解脫之人方堪預數則知餘聖有疑明矣若望
大教二乘之人但破見思得出三界分段生死而
不知無明宛在三界之外變易未亡二乘謂之習
氣菩薩則為正使故涅槃經云聲聞緣覺有煩惱
習氣謂如來畢竟涅槃論云細疑正符習氣問所
以三位修道在初者答理據修道有悲初後無悲
所以不約行位次第論貼經文名義自別然上科
解釋無得懷疑論家自舉即從次第引前證此於
理自明諸家疏記不體此意有將修分總內凡三
果或偏對內凡違經反論誤之甚矣古記問曰四
果無悲何故迦業從耆闍來至荼毗所亦有衰泣
之事耶答實行則無權行則有況飲光巳經開顯
知常獲記示有哀慕引悟羣盲若準三卷涅槃經
云未得道者見佛涅槃宛轉于地巳得道者悲號
啼泣據未得道即是兩凡準巳得道者語通四聖
問何故今經不列兩凡復揀初後兩果其意何耶
答彼經但明哀慕故通敘聖凡此經欲決疑懷故
別彰深淺況方便權乘隨機異見但存益物不必
盡窮。
△二為斷彼疑三初標章二舉經三釋義今
初。】

「次說為斷彼彼疑故。」

【次斷疑中標章云彼彼或約能疑人或約所疑法。

△二舉經。】

「經曰阿㝹樓駄雖說此語眾中皆悉了達四聖諦義
世尊欲令此諸大眾皆得堅固以大悲心復為眾說
汝等比丘勿懷悲惱若我住世一劫會亦當滅會而
不離終不可得自利利人法皆具足若我久住更無
所益應可度者若天上人間皆悉巳度其未度者皆
亦巳作得度因緣自今巳後我諸弟子展轉行之則
是如來法身常在而不滅也。」

【△三釋義二初標示二正釋今初。】

「論曰是中斷疑者斷彼勝分疑故。」

【釋中標云斷勝分疑者以前三位自地無疑疑上
上法故云勝分。
△二正釋二初釋大眾巳證二明
如來斷疑今初。】

「於自地中先所成就故如經阿㝹樓駄雖說此語眾
中皆悉了達四聖諦義故。」

【釋中初科自地即本小乘先成就者如上三位所
證分齊四聖諦者從果為言。
△二明如來斷疑二
初明說意二示說相今初。】

「復令上上成就於彼所得究竟不退故是如來悲心
淳至故不護上上法故如經世尊欲令此諸大眾皆
得堅固以大悲心復為眾說故。」

【次科說意中上上成就者今生大乘信也所得不
退者令知方便道也釋經欲令堅固也四分律沓
婆巳證無學知非堅固遂迴心向大即知大乘是
堅固法悲心淳至淳謂平等至謂深切不護謂於
法無悋釋經大悲復說。
△二示說相三初有為有
滅二法門常住三住持不壞今初。】

「云何說說有為功德自佗俱滅故自佗者說聽差別
故如經汝等比丘勿懷悲惱若我住世一劫會亦當
滅會而不離終不可得故。」

【次說相中初科說聽者說即教主聽即徒眾釋經
會字謂師徒聚會有聚必散諸有為法一切皆爾
今見佛滅何足疑乎。
△二法門常住二初通示二
別釋今初。】

「復說法門常住不滅故如經自利利人法皆具足故。」

【二中初科法門常住即上上法經中二利具足且
是通標下文自釋。
△二別釋二初教主利佗二羣
機自利今初。】

「又說佗利事畢竟無復所作故如經若我久住更無
所益故。」

【別釋初文久住無益即彰化事究竟故。
△二羣機
自利二初明巳度二明未度今初。】

「又說於彼彼眾中自利事畢竟無復所作故如經應
可度者若天上人間皆悉巳度故。」

【次科巳度中彼彼眾者通指一化根器不同天上
人間舉處攝機無不盡故。
△二明未度。】

「又說未修習者依不滅法門能作得度因緣故如經
其未度者皆亦巳作得度因緣故復有異義於上上
法中未得度者依常住法門度故。」

【未度中二釋初云未修習者即是未度且據下凡
未入道者不滅法門此即通指大小乘教為因緣
也後出異義謂小乘聖人未免生死皆為未度故
以大乘常住法門為度因緣即涅槃中談常顯性
開示二乘作佛所謂唯一佛乘得滅度是也。
△三
住持不壞。】

「又說住持不壞功德於中有二種一者於因分中住
持不壞常修故不斷修故如經自今巳後我諸弟子
展轉行之故二者於果分中住持不壞常顯故如經
則是如來法身常在而不滅也故此二種住持不壞
功德示現上上法能斷疑應知。」

【三中三節初總示一下別釋因分是機緣常修不
斷即展轉義果分是教主常顯有二義一約行人
常修不斷所修之法即佛法身常住不滅五百問
云我不滅度半月一來即其證也二約本證法身
常住不滅即經云於阿僧祇劫常在靈鷲山又其
證也則知佛身本無生滅為眾生故示生滅耳即
法華云我今非實滅度而便唱言我當滅度所以
者何薄德之人若見如來常在不滅便起憍恣厭
怠不生難遭之想恭敬之心是故如來以方便說
耳大雲經云如來世尊方便涅槃非畢竟滅或問
如來何時當畢竟滅大迦葉言假使一切眾生乃
至蚊蟻悉得菩提如來爾時乃當涅槃等此下通
結此章三段決了權乘顯示實道名上上法小聖
未達故此斷之諸師疏鈔解釋此分極多錯謬講
學有識勿執舊迷。
△三重說無常相三初標章二
舉經三釋義今初。】

「次重說有為功德無常相故。」

【△二舉經。】

「經曰是故當知世皆無常會必有離勿懷憂惱世相
如是當勤精進早求解脫以智慧明滅諸癡暗世實
危脆無牢強者我今得滅如除惡病此是應捨罪惡
之物假名為身沒在老病生死大海何有智者得除
滅之如殺怨賊而不歡喜。」

【△三釋義四初明無常相二示無我觀三證成可
患四唯智能滅今初。】

「論曰是中何故重說有為功德無常相者示現於此
處勸修世間生厭離行故於有為相中得解脫故如
經是故當知世皆無常乃至早求解脫故。」

【三重說中初科有為功德前章巳明不當重說故
先徵之示現下出意前但決疑此勸厭離故云於
此處等良以斷疑巳竟將事歸真欲使精勤令觀
世相世間是所厭行即能厭此釋是故當知下五
句於有為得脫釋當勤下二句。
△二示無我觀。】

「又示無我如實觀成就能滅我我所見根本故如經
以智慧明滅諸癡暗故陰等諸法皆不實故如經世
實危脆無牢強者故。」

【二中如實觀即我空智由我我所能生諸見故為
根本陰等諸法即經世字謂五陰世間皆不實者
即法空智。
△三證成可患。】

「又示如來是度世大師證成可信故如經我今得滅
如除惡病故。」

【三中言證成者如來巳度是可信故。
△四唯智能滅。】

「又說畢竟可厭患相唯智能滅故示現勸修智滅對
故得無對法現前故如經此是罪惡之物如是等故。」

【四中畢竟可厭患釋經初五句罪惡物者業惑所
依也假名巳下即苦報也苦道深廣故喻大海唯
智下釋後四句勸修智滅對者釋上二句智為能
滅即上二空智對即所滅即上三道無對法現前
者釋後二句殺怨賊者喻上智對未殺有對巳殺
無對此喻無學惑盡果圓安住空寂故也。

△七離種種自性清淨無我分三初標章二舉經
三釋義今初。】

「次說離種種自性清淨無我分。」

【第七標章二句即下兩門。
△二舉經。】

「經曰汝等比丘常當一心勤求出道一切世間動不
動法皆是敗壞不安之相汝等且止勿得復語時將
欲過我欲滅度是我最後之所教誨。」

【△三釋義二初種種自性二清淨無我初中三初
釋一心二釋勤求三釋敗壞今初。】

「論曰是中種種自性者於五陰法中作種種見患故
妄想自性障故此障對治如經汝等比丘常當一心故。」

【種種自性中初科五陰法者即所計也種種見患
者謂於五陰廣生分別即能執也此見患體是妄
想能障自心故云自性障由差別妄見故以一心
治之。
△二釋勤求。】

「復以一心如實慧難可得故如經勤求出道故。」

【次科如實慧即上一心了達空智是出離道以其
難得故勸勤求。
△三釋敗壞。】

「又示除如實慧所有相對法悉無常故示現名相等
法應知如經一切世間動不動法皆是敗壞不安之
相故於中動不動者謂三界相靜亂差別故。」

【三中除實慧者唯此空智非無常故相對法即世
間有為皆有待對因緣生滅故悉無常名相等者
即上五陰一一法中名相差別動即欲界散業不
動即上二界定業故云靜亂差別(有將依正色心分者不看論故)
然此三界靜亂等法還即五陰前多妄想由不了
無常此示一心故特彰敗壞。
△二清淨無我二初
釋且止二釋教誨今初。】

「清淨無我者示現於甚深寂滅法中寂滅故如經汝
等且止如是等故且止勿語者勸示三業無動故是
寂滅無我相應器故。」

【次清淨無我中初文清淨無我即指空理所謂甚
深寂滅法也清淨對下止三業也無我對下我欲
滅也於中寂滅所謂入涅槃也且止是身勿語是
口義兼於意三業無動堪證寂滅故云相應器也
問如來入滅那歡弟子止三業耶答佛無生滅方
便示現意使羣徒相承修證故也時欲過者即當
中夜表二種中道如序中說。
△二釋教誨。】

「最後教誨者正顯遺教義故是遺教義於住持法中
勝以其遺教故。」

【二中遺教名義題中巳引住持勝者正為未來故
以其遺教者顯勝所以竊詳經末似闕結文巳見
序中故此不序宜引是時中夜寂然無聲二句接
之則始終理順恐忘前文故重示按南山感通傳
迦葉結集阿難昇座先誦此經是時大菩薩等聞
皆悲泣不能自勝又律中若說戒日無能誦戒者
當如布薩法誦遺教經又準壇經登壇受戒首誦
此經受巳出壇復須再誦故知此典正被今時凡
預五門宜專誦習尋言得解如說而修豈唯䇿進
心神仰使住持佛化諦觀慈訓塵劫難逢深念聖
恩碎身奚報敢効書樹題石刺血剝皮竭力傳通
盡誠弘贊螢燭聊增於日月塵露少益於海山誓
與羣倫共嚴淨報。】

遺教經論住法記(終)
* No. 845-C

古云化制互陳戒定齊舉莫大乎遺教經焉推徵解
釋開誘行業莫深於馬鳴論矣踈理義趣決擇章句
莫明于大智記也誰不遵奉然所行世科與記不接
經論言亘兩端起盡易惑余染指之次繫科於文前
入記於論間終成一帙聊助撿閱之費功兼校讐古
本訂正烏焉遂命剞劂氏傳諸不朽云爾。

旹天和癸亥二月望雒北沙門伯英祖泰謹誌