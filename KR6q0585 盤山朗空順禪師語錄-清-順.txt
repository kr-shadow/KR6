#+TITLE: 盤山朗空順禪師語錄-清-順
#+DATE: 2018-05-12 10:25:24
#+SOURCE: github.com/kanripo/KR6q0585 master c8985460                
盤山朗空順禪師語錄
侍者實性記錄

康熙二十九年歲次庚午十月十五日
樂邑饅首庄龍泉寺院主寶三請住結制。

入山門偈云山門不大大千著下大家同行切道向
什麼處去聻舉拄杖云直通佛剎進佛殿云大雄寶
殿佛居中央彌勒未到且道是什麼人當機聻舉拄
杖云釋迦現前進禪堂云。

禪堂不寬內居三千宣揚法化利益人天且道利益
人天一句作麼生道舉拄杖云入意吉祥入方丈云
維摩丈室大家到此誰人擔荷某甲當機且道當機
一句作麼生道喝一喝云出入由巳。

監院寶三領眾居士請小參陞座師拈疏云佛祖同
源人天讚仰凡聖交參如何指示舉疏云大眾還會
麼其或未然卻請維那宣疏畢師指座云四眾臨筵
選佛場開正令當行以何為證喝一喝便登座拈香
云此一瓣香千聖難明三賢未曉信手拈來爇向爐
中端為祝延
今上皇帝聖躬萬歲萬歲萬萬歲伏願家邦寧靜疆界
平安享堯舜之風樂羲軒之化又拈香云此一瓣香
天地同根萬物一體信手拈來爇向爐中專為滿朝
文武概國公卿及本郡官僚高增祿位共證福果此
一瓣香穩如盤石堅似須彌信手拈來專為十方善
信施財齋主等眾道心堅固福壽崇增此一瓣香根
盤大地葉覆娑婆信手拈來爇向爐中端為供養盤
山古中盤正法堂上上了下宗先老和尚用酬法乳
之恩當報出塵之德歛衣就座維那白椎云法筵龍
像眾當觀第一義師云選佛場開不二法門十方龍
象共參尋會中若有仙陀客直須棒下驗分明會中
還有具眼納僧麼出來歟拄杖相見僧問昔日給孤
長者布金磚請世尊說法今日眾善信請和尚陞座
是同是別師云千江有水千江月萬里無雲萬里天
進云和尚說得是什麼法師云莫謗老僧進云三心
不可得畢竟得那一個心師喝一喝進亦喝師云再
喝喝看進復喝師云一掉便上乃云人能弘道非道
弘人道非物外物外非道道不遠人人自遠矣若論
佛法本無言句但有言說都無實意佛說十二部經
一時會盡明為噇酒糟之漢於自巳分上本無交涉
豈不聞經中云無眼耳鼻舌身意無色聲香味觸法
何以故凡所有相皆是虛妄想父母未生巳前淨裸
裸赤灑灑纖塵不玄猶如虛空三界惟心萬法惟識
使一切之人活卓卓的不落窩舊雖然如是現前一
句作麼生道喝一喝云路逢劍客須呈劍不是詩人
莫贈詩白椎云諦觀法王法法王法如是拽拄杖下
座。

彌陀會上會頭趙國器領眾信等請小參僧問梵王
太子出生時一手指天一手指地周行七步目顧四
方是何意旨師云惟吾獨尊渾身手眼進云眾居士
請和尚說法於古人說法是同是別師云海底泥牛
吼山頂木馬嘶進喝師打乃云覿面相呈無餘事千
林落葉進歸根雖然不罣系毫相照徹光明曜古今
寂滅場中離色相真空界內絕纖塵天地同根元一
體說於知音著眼聽會中若有英靈客直下承當莫
沉吟佛法從來無兩樣只是時人不認真雖然如是
還有知音者麼師舉拄杖云可憐世間愚盲者錯過
如來正法輪卓拄杖下座。

胡各庄美亭和尚領眾設齋請小參僧問事法佛法
即不問三玄三要請師宣師云次第問上來僧云如
何是第一玄師云父母未生前僧云如何是第二玄
師云說法利人天僧問如何是第三玄離相絕言說
進云如何是第一要師云個中無作造進云如何是
第二要師云泥牛解倒爵進云如何是第三要師云
問答了也乃云步步踏著毘盧頂亦非自巳清淨身
玄機妙用原無相祖師肝膽向人傾迷之亦無失悟
之亦無得迷悟兩俱忘半夜日頭出驚起海底泥牛
踏翻潭底明月南山老虎咬死大虫北海鱉鼻吞卻
毒蛇折栴檀片片皆香截瓊枝寸寸是玉舉拄杖云
大眾會麼識取鉤頭意莫認定盤星舉宋太宗問僧
近離什麼處僧云臥雲菴來帝曰臥雲深處不朝天
因甚到此僧無語雪竇代云難逃至化大眾還識得
太宗與僧問荅麼其或未然聽取山僧頌出龍吟雲
霧起虎嘯鼓清風片雲橫谷徑雀鳥盡迷蹤下座樂
邑信尼瑞光領眾善女等請齋小參云大道無形自
相親拈提拂子活似龍會中若有仙陀客時下承當
驗假真問荅不錄乃云今日臘月八道心個個發搬
柴及運水收拾速辦煠龍肝及鳳髓豆角代菜瓜分
咐木人作石女捧香茶作些無米飯供養老釋迦且
道釋迦在什麼處聻大眾知得竊麼其或未然待某
甲漏個消息大眾請看師喝一喝云釋迦來也下座。


* 樂邑永盛菴

康熙三十九年歲次庚辰隆冬十月十五安居住靜
孟春元旦朔一日為監院維那領法住靜小參。

一元初復始萬像又更新春光滿地楊柳嫩萬物發
生色更鮮如何是更鮮一句家家門上貼紙錢此時
好個元旦節大千老幼賀新年新歲且止拈源流云
本性彌陀自現成拈來親手附西真念佛切了人我
相橫出直入解脫門。

又拈源流云西來大意何須尋伸手拈來附於人囑
咐自如休放意橫身無處不稱君乃云把住牢關不
放流放開一線任優游無孔笛中藏六律一聲驚起
釣魚舟參透玄關通一竅靈雲見花便悟道誰知碧
眼老胡僧至今到惹傍人笑笑不笑個中消息誰知
道舉拄杖云這為萬物之主有時孤峰頂上獨立有
時虛空背上經行有時酒肆淫房遊戲有時佛宮魔
國縱橫且道大眾還有知音者麼我道知音一個無
總有知音待何如乾達奏樂迦葉舞原來習氣更不
除下座。

齊各庄觀音菴隆冬道場監院輝月期主白典寰請
小參示眾隆冬以過復臨春節看破幻化境時節不
饒人長安大道少人行功德林中福慧深百尺竿頭
進一步著衣吃飯悟家珍見色明心方是道聞聲有
響悟來音寒梅吐白玉凍柳綻黃金覺知殘臘去物
我體同春鳥聲音嘹喨驚醒夢中人收拾能工種須
用白牛耕大家同努力培種有秋成收倉餘入庫生
生用無窮稱著明輪月莫錯好光陰且道錯個什麼
師舉如意云舉目臺頭看紅日正當空下座。

走馬浮(李桂楊瑞)鮮設會領眾請小參問答不錄乃云相
逢莫道話頻頻直指如來淨妙身拈來物物非他物
分明說與知音人佛法從來無高下那管城池於山
林動止施為明祖意到家何須用工程妙覺明心含
太虛真空實相絕纖塵坐斷千差無回互一念純真
總是渠雖然如是現前一句作麼生道聻到者方知
就裏事個中誰是知音人喝一喝下座。

桑園庄王良祿發心造佛恭就端陽隹節請佛陞座
開光小參乃云今朝五月五家家插艾虎門上貼靈
符安享如意福恭就靈應節請佛陞寶闕放開無量
光普照恒沙界說法利人天凡聖自鑒別佛法無兩
樣本來無二說若論佛法大道不論僧尼道俗貧富
貴賤老少賢愚四生六道蠢動含靈皆有佛性何故
是法平等本性無二萬法一如苦辣酸甜為人自著
搬柴運水好用工夫人人本有個個不無寥寥獨坐
穿衣體露心空月朗照破骷髏無來無去無是無非
雖然如是現前一句作麼生剖露聻若道個山是山
水是水僧是僧俗是俗不免撈籠了後人若道山不
是山水不是水僧不是僧俗不是俗亦不免埋沒了
後人且道畢竟作麼生道師舉如意云若向只裏會
得去與諸佛諸祖把手並行同來同去豈不快哉雖
則如是今日開光一句作麼生道聻喝一喝云普視
恒沙界光明遍十方。

馬城廒侯貴亭設會請小參云長安大道少人行功
德林中福慧深百尺竿頭進一步喫飯穿衣悟家珍
冬初秋末時光易過日月交竄時時催奪樹凋葉落
體露金風海闊天高月明秋夜清淨本然周遍沙界
本來自性不生不滅若能內亡巳見外了法空內外
一如全體即心全心即佛到這裏與諸佛諸祖同一
鼻孔說什麼生死去來相干雖然如是獨超物外一
句作麼生道聻白雲本是無心客萬里長空一色天
馬城廒觀音菴慶讚彌陀聖誕侯永寰領合會等眾
請小參乃云今日十一月十七欣逢彌陀聖誕期眾
舉誠心恭奉賀略具酬觴了心基分咐木人辦石女
即收拾龍的肝鳳的髓三腳驢兒一隻腿黃花木耳
香油煠豆腐麵觔有萡焠趙州茶金牛飯奉邀三世
諸聖賢彌勒主當來佛不離釋迦倍彌陀大家齊赴
瓊林筵隨心如意笑哈哈速奉出滿盤托奉獻諸位
老摩訶嚐嗞味莫錯過苦辣酸甜輕重多且道大眾
有嚐著嗞味的麼其或未然師云待山僧於大眾下
個住腳紅椒惡辣辣清醋酸溜溜。

小參乃云凡夫外道執邪見不達本心棄空著有二
乘聲聞不了自體棄有著空大道心人不空不有隨
順覺性衲僧活計別是一番道理行路步步得踏著
說話句句的道著喫飯粒粒嚼著睡覺全身得臥著
且到大眾還有行路步步踏著的睡覺有全身臥著
的喫飯粒粒嚼著的麼其或未然山僧不惜唇皮與
大眾下個註腳喝一喝云大道本無男女相有相身
中無相身下座。

樂邑白衣菴實祥信尼領合會信女請正月十五小
參乃云今日元霄好時光凡聖稽手個個忭緣感天
官均賜福觀音出手降吉祥山僧登座普利人天且
道說個什麼昔日世尊不拈花迦葉未微笑普天匝
地兒孫誰明向上一竅談玄說妙龍吟虎嘯說悟說
迷埋沒真機參禪悟道虛空也笑到這裏那許你說
玄說妙只要你頭頭頂戴虛空步步腳踏實地豈不
聞世尊云佛子住此地則是佛受用經行及坐臥常
在於其中舉拂子云大眾還會麼雖然如是末後一
句作麼生道喝一喝云真空實相原無相雲散長空
月當天呵呵大笑下座。

樂邑麥港村觀音菴住持祿元持戒會頭史應元領
眾慶誕請小參云今月十九淨瓶插柳善財持鞭師
子哮吼萬像森羅同誠稽首且道說個甚麼呵今日
觀音降誕諸聖臨筵大家同誠稽首慶讚大慈大悲
波羅揭諦從聞思修入三摩地震海潮音應人間事
大士一時伸出千手眼大地群生霑恩力如母視子
慈現前虔誠均感皆如意且道大悲千手眼那個是
正眼聻大眾會得麼其或未然師喝一喝云觀音妙
智力能救世間苦。

張問相為薦嚴父請小參業識忙忙幻海遊妄貪塵
境斷東流枉張名勢今何在芳名處處俱不周示爾
雄心且放下愛欲事業一筆勾雖然如是脫卻羅籠
一句作麼生道咄云翻身直如蓮花藏百億光中任
自由。

佟釗等為薦岳考于二相公請小參云游魚幻海游
逐浪任漂流幸遇垂釣客直上寶蓮舟去逝先亡還
識安樂處麼咦萬重雲消散一月照九州。

于大官為薦祖母請小參云妙寶原來李實明享壽
六十餘八春齋戒守節有主宰慈仁志向丈夫叢離
卻恩愛了色相無生國中絕纖塵天上人間皆由巳
寂滅光中樂無窮且道正當任麼時如何指示春光
不在花枝上巳恁鷓鴣啼樹紅。

金寶嘴寺明一薦慈母趙氏請小參其中大意本來
活借殼方生慈仁婆三賢四德菩薩體大事方周今
了脫指爾方便路莫戀恩愛山逍遙劫外境別是一
人間雖然如是尊靈畢竟在什麼處聻有水皆含月
無山不戴雲。

侯天寵等為薦慈母請小參云龜毛三尺五拂盡紅
塵土大地絕消息處伴清風舞舉如意云若向只裏
會的無去無來無生無死直下便同諸佛其或未然
待山僧與汝傍通一線露個消息復舉拂子云灤河
波浪水自古向南流。

為侯四知亡母小參請秉拂云舉起金剛劍劈破人
我山突出清霄外處處任安閑直下轉身一句如何
施設喝一喝云面南看北斗日午打三更。

為顯奇兄秉拂云顯上座莫沉吟擊碎疑團劫外清
平且道報本還山一句是如何擲拂子云隨流認得
妙何處不縱橫以拂揮案下座。

為新戒默修秉拂云好個默修一聞回頭便登戒器
當下方休聽吾囑咐更莫胡憂咄通身不掛絲毫相
人間天上任悠遊。

為隱悟秉拂云昔本不迷即今何悟截斷兩頭當陽
顯露且道又無迷又無悟畢竟顯露個甚麼喝一喝
云長安大路坦然平一超直入如來戶。

為文殊和尚秉炬云法弟本是京都人爾今卻到三
韓住愚兄為汝道分明莫要忘卻來時路以火炬圓
相云紅爐煙裏了無生寂滅光中常獨露攛下火炬
為明上座起龕以拄杖擊龕一下云打破虛空界明
暗兩無干獨露真常體長短任方圓現在一句又作
麼道舉拄杖云起為實明起棺鳳有巢龍有窩頂門
具眼方覷破舉足踏翻生死窟通身盡是蓮華國起
秉炬云實明聽吾言萬事莫牽連直入紅爐內煉成
金剛圈還識的落處麼攛下火炬云爍破白雲天。

為于二相公秉炬云身繫娑婆苦難言只因恩愛欲
鎖纏助汝一輪三昧火了卻生前業識愆以火炬打
圓相云若向這裏開正眼光明直透九重天。

中元節眾請煉枯骨舉火炬云四生六道苦當刑因
貪癡愛墮巳身今日幸遇無遮會累劫愆尤一火焚
忤逆十惡從放下各獲如意認常真以火炬打圓相
云會麼當場識取真面目莫錯如來正法輪。

段弘機為薦祖母請起棺以拄杖擊棺云打破生死
關獨出無為相遍界絕遮欄直入蓮華藏且道大家
還知弘機祖母落處麼咄云洪浪不離綠水波白雲
依舊青山上。

居士有驢聞道者覆地而死師見送埋便云脫卻驢
皮袋放下業肝腸隨心自在去何須不了然咄但能
不貪他財物西天東土總蓮邦。

為張義公母讚靈秉如意云來時有路本無一物去
時無蹤體伴虛空打破幻化境恩愛各西東隨心得
自在別是一天宮且道張門老夫人尊靈畢竟落什
麼處咄欲識日出東山迎風閣方知月落西江無底
船。

為劉肇疆等薦父秉如意云舉起如意遍通知囑付
劉道好消息打碎夢幻恩愛境逍遙物外入無為且
道作麼生無為師秉如意良久云本來原無相處處
皆真如。

為汪相公薦父汪公天壽秉如意云汪公天壽自思
量莫縱自性休顢頇打破幻化塵勞境跳出現前生
死關相伴隨心如意客為人何處不了然從今休踏
無益路處處盡是極樂天欲知尊靈皈向路藕花開
放滿河香。

為奉然師覺靈秉如意云只個真如意擊得虛空碎
獨露無為身親到如來地且道雖然如是老和尚覺
靈向何處去欲知覺靈向何處摩著鼻子不離嘴。

為崔秉鈞等薦母秉如意云擊得塵勞破了卻人間
過邁出恩愛山何處不極樂且道崔門胡老夫人向
什麼處去喝一喝云行雲歸去嶺落月不離天。

與劉澤弘母俎氏小參乃云休致女莫言男拂子底
下聽法言打破幻化了恩愛逍遙獨步極樂天且道
俎氏尊靈何處去也師喝一喝云欲知尊靈何處去
青蓮開放滿河香。

為周啟楨母呂氏小參云呂氏靈魂仔細聽音打破
愛網涅槃早登面見彌陀極樂親證且道如何是極
樂義旨喝一喝云靈山會上逍遙客天上人間自在
仙。

為吾法兄輝和尚讚靈小參云偶見吾兄真可嘆也
吾與兄一體雙背氣力相應今日倒卻剎竿豈不慟
哉咦一喜一悲真可恨也生來偏𠢤強手提一根短
棒行動獨戰虛空打破天羅地網踢碎地獄深坑放
曠人間天上處處不讓一人法門橫行霸儻今日剎
竿倒卻怎麼不𠢤不強有心官報私讎咦舉棒忽然
手軟且道吾法兄尊靈畢竟向什麼處去聻喝一喝
云玉出崑崗明歷歷珠稱夜光處處彰。

為湛琳圓寂小參云湛琳湛琳汝纔是人人天榜樣
那個不尊了開人我境擊碎生死關逕上逍遙路親
到涅槃山且到還山一句作麼生道聻師默然良久
云寂滅場中離色相真空界內絕纖塵。

為湛琳舉火炬乃云人生幻化臭皮袋真常不在人
不愛助汝火光三昧力了卻從前三祗債火光隊裏
速翻身清淨處處無隔礙大眾省得麼其或未然師
喝一喝云雲散霧消見日明風清月朗難遮蓋。

朗空順禪師係永平府昌黎縣人氏姓趙父諱國新
母王氏弟兄四人自幼齋素學道後蒙佛門道人明
輝姓張俗師引進投叩盤山古中盤正法寺上了下
宗老和尚傳授三皈五戒復賜話頭余親領受曉夜
不放一日正坐之間偶然得意自覺暢快曰虛空境
界莫思量大道清幽理更長翻身直上菩提路滾出
雲門天外天其後父母雙亡棄俗出家投師削髮于
萬善寺受戒參禪于盤山一日于本師上了下宗和
尚禮足師云汝一向在外作甚麼事聻順云弟子常
作本分事師曰那個是汝本分事你將你的本分寫
四句話來我瞧順提筆寫曰佛佛佛無的說誰是你
那是我兩腳一般大鞋襪一般穿步步踏實地頭頭
頂青天師見之默然未語師命順隨至關東盛京二
載老和尚圓寂之時慈悲不辜負一點勞苦許附住
靜。



弟子實性尼實祥等同刊



盤山朗空順禪師語錄終

* 了宗見禪師法嗣

盤山瑞亭晟禪師灤州李氏子幼而出家中年持戒
參禪於盤山古中盤參父母未生前本來面目忽然
有省師以法拂付囑日後上堂僧問如何是西來大
意師曰頭頂青天腳踏實地進云不會師打一杖云
如何是你腳跟下事僧禮拜而退師曰你這無用漢
達摩西來一字無傳少林九載嘴挂松山神光三拜
猗位立一花五葉利人天黃梅付衣讓祖磨磚楊岐
驢子普化顛看來這夥英雄漢盡是止渴更加鹽且
道如何施設聻喝一喝云青山綠水真如性翠竹黃
花般若禪上堂師曰老僧從來不談禪饑來喫飯困
來眠閑看雲片片悶聽水潺潺逢場作戲由我樂要
笑謳歌聽自然觀山玩水非分外寂默喧嘩不礙禪
有人問我西來意水在長江月在天雖然如是喝一
喝云勿謂無心云是道無心又隔一重關下座。

小參今朝臘月八處處綻梅花雲消星月現依舊滿
天涯祖師西來意百草頭上加舉拂子云還識這個
麼其或未然更聽一頌昔日釋迦奔雪嶺今朝打七
單饑冷堅固久長無退心爾與釋迦無二種小參冬
月黃鍾說小參普勸堂中眾高賢晝夜打坐穿心冷
二時粥飯不堪餐多辛苦用意參究竟父母未生前
不著一番寒徹骨難得梅花遍地鮮上堂師曰今朝
二月十九處處慶賀老叟檀那大設齋筵恭請吾師
開口舉拄杖云識得這個麼眾無語師云對眾拈出
一一從頭俱漏泄不是西來意亦非祖師訣且道畢
竟是個甚麼喝一喝云萬里一條鐵上堂師舉拄杖
云說法不如這個好杖頭處處知音少識得渠儂老
婆心當下不怕閻君老不行惡不修好不用聰明並
機巧心中但得無是非妙訣現成不用找雖然如是
也要大家共知以拄杖打圓相云會麼上堂舉溈山
問香嚴汝在白丈先師會下問一知十問十答百你
今將親切處道一句看連道數句溈山不許香嚴求
和尚說破師曰說破後人罵我香嚴退歸本寮將舊
日所看文疏揀一句相對并無嘆云畫餅不充饑盡
情燒了泣辭溈山到中國師座下應一執事一日除
草拾瓦礫擊竹忽然大悟焚香遙禮溈山作偈云一
擊忘所知再不假修持動容揚古路不墮悄然機處
處無蹤跡聲色外威儀諸方答道者減言上乘機此
是古人不肯自欺若論人人本有個個不無不肯下
參究嘴吧吧說到窮劫與自巳全無交涉參要實
參莫學虛頭古云一寸光陰一寸金寸金難買寸光
陰寸金使去還可得光陰錯過再難尋珍重珍重上
堂師曰萬古碧潭空界月再三撈摝使應知中秋月
中秋月過了十五光明卸有時圓有時尖尖是圓相
隱圓是尖相玄若人識得玄中意不須登山問普賢
光輝無明暗八面透玲穿一顆心珠明歷歷晝夜不
住自盤還盤走珠珠走盤如如一色大小圓若問老
僧其中意喝一喝月挂長空照不偏上堂師曰今日
是我生行年六十九幼時未省省貫在江湖走幾番
南嶽天臺幾番江湖渡口後到京都持戒方知收心
保守一朝挂錫盤山相見鐵面老叟一擊疑團粉碎
豁爾當下開口抬頭面睹青松黃鶯宛轉翠柳春融
處處花開今日方知本有雖然如是今日居士耆舊
同與山僧慶壽一句作麼聲道良久云個個眉毛眼
上橫誰解南辰藏北斗上堂師曰至理無言因言現
理理契言絕斯為道矣此一事三賢上未明斯十聖
那能答此且道許甚麼人會聻喝一喝不著一番寒
徹骨怎得梅花滿天香下座小參指靈云話日月如
梭又如梭諸翁急步莫蹉跎古今多少名利客限到
臨頭莫奈何君不見水共山青山不動水亦然昨日
桃李花開綻不覺池內放紅蓮疾惺惺莫顢頇直下
識得無生旨天宮佛國任舒然且道不涉程途一句
又作麼聻喝一喝向這裏薦取。




























* 瑞亭晟禪師法嗣

盤山普濟院美亭義禪師撫寧曹氏子幼而出家中
年持戒參禪參禪經行忽觸諸行無常是生滅法有
省後遇師問路逢答道人不將語默對速道速道脅
下便拳師以法拂付囑後日上堂僧問如何是道師
曰遍界不覆藏僧又問畢竟在甚麼處師打杖云痛
處找僧擬議師曰不其人若論此事人人本有個個
不無雖任麼說大道不屬有無知見覓即不得咦人
人本有用無邊鑑地輝天本如然處處綠楊堪繫馬
家家有路透長安上堂當軒獨坐覿面無私說一句
遍通三藏卓一卓聲振三千放去則遍滿法界收回
則在一微塵不收不放又作麼聲喝一喝天上有星
皆拱北人間無水不潮東上堂石虎吼聲喧木馬驟
山川泥牛吐雲霧金雞露機關雖然如是到家一句
又作麼聲喝一喝云欲入無為海須登般若船上堂
此時提正令獨露上乘關動靜施為非分外言談語
默達本源鴨鳴鵲噪真如性犬吠雞鳴般若禪喝一
喝云千江有水千江月萬里無雲萬里天上堂三覺
原來是本因橫拈倒用我為尊無來無去行慈濟同
入今辰教化門雖然我是法王於法自在也不殺活
縱放也不倒用橫拈有時則山頭鼓浪有時則海底
揚塵把住則乾坤失色放開則世界光輝不把不放
又作麼聲良久云會麼半夜玉女穿靴坐天明石童
戴帽蹲上堂師曰離四句絕百非殺活縱放在臨時
一朝直入如來地無限祥雲遶翠幃喝一喝云常自
寂滅相不可以言宣上堂師曰向上宗非所說老僧
今日又饒舌那論東土與西來一一從頭俱漏泄不
是禪不是戒亦非觀音并彌勒有人問我是何宗茶
條杖子當頭楔喝一喝下座上堂師曰我有些微用
不窮放光動地我也能關東直隸行洪化早入無為
不二門休蹭蹬莫放鬆擬議不容落下風喝一喝云
等閑坐斷乾坤廓拄地撐天繼祖燈上堂師曰打破
水晶宮露出珊瑚樹雖然如是也要大家共知論語
云子曰仁遠乎哉我欲仁斯仁至矣放而不求則遠
遠矣返而求之即此而在矣金剛經云有人發阿耨
多羅三藐三菩提心應如是住如是降伏其心大家
看來儒釋二教相去多遠聻喝一喝云反聞聞處聞
自性家家屋裏觀世音上堂師曰語默言談非分外
經行坐臥最相親無來無去真如體三世如來獨自
尊若有會得下個住腳不會與你道破去也喝一喝
云露柱放光忙不徹燈籠普照大乾坤。