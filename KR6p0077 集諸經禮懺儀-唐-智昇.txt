#+TITLE: 集諸經禮懺儀-唐-智昇
#+DATE: 2018-05-12 10:24:43
#+SOURCE: github.com/kanripo/KR6p0077 master 9838dd49                

No. 1982
集諸經禮懺儀卷上

大唐西崇福寺沙門智昇撰

一切恭敬　敬禮常住三寶。

是諸眾等人各䠒。嚴持香花如法供養。
願此香花雲。遍滿十方界。供養一切佛。化佛
并菩薩。無數聲聞眾。受此香花雲。以為光明
臺。廣於無邊界。無邊無量佛土中受用作佛
事。供養一切恭敬嚴持香花如法行道一切普誦。

「　如來妙色身
　世間無與等
　無比不思議
　是故今敬禮
　如來色無盡
　智慧亦復然
　一切法常住
　是故我歸依」


敬禮常住三寶。

* 歎佛呪願

如來應供正遍知明行足善逝世間解無上士
調御丈夫天人師佛世尊。佛有如是無量功
德。歎不能盡。以此善根已集當集現集一切
善根。以此善根滋益法界眾生。悉得離苦
解脫。捨邪歸正。發菩提心。永除三障。常見
一切諸佛菩薩及善知識。恒聞正法。福智具
足一時作佛。

南無東方須彌燈光明如來十方佛等一切諸
佛

南無毘婆尸如來過去七佛等一切諸佛

南無普光如來五十三佛等一切諸佛

南無東方善德如來十方佛等一切諸佛

南無拘那提如來賢劫千佛等一切諸佛

南無釋迦牟尼如來三十五佛等一切諸佛

南無東方阿閦如來十方無量佛等一切諸佛

南無寶集佛　南無寶勝佛　南無成就盧舍那佛

南無盧舍那鏡＝敬【三】鏡＝敬【宋】【元】【明】鏡像佛鏡像佛

南無盧舍那光明佛

南無不動佛　南無大光明佛　南無無量聲
如來(三稱)

南無無量聲如來

南無無量聲如來

南無阿彌陀劬沙佛

南無大稱佛　南無寶光明佛　南無得大無
畏佛

南無燃燈火佛　南無實聲佛　南無無邊無
垢佛

南無月聲佛　南無無邊稱佛　南無日月光
明世尊(三稱)

南無日月光明世尊

南無日月光明世尊

南無無垢光明佛

南無清淨光明佛

南無日光明佛　南無無邊寶佛　南無華勝
佛　南無妙身佛

南無法光明清淨開敷蓮華佛

南無虛空功德清淨微塵等目端正功德相光
明華波頭摩瑠璃光寶體香最上香供養訖種
種莊嚴頂髻無量無邊日月光明願力莊嚴變
化莊嚴法界出生無障礙王如來

南無毫相日月光明華寶蓮華堅如金剛身
毘盧遮那無障礙眼圓滿十方放光照一切佛
剎相王如來

普為四恩三有法界眾生。斷除三障歸命懺
悔。如是等一切世界。諸佛世尊常住在世。是
諸世尊。當慈念我。憶念我。證知我。若我此
生。若我前生。從無始生死已來。所作眾罪。
若自作。若教他作。見作隨喜。若塔若僧。若取
四方僧物。若自取。若教人取。見取隨喜。或
作五逆無間重罪。若自作。若教他作。見作隨
喜。十不善道。自作教他見作隨喜。所作眾
罪或有覆藏或不覆藏。應墮地獄餓鬼畜生
諸餘惡趣邊地下賤及彌戾車。於如是等處
所作罪障。今皆懺悔。

今諸佛世尊。當證知我當憶念我。我復於
諸佛世尊前。作如是言。若我此生。若於餘生。
曾行布施。或守淨戒。乃至施與畜生一揣之
食。或修淨行所有善根。成就眾生所有善根。
修行菩提所有善根。求無上智所有善根。一
切合集計校籌量。悉皆迴向阿耨多羅三藐
三菩提。如過去未來現在諸佛所作迴向。我
亦如是迴向。

「　眾罪皆懺悔
　諸福盡隨喜
　及請佛功德
　願成無上智
　去來現在佛
　於眾生最勝
　無量功德海
　歸依合掌禮」


* 一切普誦

南無摩訶般若波羅蜜。是大神呪。是大明呪。
是無上呪。是無等等呪。

「　處世界
　如虛空
　如蓮華
　不著水
　心清淨
　超於彼
　稽首禮
　無上尊」


「　願以此功德
　普及於一切
　我等與眾生
　皆共成佛道」


禮佛已恭敬。

「　自歸依佛
　當願眾生
　體解大道
　發無上意」


「　自歸依法
　當願眾生
　深入經藏
　智慧如海」


「　自歸依僧
　當願眾生
　統理大眾
　一切無礙」


願眾等聽說日暮無常偈
「　今日已過。
　暮夜難保。
　但觀此身。
　念念衰老。
　百年常期。
　如何可保。
　是故眾等。
　勤心行道。
　諸行無常。
　是生滅法。
　生滅滅已。
　寂滅為樂。」

「　如來證涅槃。
　永斷於生死。
　若能至心聽。
　常得無量樂。」


十方佛名經一卷

一切恭敬　敬禮常住三寶。

* 一切普誦

「　如來妙色身
　世間無與等
　無比不思議
　是故今敬禮
　如來色無盡
　智慧亦復然
　一切法常住
　是故我歸依」


敬禮常住三寶。

* 歎佛呪願

「　天上天下無如佛
　十方世界亦無比
　世界所有我盡見
　一切無有如佛者」


  
  * 敬禮釋迦牟尼佛
  * 敬禮當來彌勒尊佛
  * 敬禮東方善德如來一切諸佛
  * 敬禮東南方無優德如來一切諸佛
  * 敬禮南方旃檀功德如來一切諸佛
  * 敬禮西南方寶施如來一切諸佛
  * 敬禮西方無量明如來一切諸佛
  * 敬禮西北方花德如來一切諸佛
  * 敬禮北方相德如來一切諸佛
  * 敬禮東北方三乘行如來一切諸佛
  * 敬禮上方廣眾德如來一切諸佛
  * 敬禮下方明德如來一切諸佛
  * 敬禮賢劫千佛千五百佛
  * 敬禮五百花首百億金剛藏佛
  * 敬禮三十五佛五十三佛
  * 敬禮過現未來三世諸佛
  * 敬禮舍利形像浮圖廟塔
  * 敬禮十二部尊經甚深法藏
  * 敬禮諸大菩薩一切賢聖
  * 為二十八天釋梵王等敬禮。常住三寶
  * 為諸龍神等風雨順時。敬禮常住三寶
  * 為過現諸師恒為導首。敬禮常住三寶
  * 為天皇天后聖化無窮。敬禮常住三寶
  * 為諸王公主文武百官。敬禮常住三寶
  * 為現存父母諸善知識。敬禮常住三寶
  * 為十方施主六度圓滿。敬禮常住三寶
  * 為此國過往諸人神生淨土。敬禮常住三寶
  * 為僧伽藍神并諸眷屬。敬禮常住三寶
  * 為四方寧靜兵甲休息。敬禮常住三寶
  * 為三塗八難受苦眾生。敬禮常住三寶
  * 為法界眾生永除三障歸命懺悔。

* 至心懺悔

「　十方無量佛．
　所知無不盡．
　我今悉於前．
　發露諸黑惡．
　三三合九種．
　從三煩惱起．
　今身若前身．
　有罪盡懺悔．
　於三惡道中．
　若應受業報．
　願得今身償．
　不入惡道受。」


懺悔已。歸命禮
三寶。

* 至心勸請

「　十方一切佛．
　現在成道者．
　我請轉法輪．
　安樂諸眾生．
　十方一切佛．
　若欲捨壽命．
　我今頭面禮．
　勸請令久住。」


勸請已。歸命禮三寶。

* 至心隨喜

「　所有布施福．
　持戒修禪行．
　從身口意生．
　去來今所有．
　習行三乘人．
　具足三乘者．
　一切凡夫福．
　眾等皆隨喜。」


隨喜已。歸命禮三寶。

* 至心迴向

「　我所有福德．
　一切皆和合．
　為諸眾生故．
　正迴向佛道。」


迴向已。歸命禮三寶。

* 至心發願

「　願諸眾生等．
　悉發菩提心．
　繫心常思念．
　十方一切佛．
　復願諸眾生．
　永破諸煩惱．
　了了見佛性．
　猶如妙德等。」


發願已。歸命禮三寶。

諸大德。欲求寂滅樂。當學沙門法。衣食計
身命精麁隨眾等。今朝某日僧各六念。六念
已禮佛恭敬。

「　自歸依佛
　當願眾生
　體解大道
　發無上意」


「　自歸依法
　當願眾生
　深入經藏
　智慧如海」


「　自歸依僧
　當願眾生
　統理大眾
　一切無礙」


「　願諸眾生
　三業清淨
　奉持尊教
　和南聖眾」


* 大集經呪

南無佛陀耶　胡嚧嚧　悉度嚧　遮賦婆
　訖利波　悉檀尼　步嚧尼　娑婆訶

此呪出大集經。誦一遍當誦十二部經一遍。
又當禮萬五千佛名四十萬八千五百遍。又
持呪人身上如大地微塵。如是等罪普皆消
滅。

南無救苦觀世音菩薩摩訶薩。

南無救苦觀世音菩薩摩訶薩。

南無救苦觀世音菩薩摩訶薩。

向來稱揚十念功德。廣大善根資益亡者。花
臺花閣空裹相迎。寶坐寶床乘虛接引。摩尼
殿上聽說苦空。般若池中蕩除心垢。觀音化
佛為作證明。彌勒坐前分明受記。六親眷屬
七族因緣。百福莊嚴天龍衛護。三塗息苦。地
獄停酸。大及亡靈俱時離苦。和南聖眾。檀為
萬行首。捨著離慳貪。是故今施主。持財奉布
施。以此勝善根。果報無窮盡。逮及苦眾生。當
來成佛道。

* 施粥偈天帝釋說

「　持戒清淨如所奉
　恭敬隨時以粥施
　十利饒益於行者
　色力壽樂辭清辯
　宿食風除飢渴消
　是名良藥佛所說
　欲得生天長受樂
　應當以粥施眾僧」


「　南無十方無邊際．
　去來現在一切佛．
　等空不
動真如智．
　清淨皎識庵摩羅．
　清淨法身毘嚧遮．
　圓滿報應嚧舍那．
　應化色身千百億．
　釋迦牟尼現娑婆．
　三佛體同一切爾．
　故我頂禮諸佛陀．」

「　南無十方無邊際．
　去來現在一切佛．
　諸佛身如新明鏡．
　我心淨若摩尼珠．
　諸佛悉來入我身．
　我還遍入諸佛軀．
　彼此相入如鏡像．
　無來無去體空虛．
　無障無礙無生滅．
　故我頂禮心真如．」

「　南無十方無邊際．
　去來現在一切佛．
　諸佛真身並如鏡．
　善現聖凡真身相．
　一一身現一切身．
　一切身中身無量．
　法性清淨體空融．
　身相涉入而無障．
　法身圓滿遍法界．
　故我頂禮如來藏．」

「　南無十方無邊際．
　去來現在一切佛．
　聖凡心性真如來．
　具足一切功德財．
　智慧光明恒普照．
　自性清淨心本開．
　常樂我淨真識智．
　清淨不變始終明．
　久乘如道成正覺．
　故我頂禮心如來．」

「　南無十方無邊際．
　去來現在一切佛．
　法身實相真如智．
　湛然圓滿遍世界．
　一切諸法藏總持．
　總持是心能善誓．
　不信見聞及覺知．
　無知見覺覺真正．
　自覺覺他佛無二．
　故我頂禮身佛性．」

「　南無十方無邊際．
　去來現在一切佛．
　正真正道大悲心．
　自性清淨極懸深．
　非修非作無見得．
　離名絕想叵思尋．
　非作有無微難見．
　諸魔外道莫能侵．
　常住圓滿無增減．
　故我頂禮菩提心．
　南無十方無邊際．
　去來現在一切佛．
　佛與眾生性本淨．
　始終自如久坦然．
　清淨寂軀極微密．
　體無生滅性恒安．
　已無分別無增減．
　萬德圓滿寂無端．
　具八自在真常樂．
　故我頂禮大涅槃．」


「　南無十方無邊際．
　去來現在一切佛．
　聖凡心
性久如如．
　無有是非一切離．
　三界六道體寂滅．
　唯有性空第一義．
　朗然普照常寂靜．
　欲顯真如與言寄．
　了達諸法無能所．
　故我頂禮波若智．」

「　南無十方無邊際．
　去來現在一切佛．
　聖凡心性空無因．
　普照十方無邊際．
　真如寂體滿虛空．
　實相湛然遍法界．
　一切諸佛諸法藏．
　總持是心能善誓．
　無有一法不淨心．
　故我頂禮大明慧．」

「　南無十方無邊際．
　去來現在一切佛．
　聖凡心性本來真．
　自性清淨與言陳．非空非有無能所．
　亦復能為諸法因．
　建立生長一切法．
　無能無所無能人．
　寂而常用無增減．
　故我頂禮法性身．」

「　南無十方無邊際．
　去來現在一切佛．
　聖凡心性體空寂．
　久離無明癡暗冥．
　常然性戒定慧炬．
　解脫知見知見燈．
　五眾和合無違諍．
　寂光普照無愛憎．
　五分法身常清淨．
　故我頂禮無為僧．」

「　南無十方無邊際．
　去來現在一切佛．
　聖凡心性離名色．
　而見名色相莊嚴．
　淨心法身是一等．
　能見諸色等法性．
　智身法身報應同．
　色身不二體空寂．
　隨感應化一切身．
　故我頂禮眾賢聖．
　於此平等禮．
　不禮無不禮．
　一禮遍含識．
　同會實相體。」


* 一心敬禮常住三寶

「　普請歸依佛
　諸魔種子除
　真如平等顯
　見性會無餘
　普請歸依法
　恒沙經藏開
　總持心境內
　無去亦無來
　普請歸依僧
　啟道入如流
　無諍神光顯
　同歸波若舟」


* 至心懺悔

「　總懺六根諸見罪
　昔日迷真誤執真
　今知真妄元來一
　生死寂靜涅槃因
　通達法燈光內照
　菩提妙相絕疎親
　無礙慧王師子吼
　碎諸煩惱作微塵
　一一塵中無量佛
　一一佛現無邊身
　恒沙功德於中現
　一切三寶總持心
　平等真如真淨土
　金剛性海慧光深
　悉願眾生同證此
　普請開心見法身」


* 文殊師利禮法身佛文

「　至心歸命禮
　真如法身佛
　願共諸眾生
　同歸真如海
　無色無形相
　無根無住處
　不生不滅故
　敬禮無所觀
　不去亦不住
　不取亦不捨
　遠離六入故
　敬禮無所觀
　出過於三界
　等同於虛空
　諸欲不染故
　敬禮無所觀
　於諸威儀中
　去來及睡寤
　常在寂靜故
　敬禮無所觀
　去來悉平等
　已住於平等
　不壞平等故
　敬禮無所觀
　入諸無相定
　見諸法寂靜
　常入寂靜故
　敬禮無所觀
　諸佛虛空相
　虛空亦無相
　離諸因果故
　敬禮無所觀
　虛空無中邊
　諸佛身亦然
　心同虛空故
　敬禮無所觀
　佛常在世間
　而不染世法
　不分別世故
　敬禮無所觀
　諸法猶如幻
　如幻不可得
　離諸幻法故
　敬禮無所觀
　以此平等禮
　無禮無不禮
　一禮遍含識
　同會實相體」


普為四恩三有及六趣眾生。斷除三障。發菩
提心。歸命懺悔。

至心懺悔。弟子等自從無始已來。迷本逐癡
情。妄謂身心故。自他分別生。由斯起惡業。虛
受六道形。觀察尋其主了不見真源。三毒貪
瞋海。真實是泥洹。今日自懺悔。不復縱情端。
千萬劫眾罪。消融一念間。懺悔已。至心歸
命禮三寶。

至心勸請。十方三世大慈尊。唯願常住莫涅
槃。三界眾生迷未悟。如何早得見真源。將心
逐心不自覺。妄執顛倒永沈淪。唯願慈尊哀
受請。種種方便引群生勸請已。至心歸命禮
三寶。

至心隨喜。過去已成佛。其數如恒沙。未來
修學者。遠長菩提芽。三界無根本。猶如虛
空花。唯願諦思入正受。共遊法界諸佛家。
隨喜已。至心歸命禮三寶。

至心迴向。無始已來心流浪。未曾一念正迴
向。今日始悟心無生。昔來迷昏自生障。唯願
學人如諸佛。離念分別正迴向。迴向已。至
心歸命禮三寶。

至心發願。願一切眾生見心源。速離煩惱越
苦海。早證身中大涅槃。唯願慈尊加護念。莫
滯有無諸見生。發願已。至心歸命禮三寶。

此即依華嚴經發十大願。

第一願者。願弟子等。一切劫中一切生處。常
恭敬供養一切諸佛。盡未來際無有休息。

第二願者。願弟子等。常受持一切諸佛如來
甚深法藏。即自開解不由他悟。盡未來際無
有休息。

第三願者。願弟子等。一切諸佛坐道場處。常
於是中攝法為首。請轉法輪。盡未來際無有
休息。

第四願者。願弟子等。常行一切菩薩大願大
行。盡未來際無有休息。

第五願者。願弟子等。常能教化一切眾生。若
卵生若胎生若濕生若化生。若有色若無色。
若有想若無想。若非有想若非無想。我皆令
入無餘涅槃。如是滅度無量無邊眾生。實無
眾生得滅度者。盡未來際無有休息。

第六願者。願弟子等。常知一切諸佛國土如
對目前。盡未來際無有休息。

第七願者。願弟子等。常能嚴淨一切諸佛國
土。盡未來際無有休息。

第八願者。願弟子等。常不離一切諸佛菩薩
及善知識。同心修行集諸善根。盡未來際無
有休息。

第九願者。願弟子等。所有三業。若有眾生見
聞者。無有空過。如大藥王樹。如如意珠身。盡
未來際無有休息。

第十願者。願弟子成等正覺轉大法輪。度脫
一切眾生。盡未來際無有休息。

願以此禮佛行道懺悔發願燒香燃燈所修一
切善根。悉以迴施一切眾生。願令一切眾生
永離一切地獄餓鬼畜生閻羅王受苦處。常
生人天中見佛聞法。發菩提心修菩薩行。

又願以此善根。迴向無上菩提。不求世間生
死果報。又願以此善根。迴向真如法界海。

此即讚西方禮阿彌陀佛文。

至心歸命禮西方阿彌陀佛。

觀彼彌陀極樂界．廣大寬平眾寶成．四十八
願莊嚴起．超諸佛剎最為精．本國他方大海
眾．窮劫算數不知名．普勸歸西同彼會．恒沙
三昧自然成。

願共諸眾生。往生安樂國。

至心歸命禮西方阿彌陀佛。

地下莊嚴七寶幢．無量無邊無億數．八方八
面百寶成．見彼無生自然悟．無生寶國永為
常．一一寶流無數光．行者傾心常對目．騰神
踊躍入西方。

願共諸眾生。往生安樂國。

至心歸命禮西方阿彌陀佛。

地上莊嚴轉無極．金繩界道非工匠．彌陀願
智巧莊嚴．菩薩人天散花上．寶池寶色寶光
飛．一一光成無數臺．臺中寶樓千萬億．臺側
百億寶幢圍。

願共諸眾生。往生安樂國。

至心歸命禮西方阿彌陀佛。

一一臺上虛空中．莊嚴寶樂亦無窮．八種清
風尋光出．隨時鼓樂應機音．機音正受稍為
難．行住坐臥攝心觀．唯除食時常憶念．三
昧無為即涅槃。

願共諸眾生。往生安樂國。

至心歸命禮西方阿彌陀佛。

寶國寶林諸寶樹．寶華寶葉寶根莖．或以千
寶分林異．或有百寶共成行．行行相當葉相
次．色各不同光亦然．等量齊高三十萬．枝條
相觸說無因。

願共諸眾生。往生安樂國。

至心歸命禮西方阿彌陀佛。

七重羅網七重宮．綺互迴光相映發．化天
童子皆充遍．瓔珞輝光超日月．行行寶葉色
千般．華敷猶若施金輪．廣變光成眾寶蓋．
塵沙佛剎現無邊。

願共諸眾生。往生安樂國。

至心歸命禮西方阿彌陀佛。

寶池寶岸寶金沙．寶渠寶葉寶蓮華十二由
旬皆正等．寶羅寶網寶欄遮．德水分流尋寶
樹．聞波覩樂證恬泊．寄語有緣同行者．努力
翻迷還本家。

願共諸眾生。往生安樂國。

至心歸命禮西方阿彌陀佛。

一一金繩界道上．寶樂寶樹千萬億．諸天童
子散華香．他方菩薩如雲集．無量無邊無能
計．稽首彌陀恭敬立．風鈴樹嚮遍虛空．歎
說三尊無有極。

願共諸眾生。往生安樂國。

至心歸命禮西方阿彌陀佛。

彌陀本願華王座．一切眾寶以為成．臺上
四重張寶幔．彌陀獨坐顯真形．真形光明遍
法界．蒙光觸者心不退．晝夜六時專想念．終
時快樂如三昧。

願共諸眾生。往生安樂國。

至心歸命禮西方阿彌陀佛。

彌陀身心遍法界．影現眾生心想中．是故
勸汝常觀察．依心起相覩真容．真容寶像臨
華座．心開見彼國莊嚴．寶樹三身華遍滿．風
鈴樂響與門同。

願共諸眾生。往生安樂國。

至心歸命禮西方阿彌陀佛。

彌陀身色如金山．相好光明照十方．唯有念
佛蒙光攝．當知本願最為強．十方如來舒舌
證．專稱名號至西方．到彼花開聞妙法．十地
願行自然彰。

願共諸眾生。往生安樂國。

至心歸命禮西方阿彌陀佛。

觀音菩薩大慈悲．已滿菩提捨不證．一切
五道內身中．六時觀察三輪應．應現身光紫
金色．相好威儀轉無極恒舒百億光王手．
普接有緣歸本國。

願共諸眾生。往生安樂國。

至心歸命禮西方阿彌陀佛。

勢至菩薩難思議．威光普照無邊際．有緣眾
生蒙光觸．增長智慧超三界．法界傾搖如轉
蓬．化佛菩薩滿虛空．普勸有緣常念佛．永絕
胞胎證六通。

願共諸眾生。往生安樂國。

至心歸命禮西方阿彌陀佛。

正坐結加入三昧．想心乘念至西方．覩見
彌陀極樂界．地上虛空七寶莊．彌陀身量極
無邊．重勸眾生觀小身．丈六八尺隨機現．圓
光化侍等前真。

願共諸眾生。往生安樂國。

至心歸命禮西方阿彌陀佛。

上輩上行上根人．求生淨土斷貪瞋．就行差
別分三品．五門相續助三因．一日七日專精
進．畢命乘臺出六塵．慶哉難逢今得遇．永證
無為法相身。

願共諸眾生。往生安樂國。

至心歸命禮西方阿彌陀佛。

中輩中行中根人．一日齋戒處金蓮．孝養
父母教迴向．為說西方快樂因．佛與聲聞眾
來取．直到彌陀華座前．百寶花籠經七日．
三品蓮開證小真。

願共諸眾生。往生安樂國。

至心歸命禮西方阿彌陀佛。

下輩下行下根人．十惡五逆等貪瞋．四重偷
僧謗正法．未曾慚愧悔前愆．終時苦相皆雲
集．地獄猛火罪人前．忽遇往生善知識．急勸
專稱彼佛名．化佛菩薩尋聲到．一念傾心入
寶蓮．三業障重開經劫．于時始發菩提因。

願共諸眾生。往生安樂國。

至心歸命禮西方阿彌陀佛。

樂何樂事難思議．無邊菩薩為同學．性海
如來盡是師．渴聞波若絕思漿．念食無生
即斷飢．一切莊嚴皆說法．無心領納自然知．
七寶花池隨意入．八輩凝神會一枝．彌陀心
水沐身頂．觀音大勢與衣披．歘爾騰空遊法
界．須臾授記號無為．如此逍遙極樂處．吾今
不去待何時。

願共諸眾生。往生安樂國。

至心歸命禮西方阿彌陀佛。

哀愍覆護我．令法種增長．此世及後生．願
佛常攝受。

願共諸眾生。往生安樂國。

至心歸命禮西方極樂世界觀世音菩薩。

願共諸眾生。往生安樂國。

至心歸命禮西方極樂世界大勢至菩薩。

願共諸眾生。往生安樂國。

至心歸命禮西方極樂世界諸菩薩清淨大
海眾。

願共諸眾生．往生安樂國。

普為師僧父母及善知識法界眾生。斷除三
障同得往生阿彌陀佛國。歸命懺悔
至心懺悔。

南無歸懺十方佛．願滅一切諸罪根．今將久
近所修善．迴作自他安樂因．唯願一切臨終
時．勝緣勝境悉現前．願覩彌陀大悲主．觀音
勢至十方尊．仰惟神光蒙接手．乘佛願力生
彼國．懺悔迴向發願已．至心歸命禮阿彌陀
佛。

說偈言。說此偈已。更當心口發願。願弟子
臨命終時。心不顛倒。心不錯亂。心不失念。身
心無諸苦痛。身心快樂如入禪定。聖眾現前。
乘佛本願上品上生。阿彌陀佛國。到彼國已
得六神通。迴入十方界。救攝苦眾生。虛空法
界盡。我願亦如是發願已至心歸命禮阿彌
陀佛。

大眾欲作西方業．初夜獨坐自思量。莫言久
住閻浮地．會有一日即無常．命如當風一條
燭．亦如石中一電光．聞身康強不苦行．臨渴
掘井水難望。

願共諸眾生。往生安樂國。

今觀此身實可厭．種種不淨假名身．三百碎
骨相支柱．遍體何曾有片真．香粉塗身無厭
足．畢竟地下成灰塵．煩惱熾盛何曾歇．終是
流浪三塗因．普勸道場諸眾等．真心念佛入
真門。

願共諸眾生。往生安樂國。

貪嗔六賊無虛假．妄想悠悠循臭身．夢裹
種種縱橫去．忽覺寂滅並虛然．四大無常歸
糞土．魂魄零落若个邊．生時財物他人用．
自身唯得紙泥錢．為此佛在西方國．努力相
勸用心鐫。

願共諸眾生。往生安樂國。

至心歸命禮西方阿彌陀佛。

發願生佛國。聖眾普應知。今生蒙佛教。不敢
更生疑。一日七日專精進。定得西方花上期
願共諸眾生。往生安樂國。

淨土快樂無人去．地獄苦報競攢頭．聞惡
一聲不惜死．善法未肯至心求．死墮阿鼻十
八獄．輪迴受苦何時休。

願共諸眾生。往生安樂國。

歸去來。魔鄉不可停。曠劫來流轉。六道盡
皆經。到處無餘事。唯聞生死聲。為此生平
後。入彼涅槃城。

願共諸眾生。往生安樂國。

觀彼彌陀極樂界。廣大寬平眾寶城。雲華作
行無有數。擬待此地善眾生。五濁欲修十善
業。第一專誦彌陀經。心口稱佛無厭足。命終
菩薩自來迎。

願共諸眾生。往生安樂國。

至心歸命禮西方阿彌陀佛。

諦觀西方有一國。其國有佛號彌陀。一坐說
法恒沙劫。普為世界斷諸魔。極樂城中登聖
座。諸天圍遶悉來過。八萬四千菩薩眾。奉持
花果散娑婆。

願共諸眾生。往生安樂國。

普為梵釋四王天龍八部帝主人王。師僧父
母及善知識法界眾生。斷除三障。同得往生
阿彌陀佛國歸命懺悔。

諸行無常　是生滅法　生滅滅已　寂滅
為樂

「　如來證涅槃
　永斷於生死
　若能至心聽
　常得無量樂」


南無本師釋迦牟尼佛等一切三寶。我今稽
首禮。迴願往生無量壽國。

南無十方三世盡虛空遍法界微塵剎土中一
切三寶。我今稽首禮。迴願往生無量壽國。

南無西方極樂世界阿彌陀佛。願共眾生咸
歸命故。我頂禮生彼國。

南無西方極樂世界無量光佛。願共眾生咸
歸命故。我頂禮生彼國。

南無西方極樂世界無邊光佛。願共眾生咸
歸命故。我頂禮生彼國。

南無西方極樂世界無礙光佛。願共眾生咸
歸命故。我頂禮生彼國。

南無西方極樂世界無對光佛。願共眾生咸
歸命故。我頂禮生彼國。

南無西方極樂世界光焰王佛。願共眾生咸
歸命故。我頂禮生彼國。

南無西方極樂世界清淨光佛。願共眾生咸
歸命故。我頂禮生彼國。

南無西方極樂世界歡喜光佛。願共眾生咸
歸命故。我頂禮生彼國。

南無西方極樂世界智慧光佛。願共眾生咸
歸命故。我頂禮生彼國。

南無西方極樂世界不斷光佛。願共眾生咸
歸命故。我頂禮生彼國。

南無西方極樂世界難思光佛。願共眾生咸
歸命故。我頂禮生彼國。

南無西方極樂世界無稱光佛。願共眾生咸
歸命故。我頂禮生彼國。

南無西方極樂世界超日月光佛。願共眾生
咸歸命故。我頂禮生彼國。

南無西方極樂世界阿彌陀佛。哀愍覆護我。
令法種增長。此世及後生。願佛常攝受願
共眾生咸歸命故。我頂禮生彼國。

南無西方極樂世界觀世音菩薩摩訶薩。願
共眾生咸歸命故。我頂禮生彼國。

南無西方極樂世界大勢至菩薩摩訶薩。願
共眾生咸歸命故。我頂禮生彼國。

南無西方極樂世界諸尊菩薩摩訶薩清淨大
海眾。願共眾生咸歸命故。我頂禮生彼國。

普為上界梵釋四王天龍八部帝王人王師
僧父母及善知識法界眾生。悉願斷除三障。
同得往生阿彌陀佛國。歸命懺悔。

南無普光佛　南無普明佛　南無普淨佛
南無多摩羅跋栴檀香佛

南無栴檀光佛　南無摩尼幢佛　南無歡喜
藏摩尼寶積佛　南無一切世間樂見上大精
進佛　南無摩尼幢燈光佛

南無慧炬照佛　南無海德光明佛　南無金
剛牢強普散金光佛

南無大強精進勇猛佛

南無大悲光佛　南無慈力王佛　南無慈藏
佛　南無栴檀窟莊嚴勝佛　南無賢善首佛
　南無善意佛　南無廣莊嚴王佛　南無金
剛華佛　南無寶蓋照空自在王佛

南無虛空寶華光佛

南無琉璃莊嚴王佛

南無普現色身光佛

南無不動光佛　南無降伏諸魔王佛　南無
才光明佛　南無智慧勝佛　南無彌勒仙光
佛　南無世靜光佛　南無善寂月音妙尊智
王佛

南無龍種上尊王佛

南無日月光佛　南無日月珠光佛　南無慧
幡勝王佛

南無師子吼自在力王佛

南無妙音勝佛　南無常光幢佛　南無觀世
燈佛　南無慧威燈王佛　南無法勝王佛
　南無須彌光佛　南無須曼那華光佛

南無優鉢羅華殊勝王佛

南無大慧力王佛

南無阿閦鞞歡喜光佛

南無無量音聲王佛

南無才光佛　南無金海光佛　南無山海慧
自在通王佛

南無大通光佛

南無一切法常滿王佛

此五十三佛名者。乃是過去久遠舊住娑婆
世界。成熟眾生而般涅槃。若有善男子善女
人及餘一切眾生。得聞是五十三佛名者。是
人於百千萬億阿僧祇劫不墮惡道。若復有
人。能誦是五十三佛名者。除滅四重五逆。及
謗方等經皆悉清淨。以是諸佛本誓願故。於
念念中即得除滅如上諸罪。

此華嚴偈九句。

「　一切眾生類
　皆悉三世攝
　三世諸眾生
　皆為五陰攝
　五陰諸眾生
　皆悉從業起
　諸業因心起
　心法猶如幻
　眾生亦如是」


凡眾生皆不得漫瞋。瞋時忍。即誦此四偈。

「　瞋是忍辱花
　忍是瞋家果
　花生便摘却
　果生何處坐」


但人受菩薩戒八勝法偈。

「　第一趣道勝
　第二發心勝
　第三功德勝
　第四福田勝
　第五受罪輕微勝
　第六處胎勝
　第七神通勝
　第八果報勝」


此四偈亦是受菩薩戒法偈。

「　金剛無等解脫道
　十力雄猛震三千
　破壞外道尼乾眾
　不與魔邪作因緣」


此四偈亦是菩薩戒香湯法。

西方溫池水雪山童子補香湯．澡浴凡夫
表裹淨．唯願速生彌勒家。

此四偈亦是戒法。

「　戒如明日月
　亦如瓔珞珠
　微塵菩薩眾
　由戒成正覺」


此四偈是破戒偈。

「　破戒如弦斷
　持戒若施弦
　臨陣空牽挽
　如何若向前」


此八偈是大智度論偈。

「　世間人心動
　愛好福果報
　而不好福田
　求有不求滅
　先聞邪見法
　心著而深入
　我是甚深法
　無信云何解」


此四偈亦須修善業。

「　汝得人身不修道
　如向寶山空手歸
　汝今自造還自受
　號咷啼哭知向誰」


* 阿彌陀佛呪

那謨菩陀夜　那謨馱囉摩夜那謨僧伽夜
　那摩阿弭多婆夜　哆姪他　阿弭唎羝　阿
弭唎都婆鼙　阿弭唎哆三婆鼙　阿弭
唎哆鼻　迦囒羝　伽弭儞伽伽那稽唎夜
　迦嚟婆囉皤　波迦嚟　焰迦嚟　沙婆訶

* 合香之法

沈香一兩　煎香一兩　薰陸香一兩　甘松
香一兩　零陵香一兩　甲香一兩(十文已下)　丁
香一兩　白膠香真(五文)　雞舌香(十二文)　青
木香一兩　香附子(十文)　白檀香一兩　擣
羅取末以蜜和之

云何梵。

「　云何得長壽
　金剛不壞身
　復以何因緣
　得大堅固力
　云何於此經
　究竟到彼岸」


戒香　定香　慧香　解脫香　解脫知見香
光明雲臺遍法界．供養十方無量佛．見聞普
熏證寂滅。

願佛開微密　廣為眾生說

南無東方善德如來十方佛等一切諸佛

南無拘那提如來賢劫千佛等一切諸佛

南無釋迦牟尼如來三十五佛等一切諸佛

南無釋迦牟尼佛　南無金剛不壞佛　南無
寶光佛　南無龍尊王佛　南無精進軍佛
南無精進喜佛　南無寶積佛　南無寶藏
佛　南無現無愚佛　南無寶月佛　南無無
垢王佛　南無離垢佛　南無勇施佛　南無
清淨佛　南無清淨施佛　南無婆留那佛
　南無水天佛　南無堅德佛　南無旃檀功德
佛　南無無量掬光佛　南無光德佛　南無
無憂德佛　南無那羅延佛　南無功德華佛
　南無蓮華光遊戲神通佛

南無財功德佛　南無德念佛　南無善名稱
功德佛

南無紅炎幢王佛

南無善遊步功德佛

南無鬪戰勝佛　南無善遊步佛　南無周匝
莊嚴功德佛

南無寶蓮華遊步佛

南無寶蓮華善住娑羅樹王佛

藥王藥上經。空有其目而無名號。此三十五佛名出決定毘尼經。

南無東方阿閦如來十方無量佛等一切諸佛
已上七階依藥王藥上經文次第。已下別明。依餘部經等疏出。

南無寶集如來二十五佛等一切諸佛　南無
寶集佛　南無寶勝佛

南無成就盧舍那佛

南無盧舍那鏡像佛

南無盧舍那光明佛

南無不動佛　南無大光明佛　南無無量聲
如來(三稱)

南無無量聲如來

南無無量聲如來

南無阿彌陀劬沙佛

南無大稱佛　南無寶光明佛　南無得大無
畏佛　南無燃燈火佛　南無實聲佛

南無無邊無垢佛　南無月聲佛

南無無邊稱佛　南無日月光明世尊　南無
日月光明世尊

南無日月光明世尊

南無無垢光明佛　南無清淨光明佛　南無
日月光明佛　南無無邊寶佛　南無華勝佛
　南無妙身佛　南無法光明清淨開敷蓮華
佛

此二十五佛出佛名經第八卷。

南無虛空功德清淨微塵等目端正功德相光
明華波頭摩琉璃光寶體香最上香供養訖
種種莊嚴頂髻無量無邊日月光明願力莊嚴
變化莊嚴法界出生無障礙王如來。

禮佛功德。若有善男子善女人。犯四重五逆。
誹謗三寶。及犯四波羅夷。是人罪重。假使如
閻浮提履地變為微塵一一微塵成於一劫。
是人有若干劫罪。稱是一佛名號禮拜者。如
上等罪皆悉消滅。是人功德不可思議。

南無毫相日月光明華寶蓮華堅如金剛身
毘盧遮那無障礙眼圓滿十方放光照一切佛
剎相王如來此佛名號出十二佛名神呪校量功德除障滅罪經。

南無過現未來十方三世一切佛。歸命懺悔。

至心懺悔。

如是等一切世界諸佛世尊常住在世。是諸世
尊慈念我。當憶念我。當證知我。若我前生
從無始生死已來。所作眾罪。若自作。若教他
作。見作隨喜。若塔若僧若取四方僧物。若自
取。若教人取。見取隨喜。或作五逆無間重罪。
若自作。若教他作。見作隨喜。十不善道自作
教他見作隨喜。所作罪障。或有覆藏。或無覆
藏。應墮地獄餓鬼畜生。及諸惡趣邊地下賤
及彌戾車。如是等處所有罪障。今皆懺悔。

今諸佛世尊當證知我。當憶念我。我復於諸
佛世尊前作如是言。若我此生若於餘生曾
行布施。或守淨戒。乃至施與畜生一摶之食。
或修淨行所有善根。成就眾生所有善根。修
行菩提所有善根。及無上智所有善根。一切
合集計校籌量。皆悉迴向阿耨多羅三藐三
菩提。如過去未來現在諸佛所作迴向。我亦
如是迴向。迴向已。歸命禮三寶。

「　眾罪皆懺悔
　諸福盡隨喜
　及請佛功德
　願成無上智
　去來現在佛
　於眾生最勝
　無量功德海
　歸依合掌禮」


* 一切普誦

「　如來妙色身
　世間無與等
　無比不思議
　是故今敬禮
　如來色無盡
　智慧亦復然
　一切法常住
　是故我歸依」


降伏心過惡。及以身四種。已到難伏地。是故
禮法王。知一切爾炎。智慧身自在。攝持一切
法是故今敬禮。敬禮過稱量。敬禮無譬類。敬
禮無邊德。敬禮難思議。哀愍覆護我。令法種
增長。此世及後生。願佛常攝受。

摩訶盧訶隸阿羅遮羅多羅莎訶

* 梵唄

處世界　如虛空　如蓮華　不著水　心清
淨　超於彼　稽首禮　無上尊

* 說偈呪願

「　願以此功德
　普及於一切
　我等與眾生
　皆共成佛道」


自歸依佛　當願眾生　體解大道　發無上
意

自歸依法　當願眾生　深入經藏　智慧如
海

自歸依僧　當願眾生　統理大眾　一切無
礙

願諸眾生。諸惡莫作。諸善奉行。自淨其意。
是諸佛教。和南聖眾。諸眾等各說無常偈。

諸行無常　是生滅法　生滅滅已　寂滅為
樂　如來證涅槃　永斷於生死　若能至心
聽　當得無量樂

* 晝夜六時發願文

十方三世諸佛當證知。弟子某甲等。為一切
眾生。觀一切三寶。為一切眾生。禮一切三寶。
為一切眾生。供養一切三寶。為一切眾生。於
一切三寶前行道。為一切眾生。於一切三寶
懺悔。為一切作佛像。轉經供養眾僧。供養
一切眾。行六波羅蜜。四攝四無量。一切行等
已。集一切善根。以此善根。願令一切三塗
眾生。一切貧窮眾生。一切生老病死眾生。一
切獄囚繫閉眾生。一切破亡流徙眾生。一切
不自在眾生。一切邪見顛倒眾生等。悉得離
苦解脫。捨邪歸正發菩提心。永除三障。常見
一切諸佛菩薩及善知識。恒聞正法福智具
足。一時作佛。

又以此善根。願令一切眾生皆悉上品往生
一切淨土。先證無生法忍然後度一切眾生。

又以此善根。願令一切三寶一切國土常得
安樂。恒不破壞。四方寧靜兵甲休息。龍王
歡喜風調雨順。五穀熟成萬人安樂。禮佛功
德。廣大如法界。究竟如虛空。盡未來際供養
一切三寶。終無有休息。隨意靜默量時任唱。
初夜半夜後夜午時平明日沒。唱靜六時禮
拜佛法大綱。晝三夜三各嚴持香華。入塔觀
像默供養行道禮佛。平明及與午時。並別唱
五十三佛。餘皆總唱。日暮初夜並別唱三十
五佛。餘皆總唱。半夜並別唱二十五佛。餘
皆總唱。觀此七階佛如在目前。思惟如來所
有功德。廣作如是清淨懺悔。上來布置禮佛
綱軌次第多少悉。是故信行禪師。依經自行
此法。於今徒眾亦常相續依行不絕。但以現
無正文流傳。恐欲學者無所依據。是以故集
此文流通於世。願後學者。依文讀誦。不增
不減。

* 佛說三厨經
「　一氣和太和
　得一道皆太
　和乃一無和
　玄理同玄濟
　莫將心緣心
　還莫住絕緣
　心存莫緣心
　真則守真淵
　修利至離心
　積修不扶離
　志如修有心
　己業無己智
　諸食氣結氣
　非諸久定結
　氣隨諸本氣
　隨取當隨泄
　亦不求無思
　意思如有思
　是法如是持」

集諸經禮懺儀卷上


集諸經禮懺儀卷下

大唐西崇福寺沙門＝釋【元】【明】沙門智昇撰沙門智昇撰
比丘善導集記

往生禮讚偈一卷勸一切眾生願生西方極樂
世界阿彌陀佛國　六時禮讚偈。謹依大乘
經。及龍樹天親此土沙門等。所造往生禮讚
集在一處分作六時。唯欲相續係心助成往
益。亦願曉悟未聞。遠沾遐代耳。何者。

第一依釋迦及十方諸佛。讚歎彌陀十二光
名。勸稱禮念定生彼國。十九拜。當日沒時禮。

第二謹依大乘經。採集要文以為禮讚偈。二
十三拜。當初夜時禮。

第三依龍樹菩薩願往生禮讚偈。十六拜。當
中夜時禮。

第四依天親菩薩願往生禮讚偈。二十拜。當
後夜時禮。

第五依彥琮法師願往生禮讚偈。二十二拜。
當辰朝時禮。

第六僧善導願往生禮讚偈。依十六觀作二
十拜。當午時禮。

問曰。今欲勸人往生者。未知若為安心起行
作業定得往生彼國土也。答曰。必欲生彼國
土者。如觀經說。先具三心必得往生。何者為
三。一者至誠心。所謂身業禮拜彼佛。口業讚
歎稱揚彼佛。意業專念觀察彼佛。凡起三業
必須真實。故名至誠心。二者深心。即是真實
信心。信知自身是具足煩惱凡夫善根薄少。
流轉三界不出火宅。今信知彌陀本弘誓願。
及稱名號下至十聲等定得往生。乃至一念
無有疑心。故名深心。三者迴向發願心。所作
一切善根悉皆迴願往生。故名迴向發願心。
具此三心必得往生也。若少一心即不得生。
如觀經具說應知。

又如天親淨土論云。若有願生彼國者。勸修
五念門。五門若具定得往生。何者為五。一者
身業禮拜門。所謂一心專至恭敬合掌。香華
供養。禮拜彼阿彌陀佛。禮即專禮彼佛畢命
為期。不雜餘禮故名禮拜門。

二者口業讚歎門。所謂專憶讚歎彼佛身相
光明。一切聖眾身相光明。及彼國中一切寶
莊嚴光明等。故名讚歎門。

三者意業憶念觀察門。所謂專意念觀彼佛
及一切聖眾身相光明國土莊嚴等。如觀經
說。唯除睡時。恒憶恒念恒想恒觀此事等。故
名觀察門。

四者作願門。所謂專心若晝若夜。一切時一
切處。三業四威儀所作功德。不問初中後。皆
須真實心中發願願生彼國故名作願門。

五者迴向門。所謂專心若自作善根。及一切
三乘五道一一聖凡等所作善根。深生隨喜。
如諸佛菩薩所作隨喜。我亦如是隨喜。以此
隨喜善根及己所作善根。皆悉與眾生共之
迴向彼國。故名迴向門。

又到彼國已得六神通。迴入生死教化眾生。
徹窮後際心無厭足。乃至成佛。亦名迴向門。
五門既具定得往生。一一門與上三心合。隨
起業行不問多少。皆名真實業也。應知。

又觀行四修法。用策三心五念之行。速得往
生。何者為四。

一者恭敬修。所謂恭敬禮拜彼佛及彼一切
聖眾等。故名恭敬修。畢命為期誓不中止。即
是長時修。

二者無餘修。所謂專稱彼佛名。專念專想專
禮專讚彼佛及一切聖眾等。不雜餘業。故名
無餘修。畢命為期誓不中止。即是長時修。

三者無間修。所謂相續恭敬禮拜稱名讚歎
憶念觀察迴向發願。心心相續不以餘業來
間。故名無間修。又不以貪瞋煩惱來間隨犯
隨懺。不令隔念隔時隔日。常使清淨。亦名無
間修。畢命為期誓不中止。即是長時修。

又菩薩已免生死。所作善法迴求佛果。即是
自利。教化眾生盡未來際。即是利他。然今時
眾生悉為煩惱繫縛。未免惡道生死等苦。隨
緣起行一切善根。且速迴願往生彌陀佛國。
到彼國已更無所畏如上四修自然任運。自
利利他無不具足。應知。

又如文殊波若云。欲明一行三昧。唯勸獨處
空閑捨諸亂意。係心一佛不觀相貌專稱名
字。即於念中得見彼阿彌陀佛及一切佛等。
問曰。何故不令作觀。直遣專稱名字者。有何
意也。

答曰。乃由眾生障重境細心麁識颺神飛觀
難成就。是以大聖悲憐。直勸專稱名字。正由
稱名易故相續即生。問曰。既遣專稱一佛。何
故境現即多。此豈非邪正相交一多雜現也。

答曰。佛佛齊證。形無二別。縱使念一見多乖
何大道理也。

又如觀經云。行觀坐觀禮念等。皆須面向西
方者最勝。如樹先傾倒必隨曲。故必有事礙。
不及向西方者。但作向西想亦得。問曰。一切
諸佛三身同證。悲智果圓亦應無二。隨方禮
念課稱一佛。亦應得生。何故偏歎西方勸專
禮念等。有何義也　答曰。諸佛所證平等是
一。若以願行來收非無因緣。然彌陀世尊本
發深重誓願。願以光明名號攝化十方。但使
信心求念上盡一形。下至十聲一聲等。以佛
願力易得往生。是故釋迦及以諸佛勸向西
方。為別異爾。亦非是稱念餘佛不能除障滅
罪也。應知。若能如上念念相續畢命為期者。
十即十生。百即百生。何以故。無外雜緣得正
念故。與佛本願得相應故。不違教故。隨順佛
語故。若欲捨專修雜業者。百時希得一二。千
時希得五三。何以故。乃由雜緣亂動失正念
故。與佛本願不相應故。與教相違故。不順佛
語故。係念不相續故。憶想間斷故。迴願不殷
重真實故。貪瞋諸見煩惱來間斷故。無有慚
愧懺悔心故。懺悔有三品。一要二略三廣。如
下具說。隨意用皆得又不相續念報彼佛恩
故。心生輕慢。雖作業行常與名利相應故。人
我自覆不親近同行善知識故。樂近雜緣自
障障他往生正行故。何以故爾。比自見聞諸
方道俗解行不同專雜有異。但使專意作者十
即十生。修雜不至心者千中無一此二行得
失如前已辯。仰願一切往生人等。善自思量。
已能今身願生彼國者。行住坐臥必須勵心
剋已晝夜莫廢畢命為期。止在一形似如少苦。
前念命終後念即生彼國。長時永劫常受無
為法樂。乃至成佛不經生死。豈非快哉。應知。

第一佛勸禮讚阿彌陀佛十二光名。求願往
生一十九拜。當日沒時禮。取中下懺悔亦得。
南無釋迦牟尼佛等一切三寶。我今稽首禮。
迴願往生無量壽國。此之一佛現是今時道
俗等師。言三寶者。即是福田無量。若能禮之
一拜。即是念報師恩以成已行。以斯一行迴
願往生。

南無十方三世盡虛空遍法界微塵剎土中。
一切三寶。我今稽首禮。迴願往生無量壽國。
然十方虛空無邊三寶無盡。若禮一拜。即是
福田無量功德無窮。能至心禮之一拜。一一
佛上。一一法上。一一菩薩上聖僧上。一一
舍利上。皆得身口意業解脫分善根來資益
行者。以成己業。以斯一行迴願往生。

南無西方極樂世界阿彌陀佛。願共眾生咸
歸命故。我頂禮生彼國。

問曰。何故號為阿彌陀　答曰。彌陀經及觀
經云。彼佛光明無量。照十方國無所障礙。唯
覓念佛眾生攝取不捨。故名阿彌陀佛。彼佛
壽命及其人民無量無邊阿僧祇劫。故名阿
彌陀。

又釋迦佛及十方佛。讚歎彌陀光明有十二
種名。普勸眾生稱名禮拜。相續不斷者。現世
得無量功德。命終之後定得往生。如無量壽
經說云。其有眾生遇斯光者。三垢消滅身意
柔軟。歡喜踊躍善心生焉。若在三塗勤苦之
處。見此光明無復苦惱。壽終之後皆蒙解脫。
無量壽佛光明顯赫。照耀十方諸佛國土。莫
不聞焉。不但我今稱其光明。一切諸佛聲聞
緣覺諸菩薩眾咸共歎譽。亦復如是。若有眾
生聞其光明威神功德。日夜稱說至心不斷
者。隨其所願得生其國。常為諸菩薩聲聞之
眾。所共歎譽稱其功德。佛言。我說無量壽佛
光明威神巍巍殊妙。晝夜一劫尚不能盡。

白諸行者。當知彌陀身相光明。釋迦如來一
劫說不能盡者。如觀經云。一一光明遍照十
方世界。念佛眾生攝取不捨。今既觀經有如
此不思議增上勝緣攝護行者。何不相續稱
觀禮念願往生也。應知。

南無西方　極樂世界　無量光佛　願共眾
生咸歸命。故我頂禮生彼國。

南無西方　極樂世界　無邊光佛　願共眾
生咸歸命。故我頂禮生彼國。

南無西方　極樂世界　無礙光佛　願共眾
生咸歸命。故我頂禮生彼國。

南無西方　極樂世界　無對光佛　願共眾
生咸歸命。故我頂禮生彼國。

南無西方　極樂世界　光焰王佛　願共眾
生咸歸命。故我頂禮生彼國。

南無西方　極樂世界　清淨光佛　願共眾
生咸歸命。故我頂禮生彼國。

南無西方　極樂世界　歡喜光佛　願共眾
生咸歸命。故我頂禮生彼國。

南無西方　極樂世界　智慧光佛　願共眾
生咸歸命。故我頂禮生彼國。

南無西方　極樂世界　不斷光佛　願共眾
生咸歸命。故我頂禮生彼國。

南無西方　極樂世界　難思光佛　願共眾
生咸歸命。故我頂禮生彼國。

南無西方　極樂世界　無稱光佛　願共眾
生咸歸命。故我頂禮生彼國。

南無西方　極樂世界　超日月光佛　願共
眾生咸歸命。故我頂禮生彼國。

南無西方　極樂世界　阿彌陀佛。

哀愍覆護我．令法種增長．此世及後生．願
佛常攝受　願共眾生咸歸命。故我頂禮生
彼國。

南無西方極樂世界觀世音菩薩　願共眾生
咸歸命。故我頂禮生彼國。

南無西方極樂世界大勢至菩薩　願共眾生
咸歸命。故我頂禮生彼國。

此二菩薩一切眾生臨命終時。共持花臺授
與行者。阿彌陀佛放大光明照行者身。復與
無數化佛菩薩聲聞大眾等。一時授手。如彈
指頃即得往生。為報恩故至心禮之一拜。

南無西方極樂世界　諸菩薩清淨大海眾
　願共眾生咸歸命。故我頂禮生彼國。

此等諸菩薩亦隨佛來迎接行者。為報恩故
至心禮之一拜。

普為師僧父母及善知識法界眾生。斷除三
障。同得往生阿彌陀佛國。歸命懺悔。

至心懺悔。

「　南無歸懺十方佛
　願滅一切諸罪根
　今將久近所修善
　迴作自他安樂因
　恒願一切臨終時
　勝緣勝境悉現前
　願覩彌陀大悲主
　觀音勢至十方尊
　仰惟神光蒙授手
　乘佛願力生彼國
　懺悔迴向發願已
　至心歸命阿彌陀佛」


次作梵　說偈發願(出寶性論)。

「　禮懺諸功德
　布施諸有情
　願臨命終時
　見無量壽佛
　無邊功德身
　我及餘信者
　既見彼佛已
　願得離垢眼
　往生安樂國
　成無上菩提」


懺已一切恭敬。

「　歸佛得菩提
　道心恒不退
　歸法薩婆若
　得大總持門
　歸僧息諍論
　同入和合海」


「　迴願往生
　無量壽國
　願諸眾生
　三業清淨
　奉持佛教」


　　和南一切賢聖迴願往生無量壽國。

諸眾等聽說黃昏偈。

「　人間怱怱營眾務
　不覺年命日夜去
　如燈風中滅難期
　忙忙六道無定趣
　未得解脫出苦海
　云何安然不驚懼
　各聞強健有力時
　自策自勵求常住」


說此偈已更當心口發願。願弟子臨命終時。
心不顛倒。心不錯亂。心不失念。身心無諸苦
痛。身心安隱快樂。如入禪定。聖眾現前乘佛
本願。上品往生阿彌陀佛國。到彼國已得六
神通。迴入十方界。救攝苦眾生。虛空法界盡。
我願亦如是。發願已至心歸命禮阿彌陀佛。

初夜偈云。

「　煩惱深無底
　生死海無邊
　度苦船未立
　云何樂睡眠
　勇猛勤精進
　攝心常在禪
　勤修六度行
　菩提道自然」


中夜偈云。

「　汝起勿抱臭身臥
　種種不淨假名人
　如得重病箭入體
　眾苦痛集安可眠」


後夜偈云。

「　時光遷流轉
　忽至五更初
　無常念念至
　恒與死王居
　勸諸行道者
　勤學至無餘」


平旦偈云。

「　欲求寂滅樂
　當學沙門法
　衣食支身命
　精麁隨眾等」


諸眾等今日晨朝各記六念。

日中偈云。

「　人生不精進
　喻若樹無根
　採花置日裹
　能得幾時鮮
　人命亦如是
　無常須臾間
　勸諸行道眾
　勤修乃至真」


第二比丘善導謹依大乘經。採集要文以為
讚偈。二十三拜。當初夜時禮。懺悔同前後。

至心歸命禮　西方阿彌陀佛
「　彌陀智願海
　深廣無涯底
　聞名欲往生
　皆悉到彼國
　願共諸眾生
　往生安樂國」


至心歸命禮　西方阿彌陀佛
「　於此世界中
　六十有七億
　不退諸菩薩
　皆當得生彼
　願共諸眾生
　往生安樂國」


至心歸命禮　西方阿彌陀佛
「　小行諸菩薩
　及修少福者
　其數不可計
　皆當得生彼
　願共諸眾生
　往生安樂國」


至心歸命禮　西方阿彌陀佛
「　十方佛剎中
　菩薩比丘眾
　窮劫不可計
　皆當得往生
　願共諸眾生
　往生安樂國」


至心歸命禮　西方阿彌陀佛
「　一切諸菩薩
　各齎天妙華
　寶香無價衣
　供養彌陀佛
　願共諸眾生
　往生安樂國」


至心歸命禮　西方阿彌陀佛
「　咸然奏天樂
　暢發和雅音
　歌歎最勝尊
　供養彌陀佛
　願共諸眾生
　往生安樂國」


至心歸命禮　西方阿彌陀佛
「　慧日照世間
　消除生死雲
　恭敬遶三匝
　稽首彌陀佛
　願共諸眾生
　往生安樂國」


至心歸命禮　西方阿彌陀佛
「　見彼嚴淨土
　微妙難思議
　因發無上心
　願我國亦然
　願共諸眾生
　往生安樂國」


至心歸命禮　西方阿彌陀佛
「　應時無量尊
　動容發欣笑
　口出無數光
　遍照十方國
　願共諸眾生
　往生安樂國」


至心歸命禮　西方阿彌陀佛
「　迴光圍遶身
　三匝從頂入
　一切天人眾
　踊躍皆歡喜
　願共諸眾生
　往生安樂國」


至心歸命禮　西方阿彌陀佛
「　梵聲如雷震
　八音暢妙響
　十方來正士
　吾悉知彼願
　願共諸眾生
　往生安樂國」


至心歸命禮　西方阿彌陀佛
「　至彼嚴淨土
　便速得神通
　必於無量尊
　受記成等覺
　願共諸眾生
　往生安樂國」


至心歸命禮　西方阿彌陀佛
「　奉事億如來
　飛化遍諸剎
　恭敬歡喜去
　還到安養國
　願共諸眾生
　往生安樂國」


至心歸命禮　西方阿彌陀佛
「　若人無善本
　不得聞佛名
　憍慢弊懈怠
　難以信此法
　願共諸眾生
　往生安樂國」


至心歸命禮　西方阿彌陀佛
「　宿世見諸佛
　則能信此事
　謙敬聞奉行
　踊躍大歡喜
　願共諸眾生
　往生安樂國」


至心歸命禮　西方阿彌陀佛
「　其有得聞彼
　彌陀佛名號
　歡喜至一心
　皆當得生彼
　願共諸眾生
　往生安樂國」


至心歸命禮　西方阿彌陀佛
「　設滿大千火
　直過聞佛名
　聞名歡喜讚
　皆當得生彼
　願共諸眾生
　往生安樂國」


至心歸命禮　西方阿彌陀佛
「　萬年三寶滅
　此經住百年
　爾時聞一念
　皆當得生彼
　願共諸眾生
　往生安樂國」


至心歸命禮　西方阿彌陀佛
「　佛世甚難值
　人有信慧難
　遇聞希有法
　此復最為難
　自信教人信
　難中轉更難
　大慈弘普化
　真成報佛恩
　願共諸眾生
　往生安樂國」


至心歸命禮　西方阿彌陀佛
「　哀愍覆護我
　令法種增長
　此世及後生
　願佛常攝受
　願共諸眾生
　往生安樂國」


至心歸命禮　西方阿彌陀佛　觀世音菩薩
　願共諸眾生　往生安樂國

至心歸命禮　西方阿彌陀佛　大勢至菩薩
　願共諸眾生　往生安樂國

至心歸命禮　西方阿彌陀佛　諸菩薩清淨大
海眾　願共諸眾生　往生安樂國

普為師僧父母及善知識法界眾生。斷除三
障。同得往生阿彌陀佛國。歸命懺悔。

第三依龍樹菩薩願生禮讚偈一十六拜。當
中夜時禮。懺悔同前後。

至心歸命禮西方阿彌陀佛。

「　稽首天人所恭敬
　阿彌陀佛兩足尊
　在彼微妙安樂國
　無量佛子眾圍遶
　故我頂禮彌陀佛」


願共諸眾生。往生安樂國。

至心歸命禮西方阿彌陀佛。

「　金色身淨如山王
　奢摩他行如象步
　兩目淨若青蓮花
　故我頂禮彌陀佛」


願共諸眾生。往生安樂國。

至心歸命禮西方阿彌陀佛。

「　面善圓淨如滿月
　威光猶如百千日
　聲若天鼓俱翅羅
　故我頂禮彌陀佛」


願共諸眾生。往生安樂國。

至心歸命禮西方阿彌陀佛。

「　觀音頂戴冠中住
　種種妙相寶莊嚴
　能伏外道魔憍慢
　故我頂禮彌陀佛」


願共諸眾生。往生安樂國。

至心歸命禮西方阿彌陀佛。

「　無比無垢廣清淨
　眾德皎潔如虛空
　所作利益得自在
　故我頂禮彌陀佛」


願共諸眾生。往生安樂國。

至心歸命禮西方阿彌陀佛。

「　十方名聞菩薩眾
　無量諸魔常讚歎
　為諸眾生願力住
　故我頂禮彌陀佛」


願共諸眾生。往生安樂國。

至心歸命禮西方阿彌陀佛。

「　金底寶㵎池生華
　善根所成妙臺座
　於彼座上如山王
　故我頂禮彌陀佛」


願共諸眾生。往生安樂國。

至心歸命禮西方阿彌陀佛。

「　十方所來諸佛子
　顯現神通至安樂
　瞻仰尊顏常恭敬
　故我頂禮彌陀佛」


願共諸眾生。往生安樂國。

至心歸命禮西方阿彌陀佛。

「　諸有無常無我等
　亦如水月電影露
　為眾說法無名字
　故我頂禮彌陀佛」


願共諸眾生。往生安樂國。

至心歸命禮西方阿彌陀佛。

「　彼尊佛剎無惡名
　亦無女人惡道怖
　眾人至心敬彼尊
　故我頂禮彌陀佛」


願共諸眾生。往生安樂國。

至心歸命禮西方阿彌陀佛。

「　彼尊無量方便境
　無有諸趣惡知識
　往生不退至菩提
　故我頂禮彌陀佛」


願共諸眾生。往生安樂國。

至心歸命禮西方阿彌陀佛。

「　我說彼尊功德事
　眾善無邊如海水
　所作善根清淨者
　迴施眾生生彼土」


願共諸眾生。往生安樂國。

至心歸命禮　西方阿彌陀佛
「　哀愍覆護我
　令法種增長
　此世及後生
　願佛常攝受
　願共諸眾生
　往生安樂國」


至心歸命禮　西方極樂世界觀世音菩薩
　願共諸眾生　往生安樂國。

至心歸命禮　西方極樂世界大勢至菩薩
　願共諸眾生　往生安樂國。

至心歸命禮　西方極樂世界諸菩薩清淨大
海眾　願共諸眾生　往生安樂國

普為師僧父母及善知識法界眾生。斷除
三障。同得往生阿彌陀佛國。歸命懺悔至心
懺悔。自從無始受身來。恒以十惡加眾生。不
孝父母謗三寶。造作五逆不善業。以是眾罪
因緣故。妄想顛倒生纏縛。應受無量生死
苦。頂禮懺悔願滅除。懺悔已至心歸命禮
阿彌陀佛。

至心勸請。諸佛大慈無上尊。恒以空慧照三
界。眾生盲冥不覺知。永沈生死大苦海。為拔
群生離諸苦。勸請常住轉法輪。勸請已至心
歸命禮阿彌陀佛。

至心隨喜。歷劫已來懷嫉妬。我慢放逸由癡
生。恒以瞋恚毒害火。焚燒智慧慈善根。今日
思惟始惺悟。發大精進隨喜心。隨喜已至心
歸命禮阿彌陀佛。

至心迴向。流浪三界內。癡愛入胎獄。生已歸
老死。沈沒於苦海。我今修此福。迴生安樂土。
迴向已至心歸命禮阿彌陀佛。

至心發願。願捨胎藏形。往生安樂國。速見彌
陀佛。無邊功德身。奉覲諸如來。賢聖亦復
然。獲六神通力。救攝苦眾生。虛空法界盡。
我願亦如是。發願已至心歸命禮阿彌陀佛
(餘悉同上法)。

第四依天親菩薩願往生禮讚偈二十拜。當
後夜時禮(懺悔同前後)。

至心歸命禮　西方阿彌陀佛
「　世尊我一心
　歸命盡十方
　無礙光如來
　願生安樂國」


至心歸命禮　西方阿彌陀佛
「　觀彼世界相
　勝過三界道
　究竟如虛空
　廣大無邊際
　願共諸眾生
　往生安樂國」


至心歸命禮　西方阿彌陀佛
「　正道大慈悲
　出世善根生
　淨光明滿足
　如鏡日月輪
　願共諸眾生
　往生安樂國」


至心歸命禮　西方阿彌陀佛
「　備諸珍寶性
　具足妙莊嚴
　無垢光焰熾
　明淨曜世間
　願共諸眾生
　往生安樂國」


至心歸命禮　西方阿彌陀佛
「　寶華千萬種
　彌覆池流泉
　微風動花葉
　交錯光亂轉
　願共諸眾生
　往生安樂國」


至心歸命禮　西方阿彌陀佛
「　宮殿諸樓閣
　觀十方無礙
　雜樹異光色
　寶欄遍圍遶
　願共諸眾生
　往生安樂國」


至心歸命禮　西方阿彌陀佛
「　無量寶交絡
　羅網遍虛空
　種種鈴發響
　宣吐妙法音
　願共諸眾生
　往生安樂國」


至心歸命禮　西方阿彌陀佛
「　梵音悟深遠
　微妙聞十方
　正覺阿彌陀
　法王善住持
　願共諸眾生
　往生安樂國」


至心歸命禮　西方阿彌陀佛
「　如來淨華眾
　正覺花化生
　愛樂佛法味
　禪三昧為食
　願共諸眾生
　往生安樂國」


至心歸命禮　西方阿彌陀佛
「　永離身心惱
　受樂常無間
　大乘善根界
　等無譏嫌名
　願共諸眾生
　往生安樂國」


至心歸命禮　西方阿彌陀佛
「　女人及根缺
　二乘種不生
　眾生所願樂
　一切能滿足
　願共諸眾生
　往生安樂國」


至心歸命禮　西方阿彌陀佛
「　無量大寶王
　微妙淨花臺
　相好光一尋
　色像超群生
　願共諸眾生
　往生安樂國」


至心歸命禮　西方阿彌陀佛
「　天人不動眾
　清淨智海王
　如須彌山王
　勝妙無過者
　願共諸眾生
　往生安樂國」


至心歸命禮　西方阿彌陀佛
「　天人丈夫眾
　恭敬遶瞻仰
　雨天樂花衣
　妙香等供養
　願共諸眾生
　往生安樂國」


至心歸命禮　西方阿彌陀佛
「　安樂國清淨
　常轉無垢輪
　一念及一時
　利益諸群生
　願共諸眾生
　往生安樂國」


至心歸命禮　西方阿彌陀佛
「　讚佛諸功德
　無有分別心
　能令速滿足
　功德大寶海
　願共諸眾生
　往生安樂國」


至心歸命禮　西方阿彌陀佛
「　哀愍覆護我
　令法種增長
　此世及後生
　願佛常攝受
　願共諸眾生
　往生安樂國」


至心歸命禮　西方極樂世界　觀世音菩薩
　願共諸眾生　往生安樂國

至心歸命禮　西方極樂世界　大勢至菩薩
　願共諸眾生　往生安樂國

至心歸命禮　西方極樂世界　諸菩薩　清
淨大海眾　願共諸眾生　往生安樂國

普為師僧父母及善知識法界眾生。斷除三
障。同得往生阿彌陀佛國。歸命懺悔。

第五依彥琮法師願往生禮讚偈。二十二拜。
當旦起時禮(懺悔同前後)。

至心歸命禮　西方阿彌陀佛
「　法藏因彌遠
　極樂果還深
　異珍參作地
　眾寶間為林
　華開希有色
　波揚實相音
　何當蒙授手
　一遂往生心
　願共諸眾生
　往生安樂國」


至心歸命禮　西方阿彌陀佛
「　濁世難還入
　淨土願逾深
　金繩直界道
　珠網縵垂林
　見色皆真色
　聞音悉法音
　莫謂西方遠
　唯須十念心
　願共諸眾生
　往生安樂國」


至心歸命禮　西方阿彌陀佛
「　已成窮理聖
　真有遍空威
　在西時現小
　俱是暫隨機
　葉珠相映飾
　沙水共澄輝
　欲得無生果
　彼土必須依
　願共諸眾生
　往生安樂國」


至心歸命禮　西方阿彌陀佛
「　五山毫獨朗
　寶手印恒分
　地水俱為鏡
　香華同作雲
　業深成易往
　困淺實難聞
　必望除疑惑
　超然獨不群
　願共諸眾生
　往生安樂國」


至心歸命禮　西方觀世音菩薩
「　千輪明足下
　五道現光中
　悲引恒無絕
　人歸亦未窮
　口宣猶在定
　心靜更飛通
　聞名皆願往
　日發幾花叢
　願共諸眾生
　往生安樂國」


至心歸命禮　西方大勢至菩薩
「　慧力標無上
　身光備有緣
　動搖諸寶國
　侍坐一金蓮
　鳥群非實鳥
　天類豈真天
　須知求妙樂
　會是戒香全
　願共諸眾生
　往生安樂國」


至心歸命禮　西方阿彌陀佛
「　心帶真慈滿
　光含法界圓
　無緣能攝物
　有想定非難
　華隨本心變
　宮移身自安
　希聞出世境
　須共入禪看
　願共諸眾生
　往生安樂國」


至心歸命禮　西方阿彌陀佛
「　迴向漸為功
　西方路稍通
　寶幢承厚地
　天香入遠風
　開華重布水
　覆網細分空
　願生何意切
　正為樂無窮
　願共諸眾生
　往生安樂國」


至心歸命禮　西方阿彌陀佛
「　欲選當生處
　西方最可歸
　間樹開重閣
　滿道布鮮衣
　香飯隨心至
　寶殿逐身飛
　有緣皆得入
　只是往人希
　願共諸眾生
　往生安樂國」


至心歸命禮　西方阿彌陀佛
「　十劫道先成
　嚴界引群萌
　金沙徹水照
　玉葉滿枝明
　鳥本珠中出
　人唯華上生
　敢請西方聖
　早晚定相迎
　願共諸眾生
　往生安樂國」


至心歸命禮　西方阿彌陀佛
「　十方諸佛國
　盡是法王家
　偏求有緣地
　冀得早無邪
　八功如意水
　七寶自然華
　於彼心能係
　當必往非賒
　願共諸眾生
　往生安樂國」


至心歸命禮　西方阿彌陀佛
「　淨國無衰變
　一立古今然
　光臺千寶合
　音樂八風宣
　池多說法鳥
　空滿散花天
　得生不畏退
　隨意晚開蓮
　願共諸眾生
　往生安樂國」


至心歸命禮　西方阿彌陀佛
「　坐華非一像
　聖眾亦難量
　蓮開人獨處
　波生法自揚
　無災由處靜
　不退為朋良
　問彼前生輩
　來斯幾劫強
　願共諸眾生
　往生安樂國」


至心歸命禮　西方阿彌陀佛
「　光舒救毘舍
　宮立引韋提
　天來香蓋捧
　人去寶衣齎
　六時聞鳥合
　四寸踐華低
　相看無不正
　豈復有長迷
　願共諸眾生
　往生安樂國」


至心歸命禮　西方阿彌陀佛
「　普為弘三福
　咸令滅五燒
　發心功已至
　係念罪便消
　鳥化珠光轉
　風好樂聲調
　俱忻行道易
　寧愁聖果遙
　願共諸眾生
　往生安樂國」


至心歸命禮　西方阿彌陀佛
「　珠色仍為水
　金光即是臺
　到時華自散
　隨願葉還開
　遊池更出沒
　飛空互往來
　真心能向彼
　有善併修廻
　願共諸眾生
　往生安樂國」


至心歸命禮　西方阿彌陀佛
「　洗心甘露水
　悅目妙花雲
　同生機易識
　等壽量難分
　樂多無廢道
　聲遠不妨聞
　如何貪五濁
　安然火自焚
　願共諸眾生
　往生安樂國」


至心歸命禮　西方阿彌陀佛
「　臺裹天人現
　光中侍者看
　懸空四寶閣
　臨逈七重欄
　疑多邊地久
　德少上生難
　且莫論餘願
　西望已心安
　願共諸眾生
　往生安樂國」


至心歸命禮　西方阿彌陀佛
「　六根常合道
　三塗永絕名
　念頃遊方遍
　還時得忍成
　地平無極廣
　風長是處清
　寄言有心輩
　共出一危城
　願共諸眾生
　往生安樂國」


至心歸命禮　西方阿彌陀佛
「　哀愍覆護我
　令法種增長
　此世及後生
　願佛常攝受
　願共諸眾生
　往生安樂國」


至心歸命禮　西方極樂世界　觀世音菩薩
　願共諸眾生　往生安樂國

至心歸命禮　西方極樂世界　大勢至菩薩
　願共諸眾生　往生安樂國

至心歸命禮　西方極樂世界　諸菩薩
　清淨大海眾　願共諸眾生　往生安樂國

普為師僧父母善知識法界眾生斷除三障。
同得往生阿彌陀佛國。歸命懺悔。

第六比丘善導願往生禮讚偈依十六觀作二
十拜。當日中時禮(懺悔同前後)。

至心歸命禮　西方阿彌陀佛。

「　觀彼彌陀極樂界
　廣大寬平眾寶成
　四十八願莊嚴起
　超諸佛剎最為精
　本國他方大海眾
　窮劫算數不知名
　普勸歸西同彼會
　恒沙三昧自然成」


願共諸眾生　往生安樂國。

至心歸命禮　西方阿彌陀佛。

「　地下莊嚴七寶幢
　無量無邊無億數
　八方八面百寶成
　見彼無生自然悟
　無生寶國永為常
　一一寶流無數光
　行者傾心常對目
　騰神踊躍入西方」


願共諸眾生　往生安樂國。

至心歸命禮　西方阿彌陀佛。

「　地上莊嚴轉無極
　金繩界道非工匠
　彌陀願智巧莊嚴
　菩薩人天散華上
　寶地寶色寶光嚴
　一一光成無數臺
　臺中寶樓千萬億
　臺側百億寶幢圍」


願共諸眾生　往生安樂國。

至心歸命禮　西方阿彌陀佛。

「　一一臺上虛空中
　莊嚴寶樂亦無窮
　八種清風尋光出
　隨時鼓樂應機音
　機音正受稍為難
　行住坐臥攝心觀
　唯除睡時常憶念
　三昧無為即涅槃」


願共諸眾生　往生安樂國。

至心歸命禮　西方阿彌陀佛。

「　寶國寶林諸寶樹
　寶華寶葉寶根莖
　或以千寶分林異
　或有百寶共成行
　行行相當葉相次
　色各不同光亦然
　等量齊高三十萬
　枝條相觸說因緣」


願共諸眾生　往生安樂國。

至心歸命禮　西方阿彌陀佛。

「　七重羅網七重宮
　綺互迴光相映發
　化天童子皆充遍
　瓔珞輝光超日月
　行行寶葉色千般
　華敷等若旋金輪
　果變光成眾寶蓋
　塵沙佛剎現無邊」


願共諸眾生　往生安樂國。

至心歸命禮　西方阿彌陀佛。

「　寶池寶岸寶金沙
　寶渠寶葉寶蓮華
　十二由旬皆正等
　寶羅寶網寶欄遮
　德水分流尋寶樹
　聞波覩樂證恬怕
　寄語有緣同行者
　努力翻迷還本家」


願共諸眾生　往生安樂國。

至心歸命禮　西方阿彌陀佛。

「　一一金繩界道上
　寶樂寶樹千萬億
　諸天童子散香花
　他方菩薩如雲集
　無量無邊無能計
　稽首彌陀恭敬立
　風鈴樹響遍虛空
　歎說三尊無有極」


願共諸眾生　往生安樂國。

至心歸命禮　西方阿彌陀佛。

「　彌陀本願華王座
　一切眾寶以為成
　臺上四幢張寶幔
　彌陀獨坐顯真形
　真形光明遍法界
　蒙光觸者心不退
　晝夜六時專想念
　終時快樂如三昧」


願共諸眾生　往生安樂國。

至心歸命禮　西方阿彌陀佛。

「　彌陀佛身遍法界
　影現眾生心想中
　是故勸汝常觀察
　依心起相表真容
　真容寶像臨華座
　心開見彼國莊嚴
　寶樹三身華遍滿
　風鈴樂響與文同」


願共諸眾生　往生安樂國。

至心歸命禮　西方阿彌陀佛。

「　彌陀身色如金山
　相好光明照十方
　唯有念佛蒙光攝
　當知本願最為強
　十方如來舒舌證
　專稱名號至西方
　到彼華臺聞妙法
　十地願行自然彰」


願共諸眾生　往生安樂國。

至心歸命禮　西方阿彌陀佛。

「　觀音菩薩大慈悲
　已得菩提捨不證
　一切五道內身中
　六時觀察三輪應
　應現身光紫金色
　相好威儀轉無極
　恒舒百億光王手
　普接有緣歸本國」


願共諸眾生　往生安樂國。

至心歸命禮　西方阿彌陀佛。

「　勢至菩薩難思議
　威光普照無邊際
　有緣眾生蒙光觸
　增長智慧超三界
　法界傾搖如轉蓬
　化佛雲集滿虛空
　普勸有緣常憶念
　永絕胞胎證六通」


願共諸眾生　往生安樂國。

至心歸命禮　西方阿彌陀佛。

「　正坐加趺入三昧
　想心乘念至西方
　覩見彌陀極樂界
　地上虛空七寶粧
　彌陀身量極無邊
　重勸眾生觀小身
　丈六八尺隨機現
　圓光化佛等前真」


願共諸眾生　往生安樂國。

至心歸命禮　西方阿彌陀佛。

「　上輩上行上根人
　求生淨土斷貪瞋
　就行差別分三品
　五門相續助三因
　一日七日專精進
　畢命乘臺出六塵
　慶哉難逢今得遇
　永證無為法性身」


願共諸眾生　往生安樂國。

至心歸命禮　西方阿彌陀佛。

「　中輩中行中根人
　一日齋戒處金蓮
　孝養父母教迴向
　為說西方快樂因
　佛與聲聞眾來取
　直到彌陀華座邊
　百寶華籠經七日
　三品蓮開證小真」


願共諸眾生　往生安樂國。

至心歸命禮　西方阿彌陀佛。

「　下輩下行下根人
　十惡五逆等貪瞋
　四重偷僧謗正法
　未曾慚愧悔前愆
　終時苦相皆雲集
　地獄猛火罪人前
　忽遇往生善知識
　急勸專稱彼佛名
　化佛菩薩尋聲到
　一念傾心入寶蓮
　三業障重開多劫
　于時始發菩提因」


願共諸眾生　往生安樂國。

至心歸命禮　西方阿彌陀佛。

「　樂何啻樂事難思議
　無邊菩薩為同學
　性海如來盡是師
　渴聞波若絕思漿
　念食無生即斷飢
　一切莊嚴皆說法
　無心領納自然知
　七覺花池隨意入
　八輩凝神會一枝
　彌陀心水沐身頂
　觀音大勢與衣披
　歘爾騰空遊法界
　須臾授記號無為
　如此逍遙無極處
　吾今不去待何時」


願共諸眾生　往生安樂國。

至心歸命禮　西方阿彌陀佛。

「　哀愍覆護我
　令法種增長
　此世及後生
　願佛常攝受」


願共諸眾生　往生安樂國。

至心歸命禮　西方阿彌陀佛　觀音勢至諸
菩薩　清淨大海眾　願共諸眾生　往生安
樂國。

普為師僧父母及善知識法界眾生。斷除三
障。同得往生阿彌陀佛國。歸命懺悔。

上二品懺悔發願等同前。須要中要取初。須
略中略取中。須廣中廣取下。其廣者就實有
心願生者而勸。或對四眾。或對十方佛。或對
舍利尊像大眾。或對一人若獨自等。又向十
方盡虛空三寶及盡眾生界等。具向發露懺
悔。懺悔有三品上中下。上品懺悔者。身毛孔
中血流眼中血出者。名上品懺悔。中品懺悔
者。遍身熱汗從毛孔出眼中血流者。名中品
懺悔。下品懺悔者。遍身徹熱眼中淚出者。名
下品懺悔。此等三品雖有差別。即是久種解
脫分善根人。致使今生敬法重人不惜身命。
乃至小罪若懺。即能徹心徹髓能如此懺者。
不問久近。所有重障頓皆滅盡。若不如此。縱
使日夜十二時急走終是無益。若不作者應
知。雖不能流淚流血等。但能真心徹到者。即
與上同。敬白十方諸佛十二部經一切賢聖。
及一切天龍八部法界眾生現前大眾等。證
知我某甲發露懺悔。從無始已來。乃至今身。
殺害一切三寶師僧父母六親眷屬善知識法
界眾生。不可知數。偷盜一切三寶師僧父母
六親眷屬善知識法界眾生物。不可知數。於
一切三寶師僧父母六親眷屬善知識法界眾
生上起邪心。不可知數。妄語欺誑一切三寶
師僧父母六親眷屬善知識法界眾生。不可
知數。綺語調弄一切三寶師僧父母六親眷
屬善知識法界眾生。不可知數。惡口罵辱誹
謗毀呰一切三寶師僧父母六親眷屬善知識
法界眾生。不可知數。兩舌鬪亂破壞一切三
寶師僧父母六親眷屬善知識法界眾生。不
可知數。或破五戒八戒十戒十善戒二百五
十戒五百戒菩薩三聚戒十無盡戒。乃至一
切戒及一切威儀戒等。自作教他見作隨喜。
不可知數。如是等眾罪。亦如十方大地無邊
微塵無數。我等作罪亦無邊無數。虛空無邊。
我等作罪亦復無邊。法界無邊亦如上。法性
無邊亦如上。佛無邊亦如上。如是等罪上至
諸菩薩。下至聲聞緣覺。所不能知。唯佛與佛
乃能知我罪之多少。今於三寶前法界眾生
前。發露懺悔不敢覆藏。唯願十方三寶法界
眾生。受我懺悔憶我清淨。始從今日願共法
界眾生。捨邪歸正發菩提心。慈心相向佛眼
相看。作菩提眷屬真善知識。同生阿彌陀佛
國。乃至成佛。如是等罪永斷。相續更不敢作。
懺悔已。至心歸命禮阿彌陀佛。禮懺竟。若
入觀及睡時。應發此願。若坐若立一心合掌。
正面向西十聲稱阿彌陀佛觀音勢至諸菩薩
清淨大海眾竟。弟子現是生死凡夫。罪障深
重輪迴六道。苦不可言。今遇善知識。得聞彌
陀本願名號。一心稱念求願往生。願佛慈悲
不捨本弘誓願攝受。弟子不識彌陀佛身相
光明。願佛慈悲示現弟子身相。觀音勢至諸
菩薩等。及彼世界清淨莊嚴光明等相。道此
語已。一心正念。即隨意入觀及睡。或有正發
願時即得見之。或有睡時得見。此願比來亦
大有現驗。問曰。稱念禮觀阿彌陀佛。現世有
何功德利益。答曰。若稱阿彌陀佛一聲。即能
除滅八十億劫生死重罪。禮念已下亦是。十
往生經云。若有眾生念阿彌陀佛願往生者。
彼佛即遣二十五菩薩。擁護行者。若行若坐
若住若臥。若晝若夜。一切時一切處。不令惡
鬼惡神得其便也。又如觀經云。若稱禮念阿
彌陀佛願往生彼國者。彼佛即遣無數化佛
無數化觀音勢至菩薩護念行者。復與前二
十五菩薩等。百重千重圍遶行者。不問行住
坐臥一切時處。若晝若夜常不離行者。今既
有斯勝益可憑。願諸行者各須至心求往。又
如無量壽經云。若我成佛。十方眾生稱我名
號下至十聲。若不生者。不取正覺。彼佛今現
在世成佛。當知本誓重願不虛。眾生稱念必
得往生。又如彌陀經云。若有眾生聞說阿彌
陀佛。即應執持名號。若一日若二日乃至七
日。一心稱佛不亂。命欲終時。阿彌陀佛與諸
聖眾現在其前。此人終時心不顛倒。即得往
生彼國。佛告舍利弗。我見是利故說是言。若
有眾生聞說是者。應當發願願生彼國。次下
說云。東方如恒河沙等諸佛。南西北方及上
下一一方如恒河沙等諸佛。各於本國出其
舌相遍覆三千大千世界。說誠實言。汝等眾
生。皆應信是一切諸佛所護念經云何名護
念。若有眾生。稱念阿彌陀佛。若七日及一日。
下至一聲乃至十聲一念等。必得往生。證成
此事故名護念經。次下又云。若稱佛往生者。
常為六萬恒沙等諸佛之所護念。故名護念
經。今既有此增上誓願可憑。諸佛子等。何
不勵意去也。
集諸經禮懺儀卷下