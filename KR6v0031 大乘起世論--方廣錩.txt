#+TITLE: 大乘起世論--方廣錩
#+DATE: 2018-05-12 10:25:48
#+SOURCE: github.com/kanripo/KR6v0031 master 74671aef                


* 大乘起世論
整理者　方廣錩


〔題解〕

《大乘起世論》，中國佛教禪宗僧人所撰典籍，作者不詳，一
卷。

本文獻以自設問答的形式，論述了禪宗修持諸多要義。前有
序文，後有結偈。作者認為真諦之門幽秘，即使聖者也難以知曉，
必須行者本人親證。主張先須安心，並要善於發現與親近善知
識。如果不能得遇善知識，則難以證知真諦實相。主張修行者必
須不起分別智，不起一念，不見一物，但又反對不作一事，不為一
事的枯禪，主張行住坐臥，隨時都在禪中。問答部分的結尾，以機
鋒的形式，啟導學人不要執泥於語言文字。本文獻無論從思想
上，還是從總體風格上，都帶有濃重的禪宗南宗色彩，應屬於慧能
系南宗僧人所撰。

根據現有資料，本文獻在敦煌遺書中僅有一號，抄寫在伯
2039號背面。同件所抄者還有《五辛經》等禪宗文獻多篇（參見
《菩薩總持法》題解），抄寫年代約為公元九世紀上半葉。首題作
「大乘寄世論」，序文中述及本文獻名稱時作「大乘奇世論」，但尾
題作「大乘起世論」。恐以「大乘起世論」之名為正。

本文獻未為歷代經錄所著錄，亦未為歷代大藏經所收。是研
究初期禪宗的重要資料。

整理本根據伯2039號背面錄文，無校本。


* 〔錄文〕

大乘起世論


詳真諦之門者，三世諸佛之要路也。亦有多覺而不
知者；亦有多學而不知者；亦有博識多能而不知者；亦有
世智辯聰而不知者；亦有慈悲喜捨而不知者；亦有禪定智
慧而不知者；亦有常修戒行而不知者；亦有行六波羅
密而不知者；亦有久處閑靜而不知者；亦有常近善知識而
不知者。所以者何？是以妙門幽秘，實相難量。非
聖者能知，而證者所及。但覺人彌眾，悟者全希。縱久處
空閒，盡歸邊教。住邊者雖出三界，不離二乘；存有者生
天人，皆牢達。況凡夫狹劣，常在愛河。名纏有相之
門，身染無安之宅。黑闇崖下，長夜睡眠，未曾修一念善
因。想教示理，造諸惡業。見他修福，卻起謗心。行煞盜
淫，眾皆稱美。贊顯語小，談他非。己過牢藏，何曾
自說。害眾生，作眉手方，覓空名，圖他財貨，專營勢利。
不知命如霜露，氣若浮泡。殊無恐怖之心，豈懼未來
之業。波波覓利，急急求名。名利俱未稱情，不覺無常來
至。一身虛度，冥路長居，三途苦身，悔將何及！觀諸
仁者，念念須驚，莫信狂人，道無地獄。既有善惡，即有聖
凡，須歸聖道。聲聞緣覺，行各不同，殊別，不測妙
門，未聞佛智。願學者遠癡友，近良朋。先須安心，不久
當證。弘大願，發大心，起大念，行大施，興大慈，立大
至，有大疑，問大法。亦有善人，人不知善；亦有惡人，
人不知惡。惡人語則善，行乃粗；善人語則粗，行乃細。
要須智者，乃可辨之。愔久在山澤，積有歲年，親近良
朋，頗識真教。測三世諸佛意，敢曉五乘；貪八聖之玄
門，粗閒四智。請十方俊者，眾共詳之者，八輩上人，同觀
見解。謹造《大乘起世論》，願學者同示，未學者披之，
有疑者尋之，不決者問之。


問：以上十種人，並是學道者，云何而不知？

答：為不逢真善知識。

問：何者是真善知識？

答：真善知識者，善解諸法，順正理人。

問：何者是順正理人？

答：常說一切法空無所有，是順正理人。

問：何者是理？

答：道是理。

問：云何道是理？

答：一切修學者盡皆求，總不見道，俱不見理。

問：云何是道？云何是理？

答：心是道，心是理。答：不起妄是道，不行顛倒
是理。

問：何者是妄？何者是顛倒？

答：不識自心是妄，起種種境界是顛倒。

問：何者是自心？何者是妄心？

答：分別是妄心，不分別是自心。

問：分別心從何生？不分別心從何生？

答：分別心從顛倒生，不分別心從正智生。

問：顛倒、正智，俱從何生？

答：顛倒、正智，俱無生處。

問：既無生處，云何稱有顛倒？云何稱有正智？

答：不識即顛倒，識即正智。

問：識與不識，阿誰生？

答：識從悟生，不識從妄生。

問：一切眾生，總在妄想，何曾有正智者？

答：一切眾生，原在正智，實不妄想。

問：我今現在妄想，云何道在正智？

答：你原來無妄。你今日稱「妄」者，如人食莨菪，
虛空覓針，虛空實無針。如渴人見陽炎，言為是水，實非
水。

問：既原來無妄，令人斷何物而求道？

答：不斷一物，無道可求。

問：既無道可求，無物可斷，云何經文說斷妄想？

答：我實不遣你斷妄。

問：經文現說斷妄想！

答：說斷妄想者，眾生自有妄想。世尊隨眾生說妄
想，世尊實不說妄。譬如良醫，對病說藥；若無病，不說
藥。

問：世尊既原不說妄想，其妄想阿誰造作？

答：眾生自造作。

問：何為不造作正智？何為造作妄想？

答：不識正智，即有妄想。若識正智，即無妄想。

問：既有正智，即合有妄想。何事說無妄想？

答：眾生實原無妄想。

問：既無妄想，即無凡聖？

答：有凡聖。

問：云何是凡聖？

答：分別是凡，不分別是聖。

問：若分別是凡，不分別是聖，可不易？如嬰兒，亦不
分別；如癡人，亦不分別。是聖乎？

答：你若起此意，大罪過人。如嬰兒幼稚，不識好
惡；如癡人，不識尊卑。豈得是不分別？會須於真如現
中，常行分別，得不分別智。

問：作何物生，是不分別智？

答：你但看心起處，即須覺知心從本以來清淨，不被
外緣染，見因緣性空。因緣不空，世間參羅萬像，君臣父
母，仁義禮智信總不空。是世法，不得壞。若壞，是凡
夫人，是生死人。知眾緣之中，各各無主，和合之時，亦無
主立，體不可得，即是見性人。於分別中得分別智。常行
分別得不分別，此是不壞世法，得第一義；不壞
威儀，得第一義。

問：云何不壞威儀，得第一義？願一切示其要。

答：《維摩經》云：「常求無念實想智慧，於世間法少欲
知足，於出世間法求之無厭。不壞威儀而能隨俗。起神
通慧，引導眾生。」此是妙印。我示你其要。

問：《維摩經》說「常求無念實相」，何為經說布
施、持戒、人天之福？即是有念說法因緣。何令一切
學者狐疑不信？願示之。

答：你莫不信，你莫不解事。佛說布施、持戒、人天之
福，為眾生在妄想，世尊說妄想法。人天之福是方便，非
究竟門。你若不信，我與你引經。《法華》云：「我此九部
法，隨順眾生說。入大乘為本。」又云：「十方佛土中，唯有
一乘法。」又云：「但以假名字，引導於眾生。」又云：「終不
以小乘，濟度於眾生。」又云：「勿親近小乘三藏學者。」又
云：「唯此一事實，餘二即非真。」《諸法無行》云：「若人分
別戒，是則無有戒。若有見戒者，是即為失戒。」明諸佛說
究竟門，不說人天。說人天者方便，引眾生令入佛慧。過
去、現在聖人說心得自在，說心得解脫，心得聖。此是三
世諸佛印，破汝疑，須知之。

問：諸佛若說一乘，教化眾生，如今總得悟盡，何須說
三乘，惑亂眾生，豈不罪過耶？

答：你莫起此意。諸佛大慈悲故，緣眾生落三惡道者
眾，所以開方便門。說六波羅密，說人天三乘，一不罪過。

問：若不罪過，與我分析六波羅密。

答：六波羅密，布施、持戒、忍辱，行此三事，離三惡
道，人天往來。精進、禪定、智慧，修此三事，離生死苦，當
來作佛。

問：過去諸佛說三乘？為當現在諸佛說三乘？為當
未來諸佛說三乘？

答：過去、現在、未來諸佛總說。

問：云何得知？

答：《法花》云：「若但贊一乘，眾生沒在苦，不能信是
破法。不信故，墮於三惡道。我寧不說法三乘？」明過去
諸佛，並說三乘，引眾生，令入一乘。

問：何者是一乘？

答：心是一乘。

問：云何心是一乘？

答：了見心空無所有，是一乘。

問：了見心空無所有是一乘，得聖耶？

答：得聖。

問：有凡耶？

答：有凡。

問：凡聖有異乎？

答：無異。

問：云何無異乎？

答：見性從本以來清淨無染，故知是一。

問：誰知無染？

答：心知無染。

問：心云何知無染？

答：三世諸佛說心無形體。

問：何得知無染？

答：只為無形體，故知不染。若有形體，還有染。

問：心總有幾種心？

答：在凡有數種心，在聖唯有一。

問：凡心何為多？聖心何為一？

答：凡心起種種邪見，聖心原不動。

問：何者是凡心？何者是聖心？

答：取想是凡心，離想是聖心。

問：取想心故不取心以想，願示其要。

答：一切修學學者，見來去心、見長短心、見好惡
心、見憎愛心、見瞋喜心、見邪正心、見凡聖心、見自
在心、見不自在心、見涅槃解脫心、見佛菩薩心、見究竟
心、見知解不知解心。如此種種心，並是凡心、妄想心。

問：云何是聖人心？

答：不起一念，不見一物。都無如許心，是聖人心。

問：汝得聖人心耶？

答：我不得聖人心。

問：既不得聖人心，云何知「都無如許，是聖人心」？

答：我語你道「得聖人心」，我即是罪過人，即是顛倒
人。

問：你語我道「得聖人心」，即是罪過人；你不語我道
「得聖人心」，豈亦不是罪過人耶？

答：我不語你道「得聖人心」，即無罪過。

問：云何道得聖人心，即罪過；道不得，即無罪過？

答：聖人心無得，所以知無罪過。

問：云何知聖人心無得？

答：《維摩經》云：「若有得有證，即於佛法為增上慢。」
是以知聖人心無得。《金剛》云：「過去、現在、未來心，三
世俱不可得，」是聖人心。又云：「無有少法可得，是名阿
耨多羅三藐三菩提。」《般若》云：「以無所得故，菩提薩
埵。」

問：可得是何心？

答：是凡心。

問：既不可得心是聖，一切聖人有何知解？

答：聖人實不立知解。

問：既不立知解，云何稱有三世諸佛？有究竟涅槃？
有常樂我淨？有解脫方便？

答：為不立知解，即得究竟涅槃，解脫方便。若立知
解，即不得。

問：立知解即不得究竟涅槃、解脫方便，不立知解卻
得，豈不是顛倒法？

答：不顛倒。

問：云何不顛倒？

答：你有所得心，即有顛倒；無所得心，即無顛倒。

問：修學人總有所得心？總無所得心？

答：修學人總有所得。

問：既有所得，是合道耶？是不合道耶？

答：有所得即不合道。

問：有所得即不合道，云何三大阿僧祇劫修萬行，
得涅槃？

答：若道三大阿僧祇劫修涅槃樂，即是誑惑你，即是
下脫你，即是嫌你，我是慢語人。實無修得。莫起
癡心，莫起狐媚心，莫起希望心。若於佛法中起毫毛心，
總是妄想顛倒心。若見證見聖，即是見鬼人。但莫起
心，我即憐你，我將接你到涅槃樂。

問：過去諸佛總不起心，得涅槃，為當獨自教我不起
心？

答：過去諸佛總不起心，得涅槃。

問：云何得知？

答：《文殊般若》云：「無知無解是佛所知。」此是法印，
豈虛言哉！無知，煩惱障斷；無解，所知障除。二障既除，
法我俱空。若立知立解，見好見惡，見青見黃、赤、白，即
流浪生死，作凡夫人，不得自在。但不立知解，不見一物，
即是了事人，即是有精神人，真大夫，出三界外，得如如
心。

問：不立知解，不見一物。此即是究竟法？非究竟
法？

答：此是究竟法。

問：究竟法無本，阿誰知？無本，阿誰解？

答：無本是佛知，無本是佛解。

問：無本，天生有􅶗佛？為當修得成佛？

答：修得成佛。

問：云何無本是佛知？無本是佛解？

答：只緣修得，始知佛知、佛解；未解得，不知佛
知、佛解。

問：究竟法，佛向誰邊得？

答：向佛邊得。

問：向阿那佛邊得？

答：向如如佛邊得。

問：如如佛在何處？

答：如如佛遍法界。

問：如如佛既遍法界，云何眾生不見？

答：眾生盲不見。

問：眾生總盲不見？亦有見者？

答：亦有見者。

問：何等人見？何等人不見？

答：如日月，盲人不見，不盲人見。

問：佛得法成？為言法向佛邊得？佛與法豈無先
後耶？

答：無先後。佛與法一時起。

問：云何一時？

答：一切法無先後。如仰與覆，如拳與手，如醉與醒，
如波與水。並一時無先後。

問：若道一切法無先後、無來，亦無佛、亦無法。

答：阿誰語你道有佛？阿誰語你道有法？

問：若無佛無法，云何經文遣我久受勤苦，乃可得成？

答：經文為你在凡二乘，不達佛性，遣你會三歸
一，所以語你道「久受勤苦」。若達佛性，即達性空；若達
性空，即是歸一；若達歸一，即名一時。更不勞你久受勤
苦。

問：若遣我歸一，還與我作障礙。

答：你不須愁，你莫作障礙。但達佛性，即是歸一。
經云：「十方佛土中，唯有一乘法，無二亦無三，」合一亦不
立。此是法印。你何須強立一？不關你事！《維摩
經》云：「從無住本，立一切法。」又云：「菩提者，不可以身
得，不可以心得。」寂滅是菩提。

問：身又不得，心又不得。何須比來，漫受辛苦！

答：你今日大解事。我觀你比來常立睡，如今始覺
也。

問：我今日以後，不作一事，不為一事，得不得？

答：你若一事不作，一事不為，是牆壁木石。

答：你但覺性從本以來，清淨無染，無取無捨，無好
無惡，無是無非。身共世間種種同心，不染世間，即
是寂滅人、得心人。行住坐臥，所作所為，都無滯礙。

問：今日以後，不作諸見解，止依若見解，得不得？

答：你若依我見解，即是蟲蛆漢子，我即禮遇你。

問：你何為禮遇我？

答：你是了事人，得無為心。

問：為當我獨自道我是了事人？更有稱揚我者？

答：三世諸佛，總稱揚你。

問：云何乃知？

答：《諸法無行經》云：「常處無為空寂行，恆沙佛藏一
念了。」此是諸佛菩薩真語、實語、如語、不誑語。此是印
處，須知之。

問：實有心可印？實無心可印？

答：若有心可印，即是凡夫；若無心可印，即是外道
斷見人；若見非有非無心可印，即聲聞人；若見不有不無
心可印，即是緣覺人。《般若順中論》云：「迦葉見有，著常
見，即是斷見。」是故，黠慧者不依止有無。又云：「迦
葉有是一邊，無是一邊，中者非有非無，以無處所。」此義
應知，明過去、未來、現在三世諸佛得虛無心。住有亦不
得，住無亦不得，住非有非無亦不得，住不有不無亦不得。
經云：「若菩薩心住於法，如人入暗，即無所見。」任你自
容易取，莫咬我。我不耐煩，我無法答你。

爾時疑眾亦無問可問，豁然大悟。一時長歎，聲徹十
方：善哉！我等長夜，常處迷津，共守邪途，習學邪教。流
浪三界，不了一乘。恆懷速出之心，未達性空之心。過去
諸佛、菩薩及善知識演希有法，令我得聞，令我得解，
令我得悟。豈期今日寶藏自開，往願皆從，無求立至。
三毒八苦，迴作菩提；四大色身，即是常住。降六賊，破魔
軍，見法王，封爵祿。賞摩尼妙寶，賜如意明珠。分施眾
生，善能隨順。開方便教，起大慈悲。幻盲迷人，入安樂
國，一時見性，同證無生。苦和合僧到事等禮如如佛，行
如如法，住如如宅，坐如如床，臥如如褥，著如如衣，食如
如味，飲如如漿，見如如父母，共如如兄弟妻兒眷屬，常疑
如如佛究竟。齊以偈贊曰：

「　為求大法闡大義，
　普願眾生速受記。
　廣開方便度泥黎，
　疾證菩提無上智。」


大乘起世論一卷


〔錄文完〕