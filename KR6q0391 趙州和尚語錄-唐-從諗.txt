#+TITLE: 趙州和尚語錄-唐-從諗
#+DATE: 2016-06-11 12:30:24
#+SOURCE: github.com/kanripo/KR6q0391 master 45f5d4ad                

** 重刻趙州祖師語錄序

聞夫破家散宅於十八上而善
舞太阿縱賓奪主於賢聖前而
逢場作戲一物不將來便教放
下著不起一念時向道須彌山
每拈一莖草而喚作丈六金身
口惟一個齒而盡知世間滋味
鎮州蘿蔔諸方謾云即是師承
青州布衫學者休向言中取的
一個老實頭殺活臨機頓超他
動棒用喝三寸綿軟舌縱橫自
在何嘗用怪語奇言其猶水上
按葫蘆垂手東捺西捺室中懸
寶鏡任教丘來聖來拈提向上
宗乘念佛則漱口三日善解拖
泥帶水(隨而問隨)答有無南泉真子
馬祖的孫其惟此老一人而已
矣其垂跡也滕蚐入口而糠食
自安轉現報也明珠出海而二
王供養如此則寧非先佛示現
利生者哉惜其語錄不能盡傳
學者僅獲一帙真如嘗鼎一臠
飲海一滴者矣柰舊刻歲久字
跡糢糊吾徒明聲叢心重刻詔
示後來真報祖師之恩深愜老
杇之意因佳其志聊綴數言其
全機大用非予劣智能解造淵
洞微自有通方作者。

傳曹洞正宗第二十七代雲門
顯聖寺住持散木圓澄撰







** 趙王與師作真讚

「　碧溪之月清鏡中頭我師我化天下趙州」


** 哭趙州和尚二首

「　師離㴲水動王侯心印光潛麈尾收碧落霧霾松領月滄溟浪覆濟人舟一燈乍滅波旬喜雙眼重昏道侶愁縱是了然雲外客每瞻瓶杌淚還流」


「　佛日西傾祖印隳珠沉丹沼月沉輝影敷丈室爐煙慘風起禪堂松韻微隻履乍來留化跡五天何處又逢歸解空弟子絕悲喜猶自潸然對雪幃」



** 助刻姓氏

  
  * 比丘
  
  * 靈昊
  * 大用
  * 悟微
  * 智行
  * 優婆塞
  
  * 沈琦
  * 張星耀
  * 明亨
  * 吳獻璋
  * 吳獻琦
  * 戈永泰
  * 海福
  * 明誓
  * 姜助周
  * 明炤
  * 明皎
  * 
  * 優婆夷大善
  
  * 黃氏
  * 氏
  * 明憶
  * 張氏
  * 明利
  * 戈氏
  * 柳氏
  * 廣明
  * 吳氏
  * 沈氏
  * 張氏
  * 李氏
  * 徐氏
  * 范氏
  * 明普











趙州和尚語錄卷上
參學門人文遠記錄
𨍏轢道人大參重校
雲門弟子明聲重刻

師問南泉如何是道泉云平常心是師云還可趣向
不泉云擬即乖師云不擬爭知是道泉云道不屬知
不知知是妄覺不知是無記若真達不疑之道猶如
太虛廓然蕩豁豈可強是非也師於言下頓悟玄旨
心如朗月。

南泉上堂師問明頭合暗頭合泉便歸方丈師便下
堂云這老和尚被我一問直得無言可對首座云莫
道和尚無語自是上座不會師便打又云這棒合是
堂頭老漢喫。

師問南泉知有底人向什麼處去泉云山前檀越家
作一頭水牯牛去師云謝和尚指示泉云昨夜三更
月到窗。

師在南泉作爐頭大眾普請擇菜師在堂內叫救火
救火大眾一時到僧堂前師乃關卻僧堂門大眾無
對泉乃拋鎖匙從窗內入堂中師便開門。

師在南泉井樓上打水次見南泉過便抱柱懸卻腳
云相救相救南泉上楜梯云一二三四五師少時間
卻去禮謝云適來謝和尚相救。

南泉東西兩堂爭貓兒泉來堂內提起貓兒云道得
即不斬道不得即斬卻大眾下語皆不契泉意當時
即斬卻貓兒子至晚間師從外歸來問訊次泉乃舉
前語子云你作麼生救得貓兒師遂將一隻鞋戴在
頭上出去泉云子若在救得貓兒。

師問南泉異即不問如何是類泉以兩手托地師便
蹋倒卻歸涅槃堂內叫悔悔泉聞乃令人去問悔箇
什麼師云悔不剩與兩蹋。

南泉從浴室裏過見浴頭燒火問云作什麼云燒浴
泉云記取來喚水牯牛浴浴頭應喏至晚間浴頭入
方丈泉問作什麼云請水牯牛去浴泉云將得繩索
來不浴頭無對師來問訊泉泉舉似師師云某甲有
語泉便云還將得繩索來麼師便近前驀鼻便拽泉
云是即是太麤生。

師問南泉離四句絕百非外請師道泉便歸方丈師
云這老和尚每常口爬爬地及其問著一言不措侍
者云莫道和尚無語好師便打一掌南泉便掩卻方
丈門便把灰圍卻問僧云道得即開門多有人下語
並不契泉意師云蒼天蒼天泉便開門。

師問南泉云心不是佛智不是道還有過也無泉云
有師云過在什麼處請師道泉遂舉師便出去。

師上堂謂眾曰此事的的沒量大人出這裏不得老
僧到溈山僧問如何是祖師西來意溈山云與我將
床子來若是宗師須以本分事接人始得時有僧問
如何是祖師西來意師云庭前柏樹子學云和尚莫
將境示人師云我不將境示人云如何是祖師西來
意師云庭前柏樹子師又云老僧九十年前見馬祖
大師下八十餘員善知識箇箇俱是作家不似如今
知識枝蔓上生枝蔓都大是去聖遙遠一代不如一
代只如南泉尋常道須向異類中行且作麼生會如
今黃口小兒向十字街頭說葛藤博飯噇覓禮拜聚
三五百眾云我是善知識你是學人。

僧問如何是清淨伽籃師云丫角女子如何是伽籃
中人師云丫角女子有孕。

問承聞和尚親見南泉是否師云鎮州出大蘿蔔頭。

問和尚生緣什麼處師以手指云西邊更向西。

問法無別法如何是法師云外空內空內外空。

問如何是佛真法身師云更嫌什麼。

問如何是心地法門師云古今牓樣。

問如何是賓中主師云山僧不問婦如何是主中賓
師云老僧無丈人。

問如何是一切法常住師云老僧不諱祖其僧再問
師云今日不答話。

師上堂云兄弟莫久立有事商量無事向衣缽下坐
窮理好老僧行腳時除二時齋粥是雜用心力處餘
外更無別用心處也若不如此出家大遠在。

問萬物中何物最堅師云相罵饒汝接觜相唾饒汝
潑水。

問曉夜不停時如何師云僧中無與麼兩稅百姓。

問如何是一句師云若守著一句老卻你師又云若
一生不離叢林不語十年五載無人喚你作啞漢巳
後佛也不奈你何你若不信截取老僧頭去。

師上堂云兄弟你正在第三冤裏所以道但改舊時
行履處莫改舊時人共你各自家出家比來無事更
問禪問道三十二十人聚頭來問恰似欠伊禪道相
似你喚作善知識我是同受栲老僧不是戲好恐帶
累佗古人所以東道西說。

問十二時中如何用心師云你被十二時使老僧使
得十二時你問那箇時。

問如何是趙州主人公師咄云這箍桶漢學人應喏
師云如法箍桶著。

問如何是學人本分事師云樹搖鳥散魚驚水渾。

問如何是少神底人師云老僧不如你學云不占勝
云你因什麼少神。

問至道無難唯嫌揀擇是時人窠窟師云曾有問我
直得五年分疏不得。

有官人問丹霞燒木佛院主為什麼眉鬚墮落師云
官人宅中變生作熟是什麼人云所使師云卻是佗
好手。

問毗目僊人執善財手見微塵佛時如何師遂執僧
手云你見箇什麼。

有尼問如何是沙門行師云莫生兒尼云和尚勿交
涉師云我若共你打交涉堪作什麼。

問如何是趙州主人公師云田厙奴。

問如何是王索仙陀婆師云你道老僧要箇什麼。

問如何玄中玄師云說什麼玄中玄七中七八中八。

問如何是仙陀婆師云靜處薩婆訶。

問如何是法非法師云東西南北學云如何會去師
云上下四維。

問如何是玄中玄師云這僧若在合年七十四五。

問王索仙陀婆時如何師驀起打躬乂手。

問如何是道師云不敢不敢。

問如何是法師云敕敕攝攝。

問趙州去鎮府多少師云三百學云鎮府來趙州多
少師云不隔。

問如何玄中玄師云玄來多少時也學云玄來久矣
師云賴遇老僧洎合玄殺這屢生。

問如何是學人自巳師云還見庭前柏樹子麼。

師上堂云若是久參底人莫非真實莫非亙古亙今
若是新入眾底人也須究理始得莫趁者邊三百五
百一千傍邊二眾叢林稱道好箇住持洎乎問著佛
法恰似炒砂作飯相似無可施為無可下口卻言佗
非我是面赫赤地良由世間出非法語真實欲明者
意莫辜負老僧。

問在塵為諸聖說法總屬披搭未審和尚如何示人
師云什麼處見老僧學云請和尚說師云一堂師僧
總不會這僧語話別有一僧問請和尚說師云你說
我聽。

問真化無跡無師弟子時如何師云誰教你來問學
云更不是別人師便打之。

問此事如何辨師云我怪你學云如何辨得師云我
怪你不辨學云還保任否師云保任不保任自看。

問如何是無知解底人師云說什麼事。

問如何是西來意師下禪床學云莫便是否師云老
僧未有語在。

問佛法久遠如何用心師云你見前漢後漢把攬天
下臨終時半錢也無分。

問時人以珍寶為貴沙門以何為貴師云急合取口
學云合口還得也無師云口若不合爭能辨得。

問如何是趙州一句師云半句也無學云豈無和尚
在師云老僧不是一句。

問如何得不被諸境惑師垂一足僧便出鞋師收起
足僧無語。

有俗官問佛在日一切眾生皈依佛佛滅度後一切
眾生歸依什麼處師云未有眾生學云現問次師云
更覓什麼佛。

問還有不報四恩三有者也無師云有學云如何是
師云這殺父漢算你只少此一問。

問如何是和尚意師云無施設處。

師上堂云兄弟但改往修來若不改大有著你處在
老僧在此間三十餘年未曾有一箇禪師到此間設
有來一宿一食急走過且趁軟煖處去也。

問忽遇禪師到來向伊道什麼師云千鈞之弩不為
鼷鼠而發機師云兄弟若從南方來者即與下載若
從北方來即與裝載所以道近上人問道即失道近
下人問道者即得道兄弟正人說邪法邪法亦隨正
邪人說正法正法亦隨邪諸方難見易識我者裏易
見難識。

問善惡或不得底人還獨脫也無師云不獨脫學云
為什麼不獨脫師云正在善惡裏。

尼問離卻上來說處請和尚指示師咄云煨破鐵瓶
尼將鐵瓶添水來請和尚答話師笑之。

問世界變為黑穴未審此箇落在何路師云不占學
云不占是什麼人師云田厙奴。

問無言無意始稱得句既是無言喚什麼作句師云
高而不危滿而不溢學云即今和尚是滿是溢師云
爭奈你問我。

問如何是靈者師云淨地上痾一堆屎學云請和尚
的旨師云莫惱亂老僧。

問法身無為不墮諸數還許道也無師云作麼生道
學云與麼即不道也師笑之。

問如何是佛如何是眾生師云眾生即是佛佛即是
眾生學云未審兩箇那箇是眾生師云問問。

問大道無根如何接唱師云你便接唱云無根又作
麼生師云既是無根什麼處繫縛你。

問正修行底人莫被鬼神測得也無師云測得云過
在什麼處師云過在覓處云與麼即不修行也師云
修行。

問孤月當空光從何生師云月從何生。

問承和尚有言道不屬修俱莫染污如何是不染污
師云檢校內外云還自檢校也無師云檢校云自巳
有什麼過自檢校師云你有什麼事。

師上堂云此事如明珠在掌胡來胡現漢來漢現老
僧把一枝草作丈六金身用把丈六金身作一枝草
用佛即是煩惱煩惱即是佛問佛與誰人為煩惱師
云與一切人為煩惱云如何免得師云用免作麼。

師示眾云老僧此問即以本分事接人若教老僧隨
伊根機接人自有三乘十二分教接佗了也若是不
會是誰過歟巳後遇著作家漢也道老僧不辜佗但
有人問以本分事接人。

問從上至今即心是佛不即心還許學人商量也無
師云即心且置商量箇什麼。

問古鏡不磨還照也無師云前生是因今生是果。

問三刀未落時如何師云森森地云落後如何師云
迥迥地。

問如何是出三界底人師云籠罩不得。

問牛頭未見四祖百鳥銜花供養見後為什麼百鳥
不銜花供養師云應世不應世。

問白雲自在時如何師云爭似春風處處閑。

問如何是露地白牛師云月下不用色云食噉何物
師云古今嚼不著云請師答話師云老僧答與麼。

師示眾云擬心即差僧便問不擬心時如何師打二
下云莫是老僧辜負闍梨麼。

問凡有問答落在意根不落意根師如何對師云問
學云便請師道師云莫向這裏是非。

問龍女親獻佛未審將什麼獻師以兩手作獻勢。

師示眾云此間佛法道難即易道易即難別處難見
易識老僧者裏即易見難識若能會得天下橫行忽
有人問什麼處來若向伊道從趙州來又謗趙州若
道不從趙州來又埋沒自巳諸人且作麼生對他僧
問觸目是謗和尚如何得不謗去師云若道不謗早
是謗了也。

問如何是正修行路師云解修行即得若不解修行
即參差落佗因果裏又云我教你道若有問時但向
伊道趙州來忽問趙州說什麼法但向伊道寒即言
寒熱即言熱若更問道不問者箇事但云問什麼事
若再問趙州說什麼法便向伊道和尚來時不教傳
語上座若要知趙州事但自去問取。

問不顧前後時如何師云不顧前後且置你問阿誰。

師示眾云迦葉傳與阿難且道達磨傳與什麼人。

問且如二祖得髓又作麼生師云莫謗二祖師又云
達磨也有語在外者得皮在裏者得骨且道更在裏
者得什麼。

問如何是得髓底道理師云但識取皮老僧者裏髓
也不立云如何是髓師云與麼皮也摸未著。

問與麼堂堂豈不是和尚正位師云還知有不肯者
麼學云與麼即別有位師云誰是別者學云誰是不
別者師云一任叫。

問上上人一撥便轉下下人來時如何師云汝是上
上下下云請和尚答話師云話未有主在云某甲七
千里來莫作心行師云據你者一問心行莫不得麼
此僧一宿便去。

問不紹傍來者如何師云誰學云惠延師云問什麼
學云不紹傍來者師以手撫之。

問如何是衲衣下事師云莫自瞞。

問真如凡聖皆是夢言如何是真言師云更不道者
兩箇學云兩箇且置如何是真言師云唵􁻹啉㗶。

問如何是趙州師云東門西門南門北門。

問如何是定師云不定學云為什麼不定師云活物
活物。

問不隨諸有時如何師云合與麼學云莫便是學人
本分事師云隨也隨也。

問古人三十年一張弓兩下箭只射得半箇聖人今
日請師全射師便起去。

師示眾云至道無難唯嫌揀擇才有言語是揀擇老
僧卻不在明白裏是你向什麼處見祖師問和尚既
不在明白裏護惜什麼處師云我亦不知學云和尚
既自不知為什麼道不在明白裏師云問事即得禮
拜退。

師示眾云法本不生今則無滅更不要道才語是生
不語是默諸人且作麼生是不生不滅底道理問草
是不生不滅麼師云者漢只認得箇死語。

問至道無難唯嫌揀擇才有言語是揀擇和尚如何
示人師云何不盡引古人語學云某甲只道得到者
裏師云只這至道無難唯嫌揀擇。

上堂示眾云看經也在生死裏不看經也在生死裏
諸人且作麼生出得去僧便問只如俱不留時如何
師云實即得若不實爭能出得生死。

問利劍鋒頭快時如何師云老僧是利劍快在什麼
處。

問大難到來如何迴避師云恰好。

上堂良久大眾總來也未對云總來也師云更待一
人來即說話僧云候無人來即說似和尚師云大難
得人。

師示眾云心生即種種法生心滅即種種法滅你諸
人作麼生僧乃問只如不生不滅時如何師云我許
你者一問。

師因參次云明又未明道昏欲曉你在阿那頭僧云
不在兩頭師云與麼即在中間也云若在中間即在
兩頭師云這僧多少時在老僧這裏作與麼語話不
出得三句裏然直饒出得也在三句裏你作麼生僧
云某甲使得三句師云何不早與麼道。

問如何是通方師云離卻金剛禪。

師示眾云衲僧家直須坐斷報化佛頭始得問坐斷
報化佛頭是什麼人師云非你境界。

師示眾云大道只在目前要且難睹僧乃問目前有
何形段令學人睹師云任你江南江北學云和尚豈
無方便為人師云適來問什麼。

問入法界來還知有也無師云誰入法界學云與麼
即入法界不知去也師云不是寒灰死木花錦成現
百種有學云莫是入法界處用也無師云有什麼交
涉。

問若是實際理地什麼處得來師云更請闍梨宣　
遍。

問萬境俱起還有惑不得者也無師云有學云如何
是惑不得者師云你還信有佛法否學云信有佛法
古人道了如何是惑不得者師云為什麼不問老僧
學云問了也師云惑也。

問未審古人與今人還相近也無師云相近即相近
不同一體學云為什麼不同師云法身不說法學云
法身不說法和尚為人也無師云我向惠裏答話學
云爭道法身不說法師云我向惠裏救你阿爺佗終
不出頭。

問學人道不相見時還回牙也無師云測得回牙學
云測佗不得回互箇什麼師云不與麼是你自巳學
云和尚還受測也無師云人轉近道即轉遠也學云
和尚為什麼自隱去師云我今見共你語話學云爭
道不轉師云合與麼著。

師示眾云教化得底人是今生事教化不得底人是
第三生冤若不教化恐墮卻一切眾生教化亦是冤
是你還教化也無僧云教化師云一切眾生還見你
也無學云不見師云為什麼不見學云無相師云即
今還見老僧否學云和尚不是眾生師云自知罪過
即得。

師示眾云龍女心親獻盡是自然事問既是自然獻
時為什麼師云若不獻爭知自然。

師示眾云八百箇作佛漢覓一箇道人難得。

問只如無佛無人處還有修行也無師云除卻者兩
箇有百千萬億學云道人來時在什麼處師云你與
麼即不修行也其僧禮拜師云大有處著你在。

問白雲不落時如何師云老僧不會上象學云豈無
賓主師云老僧是主闍梨是賓白雲在什麼處。

問大巧若拙時如何師云喪郤棟梁材。

師示眾云佛之一字吾不喜聞問和尚還為人也無
師云為人學云如何為人師云不識玄旨徒勞念靜
學云既是玄作麼生是旨師云我不把本學云者箇
是玄如何是旨師云答你是旨。

師示眾云各自有禪各自有道忽有人問你作麼生
是禪是道作麼生秪對佗僧乃問既各有禪道從上
至今語話為什麼師云為你遊魂學云未審如何為
人師乃退身不語。

師示眾云不得閑過念佛念法僧乃問如何是學人
自巳念師云念者是誰學云無伴師叱者驢。

上堂示眾云若是第一句與祖佛為師第二句與人
天為師第三句自救無療有僧問如何是第一句師
云與祖佛為師師又云大好從頭起學人再問師云
又卻人天去也。

師示眾云是佗不是不將來老僧不是不秖對僧云
和尚將什麼秪對師長吁一聲云和尚將者箇秪對
莫辜負學人也無師云你適來肯我我即辜負你若
不肯我我即不辜負你。

師示眾云老僧今夜答話去也解問者出來有曾才
出禮拜師云比來拋塼引玉只得箇墼子。

問狗子還有佛性也無師云無學云上至諸佛下至
螘子皆有佛性狗子為什麼無師云為伊有業識性
在。

問如何是法身師云應身云學人不問應身師云你
但管應身。

問朗月當空時如何師云闍梨名什麼學云專甲師
云朗月當空在什麼處。

問正當二八時如何師云東東西西學云如何是東
東西西師云覓不著。

問學人全不會時如何師云我更不會云和尚還知
有也無師云我不是木頭作麼不知云大好不會師
拍掌笑之。

問如何是道人師云我向道是佛人。

問凡有言句舉手動足盡落在學人網中離此外請
師道師云老僧齋了未喫茶。

馬大夫問和尚還修行也無師云老僧若修行即禍
事云和尚既不修行教什麼人修行師云大夫是修
行底人云某甲何名修行師云若不修行爭得撲在
人王位中餧得來赤凍紅地無有解出期大夫乃下
淚拜謝。

師示眾云闍梨不是不將來老僧不是不秪對又云
闍梨莫擎拳合掌老僧不將禪床拂子對。

問思憶不及處如何師云過者邊來云過者邊來即
是及處如何是思不及處師豎起手云你喚作什麼
云喚作手和尚喚作什麼師云百種名字我亦道云
不及和尚百種名字且喚什麼師云與麼即你思憶
不及處僧禮拜師云教你思憶得及者云如何是師
云釋迦教祖師教是你師云祖與佛古人道了也如
何是思憶不及處師再舉指云喚作什麼僧良久師
云何不當頭道著更疑什麼。

問如何是和尚家風師云老僧耳背高聲問僧再問
師云你問我家風我卻識你家風。

問萬境俱起時如何師云萬境俱起云一問一答是
起如何是不起師云禪床是不起底僧才禮拜次師
云記得問答云記得師云試舉看僧擬舉。

問如何是目前佛師云殿裏底云者箇是相貌佛如
何是佛師云即心是云即心猶是限量如何是佛師
云無心是學云有心無心還許學人揀也無師云有
心無心總被你揀了也更教老僧道什麼即得。

問遠遠投師未審家風如何師云不說似人學云為
什麼不說似人師云是我家風學云和尚既不說似
人爭奈四海來投師云你是道我不是海學云未審
海內事如何師云老僧釣得一箇。

問祖佛近不得底是什麼人師云不是祖佛學云爭
奈近不得何師云向你道不是祖佛不是眾生不是
物得麼學云是什麼師云若有名字即是祖佛眾生
也學云不可只與麼去也師云卒未與你去在。

問如何是平常心師云狐狼野干是。

問作何方便即得聞於未聞師云未聞且置你曾聞
箇什麼來。

問承教有言隨色摩尼珠如何是本色師召僧名僧
應喏師云過者邊來僧便過又問如何是本色師云
且隨色走。

問平常心底人還受教化也無師云我不歷佗門戶
學云與麼則莫沉卻那邊人麼師云大好平常心。

問如何是學保任底物師云盡未來際揀不出。

問如何是大修行底人師云寺裏綱維是。

問學人才到總不知門戶頭事如何師云上座名什
麼學云惠南師云大好不知。

問學人欲學又謗於和尚如何得不謗去師云你名
什麼學云道皎師云靜處去者米囤子。

問如何是和尚大意師云無大無小學云莫便是和
尚大意麼師云若有纖毫萬劫不如。

問萬法本閑而人自鬧是什麼人語師云出來便死。

問不是佛不是物不是眾生這箇是斷語如何是不
斷語師云天上天下唯我獨尊。

問如何是毘盧圓相師云老僧自小出家不曾眼花
學云和尚還為人也無師云願你長見毘盧圓相。

問佛祖在日佛祖相傳佛祖滅後什麼人傳師云古
今總是老僧分上學云未審傳箇什麼師云箇箇總
屬生死云不可埋沒卻祖師也師云傳箇什麼。

問凡聖俱盡時如何師云願你作大德老僧是障佛
祖漢。

問遠聞趙州到來為什麼不見師云老僧罪過。

問朗月當空未審室中事如何師云老僧自出家不
曾作活計學云與麼即和尚不為今時也師云自疾
不能救焉能救諸疾學云爭奈學人無依何師云依
即蹋著地不依即一任東西。

問在心心不測時如何師云測阿誰學云測自巳師
云無兩箇。

問不見邊表時如何師指淨瓶云是什麼學云淨瓶
師云大好不見邊表。

問如何是歸根師云擬即差。

問不離言句如何得獨脫師云離言句是獨脫學云
適來無人教某甲來師云因什麼到此學云和尚何
不揀出師云我早箇揀了也。

問非心不即智請和尚一句師云老僧落你後。

問如何是畢竟師云畢竟學云那箇畢竟是師云老
僧是畢竟你不解問者話學云不是不問師云畢竟
在什麼處。

問不挂寸絲時如何師云不挂什麼學云不挂寸絲
師云大好不挂寸絲。

問如救頭然底人如何師云便學學云什麼處師云
莫占佗位次。

問空劫中阿誰為主師云老僧在裏許坐學云說甚
麼法師云說你問底。

問承古有言虛明自照如何是自照師云不稱佗照
學云照不著處如何師云你話墮也。

問如何是的師云一念未起時。

問如何是法王師云州裏大王是云和尚不是師云
你擬造反去都來一箇王不認。

問如何是佛心師云你是心我是佛奉不奉自看學
云師即不無還奉得也無師云你教化我看。

問三身中那箇是本來身師云闕一不可。

問未審此土誰為祖師師云達磨來這邊總是學云
和尚是第幾祖師云我不落位次學云在什麼處師
云在你耳裏。

問不棄本不逐末如何是正道師云大好出家兒學
云學人從來不曾出家師云歸依佛歸依法學云未
審有家可出也無師云直須出家學云向什麼處安
排佗師云且向家裏坐。

問明眼人見一切還見色也無師打卻著學云如何
打得師云莫用力學云不用力如何打得師云若用
力即乖。

問祖佛大意合為什麼人師云只為今時學云爭奈
不得何師云誰之過學云如何承當師云如今無人
承當得云與麼即無依倚也師云又不可無卻老僧。

問了事底人如何師云正大修行學云未審和尚還
修行也無師云著衣喫飯學云著衣喫飯尋常事未
審修行也無師云你且道我每日作什麼。

崔郎中問大善知識還入地獄也無師云老僧末上
入崔云既是大善知識為什麼入地獄師云老僧若
不入爭得見郎中。

問毫釐有差時如何師云天地懸隔云毫釐無差時
如何師云天地懸隔。

問如何是不睡底眼師云凡眼肉眼又云雖未得天
眼肉眼力如是學云如何是睡底眼師云佛眼法眼
是睡底眼。

問大庾嶺頭趁得及為什麼提不起師拈起衲衣云
你甚處得者箇來云不問者箇師云與麼即提不起。

問不合不散如何辨師云你有一箇我有一箇云者
箇是合如何是散師云你便合。

問如何是不錯路師云識心見性是不錯路。

問明珠在掌還照也無師云照即不無喚什麼作珠。

問靈苗無根時如何師云你從什麼處來云太原來
師大好無根。

問學人擬作佛時如何師云大煞費力生云不費力
時如何師云與麼即作佛去也。

問學人昏鈍在一浮沉如何得出師只據坐云某甲
實問和尚師云你甚處作一浮一沉。

問不在凡不在聖如何免得兩頭路師云去郤兩頭
來答你僧不審師云不審從什麼處起在者裏從老
僧起在市裏時從什麼處起云和尚為什麼不定師
云我教你何不道今日好風。

問如何是大闡提底人師云老僧答你還信否云和
尚重言那敢不信師云覓箇闡提人難得。

問大無慚愧底人什麼處著得師云此間著不得云
忽然出頭爭向師云將取去。

問用處不現時如何師云用即不無現是誰。

問空劫中還有人修行也無師云喚什麼作空劫云
無一物是師云者箇始稱修行喚什麼作空劫。

問如何是出家師云不履高名不求垢壞。

問不指一法如何是和尚法師云老僧不說茆山法
云既不說茆山法如何是和尚法師云向你道不說
茆山法云莫者箇便是也無師云老僧未曾將者箇
示人。

問如何是目前獨脫一路師云無二亦無三云目前
有路還許學人進前也無師云與麼即千里萬里。

問如何是毘盧向上事師云老僧在你腳底云和尚
為什麼在學人腳底師云你元來不知有向上事。

問如何是合頭師云是你不合頭云如何是不合頭
師云前句弁取。

問如何和尚的的意師云止止不須說我法妙難思。

問澄澄絕點時如何師云墮坑落塹云有什麼過師
云你屈著與麼人。

問未審出家誓求無上菩提時如何師云未出家被
菩提使既出家使得菩提。

有秀才見師手中拄杖乃云佛不奪眾生願是否師
云是秀才云某甲就和尚乞取手中拄杖得否師云
君子不奪人所好秀才云專甲不是君子師云老僧
亦不是佛。

師因出外見婆子插田云忽遇猛虎作麼生婆云無
一法可當情師云除婆子云唋師云難有者箇在。

有秀才辭去云專甲在此括撓和尚多時無可報答
和尚待佗日作一頭驢來報答和尚師云教老僧爭
得鞍。

師到道吾處纔入僧堂吾云南泉一隻箭來師云看
箭吾云過也師云中也。






趙州和尚語錄卷上(終)

趙州和尚語錄卷中

師上堂示眾金佛不度爐木佛不度火泥佛不度水
真佛內裏坐菩提涅槃真如佛性盡是貼體衣服亦
名煩惱不問即無煩惱實際理地什麼處著一心不
生萬法無咎但究理而坐二三十年若不會截取老
僧頭去夢幻空花徒勞把促心若不異萬法亦然既
不從外得更拘什麼如羊相似更亂拾物安口中作
麼老僧見藥山和尚道有人問著但交合取狗口老
僧亦道合取狗口取我是垢不取我是淨一似獵狗
相似專欲得物喫佛法向什麼處著一千人萬人盡
是覓佛漢子覓一箇道人無若與空王為弟子莫教
心病最難醫未有世界早有此性世界壞時此性不
壞從一見老僧後更不是別人只是箇主人公者箇
更向外覓作麼與麼時莫轉頭換面即失卻也。

問百骸俱潰散一物鎮長靈時如何師云今朝又風
起。

問三乘十二分教即不問如何是祖師西來意師云
水牯牛生兒也好看取云未審此意如何師云我亦
不知。

問萬國來朝時如何師云逢人不得喚。

問十二時中如何淘汰師云奈河水濁西水流急云
還得見文殊也無師云者矇瞳漢什麼處去來。

問如何是道場師云你從道場來你從道場去脫體
是道場何處更不是。

問萌芽未發時如何師云嗅著即腦裂云不嗅時如
何師云無者閒工夫。

問如何數量師云一二三四五云數量不拘底事如
何師云一二三四五。

問什麼世界即無晝夜師云即今是晝是夜云不問
即今師云爭奈老僧何。

問迦葉上行衣不踏曹溪路什麼人得披師云虛空
不出世道人都不知。

問如何是混而不雜師云老僧菜食長齋云還得超
然也無師云破齋也。

問如何是古人之言師云諦聽諦聽。

問如何是學人本分事師云與麼嫌什麼。

問萬法歸一一歸何所師云我在青州作一領布衫
重七斤。

問如何是出家兒師云不朝天子父母返拜。

問覿面事如何師云你是覿面漢。

問如何是佛向上人師云只者牽耕牛底是。

問如何是急師云老僧與麼道你作麼生云不會師
云向你道急急著靴水上立走馬到長安靴頭猶未
濕。

問四山相逼時如何師云無路是趙州。

問古殿無王時如何師咳嗽一聲云與麼即臣啟陛
下師云賊身巳露。

問和尚年多少師云一串數珠數不盡。

問和尚承嗣什麼人師云從諗。

問外方忽有人問趙州說什麼法如何秪對師云鹽
貴米賤。

問如何是佛師云你是佛麼。

問如何是出家師云爭得見老僧。

問佛祖不斷處如何師云無遺漏。

問本源請師指示師云本源無病云了處如何師云
了人知云與麼時如何師云與我安名字著。

問純一無雜時如何師云大煞好一問。

問無為寂靜底人莫落在沉空也無師云落在沉空
云究竟如何師云作驢作馬。

問如何是祖師西來意師云床腳是云莫便是也無
師云是即脫取去。

問澄澄絕點時如何師云老僧者裏不著客作漢。

問鳳飛不到時如何師云起自何來。

問實際理地不受一塵時如何師云一切總在裏許。

問如何是一句師應喏僧再問師云我不患聾。

問初生孩子還具六識也無師云急流水上打毬子。

問頭頭到來時如何師云猶較老僧百步。

問如何是和尚家風師云老僧自小出家抖擻破活
計。

問請離四句道師云老僧常在裏許。

問扁鵲醫王為什麼有病師云扁鵲醫王不離床枕
又云一滴甘露普潤大千。

問如何是露地白牛師云者畜生。

問如何是大人相師云側耳視之云猶是隔階趍附
在師云老僧無工夫趍得者閑漢。

問纔有心念落在人天直無心念落在眷屬時如何
師云非但老僧作家亦畣你不得。

問凡有施為盡落糟粕請師不施為答師叱尼云將
水來添鼎子沸。

問如何是般若波羅蜜師云摩訶般若波羅蜜。

問如何是咬人師子師云皈依佛皈依法皈依僧莫
咬老僧。

問離卻言句請師道師咳嗽。

問如何得不謗古人不負恩去師云闍梨作麼生。

問如何是一句師云道什麼。

問如何是一句師云兩句。

問唯佛一人是善知識如何師云魔語。

問如何是菩提師云者箇是闡提。

問如何是大人相師云好箇兒孫。

問如寂寂無依時如何師云老僧在你背後。

問如何是伽藍師云別更有什麼云如何是伽藍中
人師云老僧與闍梨。

問二龍爭珠誰是得者師云老僧只管看。

問如何是離因果底人師云不因闍梨問老僧實不
知。

問眾盲摸象各說異端如何是真象師云無假自是
不知。

問如何是第一句師咳嗽云莫便是否師云老僧咳
嗽也不得。

問大海還納眾流也無師云大海道不知云因什麼
不知師云終不道我納眾流。

問如何是毘盧師師云毘盧毘盧。

問諸佛還有師也無師云有云如何是諸佛師師云
阿彌陀佛阿彌陀佛。

問如何是學人師師云雲有出山勢水無投澗聲云
不問者個師云是你師不認。

問諸方盡向口裏道和尚如何示人師腳跟打火爐
示之云莫便是也無師云恰認得老僧腳跟。

問不行大道時如何師云者販私鹽漢云卻行大道
時如何師云還我公驗來。

問如何是本來身師云自從識得老僧後只者漢更
不別云與麼即與和尚隔生去也師云非但今生千
生萬生亦不識老僧。

問如何是祖師西來意師云東壁上挂葫蘆多少時
也。

問方圓不就時如何師云不方不圓云與麼時如何
師云是方是圓。

問道人相見時如何師云呈漆器。

問諦為什麼觀不得師云諦即不無觀即不得云畢
竟如何師云失諦。

問行又不到問又不到時如何師云到以不到道人
看如涕唾云其中事如何師唾地。

問如何是祖師西來意師云如你不喚作祖師意猶
未在云本來底如何師云四目相睹更無第二主宰。

問不具形儀還會也無師云即今還會麼。

問如何是大無慚愧底人師云皆具不可思議。

問學人擬向南方學些子佛法去如何師云你去南
方見有佛處急走過無佛處不得住云與麼即學人
無依也師云柳絮柳絮。

問如何是急切處師云一問一畣。

問不藉三寸還假今時也無師云我隨你道你作麼
生會。

問如何是和尚家風師云茫茫宇宙人無數云請和
尚不答話師云老僧合與麼。

問二龍爭珠誰是得者師云失者無虧得者無用。

問如何是大人相師云是什麼。

有俗士獻袈裟問披與麼衣服莫辜負古人也無師
拋下拂子云是古是今。

問如何是沙門行師云展手不展腳。

問牛頭未見四祖時如何師云飽柴飽水云見後如
何師云飽柴飽水。

問如何是學人自巳師云喫粥了也未云喫粥也師
云洗缽盂去。

問如何是毘盧師師云　駝來也未云來也師云牽
去餵草。

問如何是無師智師云老僧不曾教闍梨。

問如何是親切一句師云話墮也。

問不借口還許商量也無師云正是時云便請師商
量師云老僧不曾出。

問二祖斷臂當為何事師云粉骨碎身云供養什麼
人師云來者供養。

問無邊身菩薩為什麼不見如來頂相師云你是闍
梨。

問晝是日光夜是火光如何是神光師云日光火光。

問如何是恰問處師云錯云如何是不問處師云向
前一句裏弁取。

問如何是大人相師以手摸面乂手歛容。

問如何是無為師云者箇是有為。

問如何是祖師西來意師云欄中失卻牛。

問學人遠來請和尚指示師云才入門便好驀面唾。

問如何是直截一路師云淮南船子到也未云學人
不會師云且喜到來。

問柏樹子還有佛性也無師云有云幾時成佛師云
待虛空落地云虛空幾時落地師云待柏樹子成佛。

問如何是西來意師云因什麼向院裏罵老僧云學
人有何過師云老僧不能就院裏罵得闍梨。

問如何是西來意師云板齒生毛。

問貧子來將什麼過與師云不貧云爭奈覓和尚何
師云只是守貧。

問無邊身菩薩為什麼不見如來頂相師云如隔羅
縠。

問諸天甘露什麼人得喫師云謝你將來。

問超過乾坤底人如何師云待有與麼人即報來。

問如何是伽藍師云三門佛殿。

問如何是不生不滅師云本自不生今亦無滅。

問如何是趙州主師云大王是。

問急切處請師道師云尿是小事須是老僧自去始
得。

問如何是丈六金身師云腋下打領云學人不會師
云不會請人裁。

問學人有疑時如何師云大宜小宜學云不疑師云
大宜東北角小宜僧堂後。

問如何是佛向上人師下禪床上下觀瞻相云者漢
如許長大截作三橛也得問什麼向上向下。

尼問如何是密密意師以手恰之云和尚猶有者箇
在師云是你有者箇。

師示眾云老僧三十年前在南方火爐頭有箇無賓
主話直至如今無人舉著。

問和尚受大王如是供養將什麼報答師云念佛云
貧子也解念佛師云喚侍者將一錢與伊。

問如何是和尚家風師云屏風雖破骨格猶存。

問如何是不遷之義師云你道者野鴨子飛從東去
西去。

問如何是西來意師云什麼處得者消息來。

問如何是塵中人師云布施茶鹽錢來。

問大耳三藏第三度覓國師不見未審國師在什麼
處師云在三藏鼻孔裏。

問盲龜值浮木孔時如何師云不是偶然事。

問久居巖谷時如何師云何不隱去。

問如何是佛法大意師云禮拜著僧擬進話次師喚
沙彌文遠文遠到師叱云適來去什麼處來。

問如何是自家本意師云老僧不用牛刀。

問久響趙州石橋到來只見掠彴子師云闍梨只見
掠彴子不見趙州石橋云如何是趙州石橋師云過
來過來。

又僧問久響趙州石橋到來只見掠彴子師云你只
見掠彴子不見趙州石橋云如何是石橋師云度驢
度馬。

問和尚姓什麼師云常州有云甲子多少師云蘇州
有。

師上堂云才有是非紛然失心還有答話分也無有
僧出撫侍者一下云何不祗對和尚師便歸方丈後
侍者請益適來僧是會不會師云坐底見立底立底
見坐底。

問如何是道師云墻外底云不問者箇師云問什麼
道云大道師云大道通長安。

問撥塵見佛時如何師云撥塵即不無見佛即不得。

問如何是無疾之身師云四大五陰。

問如何是闡提師云何不問菩提云如何是菩提師
云只者便是闡提。

師有時屈指云老僧喚作拳你諸人喚作什麼僧云
和尚何得將境示人師云我不將境示人若將境示
闍梨即埋沒闍梨去也云爭奈者箇何師便珍重。

問一問一答總落天魔外道設使無言又犯他匡網
如何是趙州家風師云你不解問云請和尚畣話師
云若據你合喫二十棒。

師示眾云才有是非紛然失心還有答話分也無有
僧出將沙彌打一掌便出去師便歸方丈至來日問
侍者昨日者師僧在什麼處侍者云當時便去也師
云三十年美馬騎被驢子撲。

問與麼來底人師還接也無師云接云不與麼來底
人師還接也無師云接云與麼來從師接不與麼來
師如何接師云止止不須說我法妙難思。

鎮府大王問師尊年有幾箇齒在師云只有一箇牙
大王云爭喫得物師云雖然一箇下下咬著。

問如何是學人珠師云高聲問僧禮拜師云不解問
何不道高下即不問如何是學人珠何不與麼問僧
便再問師云洎合放過者漢。

問二邊寂寂師如何闡揚師云今年無風波。

問大眾雲集合談何事師云今日拽木頭豎僧堂云
莫只者個便是接學人也無師云老僧不解雙陸不
解長行。

問如何是真實人體師云春夏秋冬云與麼即學人
難會師云你問我真實人體。

問如何是佛法大意師云你名什麼云某甲師云含
元殿裏金谷園中。

問如何是七佛師師云要眠即眠要起即起。

問道非物外物外非道如何是物外道師便打云和
尚莫打某甲巳後錯打人去在師云龍蛇易弁衲子
難瞞。

師見大王入院不起以手自拍膝云會麼大王云不
會師云自小出家今巳老見人無力下禪床。

問如何是忠言師云你娘醜陋。

問從上至今不忘底人如何師云不可得繫心常思
念十方一切佛。

問如何是忠言師云喫銕棒。

問如何是佛向上事師便撫掌大笑。

問一鐙然百千燈一燈未審從什麼處發師便趯出
一隻履又云作家即不與麼問。

問歸根得旨隨照失宗時如何師云老僧不答者話
云請和尚答話師云合與麼。

問如何是不思處師云快道快道。

問夜昇兜率晝降閻浮其中為什麼摩尼不現師云
道什麼僧再問師云毘婆尸佛早留心直至如今不
得妙。

問非思量處如何師云速道速道。

問如何是衣中寶師云者一問嫌什麼云者箇是問
如何是寶師云與麼即衣也失卻。

問萬里無店時如何師云禪院裏宿。

問狗子還有佛性也無師云家家門前通長安。

問覿面相呈還盡大意也無師云低口云收不得處
如何師云向你道低口。

問如何是目前一句師云老僧不如你。

問出來底是什麼人師云佛菩薩。

問靈草未生時如何師嗅著即腦裂云不嗅時如何
師云如同立死漢云還許學人和合否師云人來莫
向伊道。

問祖意與教意同別師云才出家未受戒則處問人。

問如何是聖師云不凡云如何是凡師云不聖云不
凡不聖時如何師云好箇禪僧。

問兩鏡相向那箇最明師云闍梨眼皮蓋須彌山。

問學人近入叢林乞師指示師云蒼天蒼天。

問前句巳往後句難明時如何師云喚作即不可云
請師分師云問問。

問高峻難上時如何師云老僧不向高峰頂。

問不與萬法為侶者是什麼人師云非人。

問請師宗乘中道一句子師云今日無錢與長官。

問學人不別問請師不別答師云奇怪。

問三乘教外如何接人師云有此世界來日月不曾
換。

問三處不通如何離識師云識是分外。

問眾機來湊未審其中事如何師云我眼本正不說
其中事。

問淨地不止是什麼人師云你未是其中人在云如
何是其中人師云止也。

問如何是萬法之源師云棟梁椽柱云學人不會師
云拱斗叉手不會。

問一物不將來時如何師云放下著。

問路逢達道人不將語默對未審將什麼對師云人
從陳州來不得許州信。

問開口是有為如何是無為師以手示之云者箇是
無為云者箇是有為如何是無為師云無為云者箇
是有為師云是有為。

師示眾云佛之一字吾不喜聞。

問和尚還為人也無師云佛佛。

問盡卻今時如何是的的處師云盡卻今時莫問那
箇云如何是的師云向你道莫問云如何得見師云
大無外小無內。

問離四句絕百非時如何師云老僧不認得死云者
箇是和尚分上事師云恰是云請和尚指示師云離
四句絕百非把什麼指示。

問如何是和尚家風師云內無一物外無所求。

問如何是歸根得旨師云答你即乖。

問如何是疑心師云答你即乖也。

問出家底人還作俗否師云出家即是座主出與不
出老僧不管云為什麼不管師云與麼即出家也。

問無師弟子時如何師云無漏智性本自具足又云
此是無師弟子。

問不見邊表時如何師云因什麼與麼。

問澄而不清渾而不濁時如何師云不清不濁云是
什麼師云也可憐生云如何是通方師云離卻金剛
禪。

問如何是囊中寶師云嫌什麼云用不窮時如何師
云自家底還重否又云用者即重不用即輕。

問如何是祖師的的意師涕唾云其中事如何師又
唾地。

問如何是沙門行師云離行。

問真休之處請師指師云指即不休。

問無問時如何師云乖常語。

問四山相逼時如何師云無出跡。

問到者裏道不得時如何師云不得道云如何道師
云道不得處。

問但有言句盡不出頂如何是頂外事師喚沙彌文
遠文遠應喏師云今日早晚也。

問如何是毘盧師師云莫惡口。

問至道無難唯嫌揀擇如何得不揀擇師云天上天
下唯我獨尊云此猶是揀擇師云田庫奴什麼處是
揀擇。

問如何是三界外人師云爭奈老僧在三界內。

問知有不有底人如何師云你若更問即故問老僧。

師示眾云向南方趍叢林去莫在者裏僧便問和尚
者裏是甚處師云我者裏是柴林。

問如何是毘盧師師云性是弟子。

問歸根得旨時如何師云太慌忙生云不審師云不
審從甚處起。

劉相公入院見師掃地問大善知識為什麼卻掃塵
師云從外來。

問利劍出匣時如何師云黑云正問之時如何弁白
師云無者閑工夫云叉手向人前爭奈何師云早晚
見你叉手云不叉手時如何師云誰是不叉手者。

問如何是沙門得力處師云你什麼處不得力。

問如何是和尚示學人處師云目前無學人云與麼
即不出世也師便珍重。

問祖意與教意同別師作拳安頭上云和尚猶有者
箇在師卸下帽子云你道老僧有箇什麼。

問心又不停不住時如何師云是活物是者箇正被
心識使在云如何得不被心識使師便低頭。

問道從何生師云者箇即生也道不屬生滅云莫是
天然也無師云者箇是天然道即不與麼。

問祖意與教意同別師云會得祖意便會教意。

問如何是異類中行師云唵􁻹啉唵􁻹啉。

問高峻難上時如何師云老僧自住峰頂云爭奈曹
溪路側何師云曹溪是惡云今時為什麼不到師云
是渠高峻。

問如何是寶月當空師云塞卻老僧耳。

問毫釐有差時如何師云麤云應機時如何師云屈。

問如何是沙門行師展手拂衣。

問祖佛命不斷處如何師云無人知。

問未審權機喚作什麼師云喚作權機。

問學人近入叢林不會乞師指示師云未入叢林更
是不會。

問從上古德將何示人師云不因你問老僧也不知
有古德云請師指示師云老僧不是古德。

問佛花未發如何弁得貞實師云是貞是實云是什
麼人分上事師云老僧有分闍梨有分。

問如何是佛師云你是什麼人。

問驀直路時如何師云驀直路。

問如何是玄中不斷玄師云你問我是不斷玄。

問覺花未發時如何弁得真實師云巳發也云未審
是真是實師云真即實實即真。

問還有不報四恩三德者也無師云有云如何是師
云者辜恩負德漢。

問貧子來將什麼物與他師云不欠少。

問如何是趙州正主師云老僧是從諗。

有婆子問婆是五障之身如何免得師云願一切人
生天願婆婆永沉苦海。

問朗月當空時如何師云猶是階下漢云請師接上
階師云月落了來相見。

師有時示眾云老僧初到藥山時得一句子直至如
今齁齁地飽。

趙州和尚語錄卷下　　并對機勘弁偈頌等

師因在室坐禪次主事報和尚云大王來禮拜大王
禮拜了左右問烈土王來為什麼不起師云你不會
老僧者裏下等人來出三門接中等人來下禪床接
上等人來禪床上接不可喚大王作中等下等人也
恐屈大王大王歡喜再三請入內供養。

師因問周員外你還夢見臨濟也無員外豎起拳師
云那邊見外云者邊見師云什麼處見臨濟員外無
對師問周員外什麼處來云非來非去師云不是老
鴉飛來飛去。

師示眾云才有是非紛然失心還有答話分也無後
有僧舉似洛浦洛浦扣齒又舉侶雲居雲居云何必
僧舉似師師云南方大有人喪身失命僧云請和尚
舉師才舉僧便指傍僧云者箇師僧喫卻飯了作什
麼語話。

師因看金剛經次僧便問一切諸佛及諸佛阿耨菩
提皆從此經出如何是此經師云金剛般若波羅蜜
經如是我聞一時佛在舍衛國僧云不是師云我自
理經也不得。

因僧辭去師云闍梨出外忽有人問還見趙州否你
作麼生祗對云只可道見師云老僧是一頭驢你作
麼生見無語。

師問新到從什麼處來云南方來師云還知有趙州
關麼云須知趙州關者師叱云者販私鹽漢又云兄
弟趙州關也難過云如何是趙州關師云石橋是。

有僧從雪峰來師云上座莫住此間老僧者裏只是
避難所在佛法盡在南方云佛法豈有南北師云直
饒你從雲居雪峰來也只是箇擔板漢云未審那邊
事如何師云你因什麼夜來尿床云達後如何師云
又是阿屎。

示眾云我此間有出窟師子亦有在窟師子只是難
得師子兒時有僧彈指對之師云是什麼云師子兒
師云我喚作師子兒是是罪過你更行趯踏。

問新到離什麼處云離雪峰師云雪峰有什麼言句
示人云和尚尋常道盡十方世界是沙門一隻眼你
等諸人向什麼處阿師云闍梨若迴寄箇鍬子去。

師因捨衣俵大眾次僧便問和尚總捨卻了用箇什
麼去師召云湖州子僧應諾師云用箇什麼。

師示眾云未有世界早有此性世界壞時此性不壞
僧問如何是此性師云五蘊四大云此猶是壞如何
此性師云四大五蘊。

定州有一座主到師問習何業云經律論不聽便講
師舉手示之還講得者箇麼座主茫然不知師云直
饒你不聽便講得也只是箇講經論漢若是佛法未
在云和尚即今語話莫便是佛法否師云直饒你問
得答得總屬經論佛法未在無語。

師因問一行者從什麼處來云北院來師云那院何
似者院行者無對有僧在邊立師令代行者語僧代
云從那院來師笑之師又令文遠代之文遠云行者
還是不取師語話。

師問座主所習何業云講維摩經師云維摩經步步
是道場座主在什麼處無對師令全益代座主語全
益云只者一問可識道場麼師云你身在道場裏心
在什麼處速道取云和尚不是覓學人心師云是云
只者一問一會是什麼師云老僧不在心所裏法過
眼耳鼻舌身意而知解云既不在心數裏和尚為什
麼覓師云為你道不得云法過眼耳鼻舌身意而不
解作麼生道不得師云喫我涕唾。

師問僧你曾看法華經麼云曾看師云經中道納衣
在空閑假名阿練若誑惑世間人你作麼生會僧擬
禮拜師云你披納衣來否云披來師云莫或我云如
何得不或去師云自作活計莫取老僧語。

師問座主所習何業云講維摩經師云那箇是維摩
祖父云某甲是師云為什麼卻為兒孫傳語無對。

師一日上堂僧纔出禮拜師乃合掌珍重又一日僧
禮拜師云好好問云如何是禪師云今日天陰不畣
話。

問新到從何方來云無方面來師乃轉背僧將坐具
隨師轉師云大好無方面。

問新到從什麼處來云南方來師云三千里外逢莫
戲云不曾師云摘楊花摘楊花。

豐干到五臺山下見一老人干云莫是文殊也無老
人云不可有二文殊也干便禮拜老人不見有僧舉
似師師云豐干只具一隻眼師乃令文遠作老人我
作豐干師云莫是文殊也無豈有二文殊也師云文
殊文殊。

師問二新到上座曾到此間否云不曾到師云喫茶
去又問那一人曾到此間否云曾到師云喫茶去院
主問和尚不曾到教伊喫茶去即且致曾到為什麼
教伊喫茶去師云院主院主應喏師云喫茶去。

師到雲居雲居云老老大大何不覓箇住處師云什
麼處住得雲居云前面有古寺基師云與麼即和尚
自住取師又到茱萸茱萸云老老大大何不覓箇住
處去師云什麼處住得茱萸云老老大大住處也不
識師云三十年弄馬騎今日卻被驢撲師又到茱萸
方丈上下觀瞻茱萸云平地喫交作什麼師云只為
心麤。

師一日將拄杖上茱萸法堂上東西來去萸云作什
麼師云探水萸云我者裏一滴也無探箇什麼師將
杖子倚壁便下去臺山路上有一婆子要問僧僧問
臺山路向什麼處去云驀直去僧才行婆云又與麼
去也師聞後便去問臺山路向什麼處去云驀直去
師才行婆云又與麼去也師便歸舉似大眾云婆子
今日被老僧勘破了也。

師見僧來挾火示之云會麼僧云不會師云你不得
喚作火老僧道了也師挾起火云會麼云不會師卻
云此去舒州有投子山和尚你去禮拜問取因緣相
契不用更來不相契卻來其僧便去才到投子和尚
處投子乃問近離什麼處云離趙州特來禮拜和尚
投子云趙州老人有何言句僧乃具舉前話投子乃
下禪床行三五步卻坐云會麼僧云不會投子云你
歸舉似趙州其僧卻歸舉似師師云還會麼云未會
師云也不教多也。

洞山問僧什麼處來云掌鞋來山云自解依他云依
他山云他還指闍梨也無無對師代云若允即不違
普化喫生菜臨濟見云普化大似一頭驢普化便作
驢啼臨濟便休去普化云臨濟小廝兒只具一隻眼
師代云但與本分草料。

保壽問胡釘教莫便是胡釘教否云不敢保云還釘
得虛空麼云請打破虛空來保壽便打卻云他後有
多口阿師與你點破在胡釘教後舉似師師云你因
什麼被他打云不知過在什麼處師云只者一縫上
不奈何更教他打破釘教便會師代云且釘者一縫
師問新到離什麼處云雪峰來師云雪峰有什麼言
句示人云雪峰尋常道盡十方世界都來是沙門一
隻眼你諸人向什麼處阿師云你若迴寄闍梨一箇
鍬子去。

師因行路次見一婆子問和尚住什麼處師云趙州
東院西師舉向僧云你道使那個西字一僧云東西
字一僧云依棲字師云汝兩人總作得鹽銕判官。

師與侍郎遊園見兔走過侍郎問和尚是大善知識
兔子見為什麼走師云老僧好殺。

師因見僧掃地次遂問與麼掃還得淨潔也無云轉
掃轉多師云豈無撥塵者也云誰是撥塵者師云會
麼云不會師云問取雲居去其僧乃去問雲居如何
是撥塵者雲居云者瞎漢。

師問僧你在此間多少時也云七八年師云還見老
僧麼云見師云我作一頭驢你作麼生見云入法界
見師云我將為你有此一著枉喫了如許多飯僧云
請和尚道師云因什麼不道向草料裏見。

師問菜頭今日喫生菜熟菜菜頭提起一莖菜師云
知恩者少負恩者多。

有俗行者到院燒香師問僧伊在那裏燒香禮拜我
又共你在者裏語話正與麼時生在那頭僧云和尚
是什麼師云與麼即在那頭也云與麼巳是先也師
笑之。

師與小師文遠論義不得占勝占勝者輸餬餅師云
我有一頭驢遠云我是驢紂師云我是驢糞遠云我
是糞中虫師云你在彼中作麼遠云我在彼中過夏
師云把將餬餅來。

師因入內回路上見一幢子無一截僧問云幢子一
截上天去也入地去也師云也不上天也不入地云
向什麼處去師云撲落也。

師坐次一僧才出禮拜師云珍重僧伸問次師云又
是也。

師因在簷前立見燕子語師云者燕子喃喃地招人
言語僧問未審他還甘也無師云依俙似曲才堪聽
又被風吹別調中。

有僧辭去師云什麼處去云閩中去師云閩中大有
兵馬你須迴避云向什麼處迴避師云恰好。

有僧上參次見師衲衣蓋頭坐次僧便退師云闍梨
莫道老僧不祗對。

師問僧從什麼處來云南方來師云共什麼人為伴
云水牯牛師云好箇師僧因什麼與畜生為伴云不
異故師云好箇畜生云爭肯師云不肯且從還我伴
來。

師問僧堂中還有祖師也無云有師云喚來與老僧
洗腳。

堂中有二僧相推不肯作第一座主事白和尚師云
總教他作第二座云教誰作第一座師云裝香著云
裝香了也師云戒香定香。

師問僧離什麼處云離京中師云你還從潼關過麼
云不歷師云今日捉得者販私鹽漢。

因送亡僧師云只是一箇死人得無量人送又云許
多死漢送一箇生漢時有僧問是心生是身生師云
身心俱不生云者箇作什麼師云死漢。

有僧見貓兒問云某甲喚作貓兒未審和尚喚作什
麼師云是你喚作貓兒。

因鎮州大王來訪師侍者來報師云大王來師云大
王萬福侍者云未在方到三門下師云又道大王來
也。

因上東司召文遠文遠應喏師云東司上不可與你
說佛法也。

因在殿上過乃喚侍者侍者應喏師云好一殿功德
侍者無對。

師因到臨濟方始洗腳臨濟便問如何是祖師西來
意師云正值洗腳臨濟乃近前側聆師云若會便會
不會更莫啗啄作麼臨濟拂袖去師云三十年行腳
今日為人錯下注腳。

師因到天台國清寺見寒山拾得師云久響寒山拾
得到來只見兩頭水牯牛寒山拾得便作牛鬥師云
叱叱寒山拾得咬齒相看師便歸堂二人來堂內問
師適來因緣作麼生師乃呵呵大笑。

一日二人問師什麼處去來師云禮拜五百尊者二
人云五百頭水牯牛聻尊者師云為什麼作五百頭
水牯牛去山云蒼天蒼天師呵呵大笑。

師行腳時見二庵主一人作ㄚ角童師問訊二人殊
不顧來日早晨ㄚ角童將一鐺飯來放地上分作三
分庵主將席子近前坐ㄚ角童亦將席近前相對坐
亦不喚師師乃亦將席子近前坐ㄚ童目顧於師庵
主云莫言侵早起更有夜行人師云何不教詔這行
者庵主云他是人家男女師云洎合放過ㄚ童便起
顧視庵主云多口作麼ㄚ童從此入山不見。

師因看經次沙彌文遠入來師乃將經側視之沙彌
乃出去師隨後把住云速道速道文遠云阿彌陀佛
阿彌陀佛師便歸方丈。

因沙彌童行參師向侍者道教伊去侍者向行者道
和尚教去師云沙彌童行得入門侍者在門外。

師行腳時到一尊宿院才入門相見便云有麼有麼
尊宿豎起拳頭師云水淺船難泊便出去又到一院
見尊宿便云有麼有麼尊宿豎起拳頭師云能縱能
奪能取能撮禮拜便出去。

師一日拈數珠問新羅長老彼中還有者箇也無云
有師云何似者箇云不似者箇師云既有為什麼不
似無語師自代云不見道新羅大唐。

問新到什麼處來云南方來師豎起指云會麼云不
會師云動止萬福不會。

師行腳時問大慈般若以何為體慈云般若以何為
體師便呵呵大笑而出大慈來日見師掃地次問般
若以何為體師放下掃帚呵呵大笑而去大慈便歸
方丈。

師到百丈百丈問從什麼處來云南泉來百丈云南
泉有何言句示人師云有時道未得之人亦須峭然
去百丈叱之師容愕然百丈云大好峭然師便作舞
而出。

師到投子處對坐齋投子將蒸餅與師喫師云不喫
不久下糊餅投子教沙彌度與師師接得餅卻禮沙
彌三拜投子默然。

因僧寫師真呈師師云若似老僧即打殺我若不似
即燒卻。

師因與文遠行次乃以手指一片地云這裏好造一
箇巡鋪子文遠便去彼中立云把將公驗來師便打
一摑遠云公驗分明過。

師問新到近離甚處云臺山師云還見文殊也無僧
展手師云展手頗多文殊誰睹云只守氣急殺人師
云不睹雲中鴈焉知沙塞寒。

問遠遠投師請師一接師云孫賓門下因什麼鑽龜
僧拂袖出去師云將為當榮折他雙足。

師與首座看石橋乃問首座是什麼人造云李膺造
師云造時向什麼處下手無對師云尋常說石橋問
著下手處也不知。

有新羅院主請師齋師到門首問此是什麼院云新
羅院師云我與你隔海。

問僧什麼處來云雲居來師云雲居有什麼言句云
僧問靈羊掛角時如何雲居云六六三十六師云雲
居師兄由在僧卻問未審和尚尊意如何師云九九
八十一。

有一婆子日晚入院來師云作什麼婆云寄宿師云
者裏是什麼所在婆呵呵大笑而去。

師出外逢見一箇婆子提一箇籃子師便問什麼處
去云偷趙州筍去師云忽見趙州又作麼生婆子近
前打一掌。

師因見院主送生飯鴉子見便總飛去師云鴉子見
你為什麼卻飛去院主云怕專甲師云是什麼語話
師代云為某甲有殺心在。

師問僧什麼處來云江西來師云趙州著在什麼處
僧無對。

師從殿上過見一僧禮拜師打一棒云禮拜也是好
事師云好事不如無。

師因參潼關潼關問師云你還知有潼關麼師云知
有潼關云有公驗者即得過無公驗者不得過師云
忽遇鑾駕來時如何關云也須檢點過云你要造反
師到寶壽寶壽見師來遂乃背面而坐師便展坐具
寶壽起立師便出去。

師在南泉時泉牽一頭水牯牛入僧堂內巡堂而轉
首座乃向牛背上三拍泉便休去師後將一束草安
首座面前首座無對。

有秀才見師乃讚嘆師云和尚是古佛師云秀才是
新如來。

有僧問如何是涅槃師云我耳重僧再問師云我不
害耳聾乃有頌騰騰大道者對面涅槃門但坐念無
際來年春又春。

有僧問生死二路是同是別師乃有頌道人問生死
生死若為論雙林一池水朗月耀乾坤喚他句上識
此是弄精魂欲會箇生死顛人說夢春。

有僧問諸佛有難火焰裏藏身和尚有難向什麼處
藏身師乃有頌渠說佛有難我說渠有災但看我避
難何處有相隨有無不是說去來非去來為你說難
法對面識得未。

** 十二時歌

「　雞鳴丑愁見起來還漏逗裙子褊衫箇也無袈裟形相些些有褌無腰褲無口頭上青灰三五斗北望修行利濟人誰知變作不唧溜」


「　平旦寅荒村破院實難論解齋粥米全無粒空對閑窗與隙塵唯雀噪勿人親獨坐時聞落葉頻誰道出家憎愛斷思量不覺淚沾巾」


「　日出卯清淨卻翻為煩惱有為功德被塵幔無限田地未曾掃攢眉多稱心少叵耐東村黑黃老供利不曾將得來放驢喫我堂前草」


「　食時辰煙火徒勞望四鄰饅頭䭔子前年別今日思量空嚥津持念少嗟歎頻一百家中無善人來者秪道覓茶喫不得茶噇去又嗔」


「　禺中巳削髮誰知到如此無端被請作村僧屈辱饑悽受欲死胡張三黑李四恭敬不曾生些子適來忽爾到門頭唯道借茶兼借紙」


「　日南午茶飯輪還無定度行卻南家到北家果至北家不推註苦沙鹽大麥醋蜀黍米飯虀萵苣唯稱供養不等閑和尚道心須堅固」


「　日昳未者回不踐光陰地曾聞一飽忘百饑今日老僧身便是不習禪不論義鋪箇破蓆日裏睡想料上方兜率天也無如此日炙背」


「　晡時申也有燒香禮拜人五箇老婆三箇癭一雙面子黑皴皴油麻茶實是珍金剛不用苦張筋願我來年蠶麥熟羅睺羅兒與一文」


「　日入酉除郤荒涼更何守雲水高流定委無歷寺沙彌鎮長有出格言不到口枉續牟尼子孫後一條拄丈觕楋蔾不但登山兼打狗」


「　黃昏戌獨坐一間空暗室陽焰燈光永不逢眼前純是金州漆鍾不聞虛度日唯聞老鼠鬧啾唧憑何更得有心情思量念箇波羅蜜」


「　人定亥門前明月誰人愛向裏唯愁臥去時勿箇衣裳著甚蓋劉維那趙五戒口頭說善甚奇怪任你山僧囊罄空問著都緣總不會」


「　半夜子心境何曾得暫止思量天下出家人似我住持能有幾土榻床破蘆䉬老榆木枕全無被尊像不燒安息香灰裏唯聞牛糞氣」


** 見起塔乃有頌

「　本自圓成何勞疊石名邈雕鐫與吾懸隔若人借問終不指畫」


** 因見諸方見解異途乃有頌呵

「　趙州南石橋北觀音院裏有彌勒祖師遺下一隻履直至如今覓不得」


** 因魚鼓有頌

「　四大猶來造化功有聲全貴裏頭空莫怪不與凡夫說只為宮商調不同」


** 因蓮花有頌

「　奇異根苗帶雪鮮不知何代別西天淤泥深淺人不識出水方知是白蓮」


趙州和尚語錄卷下(終)











* 趙州真際禪師行狀

師即南泉門人也俗姓郝氏本曹州郝鄉人也諱從
諗鎮府有塔記云師得七百甲子歟值武王微沐避
地岨崍木食草衣僧儀不易師初隨本師行腳到南
泉本師先人事了師方乃人事南泉在方丈內臥次
見師來參便問近離什麼處師云瑞像院南泉云還
見瑞像麼師云瑞像即不見即見臥如來南泉乃起
問你是有主沙彌無主沙彌師對云有主沙彌泉云
那箇是你主師云孟春猶寒伏惟和尚尊體起居萬
福泉乃喚維那云此沙彌別處安排師受戒後聞受
業師在曹州西住護國院乃歸院省覲到後本師令
郝氏云君家之子遊方巳迴其家親屬忻懌不巳秖
候來日咸往觀焉師聞之乃云俗塵愛網無有了期
巳辭出家不願再見乃於是夜結束前邁其後自攜
瓶錫遍歷諸方常自謂曰七歲童兒勝我者我即問
伊百歲老翁不及我者我即教佗年至八十方住趙
州城東觀音院去石橋十里巳來住持枯槁志效古
人僧堂無前後架旋營齋食繩床一腳折以燒斷薪
用繩繫之每有別制新者師不許也住持四十來年
未嘗齎一封書告其檀越因有南方僧來舉問雪峰
古澗寒泉時如何雪峰云瞪目不見底學云飲者如
何峰云不從口入師聞之曰不從口入從鼻孔裏入
其僧卻問師古澗寒泉時如何師云苦學云飲者如
何師云死雪峰聞師此語讚云古佛古佛雪峰因此
後不答話矣厥後因河北燕王領兵收鎮府既到界
上有觀氣象者奏曰趙州有聖人所居戰必不勝燕
趙二王因展筵會俱息交鋒乃問趙之金地上士何
人或曰有講華嚴經大師節行孤邈若歲大旱咸命
往臺山祈禱大師未迴甘澤如瀉乃曰恐未盡善或
云此去一百二十里有趙州觀音院有禪師年臘高
邈道眼明白僉曰此可應兆乎二王稅駕觀焉既屆
院內師乃端坐不起燕王遂問曰人王尊耶法王尊
耶師云若在人王人王中尊若在法王法王中尊燕
王唯然矣師良久中間問阿那箇是鎮府大王趙王
應喏弟子(緣趙州屬鎮府以表知重之禮)師云老僧濫在山河不及
趍面須臾左右請師為大王說法師云大王左右多
爭交老僧說法乃約令左右退師身畔時有沙彌文
遠高聲云啟大王不是者箇左右大王乃問是什麼
左右對曰大王尊諱多和尚所以不敢說法燕王乃
云請禪師去諱說法師云故知大王曩劫眷屬俱是
冤家我佛世尊一稱名號罪滅福生大王先祖才有
人觸著名字便生嗔怒師慈悲非倦說法多時二王
稽首讚嘆珍敬無盡來日將迴燕王下先鋒使聞師
不起凌晨入院責師傲兀君侯師聞之乃出迎接先
鋒乃問曰昨日見二王來不起今日見某甲來因何
起接師云待都衙得似大王老僧亦不起接先鋒聆
師此語再三拜而去尋後趙王發使取師供養既屆
城門闔城威儀迎之入內師才下寶輦王乃設拜請
師上殿正位而坐師良久以手斫額云階下立者是
何官長左右云是諸院尊宿并大師大德師云他各
是一方化主若在階下老僧亦起王乃命上殿是日
齋筵將罷僧官排定從上至下一人一問一人問佛
法師既望見乃問作什麼云問佛法師云這裏巳坐
卻老僧那裏問什麼法二尊不並化(此乃語之詞也)王乃令
止其時國后與王俱在左右侍立國后云請禪師為
大王摩頂受記師以手摩大王頂云願大王與老僧
齊年是時迎師權在近院駐泊獲時選地建造禪宮
師聞之令人謂王曰若動著一莖草老僧卻歸趙州
其時竇行軍願捨果園一所直一萬五千貫號為真
際禪院亦云竇家園也師入院後海眾雲臻是時趙
王禮奉燕王從幽州奏到命服鎮府具威儀迎接師
堅讓不受左右舁箱至師面前云大王為禪師佛法
故堅請師著此衣師云老僧為佛法故所以不著此
衣左右云且看大王面師云又干俗官什麼事乃躬
自取衣挂身上禮賀再三師惟知應喏而巳師住趙
州二年將謝世時謂弟子曰吾去世之後焚燒了不
用淨淘舍利宗師弟子不同浮俗且身是幻舍利何
生斯不可也今小師送拂子一枝與趙王傳語云此
是老僧一生用不盡底師於戊子歲十一月十日端
坐而終于時竇家園道俗車馬數萬餘人哀聲振動
原野趙王於時盡送終之禮感歎之泣無異金棺匿
彩於俱尸矣莫不高營鴈塔特豎豐碑謚號曰真際
禪師光祖之塔後唐保大十一年孟夏月旬有三日
有學者咨問東都東院惠通禪師趙州先人行化厥
由作禮而退乃授筆錄之具實矣。