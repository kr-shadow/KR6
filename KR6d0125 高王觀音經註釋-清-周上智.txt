#+TITLE: 高王觀音經註釋-清-周上智
#+DATE: 2018-05-12 10:22:54
#+SOURCE: github.com/kanripo/KR6d0125 master 834f37e0                

* No. 648-A
 西來妙諦序

盖聞。虞廷十六字。衍心法治統之傳。
太上五千言。闡道德神仙之旨。粵稽內典。悉寓真詮。
溯三教之同源。惟經不易登羣生於覺岸。在佛言慈。
是以淨域靈根。辯才無礙。梵宮秘笈。慧業微聞。用能
廣濟度之梯堦。豈第結因緣於香火哉。今涵虗子。固
玄下弟子也。兼修戒定之力。發生刊布之心。冀警勸
乎同門。藉宣揚為程課。遂取貝葉心傳之所秘藏。優
婆夷塞之所受持。集以成書。壽諸世域。引枝尋源。資
其發軔。如高王觀世音經般若波羅蜜多心經等品
經呪綜卷。錄呈
呂帝師牟尼文佛。閱定嘉之。命以西來妙諦。顏其帙。
嗟乎釋氏之教。巳久晦矣。彼其七心多妄。四縛易嬰。
徒嫌鑿柄之機鋒。誰作當頭之棒喝。而君獨吹光藜
火。披礫恒沙。思開清淨之門。俾入毗盧之界。願可云
宏矣。顧說者謂。大藏琅函。遺編充棟。法門玉律。妙旨
傳燈。悟入無言。證成因果。菩提明鏡。無相胥歸。何必
晨鐘暮鼓。始勗虔修乎。抑知文字之益。所以闢真緘
諷習之勤。所以袪慾障。茲雖倉分稊米。寔足囊括三
乘。誠解研鑽。何殊薪傳衣鉢。將使情田自穫。性海無
塵。胸羅卍字。皈命金天。三年面壁。大眾到梅子熟時。
一笑拈花。居士聞木樨香否。果識即心是佛。奚論無
色非空。則不徒提暢宗風。而信巳門開甘露。不有大
覺入寶山。而手仍空。如是我聞。使頑石之頭能點。

光
緒戊寅歲夏同玄求是子謹序於武林蓼花仙舘退
省室
* No. 648-B
 後䟦

夫高王觀世音經。般若多心經。大悲陀羅尼神呪。準
提呪。傳世最久。信奉持誦者廣。而消愆獲福者無窮。
故靈騐寔跡。載諸各經呪本者。不知凡幾也。然雖有
刊布或經本或呪圖。未能彚輯。固屬易於印送。究未
成集闕然也。(予)素崇玄學。未諳禪修。先荷大士甄錄。
上智傳派。復蒙
佛恩授記。悟靜頒名。沐
聖德之栽培。􂎫涓涘之罔報。就於同善錄中所輯禪
宗經呪齋期。錄出壽世。以便崇奉者朝夕捧持。不致
卷軸紛紜。其靈騐事實。同善錄中。按篇俱在。茲不刊
列。庶昭簡捷。並倩同玄樂君石友。恭楷付梓。板儲西
湖昭慶慧空經房。印造流通。以廣其傳。

時光緒戊寅
歲　悟靜周上智敬䟦No. 648
佛說高王觀世音經註釋


「○淨口業真言」

【淨者。洗滌而蕩盡之。凡人造業。不外言行兩端。口
過尤為易犯。必淨滌之。方可修真養性也。】

「修利修利」

【修者。修持之謂。利者利已而兼利人也。兩句複之
重言。以申明之也。】

「摩訶修利」

【摩訶。大也。大有所修持。而後能利也。】

「修修利」

【愈修愈利也。】

「薩婆訶」

【薩者。見也。婆者。一切平等也。訶者。一切法無因寂
靜。無住清淨。不生不滅之義。言佛力普照。無分貴
賤智愚。盡致之清淨不生不滅也。】

「○淨身真言」

【身兼視聽行動。言淨身者。即非禮勿視。非禮勿聽。
非禮勿動之謂。獨舉言行兩端。即謹言慎行也。】

「修多利修多利」

【修身之道多端。必多方修之。方能有益也。】

「修摩利」

【摩即摩訶也。言能修者。其利必大。與摩訶修利。句
淺深有別。】

「娑婆訶」

【娑者。一切法平等。婆者。無言說義。訶者。一切法無
因。寂靜無住。清淨不生不滅之義。言佛無言說。無
分貴賤智愚。盡致之清淨不生不滅也。】

「○安土地真言」

【人生履后土。而戴皇天。后土安。皇天亦安矣。人當
謹言慎行。後必求可對天地而無愧。故淨身後。必
安土地。】

「南無三滿多沒䭾喃」

【天地以一萬二千年。為一劫。自混沌後。空無所有。
天開於子。地闢於丑。人生於寅。人物漸生而漸滿。
故云三滿劫。交至酉戌亥。人物漸稀而漸少。故云
三減劫。是謂沒䭾喃。沒無也。䭾載也。沒䭾喃者。言
地無所載也。佛之修行。從三滿劫。修至沒䭾喃。三
減劫。方成大道。
○石亭和尚云。釋迦修行。經三滿
劫。第一阿僧祇滿劫。奉事寶相佛。至千佛等。第二
滿劫。承事燃燈佛。至千佛等。第三滿劫。供養勝觀
佛及千佛等。一一無空過者。交至莊嚴減劫。初閻
浮人壽八萬四千歲。身長八丈。凡過百年。命減一
歲。身減一寸。過千年。命減十歲。身減一尺。如是減
至十歲。身存一尺。盡矣。於減劫中。度生無量。前三
滿劫。即是三增劫。凡過百年。身增一寸。命增一。歲
至千年。身增一尺。命增十歲。如是增至八萬四千
歲。身增八丈。如是三滿三減。為三大阿僧祇劫。釋
迦方稱萬德圓滿。】

「唵」

【唵有二說。一指諸鬼神聽。一指流注不生滅義。此
應指不生滅義而言。】

「度嚕度嚕」

【嚕者。合胎生卵生濕生化生而言。言佛之普度一
切也。】

「地尾薩婆訶」

【尾者。地之極邊也。自中國蠻貊。至日月所照霜露
所墜之地。皆是也。薩婆訶。巳註上文。言佛法普照。
無分東西南北。中夏夷狄。盡度之而致清淨不生
不滅也。
○上二句。合千古言。此句指天下言。通節
總言遍古今。合天下。佛於其中。普度一切也。】

「佛說高王觀世音經」

【觀世音經眾矣。而言高王觀世音經者。以是經為
高王國所傳出。較西藏諸經。尤為可信。曰佛說者。
以是經為觀世音之所親授。較他經為倍可珍也。】

「觀世音菩薩。」

【觀世音者。觀世間善惡因由也。菩之為言照。薩之
為言見。觀世間善惡因由。而照見之也。】

「南無佛。南無法。南無僧。」

【南無者。歸依也。佛家以佛法僧為三寶。佛即性之
體。即儒家天命之謂性。南無佛者。明心見性。法即
修行之道。即儒家率性之謂道。南無法者。修持而
至於明心見性也。僧大眾之謂。南無僧者。教大眾
修持。而歸於心見性。即儒家修道之謂教也。】

「佛國有緣。佛法相因。」

【相因即歸依也。言與佛國有緣者。方能歸依佛法。】

「常樂我靜。有緣佛法。」

【常者。終身如一日。靜常作淨觀。下淨光兩字可見。
所謂主靜立人極也。不必專指清淨寂滅說。終身
能以主靜為樂者。方謂有緣佛法。】

「南無摩訶般若波羅蜜。是大神呪。南無摩訶般若波
羅蜜。是無上呪。南無摩訶般若波羅蜜。是無等等呪。」

【波羅蜜者。彼岸也。彼岸即佛之明心見性地位。般
若者。言有智慧。善破一切煩惱。轉為妙用也。摩訶
者。大也。波羅蜜者。有六。或布施。或持戒。或忍辱。或
精進。或禪定。或智慧。各占六度之一。惟一般若。能
破一切煩惱。則六度兼該。萬行俱偹。當下即具佛
體。即儒家所云。我欲仁斯仁至矣之謂。俚語所云。
放下屠刀。立地成佛。是也。大神者。言其至神速也。
大明者。言其至明亮也。無上者。言其無可加也。無
等等者。言其莫與匹也。
○自始至此為一段。
○石
亭和尚云。是大神呪者。能驅生死之魔。是大明呪
者。能破長夜痴暗。是無上呪者。般若是最上發心。
是法中王。所以無上也。是無等等呪者。般若是六
度之第一義。無佛與之等齊也。】

「南無淨光秘密佛。法藏佛。」

【淨光者。頂上淨字說下。即波羅蜜也。淨而日光。則
知當作靜字解。秘密對語言解說。言歸依佛法者。
不用語言解說。而使性光常靜。方是佛藏正法。】

「師子吼神足幽王佛。」

【師與獅通。釋迦初生。自行七步。一手擎天。一手指
地。張目四顧。如師子吼。以示上天下地。惟我獨尊。
而神足徧照幽冥也。
○石亭和尚云。神足通佛。得
六通而成道。六通者。天眼通。天耳通。他心通。宿命
通。漏盡通。神足通。即如意通。神足通者。於一剎那。
而到四天下也。幽王者。所處靜寂而不動也。】

「佛告須彌燈王佛。法護佛。」

【金剛經所載。如來告須菩提云。我於燃燈佛。師法
無所得。葢佛法必心無所住。故告須菩提。法無所
得。正所以護持佛法也。】

「金剛藏師子遊戲佛寶勝佛神通佛。」

【金剛藏所載。有色相有空相。所載莊嚴法像。變化
神妙。皆如師子遊戲於世也。世人以此謂佛之勝
境。而寶貴之。其實不過佛之神通耳。】

「藥師瑠璃光佛。」

【藥以療病為功。師以訓導為能。琉璃者。借佛國帝
青寶石。極其明淨者。以喻佛身。言醫治眾生。必先
性體。極其光明也。】

「普光功德山王佛。」

【佛居山中。而功德普徧十方。即儒家光被四表。格
於上下也。】

「善住功德寶王佛。」

【作善功德。住於一方也。】

「過去七佛。」

【石亭和尚云。一梵語毗婆尸佛。華云智光圓滿。二
梵語尸棄佛。華云大智光也。即根本智。三梵語毗
舍浮佛。華云徧一切自在。四梵語拘留孫佛。華云
永斷煩惱。五梵語拘那含牟尼佛。華云能仁寂默。
以寂默故。不住生死。以能仁故。不住涅槃。悲智雙
運。利物無窮也。
○以上皆指修持巳成者焉。】

「未來賢劫千佛。」

【按三十佛國記所載。賢劫千佛名。千小兒生於恒
水上流國。其母生一肉胎。擲之恒水。為他國王收
養。後長大。甚勇徤。所往征伐。無不摧服。次伐其所
生本國。國王大憂。其母夫人。登城東高樓。語云。汝
是我子。何故作逆倫事。始不信。後詳言之。則放弓。
伏拜其母。而拜其父。世儒以佛為無父無君。故他
佛出處皆不載。此獨舉之。】

「千五百佛。萬五千佛。五百化身佛。百億金剛藏佛。」

【賢劫千佛佛名也。而以未來貫下者。皆以借喻未
來修持者而言。】

「定光佛。」

【即普光王如來也。此獨舉定光者。葢言定而後能
靜。無論過去未來。欲求靜者。必先求定耳。通卷所
稱佛名。皆有至理。豈泛然雜舉。
○淨光秘密佛至
此為一段。】

「六方六佛名號。」

【此句即下文東南西北上下六句。總冐人生於東。
長於南。成於西。歸於北。魂昇於天。魄降於地。故云
六方。】

「東方寶光月殿月妙尊音王佛。」

【寶光言性體之可寶也。月殿月之芽也。音影也。言
人之始生性體之光。如月中之影。其體甚微。而實
至尊至妙也。】

「南方樹根花王佛。」

【言有根者。自能發花也。】

「西方皂王神通𦦨花王佛。」

【世間如一大染塲。必神通廣大。方能世𦦨不染也。】

「北方月殿清淨佛。」

【人之身後。歸至清淨。如月之晦也。】

「上方無數精進寶首佛。」

【首元始也。清明之氣上昇。自能精進不巳。而保其
元善之初也。】

「下方善寂月音王佛。」

【昏濁之氣下降。如月中之影。盡歸寂滅也。】

「無量諸佛。」

【諸佛皆從無量劫修行而成。】

「多寶佛。」

【言性體之可寶也。】

「釋迦牟尼佛。」

【釋迦之義。云能仁。牟尼之義。云寂默。能仁者。即心
性無邊。含容一切。寂默者。即性體本寂。動靜不干
也。】

「彌勒佛。」

【彌無不也。言性體上達無不。勒住之。而不使下達
也。】

「阿閦佛。」

【閦初也。阿合乎人之始初也。
○石亭和尚云。阿閦
不動常住法性。故亦此意。】

「彌陀佛。」

【無量壽佛也。
○東南西北上下六句。言人人皆具
佛性。下言有修持之功。所以成無量壽佛也。
○六
方六合名號至此。又為一段。】

「中央一切眾生。在佛世界中者。」

【眾生兼人物而言。自開闢至今。皆有佛持世。故云
在佛世界中。】

「行住於地上。及在虗空中。慈憂於一切眾生。各令安
穩休息。」

【言由定而靜。方能安人安物也。】

「晝夜修持。心常求誦此經。能滅生死苦。消伏於毒害。」

【伏即金剛經降伏其心之謂。毒害即雜妄惡諸念。
是也。佛與言求功名得功名。求富貴得富貴。求子
息得子息。而此毒言生死毒害者。葢恐人之入子
貪嗔痴耳。】

「那摩(那摩與南無通)大明觀世音。觀明觀世音。高明觀世音。
開明觀世音。藥王菩薩。」

【向稱星宿光長者。持藥普施眾生。四百四病。無不
除愈。即能滅生死苦也。】

「藥上菩薩。」

【藥王菩薩之弟。即電光長者曰。我兄伹治身病。不
醫心病。即將兩手擎藥。施於眾生。貪瞋痴病悉滅。
菩提智慧即生。十惡化為十善。六塵化為六度。有
著化為無住。即所謂消伏於毒害也。】

「文殊師利菩薩。」

【文殊與世文迥異。道德足為人師。而有利濟者也。】

「普賢菩薩。」

【德無不徧曰普。佑上利下曰賢。】

「虗空藏菩薩。地藏菩薩。」

【指上天下地而言也。】

「清凉寶山一萬菩薩。」

【寶山。即方寸之謂。言此心清凉。則萬事萬念。皆能
照見。或云清凉寶山地藏王處。現在金陵。今指心
言。恐未是。不知向稱靈臺。方寸靈臺。即佛之靈臺
也。借以喻心清凉。寶山何必擬實看。】

「普光王如來。化勝菩薩。」

【如來者。如人之本來。即儒家復初之謂。言不失其
初心者。其光普照一切。雖外緣千變萬化。而自能
勝之也。
○石亭和尚云。如來者。無所從來。亦無所
去。故名如來。普光者。其光普照。而無些微逃遁也。】

「念念誦此經。」

【念念者。言無一念夾雜之謂。】

「七佛世尊即說呪曰。」

【七佛即過去七佛也。呪祝也。以是法而祝之。使從
所祈也。呪或諸佛密語。出於心術妙用。冥加之功。
不可得而思議。或鬼神主名。呼其主則妖魅竄伏。】

「離波離波帝」

【離去世上一切風波也。】

「求訶求訶帝」

【訶者。一切法無因。寂靜無住。乃清淨不生不滅之
義也。】

「陀羅尼帝」

【華云總持。摧邪立正。殄惡生善。皆總而持之。】

「尼訶囉帝」

【將邪正善惡一切掃除也。】

「毗離尼帝」

【毗尼。即六度中之精進不巳也。】

「摩訶迦帝」

【迦者。仁之體。摩訶迦帝。言仁體之廣大也。】

「真靈乾帝」

【真性之靈。與天合德。即上天之載。無聲無臭也。】

「娑婆訶」

【娑者。無言說義。婆者。一切法平等。訶者。一切法無
因。寂靜無住。清淨不生不滅之義。言佛無言說致
萬古一切悉致清淨不生不滅也。】

佛說高王觀世音經註解(終)
* No. 648-C
 高王經原起

昔五代時。有高歡國王。為相州郡主。好殺。適寶藏
官孫敬德。誤犯重法。囚禁就死。忽夢見一僧曰。汝
持誦觀世音經一千遍。當脫刑名。敬德曰。今在禁
中。安得經典。僧曰。吾口授汝。睡覺。敬書便無忘失。
虔心誦念。得九百遍。文案巳成。王遂令赴市斬之。
敬德問監使。市之遠近。監使者曰。問之何故。敬德
曰。時夜夢。一僧令持觀世音經千遍。當得免死。今
尚欠一百。請求緩行隨路。急念滿數。至市。監使宣
勅斬之。身首不損。刀折三段。呈王。王駭提問。汝何
幻術。令得如此。敬德曰。實無幻術。因在獄中畏死。
祈禱觀音。忽夢。一僧教誦觀世音經一千遍。獲福
如是。王謂敬德曰。汝勝於我。與佛何異。王喚典獄
者。書是經。令諸罪人合死者。各持誦千遍。斬之。取
驗悉應。王乃勅下。令民普誦。用證福果。世遂傳稱
高王觀世音經云。