#+TITLE: 法華經三大部讀教記-宋-法照
#+DATE: 2018-05-12 10:22:49
#+SOURCE: github.com/kanripo/KR6d0062 master 976eda9a                

* No. 585-A

記讀教。自以記遺忘。非謂傳乎人也。嘉定初。在佛隴。
方草創。巳有傳之者矣。東山南湖。傳之者又多。晚在
天竺。隨講修飾。於經疏重言諸師異同則刪去。學者
有請鋟木。以正舊傳。何如。曰可傳乎。

寶祐四年春甲子天台晦巖法照No. 585
法華三大部讀教記

* 法華三大部讀教記目錄


  
  * 妙玄
  
  * 時教說
  * 五章議
  * 經體論
  * 第一卷
  
  * 普門子序
  * 章疏題
  * 玄文四序
  * 玄句聽次
  * 甘露門
  * 待絕二妙
  * 蓮華三喻
  * 附法觀
  * 法華教主
  * 華嚴三照
  * 梵王見淨
  * 不定教
  * 第二卷
  
  * 祕密教
  * 十二部經
  * 通別申論
  * 開權
  * 三經通別
  * 當分跨節
  * 三法通局
  * 第三卷
  
  * 十二因緣
  * 七種二諦
  * 三法解源
  * 翻宗立識
  * 教證
  * 別教接俗
  * 減緣行
  * 起修
  * 遮照
  * 第四卷
  
  * 十身舍那
  * 支佛
  * 借別名通
  * 如佛
  * 六種性
  * 三種意生身
  * 三藏菩薩斷惑
  * 第五卷
  
  * 十種境界
  * 大師位次
  * 六重本迹
  * 本迹比決
  * 四佛迹因
  * 四佛成道
  * 寂光有相
  * 偏圓權實
  * 三不退
  * 第六卷
  
  * 教體
  * 大小乘印
  * 二空
  * 別教縱橫
  * 懺重
  * 三藏教名
  * 性相二宗
  * 乞乳
  * 第七卷
  
  * 提謂經
  * 六因四緣
  * 楞伽制肉
  * 雙游
  * 華嚴教主
  * 涅槃五味
  * 通別五時
  * 方等授記
  * 十行橫學
  * 文句
  
  * 第八卷
  
  * 釋文句二字
  * 六難
  * 能開佛慧
  * 記釋委釋等科
  * 寄行約教
  * 觀心引證
  * 三寶
  * 第九卷
  
  * 結益
  * 三分
  * 所聞法體
  * 三疑
  * 結集法藏
  * 心王境觀
  * 第十卷
  
  * 聲聞
  * 無生鏡體
  * 半頭天眼
  * 第十一卷
  
  * 傳衣
  * 別教房宿
  * 三種佛界
  * 三界天主
  * 無量義經
  * 四伏難
  * 方便品題
  * 五濁體相
  * 第十二卷
  
  * 知法常無性
  * 佛種從緣起
  * 索車
  * 身子六心退
  * 四種緣集
  * 五人得菩提
  * 第十三卷
  
  * 齊探
  * 上下五分結
  * 無住本
  * 性類二種
  * 第十四卷
  
  * 舍利
  * 法華分身
  * 三變土田
  * 龍女成佛
  * 壽量四句
  * 品信開合
  * 六根盈縮
  * 文殊位次
  * 止觀
  
  * 止觀懸敘
  
  * 綱領
  * 定境說
  * 不思議境
  * 第十五卷
  
  * 祖承
  * 鶴林
  * 傳觀
  * 無情佛性
  * 置毒
  * 起教觀
  * 第十六卷
  
  * 燈炷
  * 六即
  * 四種三昧
  * 事理二觀
  * 三止名
  * 含中
  * 別教聞中
  * 第十七卷
  
  * 戒體
  * 別教修中
  * 所觀陰境
  * 第十八卷
  
  * 能觀十乘
  * 三千
  * 三境
  * 生生
  * 三無為
  * 家家
  * 般般
  * 圓斷
  * 得得
  * 諸部
  
  * 第十九卷
  
  * 光明定題
  * 事理二定
  * 信相位次
  * 三種懺法
  * 觀心觀佛
  * 安養教主
  * 定散二善
  * 第二十卷
  
  * 通相三觀
  * 料揀三土即寂光
  * 四土淨穢
  * 四外二境
  * 見見
  * 遣非
  * 習氣
  * 隨緣
  * 八相
  * 塵沙


法華三大部讀教記目錄(終)

* 玅玄(一)

** 時教圖

<img:>

** 時教說

時教者聖人之所以開後學也眾生無始背覺合塵
吾佛哀而拯之甚閑而不亂故寢大施小彈斥淘汰
終歸開顯而能事畢矣夫逗機設教莫越乎化儀詮
理化物莫越乎化法化法所詮莫越乎真中二理真
中二理莫越乎如來藏心此理此心一而二二而一
也去佛既遠不有智者正出世之經為人道立教則
光明種子或幾乎息矣捨時教無以傳聖人心學者
當自時教始。

** 五章議

夫兩種五章皆果佛之法約教則約如來設教被機
之相約行則約佛自行所得之法不作此解何分在
纏能詮之名哉然則明佛自行所得之法意令學者
聞名識體依體明宗宗成有用起教分別亦若是而
巳矣是則初心之人便得果佛五章作自巳受用而
佛世尊只先得我之五章者也問籤(五)(十六)言體宗用
足者境體也行宗也智用也又云境即是體是法身
智行是宗是用何耶曰境智行三對體宗用則宗對
般若是智妙用對解脫是行妙取三德義便故若宗
是因果以對行妙行始為因行終為果亦便也用是
智用化物必智導含識對智妙亦便故知各從其義
耳問凡釋首題須立五章何故戒疏但三涅槃二十
五耶曰菩薩戒經既行部外又非一經之總目乃是
什師誦出一品二卷中偏節戒法一卷別行於世稱
菩薩戒經若一經之目應云梵網若一品之目應云
心地經品之目須論五章戒本別行節者私安故不
用也若涅槃者以順經文說三一圓融一攝一切故
也如經云解脫之法亦非涅槃如來之身亦非涅槃
摩訶般若亦非涅槃以此而知只是依經文圓詮三
德故立二十五章雖諸經義具而無顯文故不立也。

** 經體論

法華經體唯一實相葢大雄氏自行究盡化他開顯
之法點世相為常住即妄念以成真不順迷情獨取
悟理實一部之指歸眾義之都會也然一實相無空
假中之異故妙玄通釋標體則曰正指實相別釋顯
體則曰即一實相印推原經文則曰諸法實相也唯
佛究盡法體本融依正色心莫不全是但此體上具
德而有三名當處絕待之謂中當處立法之謂假當
處亡泯之謂空故引壽量非如非異雙照如異與二
論四句皆顯三諦經曰如是相等三轉讀之即三諦
也記主云當知如是相等即是轉釋諸法實相又此
三諦以圓融故互具成九故釋籤簡曰空假即中中
為經體中即空假亦指於中夫即一而論三圓具而
成九故雖作圓具九三說只可作一實相著是知三
法乃是體上之具德九法又是三法之圓融皆轉釋
一實相之義且非正顯經體正顯經體只一實相云
爾又應須知就經體言一切諸法此體收盡而此體
外更無一法若有一法在此體外名魔事也妙經玄
籤經體之意備求其說惟四明尊者得之言經體則
曰心路絕處如彼圓伊當上一點絕思絕議非用非
宗也言體德則曰而其性融一不定一如伊一點點
不孤然故直法身非法身法身必具般若解脫也言
互具則曰彼之四句不出三諦以圓融故三諦各三
也若全此一實相經體而起經宗或起經用但名體
宗用三義成合矣若全體禮體底體達而起宗本宗
要宗助或起本用當用自在用義成離矣又何起修
離合之辨哉余故曰經體明即具法相論離合。
讀教記卷第一
天台沙門　法照

** 普門子序

【普門子序私科為三初四教下歎教在人二惟三
下傳弘著述三普下謙巳記時著述又二初廣敘
傳弘二間者下的美著述又二初著述之艱二且
法下籤訪之美。】

** 章疏題

「淨名玄一此經理致深遠言旨淵玄若但依文帖釋
恐止事數而巳一教宗極終自難量猶須略忖幽微
顯不思議旨趣今輒於文前撰五重玄義。

籤(一)(二)玄悟法華圓意者五義釋經統收五味故名為玄
玅記(八)(廿九)略舉經題玄收一部。

玅宗(上)(二)五重玄義本是經中所詮觀法大師預取解
釋經題。

別行玄記(上)(一)言玄義者能釋之義門也玄者幽微難
見之稱義者深有所以也斯葢大師以三昧力徹法
性際深見今品人法之意也應知名等五義皆悉幽
微七方便人智莫能見。

光明句記(二)(二十)玄義者文選云睿哲玄覽注云玄通
也謂離文通示其義故曰玄義。」

【玄之一字四明玅宗別行記約所釋得名與淨名
玄同光明記約能釋得名與荊溪合然準妙宗之
文則覽所釋為能釋也文句二字當亦然故妙樂
云文謂文字一部始終句謂句逗義通長短則一
部文字始終句逗指經明矣光明記踵此說但就
能釋而言謙辭耳問諸部題名曰玄義曰文句曰
疏者何曰精微云疏是通名玄句是別目如妙玄
文句等從別單題若淨名玄疏別行義疏等乃通
別雙題或單從通名則觀經疏等是也。

指歸鈔(一)(一)云一家言教解題與釋文各部者則名
有玄義文句之異其合為一部者則總題曰疏如
淨名疏觀經疏之例也(文)涅槃稱疏此乃新意非
舊題名問法華疏題名文句與教體三假文身句
身同異云何北峰師曰體相是同用與少異同稱
文句屬三假中二體相同也故妙樂釋文句二字
牒唯識文而例同之用與異者此是題名彼是教
體一不同也題屬一經彼通諸教二不同也題就
色立教體通聲三不同也問妙樂云此亦不論色
行等體亦之一字對何文下耶曰唯識云文即是
字句詮差別俱舍云牟尼說法蘊數有八十千彼
體語或名是色行蘊攝今題云文句非但不可唯
識一實三假亦不同於俱舍攝色行體也編次玄
句疏于後。
 | 解題 |法華玄義 |釋文 |法華文句 |題文 |觀經疏 |
 | 光明玄義 |光明文句 | |
 | 觀音玄義 |觀音義疏 |三請觀音疏 |
 | 淨名玄義 |淨名疏 | |
 | 涅槃玄 |涅槃疏 |菩薩戒疏 |】

「光明記(一)(一)文句者文即經文句謂章句亦句逗也即
以章句節其經文令其詮旨各有分齊故荊溪云以
由釋題大義委悉故至經文但粗分章段題云文句
良由於此然立此二字葢謙辭耳若觀釋經大義非
少。

新記云文句二字是經文經句大師消文節句攬所
釋為能釋。」

** 玄文四序

【北峰曰玄文四序一總序既是章安私記緣起理
合居初二序王大師將釋五重玄義先以一序序
經首題王起眾文之始三私序王大師雖序經始
末且從其義章安從說故復重釋四玄文本序正
序玄文此四序安布次第也竊詳章安總序與私
序王則大師說玄時未有也大師將說五重玄義
先覽五義別為序王以釋經名令知經名通冠本
迹次作本序正序玄文章安私序乃因大師序王
但序經題義含五章未明經文亦具五章故重作
私序而釋成之惟總序緣起乃最後作也問別行
經序為是談玄之序為是別時講經之序若云經
序何云正序玄文若云序玄何云別行經序曰荊
溪兩云正序玄文的是玄序而名經序者對玄文
本序得名也荊溪因見玄文自有本序又見章安
釋云葢序王者序經玄意故科此別釋經名為別
行經序行訓作也問序王與本序顯釋五章之名
荊溪何云似但釋名而巳曰記主見大師於經字
前著蕩化等語故知似但釋名爾却科蕩化為探
取經旨舊云別行與本序則能釋所釋異一章五
章異。】

** 玄句聽次

「玄序云昔於建業始聽經文次在江陵奉蒙玄義。

玅樂(一)江陵稟受玄旨建業方聽經文。」

【妙樂引證一徧記難如玄序云云語雖倒置事則
無殊葢作文法也近人以方訓始艸庵謂之文誤
者非。】

** 甘露門

「玄(一)(一)知甘露門之在茲。

籤(一)(三)實相常住如天甘露是不死之藥今釋玅法能
通實相故名為門。

句(一)(二)今明娑婆國土音聲佛事則甘露門開
記(一)(九)則甘露門開者則言乃表唯聲益故實相為甘
露諸教為其門門無開閉理非通塞此土入者不假
餘塵由之通理故曰門開。」

【問籤文云玅法為能通門玅樂何云諸教為其門
耶曰玅樂因釋此土聲教入道故云諸教為門籤
文釋經首題故云妙法為門要知開顯諸教即玅
法也。】

** 待絕二玅

「玄(一)(一)所言妙者妙名不可思議也。

籤(一)(三)初釋妙者但舉一不思議則巳簡於可思議也
彼止觀為成觀故乃以相待為可思議麤唯一絕待
為不思議妙今則不爾圓中約時待絕俱妙餘味約
部或妙或麤若前三教時之與部一向為麤至法華
被開方稱為妙止觀相待義似於別故判為麤今此
妙名兼於本迹彼文妙觀獨在於圓雖異而同細尋
可了下文廣釋不俟多云。

輔行(三上)(二)今法華唯具二妙所謂待絕所言待者唯
有待麤成妙更無待妙成麤若以迹望本亦可互形
若以部望部一向唯妙今約法華迹理復置互形所
以玄文待絕俱稱為妙故以部教相望復有橫豎望
前四時名為豎待圓望三教名為橫待此文既依法
華經意而釋名等大槩準彼相待是麤義當待麤論
妙絕待是妙義當開麤論妙此二亦名廢麤開麤故
法華中唯論二妙更無非待非絕之名彼為判教故
待之與絕同稱為妙今此相待則判為麤唯明絕觀
無部可待則無豎待無教可望名無橫待故唯一絕
以為能詮雖立相待以顯絕待尚無於絕何待之
有。

玄(二)(十二)若破麤顯妙即用上相待妙若開麤顯妙即
用上絕待妙。

玄(二)(九)一相待二絕待此經唯論二妙更無非絕非待
之文若更作者絕何惑顯何理故不更論也。

籤(二)(卅一)既云此經當知妙題兼此二義故使今釋諸
妙以二冠初故迹門十妙一一妙中開多科目無不
二釋言更無非待非絕等者理性實是非待非絕祇
向待絕約理論二不同雙非二邊更有中道之理恐
有人疑應更別有雙非絕待之理故便釋云文理俱
無此待絕理巳破無明巳顯中道故知雙非無復所
顯故云破何惑等。

玄(二)(九)今待麤妙者待半字為麤明滿字為妙亦是常
無常大小相待為麤妙也淨名云說法不有亦不無
以因緣故諸法生即是明滿字也始坐佛樹力降魔
得甘露滅覺道成即提昔之半待出於滿也般若云
於閻浮提見第二法輪轉亦是對鹿苑為第一待般
若為第二也涅槃云昔於波羅柰初轉法輪今於尸
城復轉法輪眾經皆共以鹿苑為半為小為麤待此
明滿大妙其義是同今法華明昔於波羅柰轉四諦
法輪五眾之生滅今復轉最妙無上之法輪此亦待
鹿苑為麤法華為妙妙義皆同待麤亦等文義在此
也(云云)二絕待明妙者為四一隨情三假法起若入
真諦待對即絕故身子云吾聞解脫之中無有言說
此三藏經中絕待意也二若隨理三假一切世間皆
如幻化即事而真無有一事而非真者更待何物為
不真耶望彼三藏絕還不絕即事而真乃是絕待此
通教絕待也三別教若起望即真之絕還是世諦何
者非大涅槃猶是生死世諦絕還有待若入別教中
道待則絕矣四圓教若起說無分別法即邊而中無
非佛法亡泯清淨豈更佛法待於佛法如來法界故
出法界外無復有法可相形比待誰為麤形誰得妙
無所可待亦無所絕不知何名強言為絕。

籤(二)(卅一)初文意者今家即以三教為滿故對三藏為
半簡之(云云)所以重敘前諸經者明今經相待不應
對三教文亦且同諸教所待故亦指鹿苑而為所待
結中意者一往以所待之麤對圓為能待之妙(云云)
釋絕待中為七(云云)初文約教顯圓問若明絕待祇
應但一何故開四以四相形與待何別答若相待中
展轉明妙前麤猶存今論絕待絕前諸麤無可形待
又所以漸明四種絕者為知圓絕極妙無過前三被
絕圓外無法細消文意各有深致(云云)意但且論展
轉相望以明諸絕顯於圓教無復能絕(云云)次豈更
下明絕待相狀明法界體一無復形待待誰為麤等
者明無能待能即是妙法外無法待誰麤妙無所可
待等者明無所絕所即是麤法外無法故無所絕(云
云)不可以相待示不可以絕待示待絕俱絕故名滅
待滅絕。

玄(二)(十一)用是兩妙妙上三法眾生之法亦具二妙稱
之為妙佛法心法亦具二妙稱之為妙。

籤(二)(卅四)次二妙妙上三法者欲明三妙在於法華方
得稱妙故須二妙以妙三法故諸味中雖有圓融全
無二妙三被妙巳故三即妙故上文云此妙即法此
法即妙故得三法皆具於十成三十妙良由於此問
向釋妙云待絕俱絕方名為絕今何以言待絕二耶
答前明絕待故須俱絕今述經意故須雙明經意雖
雙理無異趣以此俱絕對前稱待所待未會會方名
絕是故此部得二妙名。

籤(六)(九)又若不論待無以明絕若明待巳即指所待是
於能絕亦絕方名為絕。」

【相待論判絕待論開即諸文判麤玅開麤玅也相
待者待麤而論妙能待之義在於法華絕待者絕
相待之麤妙而論妙亦絕能待之妙而論妙亦在
法華舊謂相待是施權義非也。】

** 蓮華三喻

「玄(一)(一)一為蓮故華譬為實施權文云知第一寂滅以
方便力故雖示種種道其實為佛乘二華敷譬開權
蓮現譬顯實文云開方便門示真實相三華落譬廢
權蓮成譬立實文云正直捨方便但說無上道。

籤(一)(四)妙法不出權實故蓮以譬實華以喻權(云云)若
非蓮華無以顯於妙法故也(云云)為蓮故華者約時
且寄華嚴頓後而說頓中之別理實教權且置未論
鹿苑施小方等般若巳為開廢而作方便如此說者
且在於小若約教者通前四時三教皆權二乘唯在
法華菩薩處處得入而今文引且從引小小難引故
故寄說之(云云)次明開者指實為權權掩於實名方
便門閉今指權為實於權見實名方便門開(云云)第
三廢者捨是廢之別名開巳俱實無權可論義當於
廢權轉為實所廢體亡(云云)若爾開廢何別答約法
乃開時即廢約喻必義須先開若爾法喻差違何成
喻法答據理似與喻有違據事似先開後廢如先示
方便即是真實既識實巳永不用權若約理者開廢
俱時開時巳廢故也。

玄(一)(四)為蓮故華華實具足可喻即實而權又華開蓮
現可喻即權而實又華落蓮成蓮成亦落可喻非權
非實。

籤(一)(十二)華實具足等者為蓮故華華掩於實為實施
權實在權內體復不異故云即實而權機熟須開開
彼能覆情怖近果名之為覆袥彼近謂名之為開開
何所開即彼能覆又華落蓮成等者華落譬非權蓮
落譬非實開巳即廢時無異途開教行人理同一理
故故實立巳同冥三德故知三德不當權實。

玄(七)(六)復次為十妙故開出十麤如為蓮故華意在於
蓮(云云)又華開蓮現譬開十麤顯十妙則無復十麤
唯一大事不可思議境界乃至利益。

玄(五)(十六)昔權蘊實如華含蓮開權顯實如華開蓮現
離此華巳無別更蓮離此麤巳無別更妙何須破麤
往妙但開權位即顯妙位也。

玄(一)(十一)問華以喻權權是小乘之法則不應破於艸
菴艸菴既破何得以華喻權答小乘是化佗之權是
故須破今明自行之權故以華喻耳。

籤(一)(廿九)答小乘是化佗乃至喻耳者且約初說小隔
於大是故云破以大破之故云須破自行即是體內
之權故以華喻然化佗之權據佛本意並屬自行又
初約施權故屬化佗今論開權故屬自行施開被緣
其理不二。」

【北峰曰蓮華喻法約佛意說以喻一代施化之意
如來為實施權意在於實如為蓮故華華本含蓮
正喻同體但眾生權中有實華含於蓮是故開顯
令知據眾生不知則不名蓮華正是開艸華為蓮
華但今蓮華喻佛施化之意故不論艸華也如玄
(七)(廿六)一華生必有於蓮為蓮而華蓮不可見此譬
約實明權意在於實無能知者文云我意難可測
無能發問者(文)既云意在於實而眾生不知故須
開也又復須知雖喻佛意無非玅法若從所喻權
法當體但空但中不能即實亦可譬麤故云昔本
隱實如華含蓮又云為十妙故開出十麤如為蓮
故華等即此義也詳玄籤意小乘是化佗之權正
如前玄多華一果等此約在昔當分喻桃李艸華
也今明自行之權故以蓮華為喻然化他之權據
佛本意並屬自行此據佛意喻蓮華也又云初約
施權屬化佗今論開權屬自行此又約施權喻艸
華開權喻蓮華是則施權隔實如艸華故須破開
權即實如蓮華故須顯今明開權即玅及以佛意
故以蓮華為喻也。】

** 附法觀

「玅玄(一)(三)觀心即聞即行起精進心故。

籤(一)(九)觀心者隨聞一句攝事成理不待觀境方名修觀。

玅玄(一)(十一)六明觀心者(云云)心如幻燄但有名字名
之為心適言其有不見色質適言其無復起慮想不
可以有無思度故故名心為妙妙心可軌稱之為法
心法非因非果能如理觀即辨因果是名蓮華由一
心成觀亦轉教餘心名之為經。

籤(一)(卅一)由一心等者研一剎那既成觀巳即以此觀
復觀後心後心成觀所復成能後後相續名教餘心
經是被下之教故觀下惑名經。」

【四明十義書破立甚精此乃玅玄一部觀心式樣
十不二門指要鈔廣此說耳。】

** 法華教主

「玅玄(一)(五)今經體者體化他之權實即是自行之權實
如垢衣內身實是長者。

籤(一)(十四)初文即是開丈六垢衣垢衣正是示為小乘
化他權實今開即是同體權實瓔珞長者。」

【此章安師私謂經體開權之文四明玅宗立法華
身是尊特佛引為誠證的示開權絕待妙故決了
聲聞法是諸經之王開麤即妙妙外無麤是故得
云瓔珞長者看解謗書淨覺神智皆不及也。】

** 華嚴三照

「玅玄(一)(六)云何分別(云云)。

釋籤(一)(十六)初文五味者還約華嚴日照三譬開為五
味問應還取涅槃本文何以却取華嚴文耶非但數
不相當亦恐文意各別答涅槃五味轉變而祇是一
乳華嚴三照不同而祇是一日今演華嚴平地之譬
以對涅槃後之三味數雖不等其義宛齊又涅槃以
牛譬佛乳從牛出譬佛初說大乳出巳後其味轉變
猶成分譬故此下文義立五味皆從牛出未若華嚴
日譬於佛光譬說教日無緣慈非出而出眾機所扣
非照而照故使高山幽谷平地不同同稟教光終歸
等照故用兩經二義相成。

別行疏(下)(十二)降神母胎即示兩相。

記(下)(十四)問華嚴頓後方施小化譬如窮子急追不至
徐語方來前頓後漸其義善成今那忽云降神母胎
即示兩相答諸文所論初頓次漸葢是化儀施設之
語今此所說大小雙應終歸一乘方盡鑑機始末之
事如方便品思無大機念欲息化諸佛勸諭方施小
乘次文却云無量劫來讚涅槃法生死永盡我常是
說是故思機然後施小此等之說皆是儀式不可據
此以難今文預鑑羣機原始要終度物之意也。

句(六)(十九)今明勝應應菩薩即盧舍那尊特身大機所
扣者也劣應應小乘丈六弊衣小機所扣者也。

別行疏記(下)(十四)彼經預敘一代始終故立譬云猶如
日出先照高山次照幽谷後照平地今家義開平地
為三對於涅槃五種牛味高山大機能感頓教日光
先照即有次第及不次第見佛性也若涅槃中譬從
牛出乳次第五味則對一代五時教味次第相生。

孤山論衡記云華嚴有三照之說涅槃有五味之談
華嚴既居最初涅槃仍居最後乃始終之二義也。」

【疑者曰華嚴預敘一代則是預借法華莫不以法
華為所施耶當知預敘之言乃是約佛意判釋所
以得云先照等也不可以化儀為妨。】

** 梵王見淨

「玅玄(一)(六)見有淨穢。

釋籤(一)(十七)見淨如梵王見穢如身子。

淨名經(上)(七)爾時螺髻梵王語舍利弗勿作是念謂此
佛土以為不淨所以者何我見釋迦牟尼佛土清淨
譬如自在天宮舍利言我見此土丘陵坑坎荊棘沙
礫土石諸山穢惡充滿。

淨名疏(三)(十二)埀裕記(四)(四)有前四種罪障者界內有為
緣集障界內塵沙障界外塵沙障界外無明障而此
四障障於四淨故知身子具四種障身子雖除惡有
為集然由有於淨有為集不依佛慧故使於垢不能
見淨是故四淨悉皆不見。

玅樂(二)(廿八)別譯阿含第六廣明諸梵來下第八第十
一廣明諸天讚佛諸天若來並同人形第四云梵王
來禮佛佛入火光三昧不能得前因往瞿伽離門喚
之瞿伽離問誰喚答梵王又問佛記汝得阿那含耶
答如是又問阿那含名為不來汝何以來梵王言如
是之人不應與語故知一同人法還有違情而誡伽
離(云云)既為一代請法輪主請大則大請小則小。」

【梵王為一代請法之主故在大則大在小則小所
以依佛慧見土清淨也。】

** 不定教

「玄(一)(七)雖高山頓說不動寂場而游化鹿苑雖說四諦
生滅而不妨不生不滅雖為菩薩說佛境界而有二
乘智斷雖五人證果不妨八萬諸天獲無生忍當知
即頓而漸即漸而頓大經云或時說深或時說淺應
問即遮應遮即問一時一說一念之中備有不定不
同舊義專判一部味味中悉如此此乃顯露不定。

籤(一)(廿一)初文者此指華嚴不動不離而升而遊者此
指頓後漸初不動於頓而施漸化(云云)雖轉四諦指
鹿苑此指雖施漸化而不起於頓此二味既然諸味
準此雖為菩薩指方等般若彼二時中俱有小果新
得舊得如常所明雖五人證界不妨八萬諸天獲無
生忍此重指漸初對般若說前文約法此中約人得
果不同證法不定應引大論顯密法輪義釋此中意
故大論六十五云於閻浮提見第二法輪轉初轉法
輪八萬諸天得無生忍陳如得初果今轉法輪無量
諸天得無生忍今轉似初轉問初轉少今轉多云何
以大喻小而言似耶答諸佛有二種法輪一者顯二
者密初轉聲聞見八萬及一人諸菩薩見無量阿僧
祇人得二乘無量阿僧祇人得無生忍無量阿僧祇
人發無上道心行六波羅蜜阿僧祇人得初地乃至
十地一生補處坐道場是名為密故知初見八萬一
人屬顯露攝祕密者如次明之(云云)次引大經證中
云或時說深或時說淺等名不定者以由彼此互相
知故若祕密者即如下文互不相知是故名密不定
與祕並皆不出同聽異聞故名為即(云云)問此與方
等恐畏歡喜等為有何別答不定徧前四味若直語
方等但彈斥而巳既以身土令物殊途正當不定(云
云)言味味者乳中則約圓別相對以辨不定酪中教
門雖無二別乃與八萬對辨不定生熟二酥三四對
辨其意可見。」

【按玄籤文有二義自雖高下釋相是約部豎明次
味味下結是約教橫辨或問淨名佛以一音演說
法眾生隨類各得解四教義引證顯露定教四教
儀引明不定教淨名記云佛以一音等是祕密義
如此不同者何曰經意多含徧證無礙只一梵音
演說取共相見聞之義證定教取得益不同證不
定教取如來神光遮覆彼彼互不相知明祕密。】
讀教記卷第一

讀教記卷第二
天台沙門　法照

* 玅玄(二)

** 祕密教

「玄(一)(七)祕密不定其義不然如來於法得最自在若智
若機若時若處三密四門無妨無礙此座說頓十方
說漸說不定頓座不聞十方十方不聞頓座或十方
說頓說不定此座說漸各各不相知聞於此是顯於
彼是密或為一人說頓或為多人說漸說不定或為
一人說漸為多人說頓各各不相知互為顯密或一
座默十方說十方默一座說或俱默俱說各各不相
知互為顯密。

籤(一)(廿二)若智若機等者智謂大聖權謀機謂不同次
第不擇時處身口意密隨何四門無礙自在適時稱
會皆無虗設三正釋相中且寄三法以出其相何者
以此三法對祕密故則化儀四教文義整足任運攝
得三藏等四於中復二先約三說相對次約說默相
對初三說中二先約十方相對次或為下於一方中
多人相對一方既爾十方亦然二文各先正釋次各
各下結次約說默相對中亦應具有十方及人二義
不同無人相對者文略而言俱默俱說者理合如之
前三法相對準此亦應云俱頓俱漸俱不定文無者
亦略既云俱默俱說互不相知名之為密何妨俱頓
互不相知各各下亦結也云互不相知者前文但云
於此於彼者亦應互說舉一以例驗知不定與祕密
但有互知與互不知以辨兩異此中顯露亦義通餘
七以祕密不出此七故也故前文云顯露漸頓及顯
露不定故七竝是顯露意也。

籤(一)(十七)問華嚴鹿苑大小永隔纔說方等則同座並
聞者何答若以祕密橫被無時不徧若約橫論豎則
隱顯在機。」

【籤云五味則一道豎進味味皆有半滿相成者彼
南師偏用五味北師偏用半滿今約五味半滿相
成而用則華嚴唯滿不半乃至法華廢半明滿非
五味各有半滿也又云故至鹿苑方分顯密者此
敘小始人天不歷華嚴故提謂猶屬顯露至鹿苑
方分顯密。】

「文句(一)(五)祕密者隱而不傳。

玅記(一)(十七)祕密不傳者降佛巳還非所述故尚非阿
難能受豈弘教者所量又阿難非不傳祕赴機之密
非所傳耳故祕密所用全是顯教是故傳祕秪名傳
顯。

玅玄(六)(十八)祕密既隱非世流布此置而不論
籤(七)(十)祕在大聖赴機今且置而不說若欲說之秖名
口密赴四機緣今其彼彼互不相知即是其意顯祕
雖異教不出四是故不論。

止觀(一)(八)教是聖人被下之言聖能顯祕兩說凡人宣
述秖可傳顯不能傳祕聽者因何作觀或得者六根
淨位能以一玅音徧滿三千界隨意悉能至則能傳
祕教。

輔行(一上)(卅三)正約化主論得不得密屬聖人聖能雙益
今論凡師故闕於密故修觀者無密益義故云聽者
因何作觀次或得下義立於得位雖在凡凡師多種
五品巳下猶名不得六根淨位雖無三輪口密之益
能傳玅音徧大千界不同佛化故云能傳稟教之人
仍無密益。

玅玄(十)(十五)涅槃云我初成佛恒沙菩薩來問是義如
汝無異諸大乘經如此意義類例皆名頓教相也。

籤(十)(十八)初成道者且借祕密助入此中明鹿苑初成
亦有頓義況諸經耶。

玄(十)(廿三)大經云我坐道場菩提樹下初成正覺(云云)
此則通至於前。

止觀(九)(廿八)又復我說初成道十方菩薩巳問此義即
涅槃中約十二因緣有祕密教。

輔行(九下)(十四)又復下引證祕密教(云云)故知漸初巳有
菩薩密聞斯義。

涅槃疏(四)(十)舊解坐道場亦曾問者或言是華嚴中問
翻經不盡其文未來或言是偏方不定教文亦不來
或言是祕密教非顯露攝義皆不然今明道場乃是
元初圓滿始坐非方便道場第二卷云我巳久於無
量劫來久巳成佛亦如法華成佛巳來甚大久遠昔
諸菩薩曾問此義如今不異正對過去之問非一化
之始不應據寂滅道場及偏方祕密。」

【涅槃經大師引用非一或證頓或證祕密或證涅
槃徧前也。】

** 十二部經

「玅玄(一)(十七)復次一一教中各各有十二部經亦用悉
檀起之若十因緣法所成眾法樂聞正因緣世界事
如來則為直說陰界入等假實之法是名修多羅或
四五六七八九言偈重頌世界陰入等事是名祇夜
或直記眾生未來事乃至記鴿雀成佛等是名和伽
羅那或孤起偈說世界陰入等事是名伽陀或無人
問自說世界事是名優陀那或約世界不善事而結
禁戒是名尼陀那或以譬喻說世界事是名阿波陀
那或說本昔世界事是名伊帝目多伽或說本昔受
生事是名闍陀伽或說世界廣大事是名毗佛略或
說世界未曾有事是名阿浮陀達磨或問難世界事
是名優波提舍此是世界悉檀為悅眾生故起十二
部經。

玅玄(六)(十五)今依大智論標名者一修多羅此云法本
亦云契經亦線經二祇夜此云重頌以偈頌修多羅
也三和伽羅那此云授記四伽陀此云不重頌亦略
言偈耳四句為頌如此間詩頌也五優陀那此云無
問自說六尼陀那此云因緣七阿波陀那此云譬喻
八伊帝目多伽此云如是語亦云本事九闍陀伽此
云本生十毗佛略此云方廣十一阿浮陀達磨此云
未曾有十二優波提舍此云論義部者部別各有類
從也經者外國云修多羅此云線經線能貫穿經能
經緯言能持法如線如經(云云)二明分法大小者此
經指九部為入大之本則九部是小三部是大葢別
語耳通而為言小亦有記莂六道因果又阿含中亦
授彌勒當作佛記豈非授記經亦有自唱善哉無問
而說聲聞經中以法空為大空故成論中云正欲明
三藏中實義實義者空是阿毗曇所不申而成論申
於空空即廣經當知小乘通具十二部也(云云)有人
言大乘九部除因緣譬喻論義大乘人根利不假此
三斯亦別論通語大乘何得無此三經耶有經言小
乘但讓廣經一部有十一部無方廣者大乘說如來
是常一切眾生皆有佛性正理為方包富為廣又理
融無二亦名為等聲聞中所無但十一部耳若言小
乘定有九不應復有十一部既取十一亦通有十二
為緣別說或讓三或讓一以判大小乘(云云)。

籤(七)(九)將大小俱十二望大小各九各九是別各十二
是通各九之中緣喻事三局在於小廣問記三局在
於大餘之六部通於大小(云云)又有說者名十一部
菩薩純說大乘方等第十九云復有十一部經除毗
佛略亦無如是甚深之義次明通別意者如上所說
一往赴機據理應以通說為正。」

【修多羅名名該三藏如達磨鬱多羅之論本亦名
修多羅故又十二部中非局一部始終通名修多
羅故止觀所引若律若論共成玅解故指前六云
修多羅。】

** 通別申論

「玅玄(一)(十九)天親用兩番四悉檀造地論通華嚴(云云)
籤(二)(六)地持釋華嚴十地品此下一代四時皆有論申
唯方等部未有別論可以唯識通用申之無性之文
全同敗種故也。

玄(四)(卅二)又十地論攝大乘論地持論十住毗婆沙論
大智度論並釋菩薩地位而多少出沒不同(云云)
籤(五)(廿二)十地論唯釋華嚴十地品攝大乘第七釋第
四因果勝相中亦但明歡喜等十地而巳地持中明
種性等六住。

玄(十)(十九)地論第七地云一念心具十波羅蜜
籤(十)(卅二)地論等者(云云)地持第七以十二住攝一切
位。」

【此文在十地論第九卷第七遠行地籤中云地持
者持字誤。】

「淨名玄(四)(十一)應有別申大集方等及此經論不來此士。

<img:>

<img:>」

【或問淨名玄云如十地論別申華嚴經別圓兩教
籤云十地論唯釋華嚴十地品籤文又云地持釋
華嚴十地品何耶一云傳寫之誤應改持作論字
二云文有兼正之殊若從正說地持論正是通申
華嚴今云地持釋華嚴十地品者此兼釋十地品
也兼正不同故得互舉予甞於嘉定壬午五月既
望親撿大慈藏中地持與十地論乃持字之誤當
改為論不然則錯認彌勒為天親甚相遼也。】

** 開權

「經(總諸佛章方便品)舍利弗諸佛隨宜說法意趣難解所以
者何我以無量無數方便種種因緣譬喻言辭演說
諸法。

疏(四)(九)從隨宜所說下是開方便也(云云)初明佛道隨
三種機宜說方便故言隨宜而佛意在實物不能解
故言意趣難解也。

記(四)(卅二)初明佛道至難知也者施權意也以諸教中
無施名故今欲明開故先敘所開即所施是故玄文
云為實施權意在於實開權顯實意在於權當知以
實為權權名隱實開權顯實實外無餘潛之與顯利
在物情常住本源未嘗增減故未開之前非但不說
顯實之名都無施權之語故說宜權之言即須顯實
故也。

句(四)(十六)以無量無數方便者明開權也是法皆為一
佛乘故明顯實也。

記(五)(八)然三世章顯實皆云是法及釋迦章如此兩字
並指權是實故云顯實何者在昔施權尚無權名何
況有實故今開權權即是實故云是法皆為佛乘故
知述其施權意在開也。

經(方便品)諸佛所得法無量方便力而為眾生說(云云)
句(四)(廿二)諸佛所得法者修道得於諸權法也
記(五)(十四)修道得於諸權法者自行因滿所感權法正
當自行體內權也即此法體亦不可說以方便故為
眾生說成化他權(云云)故知立一開權之言於今乃
成二意一者勝昔所施二為顯實之所不指所開無
由說實況指權是權知非究竟既顯實巳權全是實
玄(一)(廿二)九開權顯實者一切諸法莫不皆玅一色一
香無非中道眾生情隔於妙耳大悲順物不與世諍
是故明諸權實不同(云云)今開方便門示真實相唯
以一大事因緣但說無上道開佛知見悉使得入究
竟實相除滅化城即是決麤皆至寶所即是入妙。

籤(二)(九)初通明諸法本實次大悲下施權三今開下顯
實初文者法既本妙麤由物情故知但開其情理自
復本(云云)正開中又二初約法通開明施化本意次
除滅下寄二乘難開以明開相麤既即是玅化城即
是寶所故也。

玄(十)(廿六)次從二以開二者元本是如來藏如來藏中
備有半滿不思議之二眾生不解全生如乳又開出
帶半之滿。

籤(十)(廿九)本是如來藏者即是法華正體一實之理故
名為藏實理之中備有同體權實之法名為半滿眾
生不解是故開出帶半之滿(云云)此從不思議二開
思議之二今合思議之二歸於不思議二不思議二
純一醍醐。

句(三)(廿二)若依今經文未曾向人說如此事。

記(四)(七)言未曾說者通論教等前並未開別而論之教
行理三前或巳會若開人者前教所無故以前教所
無而為品目故知非同體方便無以施開等也(此明可開
之理)。

句(六)(十九)記(七)(十)跨節為同當分為異是則同為同體異
為異體異約施權同約開顯秖一吏民義當兩屬(開巳
知同)。

止觀(六)(廿八)輔行(六下)(十三)於實法界頂開同體權髻與實
相明珠(從應而說)。

籤(六)(末)開前諸麤應中亦約教道須開兩教佛應。」

【北峰師曰須知開權正為機情的開異體若論佛
意無非同體但今開顯非為佛意正為機情良由
如來藏中性具權實權實同體體元圓玅但由機
緣不解是故如來方便順機為實施權設教分齊
藏通則唯詮偏真別教則次第斷九機緣執之不
能趣實不能即實名偏名麤異體權也至法華會
機熟須開指其所執是我方便權說為實而施權
即是實方知麤即是玅異即是同玄云元本是如
來藏等也。

指南曰正論異體為所開也須知祕密藏中權實
體一眾生不了妄計遂生貪著小乘流浪五道欲
使復性不免施權調熟機緣終令悟實故玄文一
明諸法本實二大悲施權三開權顯實究論開異
體者順機曾施故記主所謂若不先異何所論同
良有以也。

草錄曰考論法華正宗既開權巳自妙為其佛巳
殷勤稱歎方便三周正體(云云)不知本經指上所
說此經開方便門的指佛以方便力示以三乘教
此本經略開之正文也聲聞言下近謂情盡功由
於此經題玅法品目祕玅權皆巳玅本無相違纔
涉即實巳非開權若分權實異體論判(文)意為佛
歎權巳而開即開同體妙權況佛方便力豈異體
耶決疑開法體輔正開體內權今以四義評之一
不識化意若論佛意本無同異但由眾生情隔於
玅今若開權豈開佛意二不識自他且今開權為
化他為自行若開化他豈非異耶故文句(三)(二十)三
教若通若別當分皆是化他權實圓教若通若別
當分皆是自行權實化他之三皆名為權自行皆
名為實(文)此大師判權實文當思之三不識今昔
所開屬昔名異體今經能開名同體故玄云開昔
之異顯今之同正開異成同何將所執異體作能
開同體耶四不識機情若開同者機情在何處知
同耶若在無量義何故到略開斥作方便動執生
疑若在五佛知同者正是開異成同何得直云同
體耶。】

** 三經通別

「玅玄(二)(廿四)妙法蓮華名異眾典別也俱稱為經通也
立此二名凡約三意謂教行理從緣故教別從說故
教通從能契故行別從所契故行通理從名故別名
從理故通。

籤(二)(十一)初文者雖在今經與他對辨不無通別若妙
法蓮華名之與義俱異他經經之一字名與他同義
與他異今從名通故云通耳次立名意者以何緣故
立此經名名既該乎一部一部意不逾三故名既通
別不同三意亦隨名通別故釋此三意麤妙甄分教
行理殊通別異轍(云云)一代聖教諸名之下無不具
此教行理三無不以別而契於通無不以通而應於
別故此三中通攝佛法故教則機應相對行則因果
相對理則名實相對亦是事理相對若無此三雙通
別虗設。

玄(二)(廿四)今稱妙法之經即是教之通別名賜諸子等
一大車乘是寶乘直至道場即行之通別或言實相
或言佛知見大乘家業一地實事寶所繫珠平等大
慧等即是理之通別。

籤(二)(十二)今稱等者玅法是別異餘經故經即是通通
名經故故知今經通別始自如是終乎而退莫非佛
說俱是妙法從始至終咸別竝通於此教通別中詮
於行理通別故知本迹無非因果及名實故不可徧
引故略示方隅粗引譬喻以示行之通別及方便中
實相等為理通別譬喻中者諸子習因不同即是行
別等賜大車直至道場即是行通大車是所乘通理
道場是所契實相乃至大慧之名亦是名別一一別
名咸從理立即是理通此是今經理之通別。

玅宗(上)(九)他釋經題皆以經字為能詮教餘字並是所
詮之義作此分之甚違佛旨且人法譬皆是名字豈
非能詮那得一向屬所詮義經字不可一向屬教如
妙經云法華經藏深固幽遠無人能到又云為佛護
念植眾德本入正定聚發救一切眾生之心成就四
法必得是經疏釋此四是開示悟入佛之知見知見
證理名為得經此二豈非以理為經金光明云十方
諸佛常念是經豈令諸佛但念於教此例葢多不能
備引故知諸師以能詮所詮釋眾經題失旨之甚今
家皆用通別釋題方無所失(云云)今解諸經通別二
名俱是能詮俱是所詮良以通別各自具於教行理
故勿謂二名但在於教須知通別自有教名行名理
名如一別題佛說是教觀即是行無量壽佛是理豈
非別教別行別理以此三別對於經字即是通教通
行通理(云云)彼釋籤中乃以因果判行通別須知其
意非謂至果其行方通欲知意者據各修因名為行
別約趣一果此別即通斯乃別時論通通時論別豈
唯行爾教理亦然如以機應對教通別佛以一音演
說法眾生隨類各得解各解則機別一音則應通各
解不離一音一音不妨各解如金光明玄以能詮文
字為教理以能詮所以為教別所以即是四悉檀也
一一悉檀皆用文字一一文字不離悉檀如以名實
對理通別多名不離一實一實不妨多名故三通別
皆悉同時悉類樂中管色之韻約聲則通約曲則別
通別二用不相妨礙(又十一紙)五時之內一一經題皆具
通別若不用此教行理判徒分通別全無所以也然
無量行會一常樂四教四門同詮一理若專方等未
堪此聞乃是預取法華之意跨節而談於佛滅後解
釋諸經不約法華寧窮一化(云云)欲使行者即此一
題就說解教起能觀行見真佛理。」

【釋籤大車是所乘下通理二字宜削去或問諸文
明人理教行今何缺一曰教行理三消釋經題且
論於法不論於人若以義求教行既以感應因果
相對理亦應有又問諸文明教理智斷行位因果
今何缺五曰智斷位因果並行中攝故不更明又
問三經通別合五章否曰詞異意同何者教即初
後二章理即經體行即宗用行之進趣曰宗行之
伏斷曰用故大師云顯體是理宗用是行也。】

** 當分跨節

「玅玄(一)(廿四)問教主不同設教亦異云何而言金口梵
聲名為教通答此有兩義一當分二跨節當分者如
三藏佛赴種種緣說種種教緣異故教別主一故教
通依此教行有能契所契種種名理理無種種(云云)
此則身口行理齊分而說不得作餘解也通別圓等
教行理當分亦爾斯義易解而理難融(云云)二跨節
者何處別有四教主各各身各各口各各說秖隱其
無量功德莊嚴之身現為丈六紫金輝(云云)若開方
便門示真實相即向身是圓常之身向法是圓法向
行向理皆即真實如此通是一音之教而大小差別
能契有長短所契唯一極種種名名一究竟唯一究
竟應於眾名作如此論教行理通別者相則難解理
則易明(云云)。

籤(二)(十二)問中所以但問教者教行理三展轉互通教
既居初但從教問餘之二種憑教自顯初廣略二解
汎通諸教是故通以一佛為通今即離為四佛不同
佛佛自有諸門教別故云教主不同設教亦異云何
下難者以前通途難今四別次答中意者即具富分
跨節兩義應知兩義即與待絕二玅不殊又前二釋
亦具二義何者若依施權即當分義若據佛意即跨
節義雖具二義不譚其意而以此意汎釋復未甄衡
二途其意似通而未灼然開顯以是義故故須分於
二義而答當分通於一代於今便成相待跨節唯在
今經佛意非適今也(云云)次秖隱下明當分意立當
分者以施權竟權實相對故有四主各各不同故明
意者無別當分秖是隱實施權且云當分初至金輝
現當分身也(云云)若開下正明跨節相(云云)三結意
中歷三意結初言通是一音之教而大小差別者今
此是法華跨節一音不同小乘當分一音具如止觀
第一記故依婆沙但三藏佛一音耳準例通別皆應
有當分一音前當分義中分四教主各有所說所行
理體故義易解理無種種何故四教各有所詮所詮
異故理不應異故云難融跨節義中不分四教各別
詮理故云易明諸經所說因果各別今越彼別義唯
論一理故相難解若二義相成則理相俱易若二義
隔越則二俱難明是故二義相須當分乃成今經相
待義邊跨節乃成今經開權義邊又若方等般若及
華嚴等當分義者仍是施權若來至法華當分義邊
成判權實判巳即廢廢巳即開開廢相即不可異時
籤(六)(七十三)跨節則諸教法門皆從圓生當分則各各
自有無量法門生當教佛果。

文句(五)(三)轉佛心中化他之法度入他心名轉法輪。

玅樂(五)(卅二)轉佛等者此有二義若約跨節通四如來
諸法具足隨扣而赴凡有所說無非化他對自證說
若以圓自對三教他此即約法亦名為他今從當分
約漸初說此佛內證故云心中證有權實權法利物
故名為他。」

【問跨節唯在今經何故妙樂云若約跨節通四如
來曰法華之前隨機各說四教不同今以開權言
之只一圓佛也看通字故四明別行玄記下云約
跨節論只一圓佛被四種機說四教法。】

** 三法通局

「妙玄(二)(一)南嶽師舉三種謂眾生法佛法心法(云云)今
依三法更廣分別若廣眾生法一往通論諸因果及
一切法若廣佛法此則據果若廣心法此則據因。

籤(二)(二十)次明大師依南嶽意更廣分別(云云)言若廣
眾生法一往通論諸因果及一切法等者然眾生義
通故云通論若其通論義非究竟故云一往一往雖
通二往則局不通於佛及唯在因佛法及心不云一
往者佛法定在於果心法定在於因故此三法得名
各別何者如眾生身中佛法心法猶通因果況眾生
名通通凡通聖若佛身中眾生心法亦定在果心法
之中佛法眾生法此二在因若爾何故經中三無差
別答理體無差差約事用此義廣明具如止觀十法
成乘中說即是心法及眾生法彼佛法界亦兼於果
而不專於果彼文寄果明理性故也。

指要(上)(五)應知心法就迷就事而辨故釋籤云眾生法
一往通因果二往唯局因佛法定在果心法定在因
若約迷悟分之佛唯屬悟二皆在迷復就迷中眾生
屬他通一切故心法屬巳別指自心(云云)三法各具
事理二造方無差別。

止觀(五)(十)輔行(五中)(一)妙樂(四)(十五)續遺記下(四)。」

【三法得名各別眾生法二往則局而不通於佛此
對佛辨及唯在因此對心辨有云乃唯在因及字
刀筆之誤有云眾生法及心法皆在因故云及夫
法界之性無所而不徧無所而不在不在於佛則
在眾生不在眾生則在於心是以得為三無差別
故言妙也。】

讀教記卷第二

讀教記卷第三
天台沙門　法照

* 玅玄(三)

** 十二因緣

「涅槃經(二十)(五)云無明有愛是二中間即是中道如是
中道能破一切生死。

玅玄(二)(十五)十二因緣支二是過去則止常二是未來
則止斷現在則顯中道推現三因則說未來二果推
現在五果則說過去二因三世皆有十二支為推因
果故作如是說。

籤(三)(三)言中道者離斷常耳(云云)次推三世中云三世
皆有十二者推因知果等如今所說三世俱名因果
而支數多少不同者具如俱舍云略果及略因由中
可比二如止觀第三記現在既望過未成十二當知
過未亦自相望各有過未故各十二今且從現故但
十二。

輔行(三下)(十四)俱舍云三煩惱二業七事亦名果略果及
略因由中可比二從惑生惑業從業生於事從事事
惑生有支理唯此初四句是以略攝廣故論云應知
緣起雖有十二而二三為性三謂惑業事二謂因果
就中又二初兩句正明相攝下兩句釋妨妨曰何故
過未略而現在廣釋曰由中可以比知現在名中故
也次從惑生惑謂愛生取從惑生業謂取生有及無
明生行從業生事謂從行生識及有生生從事事惑
生者謂從事生事即識生名色乃至生受從事生惑
謂受生愛。

光句(中)(二十五)二乘雖復同觀觀法有異聲聞觀諸果
總作一苦諦觀觀諸煩惱及業總作一集諦觀又苦
之與集總是現在所以名總相觀緣覺觀苦為七現
在五未來二觀集為五過去二現在三別觀三世別
開苦集故言緣覺別相觀也。

記(四)(十六)初明聲聞若望因緣乃以七支總為一苦仍
以五支總為一集又復苦集不分過未總是現在以
根鈍故法相總略二明支佛開聲聞總成別相現在
五者謂識名色六入觸受未來二者謂生老死別相
苦也過去二者謂無明行現在三者謂愛取有別相
集也又開三世不唯現在故云略果及略因由中可
比二是則三世皆有十二以福資智故能別觀。

光句(中)(三十)三世者過去二因破神常之見現在五果
破神我之見現在三因未來二果破神斷之見常途
所用。

記(四)(二十三)初三世過去破神常者過去巳滅故非常
也現在破神我者五果皆五陰和合故無我也未來
破神斷者未來有果故非斷滅皆言神者外執身神
有斷常等也此三世義世共傳之故云常途所用。」

【十二因緣不出三世各有因果雖輔行引俱舍文
有少不同於義巳具故荊溪師云因緣之義佛法
根本背邪向正之始入道修觀之源故習佛法者
不可全迷。】

** 七種二諦

「玅玄(二)(二十四)所言七種二諦者一者實有為俗實有
滅為真二者幻有為俗即幻有空為真三者幻有為
俗即幻有空不空共為真四者幻有為俗幻有即空
不空一切法趣空不空為真五者幻有幻有即空皆
名為俗不有不空為真六者幻有幻有即空皆名為
俗不有不空一切法趣不有不空為真七者幻有幻
有即空皆名為俗一切法趣有趣空趣不有不空為
真。

釋籤(三)(十七)云云。

涅槃疏(九)(九)今明智者大師有七二諦名雖不同其義
可會一生滅二無生三禪俗複真四禪俗禪中五複
俗禪中六複俗複中七圓二諦若依法華玄文名相
稍別義意必同讀者應知。

指歸鈔(十一)(二十)別教中道在偏空外故受複真之名圓
教達邊即中故云禪也若法華玄通教二接並稱複
真乃是一往細分如今文也。
 | 玅玄 |藏 | |生滅 |涅槃 |
 | 通 | |無生 |
 | 別接通 |籤即是含中真諦 |禪俗複真 |
 | 圓接通 |籤亦是含中二諦 |禪俗禪中 |
 | 別 |籤複俗單中 |複俗禪中 |
 | 圓接別 |籤亦是複俗單中 |複俗複中 |
 | 圓 |籤複俗複中 |圓二諦 |」

** 三法解源

「玅玄(二)(二十四)幻有空不空二諦者俗不異前真則三
種不同一俗隨三真即成三種二諦其相云何如大
品明非漏非無漏初人謂非漏是非俗非無漏是遣
著何者行人緣無漏生著如緣滅生使破其著心還
入無漏此是一番二諦也次人聞非漏非無漏謂非
二邊別顯中理中理為真又是一番二諦又人聞非
有漏非無漏即知雙非正顯中道中道法界力用廣
大與虗空等一切法趣非有漏非無漏又是一番二
諦也大經云聲聞之人但見於空不見不空智者見
空及與不空即是此意二乘謂著此空破著空故故
言不空空著若破但是見空不見不空也利人謂不
空是玅有故言不空利利人聞不空謂是如來藏一
切法趣如來藏還約空不空即有三種二諦也復次
約一切法趣非漏非無漏顯三種異者初人聞一切
法趣非漏非無漏者謂諸法不離空周行十方界還
是缾處如又人聞趣知此中理須一切行來趣發之
又人聞一切趣即非漏非無漏具一切法也是故說
此一俗隨三真轉或對單真或對複真或對不思議
真。

籤(三)(十九)次釋接義者即含中入真也於中為三初以
一法標次俗不下略以三法示三其相下辨相通寄
三法以辨其相漏無漏本是通法為成接義故立雙
非空不空本是別法一切法趣本是圓法於一一法
各有三人取解不同者良由機發故所聞不同又通
教菩薩由根利鈍發習不同故鈍同二乘直至法華
方乃被會利者爾前接入中道故使同觀幻有之俗
而契真各異所以別圓機發對鈍住空致成三別是
以釋後二接須對通鈍共成三人同聞異聽故約漏
等以示解源若得此意於一切法無礙自在(云云)初
文者三人俱作雙非之名而取解不等於中為三初
依教立次初人下明行相三何者下重釋非無漏是
遣著者無漏無著由行者著心緣之今破其著心故
名為非故云非無漏也如緣下引例釋成復宗真諦
離著云非還歸無漏此初人意也即通鈍根次人又
人即利根二人也圓人亦云雙非者帶通方便是故
爾耳次引大經空不空例漏無漏可以意知次言三
人聞趣者初人云諸法不離空義當一切法趣空故
引例云如缾如等如即空也如缾是空十方界空不
異缾空故十方空皆趣缾空即通人也次人聞趣知
此但中須修地前一切諸行來趣向後以發初地中
道之理即別人也第三人聞即具一切名之為趣次
結中言或對者三真是能對一俗是所對。」

【天台大師玄文三法解源分科示意云漏無漏本
是通法為成接義故立雙非又正釋科云初依教
立是知雙非乃大師立也。】

** 翻宗立識

「攝大乘論上(曰字函陳譯)諸佛世尊有十勝相所說無等
過於餘教十勝相者一應知依止勝相二應知勝相
三應知入勝相四入因果勝相五入因果修差別勝
相六於修差別依戒學勝相七此中依心學勝相八
此中依慧學勝相九學果寂滅勝相十智差別勝相
起信論疏(一)(末)梁朝真諦三藏就名翻為無沒識今時
奘法師就義翻為藏識藏是攝藏義無沒是不失義
義一名異也。

<img:>

玅玄(二)(二十八)攝大乘明十勝相義咸謂深極使地論
翻宗今試以十玅比之彼有所漏且用理玅比依止
勝相明不思議因緣四句破執豈留黎耶庵摩羅為
依止耶。

籤(三)(二十七)言依止者謂所依也真諦所譯則依庵摩
羅後代諸譯竝依黎耶如其各計成自他性一論二
譯尚生二計況諸部耶論師以黎耶依持破於地論
故云翻宗翻者改也令地論宗破歸我攝宗次明今
家斥中為八(云云)初如文次文者且以迹中十玅之
初境玅少分比彼十勝相之初相全分於少分中尚
有所漏四句之中但得自他一句而巳故上斥云有
所漏也況破則俱破立則俱立不同彼論唯計一句
故今文云不思議因緣豈同論文黎耶摩羅自他因
緣耶文雖雙舉計必偏執如新舊兩譯亦如地論南
北二道還成性過各計不同今不思議離四性計豈
同彼論各計不同耶。

玄(五)(二十八)若地人明阿黎耶是真常淨識攝大乘人
云是無記無明隨眠之識亦云無沒識九識乃名淨
識互諍(云云)。

四念處(三)(十)觀此無明為從無明生為從法性生瓔珞
及地論皆解云從法性生攝論云從無明生依阿黎
耶識起此識是無記如地有金土依染如土依淨如
金故言依他也黎耶識依業生故言依他也若他依
者六識所起善惡業六識謝滅種子依黎耶攝持得
生故名他依彼論偈云此識無始時一切所依止。

玅玄(九)(十)如地論有南北二道加復攝大乘興各自謂
真互相排斥。

籤(九)(十八)如地論有南北二道者陳梁巳前弘地論師
二處不同相州北道計阿黎以為依持相州南道計
於真如以為依持此二論師俱稟天親而所計各異
同於水火加復攝大乘興亦計黎耶以助北道又攝
大乘前後二譯亦如地論二計不同舊譯即立庵摩
羅識唐三藏譯但立第八。

文句(六)(三十)玅樂(七)(二十)北人者諸文所指多是相州北
道地論師也古弘地論相州自分南北二道所計不
同南計法性生一切法北計黎耶生一切法宗黨既
別釋義不同豈地論令爾耶。

輔行(三上)(十)言三識者真諦三藏云阿陀那七識此云
執我識此即惑性體是緣因阿賴耶八識此名藏識
以能盛持種智不失體是無沒無明無明之性性是
了因庵摩羅九識名清淨識即是正因唐三藏不許
此識云第九乃是第八異名故新譯攝論不存第九
地論文中亦無第九但以第八對於正因第七對於
了因第六對於緣因今依真諦仍合六七共為緣因
以第六中是事善惡亦是惑性。

止觀(五)(十四)地人云一切解惑真妄依持法性法性持
真妄真妄依法性也攝大乘云法性不為惑所染不
為真所淨故法性非依持言依持者阿黎耶是也無
沒無明盛持一切種子。

輔行(五中)(九)寄二論破者論隨教道順物機緣恐迷者
執權即成性過故寄破之令成圓極言無沒無明者
即阿黎耶識無始恒有故云無沒沒謂失沒恒不失
故不同俱生及現行等。

光明玄(八)云何三識識名為覺了是智慧之異名爾
庵摩羅識是第九不動識若分別之即是佛識阿黎
耶識即是第八無沒識猶有隨眠煩惱與無明合別
而分之是菩薩識大論云在菩薩心名為般若即其
義也阿陀那識是第七分別識訶惡生死欣羨涅槃
別而分之是二乘識於佛即是方便智波浪是凡夫
第六識。

捨遺(上)(二十四)釋別名中存三梵語逐一釋義即是翻
名言第九等者出梁攝論真諦所譯故輔行云(云云)
若分別者為易解故以一念中所具之法教道權說
分對諸位且立遠近以第九識無染不動故當於佛
第八屬菩薩者以十地位六七二識以轉成智正以
賴耶三分為境雖是境界而即用此便為觀智如初
心人亦用現前第六王數而為境觀故引大論在菩
薩心名般若也第七名阿陀那者據真諦譯若新經
論皆云第七名為末那今依古譯言訶惡生死等者
以二乘人人執既亡見思所薰第六事識轉成無漏
既塵沙未破正住第七法執之中不了生死法空故
有訶惡不了涅槃法空故有忻羨此識若於果佛位
中却復用之而為權智以二乘法接引小根著弊垢
衣執除糞器故知諸識破後自在為機載用也波浪
等者第六識也楞嚴云陀那微細識習氣成暴流而
為波浪乃當凡夫心心數法也此約四人各對一識
若就漸斷分別四相麤必含細凡夫具四二乘具三
巳破第六故菩薩具二六七巳轉故佛唯有一第八
至果巳轉故也。」

【六七八九識以真妄分之九識唯真八識通真妄
七六唯妄因果言之六七八屬因九識屬果三惑
對之六識見思七識塵沙八識無明九識是真如
事業二識分之六識是事七八屬業九非二識以
三觀對之七空八假九中以三因對之九正八了
六七為緣輔行云今依真諦仍合六七為緣梁攝
既立第八阿黎耶生一切法又立第九庵摩羅為
真識唐三藏譯但立第八不立第九乃云第九即
第八之異名若南北弘地論師但立八識南道計
真北道計妄真者謂真如生法妄者謂無明生法
問玄云使地論翻宗為南地耶北地耶曰南北俱
翻以由十勝相義深極故若爾何故籤文謂之助
北道耶曰此語其梁攝計八識生法與北地師同
問唐攝八識真耶妄耶真則籤云後代諸譯竝依
黎耶妄則輔行明庵摩羅後云唐三藏不許此識
但云第九是第八異名既云異名莫不八識亦是
真耶曰唐攝八識是妄籤云真諦所譯則依庵摩
羅又云唐三藏譯但立第八又云唐三藏不許此
識皆立識文也若爾何故籤三云如新舊兩譯亦
如地論南北二道還成性過各計不同籤九云前
後二譯亦如地論宗計不同莫不唐攝同於南地
論師計真耶曰此亦立識文也梁攝立第九識是
真唐攝既云第九是第八異名則知是妄如此各
計同彼地師非謂同彼各計八識為真妄生法也
問依持依止同異云何曰依止從所依說籤云依
止者所依也依持從能依能生說止觀(五)依持者
黎耶是也無沒無明盛持一切種子(云云)。】

** 教證

「玅玄(二)(二十九)地持明地相明義說相似法地實明義
說真實法又教門方便即教道明義說所證法即證
道明義今借用之諸佛法久後要當說真實即地實
義道場所得法即證道明義是故玅也。

籤(三)(二十七)初引文次正明今意初有兩番意者前文
約行次文約教初言地持明地相等者地相謂地前
迴向位中道觀雙流地相現前登地巳去明真實法
稱為地實初地即是初住故也次文言又教門等者
依教道義以四悉檀說登地法名為教道故知初地
巳上仍存教道若說十地巳證之法即證道也凡釋
別義多用此意具如止觀第三記次今意者借於此
文證權實部法華巳前如地相教道至法華經猶如
地實及以證道說佛自證名為地實約佛自行故云
證道。

釋籤(三)(二十)今文別教為遊戲神通者以存教道讓證
屬圓故也。

輔行(五)(二十三)前之兩教教證俱權圓教教證俱皆是
實此竝易明但別教中教權證實意稍難曉人多迷
之使此別教其義壅隔是故今家借用地論教證二
道以消別門於中應須先知二意一者約行則地前
為教登地為證何者地前仰信登地現前豈有親證
復存隔歷二者約說為地前說始終屬教何者如云
真如為惑所覆或將十度以對十地互不相收或云
須離二邊修真如觀或云等覺入重玄門或云五地
習學世法或云八地入無功用等覺一位或有或無
斷十二品稱為玅覺如是等例不可具述悉是權施
為引下凡為入地方便入地自證權門自開故云初
地即是初住入證道也又云初地不知二地菩薩舉
足下足若約理說名字觀行尚自知圓豈有初地不
知二地若云下位不測於上圓亦展轉迭不相知何
但別人教門方便今文非專判教優劣但存次第及
不次第迷之尚寬若讀玄文善須曉此教證二道則
別門可消若依教修行彌須善識是故今文時時略
用若不曉者初心明理兩說不同若不識之措心無
地如云初心知理即是或云理具萬德待行或云解
圓行須漸次或云理有不用諸法如此說者非別非
圓非通非藏教相不說指與何耶。

玅玄(三)(十一)又別教四智三麤一玅圓教四智悉皆稱
玅何者地人云中道乃是果頭能顯初心學者仰信
此理如藕絲懸山故說信行皆非圓意也故十信智
為麤十住正修空傍修假中十行正修假傍修中十
迴向始正修中此中但理不具諸法是故皆麤登地
智破無明見中道證則為玅。

籤(四)(八)今依地人以存教道十地猶麤何況十信若且
從登地而為證道故二麤二玅玅覺果頭本是實人
是故為玅又亦可妙覺是權故為麤十地是實故為
玅故云中道乃是果頭能顯。

四教義(四)(二十四)故十地論師作教道證道二道明義
或作地相地實二種明義正是為修別教方便事相
之文也。

義例(五)如教證二道本在別教今則通用乃分兩意
約證約說。」

【按玄文教證二道蓋借地持以顯一實而記主用
是以消別門粵有四種謂約行教道約行證道約
說教道約說證道對當地位一如復宗但兩證屬
實兩教屬權復宗未聞也輔行欲明教權證實則
初地巳上仍存教道巳是別教一教俱權約說證
道不須復說籤文指云如止觀第三記輔行指云
若讀玄文善須曉此教證二道蓋彼此相顯也若
別教四智三麤一玅之文則玅覺智十信智三十
心智俱為麤登地智破無明而為玅記主云今依
地人以存教道十地猶麤則初地巳上是約說教
道故麤若約證道則從登地證道為玅又玅覺本
是實人亦得為玅乃成二麤二玅矣然十地之與
玅覺約教道說則為權約證道則為實北峰以約
說證道只是權說不通於實欲附會釋籤四種作
三種說恐亦未詳義例兩意非謂別教教證乃是
對藏通教證俱權圓教教證俱實說耳故云準例
用義如教證二道本在別教今則通用乃分兩意
約證約說三麤一玅文最難看。】

** 別教接俗

「釋籤類集引。」

【問別教接俗不接真何故籤云復以圓中接於但
中及諸文皆明接但中耶北峰曰諸文從別教教
道而說故云但中乃是如來為地前人約教道說
中在果頭若約位行言之地前空假皆名為俗故
云接俗不接真。】

** 減緣行

「玅玄(三)(八)忍法觀者(止)是名上忍。

籤(四)(三)次釋法忍者(止)即初果也。」

【或問中忍縮觀既有二十四周減行七周減緣四
教義(二)何云中忍十番縮觀耶曰此緣行總說即
七周減緣并苦諦下三行共成十番也又問玅玄
(八)(二十八)云三番縮觀進成上忍者何曰以上下合
為四諦而說既留苦諦但減集道滅三故云三番
也有云三界有云三忍者非是又問釋籤前文并
㭊玄皆云二行名中忍後文何云一行名中忍玅
玄但作二心觀於一行名中忍何耶曰二行言用
觀未減時一行言用觀巳減時巳減二十四行復
起剎那心修觀則入上忍位矣又問中忍二剎那
諸文有云三剎那者何曰望世第一剎那則上忍
二中忍三也如㭊玄明之。】

** 起修(壽安法師云修三性三修性對論三修九性九修性對論九六離四合約
名義偏強若據法體離合自在)

「玅玄(三)(二十四)此之玅行與前境智一而論三三而論一
籤(四)(十八)如此三德在一心中境即理性三德智即三
德之解行即三德之觀始從觀行終至六根無非玅
法(云云)一謂涅槃三謂三德境是法身智是般若行
是解脫當知只一涅槃而論此三又境即理性三智
即名字三行即觀行相似三當知九秖是三三秖是
一一尚無一豈有九三。

玅樂(五)(二十三)修性一合無復分張即是理性三因開
發通名三性　句(三)(三十)。

玅樂(十)(五)故知諸文約修以說緣了各三或但論理性
始終具三如云三道三德三佛性等具如修性不二
門說。

籤(四)(十八)一行一切行者須約六即以明三德今言行
者多在住前三法玅顯在於初住故也。

指要(末)一一具三開合無礙功成歷位雖有淺深三
九圓融未始差別。

光記(二)(二十八)若境智行對理性等住前三即此乃從
強約修別對若論法體真位無缺。

拾遺(下)(十九)問法身如何更冥法性答此文既云果上
三身與法性冥此乃修三冥於性三(云云)修極三身
與性冥故故使三身各有三義斯由性三互具成九
致令修三亦成九義顯無別修故論二九二無二體
只是一九九只是三三非定三三只是一舉一不少
言九不多修性圓玅其義如是。

拾遺(上)(二十二)此三涅槃約契理應機二種修義對於
本淨一性而說當知一性對修故合約性常開全修
在性故性具三若全性三起契理修乃成三智若全
性三起應機修乃成三脫(云云)。

玅宗(中)(九)應知體宗用三別明三法乃從一性起於二
修體是法身所顯性也宗是般若能顯智也用是解
脫所起力也。」

【北峰曰圓論修性須約全修在性故性中具三全
性起修故修亦具三既全性起故修中緣了發性
德行為彰玅智玅行顯發本性但此三法一必具
三三即是一故須約離合圓融而說方異別修雖
約互具離明若克論法體只是以玅行助智顯發
本性也若玄籤雖亦有當位高深而文義多從十
玅生起而說則顯離合唯局住前是知淨覺孤山
失究也且四明記文自具二意蓋依荊溪籤文而
說既云須約六即又云多在住前與四明二意一
也輔贊曰今稟圓頓者識本體禮具一切法由解
此法解而行之名曰起修即是全體禮性起宗要
修也若指修即性宗要即宗本宗本即體底體底
即所窮所窮即體禮也若體禮性起自在用指修
即性名為本用本用即體達體達即所依所依即
體禮也故知自行因果之修化他能所之用皆依
迷中體禮全具而起以即性故名為宗本體底本
用體達此二貴極名為體禮也今評曰宗用即體
即受性名體即宗用亦受修名此則可爾若體三
宗三用三既從離說須互論相即若例於體宗用
即體既宗名體底義當宗本用名體達義當本用
若體即宗用應云體名宗本義當體底用名宗助
義當當用體名本用義當體達宗名當用義當宗
助如何直以體禮起宗要自在用耶若直以體禮
起宗要自在用則但說合義全非體三宗三用三
離義也若從離論從性起修應從修性三法本位
而說如何從所即而說若從所即則三中只一中
三空只一空三假只一假其三法離合從性起修
何在耶又復體禮是佛極證法身何須更用起修
且不知起修自是扶行別論生起之義也若然論
其失者有三一棄果從因失今禮底達三皆從果
釋而棄佛祖果上之義却從因中迷法起修耶二
棄離從合失體等各三既是離義如何棄離從合
起修耶三棄本從即失他既謂體中三法皆在迷
在性所以從性起修則應從性中三法本位而起
乃是性中法身起修中法身性中二修起修中二
修方合玅玄從性德之三法起名字之三法因名
字之三法修觀行之三法(五)(二十二)如何乃從性中
二法即中即用中之一性起修此則棄二法本位
從即中而起故云體禮起宗要等今問修中般若
之體是了因否若是豈非從性般若起修般若是
全性起修耶若不是則修性體別別修緣了是知
廣智之說非也。】

** 遮照

「玅玄(四)(八)道滅即苦集苦集即道滅若爾則四非四四
既非四無量亦非無量無量既非無量則假非假假
非假故則空非空何但即空非空亦即假非假雙亡
正入即寂照雙流大品云一切種智即寂滅相種種
行類相貌皆知名一切種智寂滅相即是雙遮雙亡
行類相貌皆知即是雙流雙照無心亡照任運寂知
故名不可思議即無作四諦慧。

籤(五)(三)道滅下相即可知迷解在人體恒相即次釋四
者體既相即雖復名四體實非四故言四非四也圓
融四諦秖是一實於中二初正明四諦體即次四既
非四無量下融通地前初如文次文者又二先融次
結成三諦初文者收地前諸行無量亦非無量何但
無量亦非無量則住中空亦非空次何但下結成三
諦先結次引證初文者攬前二諦非二諦故成中道
雙亡雙照即結成三諦也雙非即亡空亡假故名為
寂正入秖是入中故云為照而亡而照故曰雙流不
同通教但空偏假立雙流名與而言之四教俱有雙
流之位而行相各別次引大品文者先引次寂滅下
釋經意初文者即是三智顯前亡照經文初總標一
切種智即寂滅相從種種下論文釋也名一切種智
者結次從寂滅相去今文釋經意也遮流約智用亡
照約智體從無心下轉釋智體智體成就不須作意
亡照而常任運而寂而知寂即是亡知即是照依次
第義即在初地不次第義應明六即。

籤(四)(十三)前約智體說今約智用說得此一番則識智
體得名所從。

觀經疏(四)此觀成時證一心三智亦名一切種智寂
滅相種種行類相貌皆知也寂滅相者是雙亡之力
種種相貌皆知者雙照之力也。

玅宗(上)(二十八)不明智果觀法無歸故示觀成惑滅理
顯豁然玅證三種智慧實在一心或具論三智或從
勝說只但名為一切種智寂滅等者論自解釋一切
種智雙寂二邊無明之相雙照二諦種種行類始自
初心圓修三觀玅觀中道念念雙亡而即二邊念念
雙照一心三觀法爾如然今入分真本智顯發全由
始行亡照之功。

不二門(五)故須初心而遮而照照故三千恒具遮故
法爾空中終日雙亡終日雙照。

指要(下)遮照者空中名遮一相不立假觀名照三千
宛然復令三觀俱亡三諦齊照乃亡前遮照照前遮
照故各名雙亡照同時故云終日此則同前即空假
中無空假中也。」

【按羅什譯摩訶般若經二十七卷九十品鹹字函
第二十三卷三慧品第七十須菩提言世尊云何
名為一切種智佛言一相故名一切種智所謂一
切法寂滅相復次諸法行類相貌名字顯示說佛
如實知以是故名一切種智大論八十四正字函
引無一字差今籤云種種下論文釋也者論字誤
蓋經自釋也此約聖行竪論初地一切種智大師
釋經意智體智用相融相即即用之體故曰亡照
即體之用故曰遮流非謂體外別有用也不可以
前寂照雙流及空假雙流遮照等語為妨籤四(十)(三)
智體智用亦可例之摩訶即大品三慧即三智。】
讀教記卷第三

讀教記卷第四
天台沙門　法照

* 玅玄(四)

** 十身舍那

「華嚴經(廿八卷)此菩薩知眾生身國土身業報身聲聞
身獨覺身菩薩身如來身智身法身虗空身此菩薩
知眾生心之所樂能於眾生身作自巳身亦作國土
身乃至虗空身。

籤(五)(六)八地說一切佛現身觀莫捨忍門勸觀常住入
無功用心是菩薩現十種身(云云)以此驗知是別教
地相故至第八地始觀十種身　玄(四)(九)。

玅記(二)(廿二)云何七地等者古人所判云七地恐起二
乘心者此似通位是故難其不成別義難圓亦爾若
言七地始入無功用道此是別教教道明義故不成
圓　句(二)(十二)。

玅記(九)(廿五)問華嚴十身此但二三身數既少攝義不
周是則此經身義不足答義有通別通義可爾別則
不然彼通云身故云十身盧舍那也別釋如來故不
應云業報國土佛等若欲通收彼經十身應開為四
則以化身收於業報智即報身虗空屬法餘皆應攝
　句(九)(十八)。

十諫(一)若不現大便為尊特是則別圓之人見猿猴
鹿馬無非他受用報以皆中道感應故也。

解謗(九)若中道感應名尊特者名多在佛(云云)若現
起九界差別之形未必顯立尊特之號雖不立名非
無其義如華嚴明十身舍那其業報身豈不收於猿
猴鹿馬耶既稱舍那即淨滿義既淨且滿寧非尊特
三身正義(二十)(四)甞撿華嚴新舊二本皆說第八地菩
薩現十種身謂眾生身(云云)經中並無十身舍那之
稱又於如來身上自具十身謂菩提身(云云)觀師名
此十身為法性身是則如來自具者方名十身舍那
玅樂所指未詳其意。

光明記(三)(卅三)。」

【此八地菩薩分證十界之體起十界之用故經曰
此菩薩能以眾生身作自巳身籤曰是菩薩現十
種身記曰彼通云身故云十身盧舍那也然中道
感應者理具三千能感理滿三千能應故知感應
不出三千三千諸法法法即性豈猿猴鹿馬而不
即耶八地菩薩果雖未滿而能分起十身之應別
圓行人依業識修中者方感此應也或問國土身
既是依報且別教不譚無情佛性如何依報說法
耶曰此約菩薩神力變現現身利益隨機設化固
非無情說法也。】

** 支佛(辟支迦羅此云緣覺亦名獨覺畢勤支底迦此云各各獨行)

「玅玄(四)(廿七)大論稱獨覺因緣覺若出無佛世自然悟
道此即獨覺若出佛世聞十二因緣法稟此得道故
名因緣覺獨覺生無佛世有小有大若本在學人今
生佛後七生既滿不受八生自然成道不名為佛亦
非羅漢名小辟支迦羅論其道力不及舍利弗等大
羅漢二者大辟支迦羅二百劫中作功德身得三十
二相分或三十一三十二十九乃至一相福力增長
智慧利於總相別相能知能入久修集定常樂獨處
故名大辟支迦羅也若就因緣論小大者亦應如是
分別此人根利不須制果能斷正使又加侵習譬如
身壯直到所在不中止息故不制果。

文句(四)(七)問緣覺出無佛世云何三周得有緣覺答釋
論云緣覺獨覺獨覺出無佛世緣覺願生佛世華嚴
云菩薩下兜率放光照之覺即捨身不覺徙之大經
云彗星中論云支佛出世佛法巳滅此是獨覺人也
願生佛世者先得初果十四生未滿值佛即成羅漢
不值佛即成獨覺其既值佛亦不捨壽亦不被移願
見佛故二果三果例然又有部行緣覺在無佛世師
徒訓化也此應有二種佛去世後無文字眾生根鈍
故支佛不說法此非部行也部行者能說法也又有
變化緣覺宜應見者現緣覺身今三周之座有緣覺
者其義可解。

玅樂(四)(廿九)答中引經云徙之者問此佛亦有聞法緣
覺何不令其聞佛說法如方等般若中二乘之人耶
答未斷惑者可令聞法巳斷惑者自謂獨覺以是應
知世無二佛問緣覺在小住亦何妨答元為法滅無
師獨悟既有佛興復不稟教去則不與稟教為妨是
故不同方等元是稟教之人問徙向何處答向無佛
興處縱在此界亦是佛教所不及處如有德王興豈
彗星不沒若爾其得神通豈不知耶答為護物機不
護緣覺知亦無爽。

別行疏(十一)(十)支佛侵習為淺處通教正習盡為彼岸。

別行疏記(上)(十二)支佛修行不立分果深觀緣起久種
三多福慧既隆預侵二習雖未發真四流動名得淺
處頓證極果名到彼岸通教正盡得淺習盡到岸。」

【三多謂供佛事善友佛所聞法也若同性經列支
佛十地者(集解中引)葢從因行其位淺深從果則頓證
支佛又仁王經列獨覺眾經又云五百獨覺從佛
聞法者便是緣覺也對聲聞信行邊說云獨覺耳
玅樂云支佛是法行人者一往且對聲聞稟教所
以支佛自思為法然支佛必自證(六)(廿八)然四明記
文有二節初對消疏文二雖未下文外示義也。】

** 借別名通

「玅玄(四)(三十)二用別名名者即是取別教之名準望通
教菩薩位也別名者即是十信三十心十地之名也
鐵輪位於通義即是乾慧地伏忍也三十心即望性
地柔順忍也八人地見地即是初懽喜地得無生法
忍也故大品云須陀洹若智若斷皆是菩薩無生忍
也薄地向果向即是離垢地果即是明地也故大品
云斯陀含智斷是菩薩無生法忍也離欲地向果向
即燄地果即難勝地故大品云阿那含智斷是菩薩
無生法忍也巳辦地向果向是現前地果是遠行地
大品云阿羅漢智斷是菩薩無生法忍辟支佛地即
是第八不動地侵習氣也大品云辟支佛地智斷是
菩薩無生法忍菩薩地即是善慧地十地當知如佛
地佛地如前說。

籤(五)(廿一)次簡名別義通及為菩薩立忍名等具如止
觀第六說。

  
  * 玅玄小樹位二
  
  * 初明三乘共十地
  * 二簡名別義通二
  
  * 初就三乘共位中菩薩別立忍名而義通
  * 二用別教名名別義通

止觀(六)(六)今言經借別義顯通耳別見義長論三地四
地通見義短不出入觀然名可借別義必依通若作
不出入觀釋者若言三地者據斷見初言四地者據
斷見後皆不出入觀例如第十六心或言是見道或
言是思道。

輔行(六上)(七)今言下略示別見下略釋然名下判斷例
如下引例此十六心同是一位尚判兩道何妨斷見
二地不同問當通教中判斷見位自分二地何須破
他自立借別立斷見位還同通教答祇緣同通故得
名通通雖二地斷時仍促三乘共故雖促復長是故
須分三地四地或時借別別見更長仍有二意若約
理說通至佛地若約教道云三四地雖二意各別見
義並長以別長故故借教道用判兩地斷見無爽若
依通義云不出觀若依別義但云地地皆能破見以
此為異以別長故故後兩番通用四地皆斷見位人
多不見謂通義足何須借別此是大師通申經論有
此判者屬借別名名通位也何者若定屬通不應地
前而立伏位若定屬別不應行向屬四善根乃至四
地共斷見惑亦復如是故立此式示後學者使古今
異說泠然可見。

  
  * 止觀破思假明位二
  
  * 二初正釋四
  
  * 初藏
  * 二通
  * 三別名名通家共位有三
  
  * 初破立
  * 二先借別教始終名通
  * 次單借別十地名通十地
  * 四借別名名通家菩薩位　此單約菩薩
  * 二兼申別圓

止觀(連)言借別名名通位者外凡三賢是乾慧地而
名為十信內凡四善根是性地而名為十住十行十
迴向八人見地是須陀洹而名為初歡喜地也薄地
是斯陀含斯陀含有向有果立向為離垢地立果為
明地離欲地是阿那含阿那含有向有果立向為炎
地立果為難勝地巳辦地是阿羅漢阿羅漢有向有
果立向為現前地立果為遠行地辟支佛位立為不
動地菩薩地立為善慧地或以菩薩地後心為法雲
地或以佛地為法雲地大品云十地菩薩為如佛得
作此釋也。

輔行(連)言借別下正明借位先借別教始終名通通
教地前無位可論故借別教內外凡位但名通教初
地二地通教地後亦無復位故但以別教法雲佛地
以名通教九地十地從容不定故有或言大品既云
十地如佛當如即是別名名通。

止觀(連)若借此別名判三人通位者則初地斷見惑
二地斷欲界一兩品思三地斷六品思四地斷七八
品思五地斷九品思六地斷七十一品思七地斷七
十二品思八地巳上侵習斷無知等例前可知(云云)
輔行(六上)(八)若借下次單借別十地名通十地則彼此
地前通為伏惑通雖無位即未斷惑不入地故。

止觀(連)四借別名名通家菩薩位者乾慧是外凡性
地是內凡八人為初地十五心為二地十六心為三
地此三地皆不出觀而斷見惑又四忍為初地四智
為二地四比忍為三地四比智為四地此四地皆不
出觀而斷見惑(云云)薄即五地斷六品思離欲即六
地斷九品思巳辦即七地斷色無色思盡支佛即八
地乃至佛地斷習無知例前。

輔行(連)四別名名通菩薩位者此單約菩薩故修觀
斷見不定(云云)薄即去菩薩斷思位。

四教義(三)(十二)二簡名別義通者即為二意(云云)。」

【玅玄明通教位既自就當教別立忍名故又用別
教名準望通教菩薩位也止觀正為消通經論傍
為破斥古師故三借也故知二文義意各別有以
玄文用別教名同乎止觀第三借者葢未深長思
耳何者二文雖同為菩薩而止觀明菩薩斷惑玄
文立菩薩忍名故不可雷同也或問初別為菩薩
立忍名非借別者何故在揀名別義通科中說曰
既別為菩薩立忍不通二乘故云名別義通非別
教之別也。】

** 如佛

「玅玄(四)(三十)菩薩位者九地十地是則十地菩薩當知
為如佛。

籤(五)(二十)三是則下略釋十地猶受菩薩之名復名為
佛地者以佛地邊有菩薩地名故知始終皆有菩薩
位故云別為菩薩。

玄(四)(卅一)十地當知如佛地。

玄(二)(廿五)有菩薩初發心即坐道場為如佛。

籤(三)(二十)若入圓教借使住前亦得通名坐道場也即
是相似觀行為如佛。

止觀(三)(廿四)十地為如佛。

輔行(三上)(二十)言為如佛者此亦二義若別為菩薩立忍
位者則第十佛地邊有菩薩位故云如佛若被接者
至此既破一品無明亦能八相如彼八相故云如佛
止觀(六)(六)大品云十地菩薩為如佛。

轉行(六上)(八)大品既云十地如佛當知即是別名名通。」

【如佛之文四焉一就通當教菩薩別立忍名如佛
玄云是則十地菩薩當知為如佛是也二用別教
名名別義通如佛玄云十地當知如佛地止觀云
大品十地菩薩為如佛是也三被接如佛輔行云
如彼佛地同得八相是也四發心如佛玄云菩薩
初發心即坐道場為如佛是也然別立忍名如佛
與別名名通如佛雖涉兩文義則一。】

** 六種性

「菩薩瓔珞本業經(上賢聖學觀品第三念字函姚秦竺佛念譯)佛子六種
性者所謂習種性性種性道種性聖種性等覺性玅
覺性(云云)。

菩薩地持經(初方便處種性品第一維字函北涼曇無讖譯)云何為性略說
有二種一者性種性二者習種性是菩薩六入殊勝
展轉相續無始法爾是名性種性若從先來修善所
得是名習種性。

玅玄(四)(廿三)一約瓔珞明位數者經有七位謂十信十
住十行十迴向十地等覺玅覺地也初十信心即是
外凡亦是別教乾慧地亦名伏忍位也十住即是習
種性此去盡三十心皆解行位悉是別教內凡亦是
性地亦名柔順忍位約別教義推應如燸法也十行
即是性種性別教義推應如頂法十迴向道種性別
教義推應如忍法世第一法問今明別教何用四善
根名答別教十地既對四果今以方便擬四善根何
咎又通教通於通別真似兩解作此比決於義分明
也十地即是聖種性此皆入別教四果聖位悉斷無
明別見思惑等覺位即是等覺性若望菩薩名等覺
佛若望佛地名金剛心菩薩亦名無垢地菩薩也妙
覺地即是玅覺性即是究竟佛菩提果大涅槃之果
果也。

籤(五)(廿五)如瓔珞中明六種性兼於住前信位為七瓔
珞六位者十住習種性十行性種性十向道種性十
地聖種性等覺性玅覺性應往四教本中尋。

四念處(三)(二)若瓔珞明十信十住為習種性十行為道
種性十迴向為性種性十地聖種性等覺性玅覺性
略則七位廣說五十二位也。

戒疏(上)(八)性習二性若據位分習種在前性種在後若
據行論性習同時故前後不定依體起用先明性種
後明習種尋用取體先習後性與教證二道相似就
位以論教道在前證道在後據行論之教證同時前
後不定依體起用先證後教尋用取體先教後證也。

<img:>」

【玅玄四念處四教儀戒疏並同唯四教義以性對
住以習對行四念處以道對行以性對向四教儀
以地等玅俱名聖種為異耳或問戒疏標六而釋
二者何曰性習之名不可一槩今試言之標六則
依瓔珞以六位不出地前修習故釋二乃據地持
以登地證性故是知標六釋二一舉而兩得矣以
梵網結華嚴地持正宗之故宜用彼結攝瓔珞也
大師特會兩處之文而言位行體用前後者葢有
旨哉鑑堂曰六種約位二種約行性習即修性之
義故有同時也但別人了真如為惑所覆還用隨
染覺性別修緣了以明同時此乃異體同時非圓
教同體同時依體起用從性起修也尋用取體以
修顯性也教證約行亦爾北峰謂期心中道而修
次第三觀即從體起用前證後教義若修三觀顯
中道即尋用取體前教後證義既云同時非大異
也義例云部內唯有一文說之者指體相章得失
科也以圓對別相顯故。】

** 三種意生身

「大乘入楞伽經(第四卷無常品唐實叉難陀譯七卷成文四字函)佛言大慧
意成身有三種何者為三謂入三昧樂意成身覺法
自性意成身種類俱生無作行意成身諸修行者入
初地巳漸次證得大慧云何入三昧樂意成身謂三
四五地入於三昧離種種心寂然不動心海不起轉
識波浪了境心現皆無所有是名入三昧樂意成身
云何覺法意成身謂八地中了法如幻皆無有相心
轉所依住如幻定及餘三昧能現無量自在神通如
華開敷速疾如意如幻如夢如影如像非造所造與
造相似一切色相具足莊嚴普入佛剎了諸法性是
名覺法自性意成身云何種類俱生無作行意成身
謂了達諸佛自證法相是名種類俱生無作行意成
身大慧三種身相當勤觀察。

楞伽阿䟦多寶經(第三卷宋元嘉年求那跋陀羅譯四卷成文身字函)佛告大
慧有三種意生身云何為三所謂三昧樂正受意生
身覺法自性性意生身種類俱生無作行意生身修
行者了知初地上增進相得三種身(云云)(此下釋義與前
經同)。

勝鬘經(宋求那䟦陀羅譯位字函)有二種死何等為二謂分段死
不思議變易死分段死者謂虗偽眾生不思議變易
死者謂阿羅漢辟支佛大力菩薩意生身也。

玅玄(五)(一)寶性論云二乘於無漏界生三種意陰。

籤(五)(廿四)言三種意陰者二乘在彼中三之一今通言
之故云三種非謂二乘盡具三也言意陰者由意生
陰名為意陰又作意生陰名為意陰又意即是陰名
為意陰前之兩釋從因得名後之一釋從果得名又
雖名意陰亦可具五何者佛尚具足常色等五況復
因人但小教中不云界外更有生處然不了教尚云
滅心何況於色。

玄(六)(卅三)九番變易益者此是方便有餘土人益也前
八番中凡有四處或九處謂聲聞緣覺通教菩薩別
教三十心圓教似解止破見思未除無明無明潤無
漏受方便生(云云)勝鬘云三人生變易土謂大力羅
漢辟支佛菩薩等楞伽云三種意生身者一安樂法
意生身此欲擬二乘人入涅槃安樂意也二三昧意
生身此擬通教出假化物用神通三昧意也三自性
意生身此擬別教修中道自性意也通言意者安樂
作空意三昧作假意自性作中意別圓似解猶未發
真皆名作意。

籤(七)(廿三)前八番中四處或九處者四處謂四教中各
有斷通惑者生於彼界言九處者三藏二人通教三
人別教三人謂住行向圓教一人謂淨六根(云云)勝
鬘當知菩薩義兼三教楞伽三人義當四人俱生彼
土。

淨名疏(一)(八)一質一見謂羅漢支佛三種意生此五種
人界內結盡同生有餘所見無異(云云)二有餘土往
生者三藏二乘通教三乘別教十行圓信後心長別
三界皆實往生故勝鬘云變易生死者二乘及大力
菩薩三種意生身所不能斷故生有餘受法性身問
何等是三種意生身答一三昧正受意生身恐是通
教同入真空寂定之樂故涅槃云聲聞定力多故不
見佛性二覺法性意生身恐是別教菩薩雖證偏真
而覺知有中道法性三無作意生身此恐是圓教菩
薩觀於中道無作四諦圓伏無明皆言意者未發真
修猶是作意無明為緣無漏業為因即生彼土受法
性身問如楞伽明三種意生悉在十地應生報土那
云有餘答曰約別十地判三意生即生報土約通十
地判正與向解三教菩薩界內惑盡則同生有餘意
同。

埀裕(一)(廿一)今文既上云羅漢支佛下云三種意生即
此三種並指通教菩薩也故知二乘收乎兩教菩薩
止在於通共為三乘三藏菩薩既同人天非今所論
也(云云)別教十行等者荊溪云準理別教應云住向
今不云者住以同於藏通五人十向修中雖亦同生
有餘之土非為正意故取尅體但云十行而云圓信
復云後心者七信巳上亦可得生但是略耳(文)故勝
下引證(云云)荊溪云釋三意生皆云恐者尊重聖典
兼示無執三種階降經文義含為是何教三昧正受
若約通教七地巳上或至九地言自性者別住同通
應取十行圓教既云伏於無明即知七信智(文云云)問
意者楞伽意生既在十地合生實報何故向解勝鬘
但指通人及地住巳前生方便土耶。

止觀(三)(廿一)三種意生身亦是五種意生身。

輔行(三下)(十五)楞伽大慧問佛何名意生佛言譬如意去
速疾無礙名為意生此即從譬故彼生身譬如意去
彼經兩義而釋通名初云如十萬由旬外憶先所見
念念相續疾至於彼次云如幻三昧力憶本願故生
諸聖中初云憶處次云憶願二義並是意憶生故名
為意生今山門家作意生故名為意生經即云憶憶
即作意是故義同次第四卷釋三別名初無常品云
意生三種一入三昧(被接類節)今家玄文判楞伽意生之
位以劣而攝於勝故指二乘等以攝通別若對別位
未攝證道是故但從地前判位故知今判與經意同
經文未攝別位為異言五種者約開合耳名唯有三
義開成五於三昧正受開出三藏二乘於覺法中開
出別教十行若作七種兩教二乘名開為二別教十
住義仍同於通教入空故下文云凡有多種若論九
人生方便土則取圓教六根淨位攝入三種意生身
中亦應可解。

別行義疏(下)(十一)五種意生利鈍之別赴此根性故示
二身但說次第不次第兩種大乘故不須餘身餘法
化也。

別行疏記(下)(十二)方便兩應但說次第不次第二種大
乘五種意生其土稟教雖有利鈍既皆稟大學佛智
慧俱知佛身是大覺性能修中觀伏無明者見相則
勝若在二觀未伏無明見相則劣相雖勝劣祗一尊
特故非合身。」

【三種意生葢本楞伽大師所用者實宋譯荊溪以
唐譯會釋之其揆一也然只一三種意生而玅玄
對前三教淨名疏對後三教輔行對通十地及以
別接三文進否不同何耶曰輔行別約經文而釋
玅玄淨名疏通從文中意義而釋何者輔行判三
種約菩薩是通當教及別接人而斟酌經文若云
別圓何故在八地普入佛剎出假利生若云通教
何故有無作了佛別圓之名是故引經判為通教
及以別接後即自出意云既云八地是覺法自性
等乃至云故知今判與經意同經文未攝別位為
異(文)準此則種類俱生了佛證法是別接通七地
屬空八地屬假正是通教也玅玄以安樂法入空
是三藏二三昧意能現神通出假是通教三自性
意修中是別教此約名義通釋若安樂作空意三
昧作假意自性作中意是約觀義通釋故荊溪云
玄文並云在前三教者以通諸教釋義故也淨名
疏乃順勝鬘經大力菩薩彼既約菩薩斷惑生方
便且三藏菩薩不斷則不生一往看淨名疏似指
二乘及大力菩薩成三人是三種意生而下徵釋
文中明判第二是別菩薩第三是圓菩薩準知第
一亦別指通教菩薩同二乘入真空寂定也況玅
玄引勝鬘云三人生變易土謂大力羅漢辟支佛
菩薩等籤云當知菩薩義兼三教(文)但勝鬘中只
有三種通名故大師用楞伽三種別名釋成之以
楞伽三種不的判是何教故用對後三也或疑據
何而明曰大師明引勝鬘三種後即問云何等是
三意生乃引楞伽三名對後釋之仍自問云如楞
伽明三種意生悉在十地等是知若非釋勝鬘意
生但用楞伽意生者何特提云如楞伽耶況又顯
云三教菩薩界內惑盡驗知揀去三藏明矣垂裕
既云向解勝鬘但指通人及地住豈非大師判勝
鬘後三菩薩耶名義師云玄文順教旨也以作意
名從偏立故淨名亦順教旨以界外土小未詮故
輔行葢順本經故也且二乘之人志存斷惑經何
得云意憶生耶曰憶生之言亦是譬喻況經正對
菩薩說之往收二乘其義無爽又三四五地通惑
未盡何得論生曰自二地來既是破惑入三昧樂
至六七地必得往生以後兼前故通言耳。】

** 三藏菩薩斷惑

「玅玄(五)(十一)三藏菩薩全不斷惑(云云)若毗曇婆沙中
明菩薩義龍樹往往破之謂其失佛方便是故須破
申佛方便是故須立此是龍樹破立意。

四教義(三)(六)問曰聲聞經何意不得論斷結受生答曰
三藏之教正化小乘傍化菩薩若說菩薩結盡受生
二乘即疑若結盡而得受生者諸聲聞人得羅漢果
將不更受生耶是故不說菩薩斷結受生也(云云)問
曰智論何意從始至終一一彈破答曰龍樹為欲申
摩訶衍明菩薩所行之道以大破小皆可破也若就
小乘明三藏宗途羅漢聖人之所撰集何容頓乖僻
也大論(未撿)復次聲聞人言菩薩不斷結使乃至坐道
場然後斷者是為大錯。

止觀(三)(十六)三藏是方便之教但明二諦菩薩初心中
心緣真伏於四住令煩惱脂消三阿僧祇修六度行
使功德身肥百劫種相好獲五神通得法眼照俗諦
分別根性調熟眾生而作佛事後心坐道場三十四
心斷見思惑盡。

輔行(三下)(一)初文是俗從後心下即是真也是故始終
但有二諦(云云)見無常空狼令結使脂消而功德身
肥。

別行玄(下)(三)但伏惑不斷如無脂肥羊取世智為般若
即此意也。

止觀(六)(廿四)三藏菩薩雖復出假有漏神通非真起應
世智分別非法眼明雖利眾生而非成就雖作佛事
非淨佛土止是少分教化為益甚微。

輔行(三下)(四)大論云下地諸惑因時未斷至樹下時乃
以九地九品思惑通名一九故云三藏菩薩同凡夫
(云云)俱舍婆沙意云下八地惑初修禪時先巳斷竟
唯非想地九品見思全在(云云)此與俱舍不同什公
翻譯及龍樹意俱不應誤不同意者今且以一意銷
通令二論理齊俱舍取修禪時巳斷惑竟不復更斷
智論依餘部雖有漏斷未名為斷至菩提樹但斷非
想八地俱得名為無漏但是從部得名不同故使二
論用義不等。

文句(六)(廿七)阿含說五種佛子四果及辟支佛名佛真
子菩薩不斷結子義未成。

記(七)(十七)阿含至子義未成者既阿含中亦明不斷結
惑菩薩而大論斥權非謂全無論云迦旃延造者從
所造論及所計者說豈以會二還歸阿含法華準舊
十二年前一何可笑。」

【北峰曰此文有三初既阿含下牒經判論二論云
下約義釋疑三豈以下因便斥謬初既阿含中佛
亦明菩薩不斷惑何獨迦旃延而大論以大斥小
非謂全無不斷惑菩薩也非全無者約實斥則無
約權立則有權實相對故曰非謂全無二既是佛
說大論何云迦旃延耶釋曰論云迦旃延造者從
所造論及所計者說耳兩箇所字俱語詞也三古
師見經云汝等所行是菩薩道謂但開二乘成菩
薩不分大小之殊如此則阿含既有菩薩會二乘
為菩薩應還歸阿含耶是則法華依舊只在十二
年前不亦可笑乎。】

讀教記卷第四

讀教記卷第五
天台沙門　法照

* 玅玄(五)

** 十種境界

「玅玄(五)(四)普賢觀明無生忍前有十境界即此位也。

籤(五)(廿八)普賢觀云十境界等又云三昧力故六根漸
淨具如經說六根淨巳為諸如來摩頭授記授記即
是入初住也故知六根即是住前十信位也。

四教義(四)(二十)普賢觀經明修大乘人未得無生忍前
有十種證相此即是十信之位。

法華三昧儀(第五證相)上品慧根淨相者行者亦於行坐
誦念之中身心豁然清淨入深禪定覺慧分明心不
動搖於禪定中得見普賢菩薩釋迦多寶分身世尊
及十方佛得無閡大陀羅尼獲六根清淨普現色身
開佛知見入菩薩位廣說如普賢觀經中。」

【十種境界者夷攷經文自分十段一見神力化事
結云見是事巳二見化事變現結云行者見是事
巳三見普賢說法結云深解義趣四見東方佛結
云見一佛巳五見十方佛結云見諸佛巳六見十
方佛土結云既見十方佛巳七見佛與地結云見
是地巳八見座上世尊結云見諸佛巳九見釋迦
分身結云淨眼根巳十見多寶佛塔結云見多寶
佛塔巳過是則入無生忍位玄文謂之境界四教
義三昧儀謂之證相名異義同慧覺謂初普賢化
乘白象變現境界乃至第十見靈山席得中持門
境界智涌謂初見普賢菩薩境界乃至第十見南
方旃檀德佛境界艸菴謂十方諸佛為一境界釋
迦二分身三多寶四及六根清淨為十竹庵謂十
信心為境界證悟云初標經云樂見普賢菩薩色
身者一也樂見多寶佛塔者二也樂見釋迦三也
及分身諸佛者四也樂得六根清淨者前別標四
後總標六足成十也於四別中結其一曰是名始
觀普賢菩薩最初境界復於六中結其一曰是名
眼根初境界相四別中普賢既名境界餘多寶等
豈更異途六中眼根復名境界餘五可知次釋云
從不入三昧但誦持故(止)諸佛如來真實法子是
普賢境界次從汝行大乘(止)坐獅子座是釋迦境
界次從淨眼根巳(止)見多寶佛塔是多寶境界四
分身境界者應知普賢多寶釋迦皆有分身佛但
作一種境界標之若了一佛分身亦了各各分身
故經文中標在三種之後云及分身諸佛者及字
兼之佛言巧矣餘六境界經文的然祖源記云一
經前後二處摩頭荊溪指後為入住也。】

** 大師位次

「玅玄(五)(八)若大乘懺悔發初隨喜圓信之心獲一旋陀
羅尼巳不可向人說雖種種分別亦不可解況後諸
位二乘尚不聞其名豈凡人能說此語有意大師自
說巳證也。

籤(五)(廿一)一旋陀羅尼者此經列三陀羅尼下文釋云
旋假入空名之為旋旋空入假名百千萬億中道實
相名為法音今舉三中之初以劣況勝故云一旋約
位豎明雖在六根七信巳前今通明之乃在初心次
文中言此語有意者如智者大師初見南嶽所證之
法即此初陀羅尼也何由可向下類人說令他解巳
所證法耶此即章安述大師巳證可知。

玅玄(五)(八)十信之位伏道轉強發得似解破界內見思
界內界外無知塵沙如經文云得三陀羅尼但名似
道未是真道旋陀羅尼是旋假入真百千旋陀羅尼
是旋真入俗法音方便正是伏道未得入中(云云)若
入初住得真法音陀羅尼正破無明始名斷道見佛
性常住第一義理名圓教無生忍。

籤(六)(一)陀羅尼此云總持此三各能總持諸法如云一
空一切空等假中亦然故名為總疏云旋者轉也轉
一切法皆悉入空言百千萬億者以從數故故名為
假中道法音能作體內方便故也此三祇是一心三
觀持一切法通名總持此中即是相似三總持也(云云)
若入初住得真法音者謂破無明證真法性。

止觀(一)(二)安禪而化位居五品故經云施四百萬億那
由佗國人一一皆與七寶又化令得六通不如初隨
喜人百千萬倍況五品耶(云云)大經云是初依菩薩
輔行(一上)(十四)安禪而化至五品等者此出臨終行位也
(云云)吾不領眾必淨六根以損巳益佗但位居五品
(云云)然大師生存常願生兜率臨終乃云觀音來迎
當知軌物隨機順緣設化不可一準故經云去引證
大師五品功多(云云)初品最小其功尚多況第五品
耶此證大師居第五品其德深也(云云)若準圓位五
品六根並名初依未斷無明名具煩惱亦得名為觀
行相似知祕密藏。

別傳(三)思師歎曰非爾弗證非我莫識所入定者法
華三昧前方便也所發持者初旋陀羅尼也(五品六根俱是
圓方便位品對六根故名前也)。

玅玄(七)(四)能旋假入空即是下中上藥艸等益亦是小
樹益得百千旋陀羅尼即大樹益得法音方便陀羅
尼是相似實益若有須臾聞即得究竟三菩提即得
真實益。

籤(七)(廿七)言旋假入空即三艸等益者五品為小艸七
信為中艸上艸亦在五品位中以同三藏未斷惑故
八信巳上為小樹十信伏無明為大樹初住巳上即
實事益雖分七益位必在圓。

文句(十)(卅三)三昧與陀羅尼體一而用異寂用為三昧
持用名陀羅尼又色身變現名三昧音聲辯說名陀
羅尼上品云初得一切色身三昧轉身得一切語言
陀羅尼當知音聲猶是色法故言體一用異又舌根
清淨名陀羅尼餘根清淨名三昧都是六根清淨法
門耳。

玅樂(十)(卅五)上品云初得等者上藥王品云過去名一
切眾生喜見菩薩於日月淨明德佛法中得現一切
色身三昧後重生其國於淨德王家忽然化生白其
父言我先巳得解一切語言陀羅尼既云轉身得一
切語言即似轉身方得若云我先巳得即似指先所
得色身三昧即此三昧亦名語言陀羅尼故云猶是
色法猶是之言表與前同故此語言與色身但是身
口之異豈可現身不能說法但從事別其理必同故
作異名消文最便此則圓門三昧陀羅尼必是體同
名異三昧從定陀羅尼從慧即不思議之定慧故得
互用準下釋中三輪具足又舌下判三昧與陀羅尼
祇是真位六根耳。

文句(二)(十五)空觀觀心但有名字即聞持陀羅尼假觀
觀心無量心心心數法皆是法門即行持陀羅尼中
觀觀心心即實相即是義持陀羅尼。

法界次第(下)一聞持陀羅尼(亦曰名持)二分別陀羅尼(亦曰
義持)三入音聲陀羅尼(亦曰行持)。

淨名疏(一)(卅三)(云云)。」

【或云大師正是五品即十信故得陀羅尼此又妨
別傳吾不領眾必淨六根以損巳益佗但位居五
品之文。

或問文句與法界次第對二持不同者何曰凡百
對當隨便取義不可一準法界次第取出假義故
以義持對假是中道行故以行持對中文句取行
持是行行邊故對假義持是中道義故對中故知
二文各有所以籤云約位豎明雖在六根七信巳
前今通明之乃在初心且初心橫通如何便證空
持耶曰豎別約位也橫通約觀也斷惑入位與空
相應雖在七信觀心豁解持因靜發不隔初心。】

** 六重本迹

「玅玄(七)(七)。
 | 理事 |(觀一切法空如實相但以因緣有從顛倒生) |(安樂行) |迹 |
 | 理教 |(是法不可示言辭相寂滅以方便力故為五比丘說) |(方便品) |迹 |
 | 教行 |(諸法從本來常自寂滅相佛子行道巳來世得作佛) |(方便品) |迹 |
 | 體用 |(吾從成佛巳來甚大久遠若斯但以方便教化眾生) |(壽量品) |本 |
 | 實權 |(是我方便諸佛亦然) |(藥艸喻品) |本 |
 | 巳今 |(諸佛法久後要當說真實) |(方便品) |本 |

釋籤(八)(一末)第六巳今巳即是迹即指迹門及諸迹教
今即是本即指本門本門巳前皆名為巳踊出巳後
方名為今故云巳說事理乃至權實名之為迹今說
事理乃至權實皆名為本故知若無迹中事理乃至
權實何能顯於長遠之本又巳今之言雖異前五亦
是一往指於壽量名為今本若望初本則應又簡巳
今不同法華巳前諸經巳今仍屬於迹今經所明乃
是真明久遠之本即是巳說巳今為迹今說巳今為
本方是實說所以六門引證之文前三引迹後三引
本者何然前三復通本之與迹俱有事理乃至教行
體用等三通中復別既云本用本權非迹文能顯況
以本門為今灼然不可引迹為是義故三引迹文三
引本文又前之三文既在於因本因狹故但以迹例
本故但引迹門。」

【玅玄六重本迹唯體用一重是引本文為證餘五
皆迹文也而釋籤云前三引迹後三引本者斯葢
記主點經玄意實權巳今即指迹文為本文耳故
云今說巳今為本方是實說然則前三不指迹為
本何也曰前三既通但以迹例本後三既是通中
復別故須指迹為本可看通別兩字此例甚多如
文句(一)(三)明本迹一釋初引壽量我成佛巳來甚大
久遠又方便品云我本立誓願普令一切眾亦同
得此道又五百授記品云內祕菩薩行外現是聲
聞玅樂(一)(十一)初正引本文次方便下引迹文以迹
中文密示本意故若顯露說即迹中本迹下文顯
巳通得引用又玅樂(三)(卅九)然此八中前七迹門第
八本門本雖未至權實理徧故下文云是我方便
諸佛亦然故方便之名通於本迹此既玄釋不同
消文或云前三是從本垂迹之文後三是發迹顯
本之文故云三引迹文或云玄譚大旨不分本迹
之殊或云文在本門但文暫偶有同迹門文故或
云荊溪文誤或云前三是因為迹後三是果為本
或云別含本意故云三引本文。】

** 本迹比決

「玅玄(七)(九)若娑婆為墨東行千界方下一點點不點等
盡抹為塵一塵一劫復過於是百千萬億那由佗劫
彌勒補處以出假種智直數世界尚不能知況數其
塵寧當得盡特是如來巧喻顯其長遠之相況以世
智巧歷算數耶文云我以佛眼觀彼久遠猶若今也
唯佛能知如此久遠皆是迹因非本因也。

釋籤(八)(二)文中云娑婆為墨至寧當得盡者此引迹門
化城品文不合引於彌勒等言彌勒不知文在本門
或是借於本中之文來此況喻假使迹中三千塵點
補處智力亦不能知若定用迹文則應除彌勒等二
十五字義理即順師云恐別有意然雖引彌勒語勢
稍殊彼本門文但云我等住阿惟越致地於是事中
亦所不達今此文中以出假智數世界不知況其塵
數若取知塵祇應合用出假智耳是故應用前文說
也。」

【大師引經畢斷云唯佛能知如此久遠則自彌勒
補處而下皆不能知乃約意說耳非謂借用本迹
文也只因記主作本迹文看神智又以本門彌勒
不知塵點之界望不下塵猶是喻迹者非是。】

** 四佛迹因

「玅玄(七)(十一)或言昔為摩納值燃燈佛五華奉散布髮
掩泥躍身虗空得無生忍佛與授記號釋迦文大品
亦云華嚴城內得記義與此同並云斷惑故知通佛
行因之相也或言昔為寶海梵志刪提嵐國寶藏佛
所行大精進十方佛送華供養既為寶藏佛父又是
彌陀之師稱其功德不可思議故知是別圓行因之
相。

釋籤(八)(三)昔為摩納者具如瑞應然燈授記得無生忍
故知是通佛也昔為寶海梵志具如悲華第二云有
菩薩名寂意問佛其餘諸佛世界清淨今佛世尊何
故處斯五濁而說三乘佛言淨不淨土皆本願故我
於過去恒沙阿僧祇劫此佛世界名刪提嵐劫名善
持輪王名無諍念王四天下有一臣名曰寶海是梵
志種善知占相時生一子三十二相八十種好諸天
常來供養因為作字名曰寶藏後出家成道亦名寶
藏轉法輪度眾生巳次遊聚落為聖王說法巳王請
安居王之七寶亦自申供養王有千子亦各三月供
養廣如經說乃至滿二百五十年後寶海來至佛所
得記作佛十方微塵世界眾生凡是寶海先所化者
一時成道寶海次勸輪王發心次勸太子發心次令
諸天八部發心乃至三千世界皆發菩提心次於畜
生地獄道中一一眾生前現一佛身令得離苦七年
之中人天八部無欲心者皆興供養又是彌陀之師
者彼授記品彼佛先入三昧現十方淨土集諸菩薩
先授寶海記次授彌陀記次授輪王太子記云汝觀
人天及三惡道生大悲心斷諸苦惱令住安樂今當
字汝為觀世音等輪王太子乃至一切諸天世人莫
不皆是梵志勸其發心故皆是師。」

【瑞應經文玄籤取斷惑邊證通菩薩也而四教儀
引布髮掩泥證三藏第二僧祇者不取得忍故也
別圓因中以父子言則寶海為寶藏佛父以師資
言則寶藏為寶海之師授記品文先授寶海記次
授彌陀記則寶藏是彌陀授記之師寶海乃勸彌
陀發心之師非謂寶海授彌陀記也籤云寶海次
授彌陀記多寶海兩字余撿大慈與聖水古藏中
瑞應悲華二經得其說云爾。】

** 四佛成道

「玅玄(七)(十二)或言道樹艸座三十四心見思俱斷(云云)
此即三藏佛果相也或言道樹天衣為座(云云)此即
通佛果成相也或言寂滅道場七寶華為座(云云)此
是別佛果成相也或言道場以虗空為座(云云)此即
圓佛果成相也。

西域記(轉字函第八卷)菩提樹垣正中有金剛座昔賢劫初
成與大地俱起據三千大千世界之中下極金輪上
侵地際金剛所成周百餘步賢劫千佛坐之而入金
剛定故曰金剛座焉(云云)菩提樹者即畢鉢羅之樹
也(云云)。

文句(一)(八)單現尊特相坐蓮華臺受佛職者即別佛自
覺覺佗。

玅樂(一)(廿四)或云三世諸佛皆色究竟成無上道並別
佛相(云云)。」

【先達謂只一金剛寶座成道四機所見不同而說
者昧於轉法輪相以難通佛何處成道嗟夫或問
別佛於究竟天成無上道何耶此葢教門權說耳
有云此天在六欲四禪十天之頂以表佛居十地
之上又以順彼天形頂冠成道又以實報土相別
教所化純是菩薩皆是寶冠種種莊嚴。】

** 寂光有相

「玅玄(七)(十三)或言其佛住處名常寂光者即究竟土也
寂光理通如鏡如器諸土別異如像如飯。

釋籤(八)(五)言常寂光土者又二先標次釋如本門中地
踊菩薩下方空中住從地出巳亦詣虗空七寶玅塔
彼此虗空俱是寂光寂光理通如鏡如器等者譬如
諸天共寶器食如止觀第三記。

釋籤(七)(三十)外謂託彼依正色心即空假中即空假中
玅故色心體絕唯一實性無空假中色心宛然豁同
真淨無復眾生七方便異不見國土淨穢差品而帝
網依正終自炳然。

玅樂(十)(十一)唯圓即觀一念三千三諦具足是則一心
一切心一身一切身一土一切土一念俱觀若身心
土若空假中更無前後故觀成時一心見一切心一
身見一切身一土見一切土十方諸佛身中現故故
於自心常寂光中徧見十方一切身土。

淨名玄五(九)若思議解脫無有色心體若不思議有
色心體。

淨名疏(三)(十一)前三是權後一是實事理惑除正報即
得佛果清淨依報即常寂光畢竟清淨。

玅宗(上)(三)問下三淨土既皆有相則可論於金寶等事
寂光之淨巳全無相如何可說金寶華池及以瓊樹
答經論中言寂光無相乃是巳盡染礙之相非如太
虗空無一物良由三惑究竟清淨則依正色心究竟
明顯故大經云因滅是色獲得常色受想行識亦復
如是仁王稱為法性五陰亦是法華世間相常大品
色香無非中道是則名為究竟樂邦究竟金寶究竟
華池究竟瓊樹又復此就捨穢究盡取淨窮源故苦
域等判屬三障樂邦金寶以為寂光若就淨穢平等
而譚則以究竟苦域泥沙而為寂光此之二說但順
悉檀無不圓極問佛無上報是即理之事可論金等
究竟寂光是即事之理豈有金等若其同有事理既
混如何分於二土義耶答佛無上報是究竟始覺上
品寂光是究竟本覺始本既極豈分二體應知二土
縱分事理實非有無豈真善玅有而非理耶祕藏之
理豈同小空故此事理二名一體以復本故名無上
報事也以復本故名上寂光理也故玅樂云修得四
德本有四德二義齊等方是遮那身土之相況淨名
疏顯將寂光為佛依報故知定執報土有金寶等寂
光定無斯乃迷名全不知義矣。

玅宗(中)(七)初尅體立名前三在事故從居人修斷因果
而立土名此土屬理故從本體三德為名。

觀音疏記(下)(十七)大乘法性體本常住即是一切色心
之源何者小謂色心因見思有故因縛斷其果永亡
大說色心因惑生滅不因惑有體是法性見思若盡
無明全在則當真諦法性色心方便生滅無明分破
本性分顯義當中道法性色心實報生滅無明究盡
則復本性常住色心離生滅相常寂光也。」

【法性之體常住不變寂而常照名為寂光是諸佛
之住處是眾生之性本是天下傳佛法之宗極天
台所譚玅在於此故得玅宗斷云寂光有相然此
寂光法性之體體備依正色心相相宛然法法即
性豈同小乘真空法性斷空無體冥寂而巳法智
尊者玅悟寂光具足諸相故達一家所判法門名
義無間高下巳佗無不理性本具若譚一性則曰
性雖是一而無定一之性故使三千色心相相宛
爾豈非達本謂一性具足自佗故說二造則曰理
事二造各具三千豈非達本並由理具方有事用
故說三身則曰但無隨情染礙之三非無性具微
玅身等豈非達體謂平等法身亦具三德故說四
土則曰無明究盡則復本性常住色心常寂光也
豈非達依正二報在一念故說五住則曰五住正
習同在一念即惑為觀豈非達理毒性惡故說六
即則曰應知圓家明理巳具三千豈非達毗盧身
土不逾下凡之一念故以此例之一家教觀體用
修性種種名義種種法門無不通達也且寘此事
然三乘偏教尚有所證豈圓人所證破壞法體而
空寂無相耶若言圓理無相智性故異但空今問
此之智性豈非但是覺知性耶別教菩薩何嘗不
達但中佛性有覺知耶只由但中不具諸法便異
圓理矣學者應知玅宗文有二義初明捨穢究盡
取淨窮源以苦域泥沙為三土樂邦金寶為寂光
豈非離義次約淨穢平等苦域泥沙全是寂光豈
非即義此則若即若離二者有相今更細求只於
淨穢平等即義之中便有離義以由圓人所見三
土染礙全是寂光之相偏人所見染礙宛爾豈非
即中便有離義或問所說寂光有相三諦之中為
是何諦曰寂光之體實相玅理也實相之理三諦
具足又問玅樂云常寂光土端醜斯亡略記(上之上三)
云寂光無相故三皆泯又云以寂光中色質永寂
此文云何曰寂光法性玅體之相正是真空冥寂
之相端醜斯亡之相亡泯無相之相如是之相名
寂光相真善玅有微玅相也雜編曰輔行云常寂
光土清淨法身無能莊嚴無所莊嚴為眾生故而
取三土故知寂光無染礙之相亦無依正之相評
曰此說寂光法身皆是體性法門法法稱性故無
能嚴所嚴非謂無相也故知四明一者深得文義
二者玅悟法體三者通達義門淨覺反是雜編又
曰玅樂明三身說法不說法云法定不說報通二
義應化定說若其相即俱說俱不說前所謂法身
寂光定無相應身諸土定有相等葢準此也評曰
文意因破華嚴新經譯師法身說法且說法自是
被機應用法身法體何得有說故曰法定不說今
自明寂光性具之相安可例此而欲使性具斷無
耶雜編又曰淨名疏云土有事理事即應身之域
理即極智所照之境而智理虗寂本無境智之殊
豈有能所之別但以隨機應物說有真應故明事
理也評曰此約平等性體自行所證本離言說四
土皆亡但隨機則說有四土且非寂光定無三土
定有如云智理虗寂本無境智之殊亡寂光也豈
有能所之別亡三土也。】

** 偏圓權實

「玅玄(七)(二十)問中間有偏圓權實而同稱是權者亦應
同稱為偏耶答通義則爾別義不然偏圓約法法則
巳定故偏非圓圓非偏權實約教迹中施設同皆是
假故就假論權耳。

釋籤(八)(十)問意者本成巳後中間垂迹偏圓權實同稱
權者以是迹故故皆是權權即是偏亦可悉皆稱為
偏耶次答別義者不例法既巳定在本在迹定偏定
圓教則不爾在本則權實俱本本故是實在迹則權
實俱迹迹故名權。

文句(九)(四)亦不輕慢者不倚圓篾偏重實輕權也。

玅樂(九)(十一)不倚圓者佛尚以異方便及餘深法用助
正道後學順教豈可固違習實尚微而篾偏小須順
佛旨將護物機問偏圓與權實何所答通則不別別
論小異偏圓約教權實約法法即教下所詮通於理
智行等。」

【玅玄云偏圓約法權實約教玅樂云偏圓約教權
實約法生起文勢各有所以玅玄乃以偏圓權實
同稱為權對偏作並故有通別之答別義不例何
者偏圓約法則定權實約教則不爾故知不可通
稱為偏也文句既云不倚圓篾偏又云重實輕權
故記主因此而問亦有通別之答別則小異徧圓
約能詮教權實約所詮法能所有殊故云小異故
知二文義意永別艸菴謂玅樂文誤當以玄文為
正者失矣。】

** 三不退

「<img:>

玅玄(七)(廿二)華嚴中明阿鞞䟦致多明事數。

釋籤(八)(十二)言華嚴明阿鞞䟦致多明事數者(云云)又
不退位高下不同若是地前行不退位但聞事數知
事即理故開權顯實得入初地念不退位能達此權
即是實相豈可離此別求實相為對䟦致故云初地
文句(二)(十二)不退轉者約位行念論不退應四種分別
不生三惡道位不退不生邊地諸根完具不受女身
即行不退常識宿命即念不退具此名阿鞞䟦致地
三藏義也若六心巳前輕毛菩薩信根未立其位猶
退七心巳上從初地至六地不退為凡夫二乘名位
不退雖正使巳盡而未能徧修萬行其行猶退至七
地名行不退而猶起二乘念故有念退至八地道觀
雙流入法流水名念不退此名阿鞞䟦致地此乃三
乘共十地之義耳地師云十住是證不退十行是位
不退十回向是行不退十地是念不退此是別教義
不會此經今所不用瓔珞云初地三觀現前心心寂
滅自然流入此亦別教不退今亦不用若華嚴明初
住得如來一身無量身具三不退此圓教不退此是
一實事今用此判位也。

玅樂(二)(廿一)具此名䟦致者阿者無也䟦致者退也第
三祇時橫得三不退故離五障時三義俱得即是第
三僧祇通至百劫通是三不退也至此名為上忍故
也次通教位引六心者通教地前無位可論借別位
名以通其位即指別教七信巳上入乾慧也故云初
地至六地方名位不退或指地前假立七賢即以忍
位為第六心依小乘位雖云忍位名位不退望菩薩
乘猶名為退次別教中許地論師故不破(云云)圓位
具三不退者若先以不次寄次第說者則七信名位
不退八信巳去名行不退初住巳去名念不退今從
初住巳具三德名三不退故云具也般若是位離二
死故解脫是行諸行具故法身名念證實境故(云云)。

淨名疏(五)(卅四)但四教各三即位行念若三藏菩薩三
不退者三祇行行入煖頂忍即是不退轉地若約數
論以忍法三品分三不退若傍成論約四念處為位
不退煖頂為行不退忍法為念不退若通教者從性
地乃至羅漢六地齊功皆位不退辟支佛地七地齊
功菩薩修方便即行不退八地菩薩道觀雙流名念
不退若八地與辟支佛齊九地始是念不退也若別
教者十住是位不退行向是行不退登地三觀現前
即念不退若圓教者十信初心為位不退中心巳來
為行不退登初發心住即念不退復次十信相似三
不退初住分真三不退前三權後一實。

垂裕(七)(十三)荊溪云入煖等者應引俱舍煖必至涅槃
頂終不斷善等若通教明三不退中六地齊功等者
以與小共故得齊名所言皆者顯乘顯地性地巳去
皆不退也十信初心等者以十信位俱分初中二心
之別八信至十信以為中心。

玅宗(下)(廿二)疏牒阿耨不退釋云道種菩提等以阿耨
多羅三藐三菩提翻為無上正等覺斯是行人心之
本性所求之果於此不退其位有三若破見思名位
不退則永不失超凡之位習種性也伏斷塵沙名行
不退則永不失菩薩之行當性種性及道種性也若
破無明名念不退則永不失中道正念聖種性也。」

【夫四教三不退皆約菩薩言而對當位次葢隨文
用與爾或問空有二宗對位不同者何曰數論約
三祇行成橫得三不退成論約隨功涉位豎得三
不退也然則何故玅樂唯對上忍曰數論三忍分
對三不退者以由忍法皆三祇滿位故也若玅樂
文此取六度巳滿之位故當上忍又問三藏七賢
並未斷惑云何橫豎得三不退曰此約利根進趣
功能而說若鈍根人未免有退又問通三四地既
斷見惑亦位不退何故至六地方不退耶曰此約
借別名通而說若就當教而三四地亦不退也別
圓可知。】

讀教記卷第五

讀教記卷第六
天台沙門　法照

* 玅玄(六)

** 教體

「楞嚴經此方真教體清淨在音聞。

俱舍論牟尼說法蘊數有八十千彼體語或名是色
行蘊攝。

玅玄(八)(五)一用聲為經如佛在世金口演說但有聲音
詮辨聽者得道故以聲為經大品云從善知識所聞
也二用色為經若佛在世可以聲為經今佛去世紙
墨傳持應用色為經大品云從經卷中聞三用法為
經內自思惟心與法合不由他教亦非紙墨但心曉
悟即法為經故云修我法者證乃自知(云云)此方用
三塵而巳餘三識鈍鼻嗅紙墨則無所知身觸經卷
亦不能解舌噉文字寧別是非。

釋籤(八)(二十二)然今古共以法為經者文從強說雖別
立三法然聲色兩種必假法通若覩若聞不以意思
無能令教與心相應。

玅玄(八)(五)若他土亦用六塵亦偏用一塵如淨名曰以
一食施於一切於食等者於法亦等於法等者於食
亦等此則偏用舌根所對為經或有國土以天衣觸
身即得道此偏用觸為經或見佛光明得道此偏用
色為經或寂滅無言觀心得道此偏用意為經如眾
香土以香為佛事此偏用香為經他方六根識利六
塵得為經此土三根識鈍鼻不及驢狗鹿等云何於
香味觸等能得通達問根利故於塵是經鈍者塵則
非經耶答六塵是法界體自是經非根利取方乃是
經。

籤(八)(二十二)次他土中二先總立言亦六亦偏者或一
土具六或一土偏一或二三四即如此土具足用三
復有增強若單雙具若爾何妨此土根性不等亦有
因味及香觸等即如下文通釋者是。

妙樂(一)(一)言文句者文謂文字一部始終故云文即是
字為二所依句謂句逗義通長短故云名詮自性句
詮差別。

玅樂(一)(二十)有人不許滅後色經唯云名句屬於行蘊
若其全不許見經初盡合改聞當知皆先眼耳所得
次方流入想行若使一字一聲眼耳二識不俱則名
句文皆不成就和合之言不可欺也。

光明文句(上)(二)品是類義此中文句氣類相從節之為
䟦渠。

光明記(一)(三)此中文句俱在經也以能詮教皆謂四法
謂聲名句文此有二種佛世滅後若約佛世八音四
辨梵音聲相此一是實名句文身但是聲上屈曲建
立此三是假聲屬色法名句文身屬第三聚不相應
行毗曇十四成論十七瑜伽二十四種此則大小二
宗所立有異名句文者唯識云名詮自性句詮差別
文即是字為二所依若約滅後諸聖結集彼土貝葉
此土黃卷其中所載名句文者皆依形顯色法建立
也今略舉此二具足應四。

拾遺(上)(七)若從經卷名雖因色而其色經本集聲教故
從經卷亦云聞名。

百法鈔(未檢補注引)文者文身文無自性依字假立若無
改轉之義斯乃但名為字若一字巳上有所改轉詮
得差別即名為句(云云)文體雖即是字要與二為所
依有改轉義方號為文若不與二為所依又無改轉
之義但名為字耳。」

【教體者一實三假也一實謂色三假謂名句文身
此就滅後為言若佛世及彼土此方利鈍互非六
塵皆具祖文可覆其三假之相今試明之名詮自
性者萬物各有其性如眼耳地水等也句詮差別
者如眼詮佛眼肉眼等也文即是字者一字多字
以成其文非此無以詮表也又謂之名身等者以
聚為義如五陰聚集以成其身而名有種種句有
種種文有一多皆是聚集之義故也或問記云文
謂文字一部始終且一部之文為眼所覩此正屬
色色即是實此與文即是字同異云何曰只一文
字之言通乎二向若從體說名為一實若就體上
論其功用乃有改轉此字既得名之為文然後復
為名句作其所依即屬假也又問何分當體所依
曰一實三假當體也所依者有佛世滅後不同佛
世以黃金口業為所依滅後未結集時以阿難想
行為所依結集之後彼土貝多此土黃卷為所依
也又問教體與經體及所聞法體同異云何曰教
體屬能詮經體屬所詮法體兼能所也又問大小
兩宗竝是一實三假和合得為教體若爾於聲色
可作此說其香味觸等但有一實如何是三假相
耶曰對根曰實入識曰假以入識分別故六塵皆
可三假說也看翻譯名義。】

** 大小乘印

「玅玄(八)(十二)釋論云諸小乘經若有無常無我涅槃三
印印之即是佛說修之得道無三法印即是魔說大
乘經但有一法印謂諸法實相名了義經能得大道
若無實相印是魔所說故身子云世尊說實道波旬
無此事何故小三大一小乘明生死與涅槃異生死
以無常為初印無我為後印二印印說生死涅槃但
用一寂滅印是故須三大乘生死即涅槃涅槃即生
死不二不異淨名曰一切眾生常寂滅相即大涅槃
又云本自不生今則無滅本不生者則非無常無我
相今則無滅者則非小寂滅相唯是一實相實相故
言常寂滅相即大涅槃但用一印也此大小印印半
滿經外道不能雜天魔不能破如世文符得印可信
當知諸經畢定須得實相之印乃得名為了義大乘
也。

釋籤(八)(廿六)若有無常至三法印者大論第二十云一
切法無常一切法無我涅槃寂滅問寂滅中何以但
說一不說多答初印中說五眾第二印中說一切皆
無我第三印是果故名寂滅若說無常破外五欲之
我所也若說無我破於內我我我所破故是寂滅涅
槃行者觀於無常便生厭離既厭苦巳存著能觀故
有第二無我觀也推求能觀至不可得是一切法無
所依止但歸寂滅以是義故說寂滅印也問摩訶衍
中諸法不生一相無相此中云何說一切法無我無
常名為法印二法云何而不相違答觀無常即是觀
空因緣猶如觀色念念無常即知為空過去色壞故
不可見故無色相未來色不生無作無用不可見故
故無色相現在無住故不可見不可分別故無色相
無色相故是空無生滅無生滅及以生滅其實是一
說有廣略耳問摩訶衍中說一實相聲聞法中亦應
說於一實相法答聲聞法中三種法印廣說四種略
說一種無常即是苦諦集諦無我即是道諦寂滅涅
槃即是滅諦是故衍中唯說諸法不生不滅一相無
相無相即是寂滅涅槃論云衍中明法印者是法華
前共部所說小乘法印數復不同故須料簡若此經
中獨明實相為一法印故須料簡。」

【或問大乘一印小乘三印以何義分曰小衍衍通
三教圓教為正以實相印名名通義別今經一印
於此復別有云通約通別通圓別約證道同圓有
云小乘三藏諸經俱名小諸大乘經通該三教俱
名大而取諸大乘經部中尊極就圓而論故說一
印者非。】

** 二空

「玅玄(八)(二十三)文句(八)(三十二)玅樂(九)(五)止觀(五)(四十)別行玄
記(上)(十五)如類集節。」

【一切諸法不出名之與實若直執名實之境故名
生法二有若別執名實之境屬自生等故名性相
二有若直破所執生法之境名生法二空若於生
法之境別破能執四性情計名性相二空舉要言
之所執法體是同能空觀法是同所顯理性亦是
同但破直執生法之情名生法空破生法境上計
四性等執名性相空然此異者葢佛世宜聞生法
空作生法說如光明等宜聞性相空作性相說如
涅槃等也問如來赴機明兩二空名義不同法智
何云觀性相二空破生法二執顯真俗二諦則成
觀性相而破生法耶曰一家觀法非法智不明今
委陳之葢佛世隨機各說滅後入道備推也何者
良由佛世根利赴機宜樂隨說一種即便悟入不
假備論佛滅度後機緣既鈍直聞生法略聞性相
不能悟入是故龍樹造中觀論於生於法廣推性
相令悟空寂如論云佛滅度後人根轉鈍深著諸
法十二因緣五陰入界為決定相聞大乘法說畢
竟空生種種過龍樹為是造此中論則陰界入是
生法境於此生法境上推破性相也大師得此意
故於玅玄生法文後便引古師性相之說及止觀
(五)(四十)破見假推性相空後結云此性相中求陰入
界不可得即是法空性相中求我人知見不可得
名眾生空又破思假推性相空後亦結云四句無
欲亦無於四如此觀時即應得入成生法二空(六)(二)
以至文句釋安樂行名生法空玅樂即以性相而
解洎淨名玄光明疏於生法中並推性相光明記
云但於假實三毒六緣委破四性類示二空(四)(廿五)
是知四明得龍樹天台荊溪諸文末代入道須推
性相而破生法之意故於別行玄記明判云此由
大乘觀性相二空破生法二執顯真俗二諦指如
大本即玅記(九)(五)釋生法空引淨名玄性相為證也
問性相二空為局衍門為通小教若局衍門何故
輔行(三下)(十一)佛令須䟦聞常證果即別圓意兼於藏
通是故諸教皆離性執故此破性雖在衍門是故
四教亦可通用輔行(二上)(二十三)但離性相成聲聞通
空等耶若通小教何云觀所生心與前不別能觀
觀智即空為異何以即空四性推撿略記(中下)(十五)既
俱無常即破常倒不假更用自他等名故四句推
唯在衍門耶曰有通有別通則四教俱用別則唯
在衍門以中論觀法斥小故也然雖三藏觀性相
空但只成析空觀耳自通巳去故曰能觀觀智即
空為異例如中道實相之名尚通於小何隔性相
二空之名耶問性相為局滅後為通佛世若通何
故玅樂(八)(二十七)然中論觀法被末代鈍根佛世當
機何勞設此耶若局而光明法華涅槃大品皆有
性相觀文何耶曰機有利鈍說有廣略中論廣說
則局滅後非謂略說亦局也以由佛世機利略說
即悟故輔行(五下)(十七)云今依中論廣觀之法正被末
代之人問四句亦通相空耶且相破能空空但是
一云何有四曰性空之觀唯一以破四計故成四
句相空亦一隨破四不亦成四句也須知用時唯
修一空頓亡性相二四句計但示性相前後說耳
故止觀云四句推性不見性是世諦破性亦名性
空四句推名不見名是真諦破假亦名相空又云
四性撿不得即是性空四句推不得即是相空輔
行解云空非前後二諦同時為破性相前後說耳
又云言雖前後意不異時四明云說時說行時斯
之謂也問生法性相既俱名空合對真諦何故玅
樂云真諦即法空俗諦即生空淨名玄世諦破性
真諦破相耶曰別圓明生法性相俱通三諦今從
二諦法相言之據俗諦法體本無眾生自他等執
故云俗諦即生空世諦破性也據真諦亡泯本無
五陰無性之執故云真諦即法空真諦破性也又
復應知生空對性法空對相且從義便直爾對之
若欲委明生法各有性相如云性相中求我人知
見不可得即生空等也若爾則真諦即法空了因
也俗諦即生空緣因也何故玅玄反云得人空成
真諦智𦦨得法空成俗諦智燄耶別行玄云觀人
空即是了因種觀法空是緣因種耶曰法相不同
隨文對當用與有異不可一準問性相二空散出
經論輔行判云諸經論中是例甚眾(三下)(十)何故玅
樂若不了今家依於智論中論等準理準義立此
二空諸無可準耶又準理準義二相云何既等餘
經論何云諸無可準曰準理者實相理也準義者
修觀義也以經中只一無性之言大師準此實相
必無四性無相性故作二空釋又準修觀義纔忘
情計必能所俱忘故作二空釋而此釋經葢依二
論也故知經中一無性言等文荊溪分明結示修
性而為義理請細詳之今家廣明性相專依龍樹
祖承性宗乃對相宗以說故云諸無可準非用法
相者之所逮也非謂不準諸經論矣問性空自是
空觀玅玄(七)(五)何對三觀云即假故無自性即空故
無他性即中故無共性雙照故無無因性耶曰此
以圓融三觀破徧執四性葢對所破義便亦是總
用三觀破四性也問推破性相本是空觀玅宗何
故於假觀云諸法諸門破性破相一一對治無不
諳練是名識藥耶曰自行化他不同今明菩薩出
假用法藥治眾生情執故在假觀也問淨名疏云
二乘斷欲見諦得入涅槃此但空有我不能空我
所何故輔行(六上)(十二)小乘空我所名法空空於我人
名眾生空耶曰二乘自說具二空以大斥小則大
空涅槃之法小住涅槃故未空法也又文句(八)(三十
二)生法二忍即生法二空者自釋住忍辱地名生
忍又復於法無所行名法忍正以眾生實法明之
不可以諸文約情無情為妨問生法之名光明中
以眾生五陰而分釋籤以見思兩惑而分玅樂以
真俗而分淨名疏以生死涅槃而分輔行以我我
所而分別行玄記以緣了二因而分諸文不同者
何也曰一從所破二從所顯皆是生法二空也若
光明釋籤淨名輔行葢從所破說若玅記別行乃
從所顯說以此收之罄無不盡夫二空之說莫非
添削北峰講下所聞若廣智而下諸師云云辨是
與非予病未暇也。】

** 別教縱橫

「玅玄(九)(四)法身本有般若修成解脫始滿不但果德縱
成因亦局限。

釋籤(九)(十二)三德縱橫如止觀第三中。

文句(二)(三十)今明別家因時三法縱橫果時三法亦縱
橫。

玅樂(三)(四)約別破中云縱橫者具如止觀第三所引。

文句(九)(十九)若但性德二如來者是橫但修得三如來
者是縱先法次報後應亦是縱。

玅樂(九)(二十七)言修縱性橫者非圓玅也性德之名名
通別教別教雖有性德之語三皆在性而不互融故
成別義若三皆在修前後而得道理成縱具如止觀
第三及記。

止觀(三)(五)諸大乘師說法身是正體有佛無佛本自有
之非適今也了因般若無累解脫此二當有隔生跨
世彌亘淨穢此字義縱也又言三德無前後一體具
足以體從義而有三異葢乃體橫而義縱耳又言體
義俱不殊而有隱顯之異俱不異未免橫隱顯異未
免縱。

輔行(三上)(十一)法身是正體等者法身本有是故居初二
德當有是故居次於二德中般若必居無累之前故
成縱義(云云)次師云三德無前後等者初師體唯法
身此師體具三德雖具三德義同初師據體具邊復
不相冥故成橫義以本有故名為體橫從修德邊名
為義縱後師云體義俱不殊等者體之與義俱從本
有故云不殊據行證得復似前後故云隱顯法身一
德在纏為隱出纏為顯餘之二德種子久居名之為
隱究竟果滿名之為顯三德俱有此之二義本有三
法俱名為橫俱有隱顯故俱名縱以隱顯故則有先
後故成縱也。

光明記(一)(二十六)別教行智理三次第資發修時縱也
法報應三果中齊顯證時橫也良由此教本有法身
為惑所覆故須別修緣了之功相資顯發復由此教
性具三法而不相收致使功成三身橫顯。

玅玄(五)(三十四)雖三點上下而無縱表裏而無橫一不
相混三不相離。

釋籤(六)(二十)上下是縱義雖一點在上不同點水之縱
三德亦爾雖法身本有不同別教為惑所覆表裏是
橫義雖二點居下不同列火之橫三德亦爾雖二德
修成不同別人理體具足而不相收。

玅宗(上)(二十一)問三德既是一本覺性由證顯發(止)是
故名為初發心住。」

【言縱橫者葢修縱而性橫不由即也在因在果皆
有修性是則因既修縱果亦修縱因既性橫果亦
性橫矣且修縱性橫詳玅宗意只為別人不知本
覺之性具染惡德是故染惡非二佛性別修緣了
顯本法身故成縱也亦為不知本覺之性具染惡
德不能全性起染惡修乃成理體橫具三法也因
果各縱橫者如光明記智行理三相資顯發此修
因縱也如玅玄法身本有般若修成解脫始滿此
果縱也亦以此教性中三法互不相收此因橫也
法報應三果上齊顯此證果橫也須知別教因之
與果所論三法次第即縱義各異即橫義故玅玄
(五)(二十五)資成在前觀照居次真性在後此三豎別
縱非大乘此三並異橫非大乘然既性具三法而
文多云別修緣了莊嚴本有何謂也曰性具三法
橫義也別修緣了莊嚴法身縱義也不可以縱難
橫但諸教文或果云縱或因云橫或因果云縱葢
偏言之耳有云修性各縱橫者非也圓教反是。】

** 懺重

「玅玄(九)(十五)然小乘戒藏不許懺重修多羅藏使犯重
人念佛身佛身者念空也。

百錄(一)(九)夫四重五逆佛海死屍依小乘經如斷多羅
樹畢竟不生無懺悔處依大乘經聽許洗浣如呪枯
生果如死者還生雖有此法要須志心。

治禪病經(宋沮渠京聲譯思字函)犯突吉羅乃至波羅夷(云云)
心懷慚愧懺悔諸罪為僧執事作諸苦役掃廁擔糞
經八百日(云云)爾時律師復應以律撿問此人復教
誦戒經八百遍然後方與如淨比丘得無有異。

禪門(二)(五)初明作法懺悔者以作善事反惡事故故名
懺悔如毗尼中一向用此法滅罪何以故如懺第二
篇乃至下三篇並是作法此事易知義如律中廣明
但未明懺悔四重法別有最玅初教經出懺悔四重
法彼經云當請三十清淨比丘僧於大眾中犯罪比
丘當自發露僧為作羯磨成就又於三寶前作諸行
法及誦戒千遍即得清淨亦云令取得相為證而說
滅罪清淨當知律中雖不出經中有此羯磨明文作
法相貌如彼經中廣說。

業疏(四下)(二十六)初懺夷中此根本罪聖道之源既以毀
犯一生絕分道猶尚可奈生報何如僧祇中捨此身
巳來報即墮阿毗脂獄如罪福經隨犯一重則九百
二十一億六十千歲與化樂天同壽受苦若洗心歸
懺佛教亦開良由眾生信法未久懷毒著妄不思來
苦故迷造重後發勝心悔過前失亦令學戒預入僧
儔諸律名為學悔沙彌也。

事鈔(中四)(十六)四分云若比丘及尼犯波羅夷巳都無覆
藏心令如法懺悔母論云與白四悔法巳(明得法)名清
淨持戒(示復本)但此一身不得超生離死(顯無勝用)然障不
入地獄(明障來苦)。」

【問小乘經藏為許懺重不許懺重許則有違百錄
之文不則又違玅玄禪病及禪門引初教之文於
斯二者云何曰準諸文小乘經藏許懺四重若百
錄文者以二義釋之一通指律藏名之為經如輔
行(五上)(一)云修多羅之名名該三藏則百錄通指律
藏名經止觀云若犯事中輕過律中皆有懺法若
犯重罪小乘無懺法以此則知小無懺者但是指
律爾二大小抑揚不妨指於小經百錄意云小乘
經藏雖有懺重而觀拙功微重罪難滅不若方等
中道呪王滅罪速疾專為四眾除滅重罪令人欽
慕勤修大乘故抑小經無於懺悔獨揚大教有滅
罪方故云若依大乘聽許洗浣等也又問小乘律
藏許懺重不許則玅玄禪門皆謂小無懺重況輔
行云小無懺重之說仍成重罪未亡不則何故律
中業疏事鈔皆有六聚五篇第一白四羯磨懺夷
罪耶曰小乘諸律有懺夷罪而今家諸文云無者
以由明懺正為修觀入道所以先懺障道重罪而
律藏雖云懺重性罪不滅仍障聖果還同不懺如
四明記中說又資持記(中四)(下六)問世中皆云小無懺
重之文今諸律中云何開懺答律開懺者為同財
法及障來報若望體壞無任僧用不復本位猶同
不懺故云無耳非謂不許懺也(文)是知律雖開懺
但同學悔沙彌既戒毀壞不任僧用故云無懺重
耳若爾開懺何益曰資持記(同上)問云既不足數
開懺何為答若不求懺財法兩亡僧須滅擯由懺
淨故得入僧中但不足數又復能除獄報九百二
十一億六十千歲地獄之苦頓然清淨豈非益耶
有云小乘經藏無懺重者且約事說玅玄諸文許
有者約理而論有云經藏許懺者是方等中藏教
小乘若荊溪云小無者自說鹿苑小乘也有云小
乘無者且約作法若取相無生則通取懺重如光
明疏記今總問之且初教經三十僧中羯磨成就
復本清淨豈非事耶豈非鹿苑藏耶豈非作法耶
有云化制不同經是化教故懺律是制教故不懺
今問業疏事鈔引四分僧祇皆化教經耶有云荊
溪自云小無懺重南山自依成實乃分通大乘故
諸律文明懺重也今問四分成實縱是分通僧祇
母論亦分通耶。】

** 三藏教名

「釋籤(十七)他云三藏通大小何為但屬小今明如法華
云貪著小乘三藏學者又大論中處處以三藏對衍
而辨大小故準此文以三藏為小若通論者小衍二
門俱有三藏自是通途非別意也若唯通途如何消
通法華大論具如四教本中廣明。

大論(空字函百卷末)復次佛在世時無有三藏名但有持修
多羅比丘持毗尼比丘持摩多羅迦比丘。

四教義(一)(一)一釋三藏教名者此教明因緣生滅四聖
諦理正教小乘傍化菩薩所言三藏教者一修多羅
藏二毗尼藏三阿毗曇藏一修多羅藏者(云云)然多翻
云法本出世善法言教之本故云法本即是四阿含
經也二毗尼藏者毗尼此翻為滅佛說作無作戒能
滅身口之惡是故云滅即八十誦律也三阿毗曇藏
者此翻云無比法聖人智慧分別法義也故云無比
法若佛自分別法義若佛弟子分別法義皆名阿毗
曇也然此三法通名藏者以含藏為義(云云)阿含即
是定藏四阿含多明修行法也毗尼即是戒藏正明
因事制戒防止身口之惡法也阿毗曇即是慧藏分
別無漏慧法不可比也此之三藏的屬小乘故法華
云貪著小乘三藏學者問曰如此對當義理可然而
名乖詮次答曰說時非行時起教之次阿含為先修
行之初木叉為首(云云)。」

【翻譯名義云俱舍或云比吒或云摘迦此翻為藏
問法華既云三藏學者大論何云佛在世時無三
藏名答佛滅度後阿難結集修多羅藏優波離結
集毗柰耶藏迦葉結集阿毗曇藏是則法華梵本
恐無此名多是譯師加三藏名顯小乘教余謂俱
舍二字既翻為藏則藏之一字是華言明矣故知
凡言修多羅藏等乃滅後譯師以華梵合標也不
然豈可佛世有華言耶大論所以云無者此也。】

** 性相二宗

「玅玄(十)(三)所謂南三北七。

籤(十)(六)南謂南朝即京江之南北謂北朝河北也自宋
朝巳來三論相承其師非一並稟羅什但年代淹久
文疏零落至齊朝巳來玄綱殆絕江南盛弘成實河
北偏尚毗曇(云云)近代相傳以天台義指為南宗者
非也自是山門一家相承是故難則南北俱破取則
南北俱存(云云)。

玅玄(三)(二十)如此破會深廣莫以中論相比。

籤(四)(十五)如此破會莫以中論相比者依向所說豈比
中論末代通經雖兼別含通豈能委明二十一種單
複開合適時破會逗物之玅結撮始終耶問一家所
承本宗龍樹今此何以反斥本宗答本承觀法不承
論所破勢論意唯以四句觀法破大小執令末代行
者歸心有由若部意所立功歸於此若論破會者未
若法華故權實本迹遺偏廢近久遠聖旨於茲始存
故獲陀羅尼由三昧之力師資之宗宛如符契。

淨名疏(六)(三十一)問龍樹學者何以用天親之義答是
二大士豈不同入不二法門今本為通佛教隨有所
關即用何得定執若分別界外結惑生死及諸行名
義當細尋天親若觀門遣蕩安心入道何過龍樹(云云)
若不取地攝相映望者他或謂非義理多端強說。

埀裕(八)(八)荊溪云此問意者由用有後生死等言是攝
師義是故且推以屬天親玄義云無著造攝大乘論
無著即天親之兄俱是五性宗然法相之盛在乎天
親故云天親義也(云云)同入不二法門者所證玅理
一體無殊四悉隨機立宗兩異龍樹承於文殊明一
切眾生悉有佛性名一性宗天親承於彌勒說三無
二有名五性宗三無者闡提及定性二乘俱無佛性
不得作佛二有者不定及菩薩俱有佛性未來成佛
故西方此土人到于今有兩宗之異(云云)一家所用
龍樹為宗二宗擅美共顯佛經若分別等者世以天
親為法相宗龍樹為法性宗其可知矣龍樹於佛滅
後五百年出天親九百年出(云云)地攝映望者地持
論是彌勒所造亦天親所宗也。

發軫鈔(中)(二)性相二宗原出西域那蘭陀寺有二大德
一名戒賢一名智光各化五百眾戒賢遠承彌勒無
著近踵法護難陀依深密等經瑜伽等論智光遠承
文殊龍樹近稟青目青辨依般若等經中觀等論。

荊溪行業記(梁補闕)佛滅度後十有三世有龍樹大士
始從文字廣第一義嗣其法者號法性宗。」

【或問賢首禪宗並宗法性與今何異竹庵曰天台
法性為宗談具得旨故四明尊者云只一具字彌
顯今宗也荊溪云固蔽理觀深微而以事相釋義
言弘斯典者遠矣者乃斥慈恩法華玄贊也又云
談法界者未窮斯玅致使惑果事而迷因理者斥
賢首也。】

** 乞乳

「淨名經(上)(十八)阿難白佛言世尊我不堪任詣彼問疾
所以者何憶念昔時世尊身小有疾當用牛乳我即
持鉢詣大婆羅門家門下立。

疏(五)(二十五)弟子之儀侍省供待事不可虧是故詣門
而乞乳也。

疏(一)(十六)大論云阿難是佛得道夜生涅槃明佛成道
後過十二年方為給侍。

疏(四)(十一)身子是左面侍者以聲聞眾中名高德重內
外敬揖。

玅玄(十)(十八)然方等彈斥教在三藏之後被訶之時應
在十二年前何以得知皆追述昔訶驗是前事。

籤(十)(二十二)得果之後即有彈訶彈訶之時復云往昔
驗知並在十二年前。

文句(二)(五)阿難四月八日佛成道日生侍佛得二十五
年推此佛年五十五阿難年二十五佛時求侍。

善見毗婆沙律(伯字函第五卷)問曰是時大德阿難侍佛否
答曰侍如來從菩提樹下起二十年中侍佛者皆不
專一或時大德那和或大德那耆多或大德彌耆那
或大德優伽婆或大德沙伽多或大德須那訶多如
是諸大德隨意樂侍而來不樂而去或悉去時大德
阿難來侍。」

【乞乳緣具如釋籤(十)(十)引乳光經(云云)淨名疏云侍
省供待又云過十二年方為給侍二文言弟子服
勤執禮如此非般若別為侍者之比或問阿難七
歲出家還受具否云受有違二十之律否則央掘
經列阿難於十大弟子之末何也淨名第五疏須
陀那沙彌八歲論議而得受具未妨阿難。】

讀教記卷第六

讀教記卷第七
天台沙門　法照

* 玅玄(七)

** 提謂經

「玅玄(十)(十)復次釋論結集法藏初從波羅柰至泥洹夕
凡所說小乘法結為三法藏從初生至雙樹凡說大
乘結為摩訶衍藏柰苑之前不預小乘攝何者爾時
未有僧寶故不應用提謂為初教也若言提謂是祕
密教一音異解者不應在顯露之初。

籤(十)(十三)第五結集難中二初難不預五時次何者下
釋不預所以六難一音可見。

玄(十)(十五)若如提謂波利聞五戒不起法忍三百人得
信忍四天王得柔順忍皆服長樂之藥佩長生之符
住於戒中見諸佛母即是乳中殺人也。

籤(十)(十九)次正明不定即今世發習且以提謂為首提
謂猶屬顯露未假祕密故至鹿苑方分顯祕。

玄(十)(二十二)祕密合者初為提謂說五戒法巳有密悟
無生忍者。

四教義(一)(七)問曰提謂經說五戒明人天善何意不開
為五教義耶(云云)答曰三藏教明世間布施持戒禪
定即是人天之教並是正因緣所生善法此巳為三
藏所攝故不須為五也。

光明文句(上)(十一)提謂經云五戒是佩長生之符不死
之印即常德也出入不亂往還無間即淨德也統御
一身即我德也以立道根即樂德也此是五戒對四
德。

記(一)(三十)以大乘人了知五戒體是心性若受若持一
一順性性具四德故五無非常樂我淨。」

【大師只云為三藏所攝而神智以鹿苑收之玄文
柰苑之前不預小乘攝又三百人得信忍乃至乳
中殺人等者當知二文各有所以初破北地師別
立人天教次明引明不定教也釋籤云若言下難
一音者此點出大師縱破他師之文非謂提謂無
有密悟。】

** 六因四緣

「玅玄(十)(十)成論亦明三因四緣一切諸法皆為因緣所
成。

釋籤(十)(十四)言成論三因四緣者三因謂生因習因依
因生因者若法生時能與其因如業為報因習因者
如習貪欲貪欲增長依因者如心心數法依色香等
四緣者因緣者具足三因次第緣者心心數法次第
而生緣緣者如識生眼識增上緣者諸餘緣也若俱
舍中因緣五因性成論以所作因即是增上故不別
立但立報因即生因是自分因即習因是共因即依
因是。

止觀(八)(廿四)云何名習因習果阿毗曇人云習因是自
分因習果是依果。

輔行(八下)(五)言習因是自分因等者新譯經中名同類
因故俱舍云能作及俱有同類與相應徧行并異熟
許因唯六種今且依大論略出六因相次消今文論
三十二云言六因者所作因共因自種因徧因相應
因報因言四緣者謂因緣次第緣緣緣增上緣新譯
次第緣名等無間緣緣緣名所緣緣餘二名同(云云)
所作因者不礙於他相應因者心心數法同相同緣
以心心法共相應故名相應因心心數法以心相應
為因名相應因如親友知識和合成事共因者一切
有為法各共生因以共生故更相佐助如兄弟同生
互相成濟自種因者過去善法與現在善法為因現
在善法與未來善法為因惡無記法亦復如是一切
各各有自種因徧因者苦集諦下十一徧使名為徧
因報因者行善惡因得善惡報名為報因言四緣者
如上五因名為因緣心心數法次第無間相續而起
名次第緣心心數法託緣生故名為緣緣諸法生時
不生障礙名增上緣復次心心數法從四緣生無想
滅定從三緣生除於緣緣諸餘心數不相應行及色
從二緣生除次第緣及緣緣餘有為法劣故無有從
於一緣生者報生心心數法從五因生除於徧因無
漏心心數法從三因生謂相應共及無障礙成論但
應三因四緣具如玄釋籤第十記今業相發屬習報
兩因習因者自種因文兼釋於習果報因因於前世
前念善惡故後世後念善惡得起並名習因既心心
數法共相因依亦得名為相應因也不障礙故亦得
名為所作因也俱有助作故亦名共因若蔽相起亦
名徧因以此習因未能招報不名報因言報果者亦
但四因所作自種共因報因當果相現故云報果據
理實是報因而巳不與五部染法為通因故非徧行
因非心心所無相應因若以習因對四緣中得是因
緣等三不託緣而起無所緣緣習因起時亦有增上
及有無間相續之義亦名次第報果但在增上因緣
夫因緣之義佛法根本背邪向正之始入道修觀之
源故習佛法者不可全迷。

垂裕記(五)(廿五)四緣六因及以十二並是生死生死即
三道(云云)十二秪是四六而巳故知但是離合說耳
且如無明即是行家之能通也即同類因行必四相
即俱有也行中五部亦同類也無明行中心心所法
共行共感所作必同行有必招識等異熟此行必有
徧行五部之惑若四緣中論云增上即能作因緣五
因性比六因說可知。

正理論又六因中徧行一因唯是染汙餘之五因通
染不染又相應徧行二因唯心餘之四因通色通心
又徧行異熟二因通三界繫餘之四因通及不通繫
徧行異熟唯有漏餘之四因通漏無漏又徧行異熟
二因唯是非學非無學餘之四因行通三種(凡夫學人無學
人)又六因中能作一因通四諦及非諦攝徧行異熟
二因唯通苦集餘之三因通苦集道三諦攝。

<img:>」

【止觀云集諦下十一徧使名徧因者補註(十四)(十五)云
苦下五見及疑無明集下邪見見取無明疑此之
十一徧為五部作因名徧因也五部染法者四諦
下見惑為四修惑為一即五也北峰曰因緣者親
生為因疎助為緣然約法顯相且以三道為言則
煩惱為因業行為緣因緣和合則招苦報報起惑
業循環無窮也或問成論三因於六因中如何會
同曰生因既云若法生時義兼所作亦可所作即
增上緣非生因攝習因既云貪欲增長貪欲是惑
即兼徧因依因既云心心數法兼相應因餘三籤
文自對也或問俱舍頌云許因唯六種釋籤却云
五因性者何也曰六因四緣大論所釋順有宗義
故具明六若成論但說三因乃順空宗義所作即
是增上緣故故不別立但云五也前後存沒義恐
如此當知六四既以三道為當體即以四大為所
依也。】

** 楞伽制肉

「楞伽阿䟦多羅寶經四卷(宋天竺三藏求那䟦陀羅譯)。

入楞伽經十卷(元魏三藏菩提流支譯)。

大乘入楞伽經七卷(大唐于闐三藏實叉難陀譯)
斷食肉品(四字函第六卷唐譯)爾時佛告大慧一切諸肉有無
量緣菩薩於中當生慈愍不應噉食(云云)是故菩薩
不應食肉(云云)若我聽許聲聞食肉我則非是住慈
心者修觀行者行頭陀者趣大乘者云何而勸諸善
男子及善女人於諸眾生生一子想斷一切肉大慧
我於諸處說遮十種許三種者是漸禁斷令其修學
今此經中自死他殺凡是肉者一切悉斷(偈云)象脇與
大雲涅槃央掘摩及此楞伽經我皆制斷肉。

釋籤(十)(十一)寄此兼判楞伽成方等部他云楞伽非第
三時七卷經文第六卷中大慧問言外道尚遮不許
食肉何況如來大悲含育而許自他令食肉耶若大
乘中梵網巳制猶作此說當知楞伽四含之後為漸
制之始下佛答中仍云菩薩不應食肉故知仍存小
教中開　玅玄(十)(十一)。」

【記主研覈制肉之文判屬方等既對梵網巳制而
說則曰仍云菩薩及以漸制何但制菩薩也北峰
謂三乘俱制葢有取焉偈指涅槃者此乃譯師於
滅後見涅槃亦制故引成流類足偈文云。】

** 雙游

「涅槃經(三)(三)長壽品云何共聖行娑羅迦隣提
釋籤(十)(十七)大經第八鳥喻品云善男子鳥有二種一
名迦隣提二名鴛鴦游止共俱不相捨離此品答前
共聖行。

涅槃疏(二)(十一)若二鳥雙游明其二用二鳥俱息明其
雙寂。」

【原夫涅槃開演常宗為顯常即無常無常即常故
取喻二鳥游息共俱以答共聖行之問也疏(七)(四)此
中備有凡凡共行(圓教內凡外凡共修圓行)凡聖共行(生佛雖異常無
常一)非凡非聖共行(理即之位非內外凡非分極聖即常無常用未始暫缺也)又
云取其雌雄共俱飛息不離以況一中無量無量
中一(一是常無量無常也顯二用相即)非一非無量(雙息)而一而無
量(雙飛)呼為雙流乃名共行(文)凡聖共修故稱曰雙
非約二用立共行名又此二用經意雖局菩薩所
修法體徧收一切依正諫書約二用分割為難解
謗準本疏三翻釋義二用相即顯生身即尊特也
竹菴以事理二造對於二用又以一法為並息二
法為雙游未也應先了理造三千之體非常非無
常事造三千之用能常能無常二用既全體作相
即之義斯成本疏稍難今當略辨分文為二。】

「<img:>」

【初云生死涅槃在下在高者迷悟對分耳眾生迷
故有生死名為下諸佛悟故得涅槃名為高以此
經正談三德涅槃乃如來所證之果然所證果本
非別法全指眾生生死三道當體常寂良以生佛
各具三千故常無常二用高下無虧雖爾各具迷
悟乍分互即互融體用不二雙游者全體起用具
常無常事造三千也並息者指用歸體非常非無
常理造三千也事理既即游息亦俱法法咸然心
心徧具故在高在下平等無差次文即事而理即
理而事者事即事造三千理即理造三千事造之
中具於二用用全體起當處即理理造之體法法
具足互融互攝不可思議即此玅體起於二用體
既互攝用豈相乖故知二用克就事論全由理圓
故二用即然此事理本無二體全是三諦故有次
番二諦即中中即二諦三千諸法一一無非即三
諦故中邊既即三豈有三三諦俱亡雖亡而照故
有第三亡照釋也三諦俱亡故非二中雖亡而照
三諦俱照故而二中雖有三番後二只是中邊亡
照又復後二只是釋成初番事理法體而巳故知
欲顯事中二用相即若不約圓詮事理法體而辨
則相即之義無自而明矣既約法體故曰義成雌
雄亦成者雄喻於實即常用也雌喻於權無常用
也所喻二用既即能喻雙游可知故云亦成豎判
者初二句結前生後其語猶略應云約事理相即
明二用雙游其義既成名字等五前約法體橫判
雖曰法法全體約行人修證何妨在下在高高下
雖殊而位位之中三千具足故迷則俱迷悟則俱
悟故曰名字巳去不唯顯佛九亦同彰乃至果成
咸稱常樂二用相即位位具足故曰皆成結中橫
豎只是六即理同故即法法實相橫義也事異故
六修證迷悟豎義也即橫論豎一一具足即豎論
橫無有缺減即橫即豎事理義圓矣。】

** 華嚴教主

「華嚴經云摩耶夫人為盧舍那母(云云)。

梵網經云爾時釋迦從初現蓮華藏世界東方來入
天宮中說魔受化經巳下生閻浮提迦夷羅國母名
摩耶父名白淨吾名悉達七歲出家三十成道號為
釋迦牟尼於寂滅道場坐金剛華王座說法。

玅玄(十)(十七)寂滅道場始成正覺(云云)此乃明釋迦最
初說頓也。

文句(九)(十八)梵網經結成華嚴教華臺為本華葉為末
別為一緣作如此說而本末不得相離。

玅樂(九)(廿七)若華嚴中十方臺葉互為主伴此梵網經
唯一臺葉故天台戒疏判云華臺華葉本迹之殊所
以華臺華葉本迹定者被緣雖別道理恒同所結既
同能結豈別。

淨名玄(一)盧舍那佛說華嚴經(云云)。

玅宗(下)(七)有須現者即為現之如梵網華嚴及此經等
相多身大也不須現者即以力加令於劣身不取分
齊見三十二相即無有邊以知丈六是法界故也。

解謗(廿)(三)汝執藏塵為尊特相樹下之身有此相否故
昇須彌山頂品云爾時如來威神力故十方一切世
界一切四天下閻浮提中悉見如來坐於樹下各有
菩薩承佛神力而演說法靡不自謂常對於佛爾時
世尊不離一切菩提樹下而上昇須彌向帝釋殿豈
非華嚴是千百億應身所說此身既被別圓之機見
是尊特何須獨指華臺受職身耶。」

【娑婆世界五時施化說華嚴教葢千百億身中之
一乃現相之本也解謗巳闢淨覺之失後人不本
經文有現起之相尚執三雙六隻之義以即劣尊
特而申明之未詳鑑堂云示現與現起看經中有
文無文出解謗書。】

** 涅槃五味

「玅玄(十)(十五)今依大經二十七云置毒乳中乳即殺人
酪酥醍醐亦能殺人此謂過去佛所嘗聞大乘實相
之教譬之以毒今值釋迦聲教其毒即發結惑人死
輔行(九下)(十四)爾時有菩薩名無垢藏王白佛言如佛所
說諸佛菩薩成就智慧功德百千萬億實不可說我
意猶謂不如此經能生諸佛阿耨菩提佛印可竟佛
言譬如從牛出乳譬從佛出十二部經從乳出酪譬
從十二部經出修多羅從酪出生酥譬從修多羅出
方等典從生酥出熟酥譬從方等出般若波羅蜜從
熟酥出醍醐譬從般若波羅蜜出大涅槃。

玅玄(十)(廿四)若華嚴為乳三藏為酪此則方便味濃大
乘味薄(云云)此取相生次第為譬不取濃淡淺深
籤(十)(廿七)不以味濃為乳味淡為酪故知自約次第相
生為譬。

玅玄(十)(十八)漸機於頓教未轉全生如乳三藏中轉革
凡成聖喻變乳為酪即是次第相生為第二時教不
取濃淡優劣為喻也。

籤(十)(廿二)次漸機下釋味名所以言不取濃淡者秪是
小機於華嚴如乳非酪濃於華嚴。

玄(十)(十七)又頓教最初始入內凡仍呼為乳呼為乳者
意不在淡以初故本故。

義例(六)六者名義通局如置毒譬經中唯譬五道不
同佛性不變五味唯喻一代五時濃淡濃淡雖殊皆
從牛出今文從義處處徧入或定不定或行或人或
教或位或時或部不可壅義而守其名故用置毒則
有兩種醍醐殺人若用五味則有兩種乳不等。

別行疏記(下)(十五)應知約教明五味者不取濃淡但語
相生以其頓乳即醍醐故若約機者有濃淡義然就
三乘極鈍者說為此一類於彼華嚴全無顯益如鯹
血乳說三藏時此機成酪次第漸濃至於極味。

四教儀問將五味對五時教其意如何答有二一者
但取相生次第二者取其濃淡。」

【北峰師曰原經意由無垢藏王歎涅槃教勝佛印
可後敘出五味故知若非濃淡歎教不成若相生
者約義通也玅玄約教相生次第則不取濃淡若
約機行不無其義四明之說善矣義例云故用置
毒則有兩種醍醐殺人若用五味則有兩種乳不
等然置毒兩種非無乳等五味兩種非無醍醐葢
互顯也若兩箇唯字望下義通八種云。】

** 通別五時

「玅玄(十)(二十)三引信解品四大聲聞領教證次第者(云
云)。

籤(十)(廿二)言次第者華嚴初云於菩提道場始成正覺
在初明矣諸部小乘雖云初成自是小機見為初耳
據信解品脫玅著麤故知居次大集云如來成道始
十六年故知方等在鹿苑後仁王云如來成道二十
九年巳為我說摩訶般若故知般若在方等後亦知
仁王在大品後法華云四十餘年大經云臨滅度時
當知次第有所據也。

玄(十)(廿二)夫五味半滿論別別有齊限論通通於初後
若華嚴頓乳別但在初通則至後故無量義云次說
般若歷劫修行華嚴海空法華會入佛慧即是通至
二經又像法決疑經云今日座中無央數眾各見不
同(云云)夫日初出前照高山日若垂沒亦應餘輝峻
嶺故蓮華藏海通至涅槃之後況前教耶若修多羅
半酪之教別論在第二時通論亦至於後何者迦留
陀夷於法華中面得授記後入聚落被害作結戒緣
起又如身子法華請主後入滅均提持三衣至佛問
(云云)當知三藏通至於後若方等教半滿相對是生
酥教別論是第三時通論亦至於後何者陀羅尼云
(止)法華後(如後授記中節)般若帶半論滿是熟蘇教
別在第四時通論亦至初後何者從得道夜至泥洹
夜常說般若(云云)當知般若亦至後若涅槃醍醐滿
教別論在第五時通論亦至於初何者釋論云從初
發心常觀涅槃行道前來諸教豈無發心菩薩觀涅
槃耶(云云)此則通至於前若法華顯露邊論不見在
前祕密邊論理無障礙故身子云我昔從佛聞如是
法見諸菩薩授記作佛豈非證昔通記之文。

籤(十)(廿六)初明前四味通後次若涅槃下明涅槃法華
通至於前初文自四(云云)初文又二初明通二經次
明通至涅槃初文言二經者謂般若法華以般若亦
得名華嚴故法華佛慧不殊初故次通至涅槃為二
初正引經次夫日下述意初文者彼經既有住世無
量劫之言又見報身蓮華藏海說心地法門等故知
華嚴至涅槃後以彼像法決疑結涅槃故(云云)次文
者二人雖於法華得記此後猶作三藏結戒之緣(云
云)文在涅槃故知涅槃共結小藏(云云)通記者昔日
授記佛意不壅小乘情隔自無悕取況約祕密巳記
二乘據斯以論通至鹿苑。

玄(十)(十)如提謂時無量人天得無生忍成道六年巳說
央掘摩羅涅槃云我初成道恒沙菩薩來問是義如
汝無異當知鹿苑不應純半。

籤(十)(十三)次引諸文皆是十二年前巳有滿教
淨名疏(五)(三十)問自淨名彈訶之前亦應有滯方便者
因訶轉教何不出之答未可定判故不別出。

略記(下之上)(一)問自淨名等者亦應合有方等生酥通
乳酪耶若其有者何不說之答文雖爾應須具如法
華玄文第十卷中今若復欲論理有者鹿苑理須密
說彈斥又華嚴中四何須更論亦是其例既其一切
俱通初後豈可方等不通於初準此問前亦應問後
文無者略若爾一音之教非無小得但失於鈍以歷
五時故不全用玄文所引。

玄(十)(八)問殃掘之經六年所說列次第眾委悉餘經彈
斥明常分明餘教釋梵四王及十弟子乃至文殊皆
被訶斥同聞宛然應入次第。

籤(十)(十二)言央掘列眾者彼經初云爾時世尊與無量
菩薩摩訶薩及四眾天龍八部毗盧遮富單那等日
月天子及護世等皆云無量。」

【不明別五時則不見化儀次第不明通五時則不
見隨宜赴物問玅玄明般若法華涅槃皆有徧前
獨方等不明者何曰玅玄云方等彈訶教在三藏
之後被訶之時應在十二年前有云若約顯露如
玄文則無若約祕密如淨名疏則有也有引殃掘
經是如來成道六年所說證方等顯露徧前有云
殃掘經六年說者乃祕密說非今結集者若今結
集者文中即無六年之說葢由天台見他文指出
耳却引玅玄如提謂等文為證頃因此說曾閱彼
經雖無六年之文正是玄籤第十所引者葢在大
藏量字函四卷成文宋天竺三藏求那䟦陀羅譯。】

** 方等授記

「玅玄(十)(廿三)陀羅尼云先於王舍城授聲聞記今復於
舍衛國祇陀林中復授聲聞記昔於波羅柰授聲聞
記身子云世尊不虗所言真實故能第二第三授我
等記故知方等至法華後。

籤(十)(廿七)言至法華後者即指王城授記同於法華舍
衛國記即指方等在法華後彼經下文云舍利弗聞
文殊得記問文殊師利於汝意云何文殊語舍利弗
汝意云何猶如枯樹更生華不(云云)燋種生芽不舍
利弗言不也文殊言若不可得云何問我得記生歡
喜不授記無形無相無我無有言語無去來今猶如
野馬如是觀者乃名得記此文是文殊破舍利弗得
記之相。

文句(四)(五)七得記不得記者(云云)。

大乘入楞伽經(第六卷變化品四字函)爾時大慧菩薩摩訶薩
復白佛言世尊如來何故授阿羅漢阿耨多羅三藐
三菩提記(云云)佛言諦聽當為汝說大慧我為無餘
涅槃界故密勸令彼修善薩行此界他土有諸菩薩
心樂求於聲聞涅槃令捨是心進修大行故作是說
又變化佛與化聲聞而授記別非法性佛大慧授聲
聞記是祕密說。

輔行(六下)(三)問若言方等不記二乘何故楞伽第二變
化品中大慧問佛如來何故授聲聞記佛言三意故
記一為入無餘界者密勸修菩薩行故二為此界他
土菩薩樂求聲聞涅槃者勸捨此心修大行故三變
化佛授聲聞記非法性佛大慧授聲聞記是秘密說
判曰今聞法華是顯露記不同方等隱密與記若據
斯理淨名大品皆應有之何獨楞伽故方等云第二
第三授我等記初意自為巳入滅者次第二義但為
斥於鈍根菩薩對彼說記何關二乘第三判非法性
佛者此是以實而隔於權未若法華顯久遠本我土
不毀而眾見燒況法性之佛尚不記菩薩何獨聲聞
故知三義並異法華當知大慧發起密說是故發問
授記之事故知彼經義屬方等與法華異豈待固論
數數斥奪二乘等故故法華中三周授記偏語聲聞
者為顯餘經所不說故是故委授劫國之名菩薩授
記處處有文故但通途云當作佛乃至本門某生當
得法華稱玅斯言可凭。

玅樂(三)(廿六)如華嚴法界何所不含隔彼聲聞使如聾
瘂後分雖有授記事乖鹿苑初聞一向唯小方等尚
昧般若猶生雖楞伽方等有記小之言楞伽乃密對
菩薩方等為斥奪聲聞故一代教文彰灼唯此。

方等陀羅尼授記品(第二卷覆字函)佛告五百大弟子眾汝
等亦當各各作佛俱同一號號寶月王如來無所著
至真等正覺(云云)。」

【記主云楞伽乃密對菩薩方等為斥奪聲聞葢點
云楞伽方等陀羅尼二經之意也楞伽密記小乘
佛對菩薩說出方等陀羅尼經小之後舍利弗與
文殊問答之文即斥奪也。】

** 十行橫學

「玅玄(十)(廿四)別教復有四(云云)。

釋籤(十)(廿七)別教復有四者別教十住修生無生十行
修無量十向修於無作登地證無作故云有四又十
行中習諸佛法具足於一十六門亦名為四問住巳
習八何故行中更習十六答前是自行隨用一門後
為化他是故行中更習前八是故十六俱須廣習。

玄(四)(八)道滅即苦集苦集即道滅。

籤(五)(三)苦集即道滅者發心之來誰不為斷煩惱生死
廣集佛法求無上道但此教意達道滅體於生死煩
惱之中故云眾生心行中求此則實知真斷玅修理
證故豎行住行猶迷迴向薄知初地少證即其意也
籤(五)(一)今此四四諦雖並在別教既約生滅等四豎判
一教別教菩薩即此自行而用化他故十行中橫辨
此四全為利物所以四相各附彼教而為相狀。

輔行(六下)(一)應知此中若全不兼文之元意如何次第
出假之位即能授他圓教四門。

輔行(六下)(四)圓教六根名下根者出假名同功逾十向
此是相似圓融三諦不同次第出假之位。

輔行(六下)(五)通別入空但照六界兩教出假長短不同
尚未能出佛法界假豈能九界見即中耶(云云)縱帶
此空即十界假既無法性的非圓融。」

【北峯師曰良以別教迷中重故不能頓修中道之
觀遂使如來說此一教始終次第邊居中外破九
顯一機緣稟之依教起行於十行中自既未能圓
修安能為他圓說住行猶迷自行化他皆須斷九
考之文理只是但中故雜編云十向圓修可由實
道十行實無作且順權方良以修中之位巳深出
假之位尚淺位深故知昔日化他無非玅行位淺
故知將來自行亦是但中不應以實難權以他妨
自。】

讀教記卷第七

讀教記卷第八
天台沙門　灋照

* 文句(一)

** 記釋文句二字
「  
  * 私分為四
  
  * 初文謂下釋名
  * 二此亦下述意
  * 三古之下辨異
  * 四今竝下結歸」

** 六難

「玅經(一)諸佛興出世懸遠值遇難正使出于世說是
灋復難無量無數劫聞是灋亦難能聽是法者斯人
亦復難。

文句(一)佛出世難佛說是難傳譯此難自開悟難聞
師講難一徧記難。

玅記(一)題下注六難意者(云云)。」

【歎灋難逢顯須傳授故章安特注之既帖順經文
歎灋希有宜在文句之下既是私意故不大書也
經中聞法能聽者蓋聞淺聽深也此用文句之意
若記文中合一而用有云聞是滅後聽是佛世非
也或問提婆達多品注意云何曰此乃章安開大
師本迹一釋為因緣約教本迹三釋注令易見以
由大師於未釋題前先評此品次方翻名釋義義
含三釋故以注之又問四十二章經二十難中觸
事無心難對境不動難何異曰初是逆境次是順
境又問生值佛世難與下九難中值諸佛難何異
曰上是生值佛世難下是生值佛世巳得見佛難
又問先說二十難後說九難何異曰先是散說後
是迭論故不同也。】

** 能開佛慧

「文句(一)留贈後賢共期佛慧。

玅記(一)(二)佛慧之言須開三教果頭之權實發四味兼
帶之大小則人理教行之有歸開示悟入之無異方
是今經之佛慧耳問諸經中圓與此何別而必須云
開方是佛慧答圓實不異但未開顯初心之人謂圓
隔偏須聞開顯諸法實相若巳入實但論增進權人
至此一向須開。」

【竊詳記中問諸經中圓與此何別而必須云開方
是佛慧之文此由上文開之一字故以開顯圓簡
未開顯圓非謂開圓不開圓也。】

** 記釋委釋等文
「  
  * 私分為六
  
  * 初別解下敘總顯
  * 二題下下示別文
  * 三故但下明相顯
  * 四故知下斥古失
  * 五今問下誡弘經
  * 六然徧下結樞要」

** 三一總別寄行約教

「玅樂(一)(二)別解題名玄七八卷以初名中總三灋故三
法始末亘一部故何者一部之中莫過本迹本地總
別超過諸說迹中三一功高一期故一中之三永殊
前教即三之一不與他同即迹而本壽量方談即本
之迹具在今說且如迹中體非因果依之以辨因果
因果取體方有勝用如是三法竝由開顯若不先了
能開之玅將何以明所開之麤故對迹辨本理須分
判所以釋題不可率爾題下別釋理非容易以由釋
題大義委悉故至經文但粗分章段題云文句良由
於此故但分文句則大理不彰唯談玄旨則迷於起
盡若相帶以說則彼此無歸故使消釋凡至大義竝
指去文名體宗用三一總別寄行約教故知全迷玄
文大旨而欲以文句消經故蔽理觀深微而但以事
相釋義言弘斯典者遠矣。」

【或問三一即總別重言者何曰此順前文本迹也
又云一部之中莫過本迹本地總別超過諸說迹
中三一功高一期至後云故使消釋凡至大義竝
指玄文三一總別故知三一結迹總別結本也言
寄行約教者蓋寄行次第約所說教能詮名言而
判釋之既云名體宗用驗是約行五章也有云寄
約行釋名章中明約教五章有云寄約行判教章
中明約教五章有云此乃記主出玄文意恐人疑
別解中但明約行因何不明約教故云寄行約教
乃寄約行明約教五章耳今皆不取。】

** 觀心引證

「文句(一)(三)譬喻品云若人信汝所說既為見我亦見於
汝及比丘僧并諸菩薩當知隨有所聞諦心觀察於
信心中得見三寶聞說是法寶見我是佛寶見汝等
是僧寶。

玅樂(一)(十一)觀心中先引次當知下結意初文者事論
秖是信身子說義當見佛汝所說者必從佛聞能聞
之人必是聲聞菩薩故也故聞汝說即是見佛等也
次結意者所聞是法於能觀心即名為佛義當見佛
心所即是弟子等也即於巳心識三寶一體其理宛
足具如聞說巳下文是。

記(一)(十五)又觀心一文除安樂行中修攝其心等餘皆
義立(云云)又觀心文序及流通準望正宗理須義立
於正宗中唯安樂行理定須故餘皆義立。

文句(一)(六)下文云若人信汝所說即得見我亦見於汝
及比丘僧并諸菩薩即觀行之明文也。

玅樂(一)(十九)次下文云去引譬喻品證成觀相。」

【竊詳觀心之文唯出安樂行自餘諸品皆是義立
譬喻品文即觀心義故大師斷云即觀行之明文
也是知得見三寶功由觀心故引為證。】

** 三寶

「文句(一)(三)隨有所聞諦心觀察於信心中得見三寶(云
云)。

玅記(一)(十一)所聞是法於能觀心即名為佛義當見佛
心所即是弟子等也即於巳心識三寶一體其理宛
足。」

【北峯師云三歸依法祖師先達竝令歸依一體三
寶祖師語簡後人不曉纔聞一體直歸自心詞句
用心殊不相應辨之分三初辨訛二正釋三料揀
初辨訛歸依一體三寶若是但歸自心如何先唱
詞云歸依佛兩足尊歸依法離欲尊歸依僧眾中
尊後結詞云惟願三寶哀憐攝受慈愍故此則不
識文也所言一體三寶者謂雖言三寶其體是一
三不別體故云一體三寶如何纔言一體便指自
心果如此說應須果佛無一體三寶此不識名也
大師云以實相慧覺了諸法非空非有名為佛寶
所覺法性之理三諦具足即是法寶如此覺慧與
理事和合名為僧寶(別行玄文)四明云三雖在果而是
一體(拾遺記文)此等之文正是的明一體三寶何不審
思況指要顯云三寶是修德之極也二正體歸依
三寶者須知有乎四種三寶一住持三寶泥木塑
造絹帛彩𦘕即佛寶紙墨書印文字經卷即法寶
剃髮染衣圓頂方袍即僧寶(然此淨名疏記名為相從)二相從
三寶從佛說法從法有僧從是三寶于今不絕皆
由歸佛稟法成僧故曰相從此乃小乘教中所明
三寶(光明玄記中卷之文對藏通二教)三別相三寶盧舍那即佛
寶所說無量四諦為法寶稟四十一位賢聖為僧
寶此之三寶佛是僧果僧是佛因法是因果所修
所證三寶體別故名別相即是大乘權教所明三
寶(撮要引光明玄記中卷之文對別教)四一體三寶如來以稱理智
覺了諸法名為佛寶所覺諸法即是法寶此智與
事理和合名為僧寶然此三寶上極玅覺如來究
竟具足故摩訶衍論云等覺巳上有真實僧又華
嚴以統理大眾為僧寶豈非應佛以應機統眾之
極故也下至博地凡夫亦復無不具故華嚴經云
心佛及眾生是三無差別雖通六即且從真證能
垂應說是故祖師多以四十一位賢聖為僧此三
寶一體正是大乘圓頓所說(撮要引別行玄下光明玄記上)今所
歸依即是一體三寶雖通因果由菩薩佛巳悟眾
生心尚迷今欲返迷歸悟求加被故故以因心歸
佛果體如戒本云惟願三寶哀憐攝受咸講主云
三寶雖是一體之名甚深歸須從果(行法疏下)法智尊
者云華嚴三歸以體解大道為佛深入經藏為法
統理大眾為僧三雖在果而是一體(拾遺中二)又如荊
溪尊者釋法華懺中三歸依云一一各想二處三
寶與頂禮俱運特令運想歸依十方三寶并法華
經中三寶故云二處三寶是知歸依一體三寶須
將因心扣於果佛但須要知此一體三寶居在何
處體是何法懺主云諸佛住處名常寂光徧在剎
那及一切法則知大乘一體三寶體徧一切處色
心諸法全體即是一體三寶馬鳴所謂等虗空界
無所不徧法界一相即是如來常住法身既知從
體等虗空界無所不徧則十方三寶全在剎那三
世如來不離心念心佛不二互徧重重乃以法界
依正三寶為所歸依亦是法界依正三寶為能歸
依能所體一待對斯忘終日歸依終日無作如是
方名圓頓了義歸依三寶若生佛條然能所有隔
則是小乘豈名圓頓當須虔誠運想三寶即在我
心志心歸依求成佛果三料揀初問弘法傳授無
過懺主四明二祖師多謂一體三寶歸依自心豈
四明懺主亦不識語詞不識名義耶答此乃四明
懺主得意果具徧一切法若指其要即現前心是
三寶體所謂眾生性德即佛真體者也(光明記三)二問
上以三寶一體名一體三寶以破他人云不識名
義還亦可通迷悟因果一體名一體三寶否答若
得意則生佛本來一體有何不可今但破其不識
三寶一體纔言一體便認作心而亦不知因果一
體也三問懺主將佛四身為佛寶八萬法藏為法
寶三乘為僧寶此出何文為在何教答此義未見
所出或恐訛謬既是懺主之文未敢輕議金園集
中卷放生喜濟法門四歸依章總相云在修在性
因果無殊今論歸依但須從果。】

讀教記卷第八

讀教記卷第九
天台沙門　法照

* 文句(二)

** 結益

「文句(一)今藥王本事是佛唱玅音觀音等是經家譯
人未聞。

記(一)(三)如藥王品云佛告宿王華若有人聞是藥王菩
薩本事品能隨喜讚善者等又云宿王華以此藥王
菩薩本事品囑累於汝乃至云若有女人持是品者
盡是女身後不復受玅音品末集經家云說是玅音
來往品時四萬二千天子得無生法忍普門品末經
家亦云佛說是普門品時八萬四千眾生皆發無等
等阿耨菩提乃至陀羅尼嚴王勸發品末皆然故云
等譯人未聞者今經所無若無集家之言及無佛自
唱語似屬譯人以梵文中諸品先足當知竝是集者
所置信無譯人明矣故今經自餘諸品多是結集者
所置以無聞品益故故品後無結耳。

文句(十)(十九)藥王以苦行乘乘玅音觀音以三昧乘乘
陀羅尼以總持乘乘玅莊嚴以誓願乘乘普賢以神
通乘乘作此解者於化他流通義便也。

記(十)(三十一)藥王至流通義便者佛囑累巳大事功畢
隨物偏好故乘乘不同真如實相是所乘之體一乘
因果是所乘之事苦行等是乘乘之緣隨物機宜故
使弘者隨緣不等故所乘體皆玅法也以依一實立
因果故乘於所乘以利物故故曰乘乘。」

【北峯師曰按經二十八品通有十二處結益經益
者六品益者亦六經益者三周與夫分別囑累勸
發也故玅記(十)(二十六)囑累歡喜文云三周之末
各有歡喜說壽量竟分別功德品中聞佛壽無量
一切皆歡喜今本迹俱畢豈得不喜又文句(十)(末)二
聞經益大眾歡喜是也品益者藥王而下六品也
句記如向引蓋所聞之法不同故總別之益有異
何者三周既所說不同故作三番總結文涉八品
涌出壽量遠本事異故於分別功德品中又作一
番總結文涉三品法師等五迹門流通豈全無益
以由先聞正宗今聞流通方乃得悟隨喜等四亦
非無益復由先聞本迹正宗至今流通方乃得悟
皆功非當品所以竝入下囑累中總結也別序節
節益異表下正宗亦功非當品故不別結最後歡
喜事理俱圓故通一經更總結也此六竝從大段
謂之經益藥王以下弘經之人隨物偏好乘乘不
同所聞各異當品益殊故須別結謂之品益若然
二十二品非無本迹大段結益但功非當品故云
無聞品益耳精微云橫來者結品益艸庵云偏好
者結品益虎溪云逐段結隨品結總相結外有未
結者勸發品結之皆未也問提婆達多品云未來
世中若有男子女人聞玅法華經提婆達多品淨
心信敬等又云無量眾生聞法解悟何謂無聞品
益耶曰經自言未來世中與聞龍女南方說法得
益非聞當品得益也看科經一昔日提婆達多通
經釋迦成佛二今日文殊通經龍女成佛。】

** 三分

【補註(四)(二)道安法師常山扶柳人姓衛家世英儒于
時秦主命僧講楞伽經講者平讀其文都無分節
秦主曰朕聞佛法玄微經文奧賾賓主起復師資
答問必有次序如何直解略無科判乎諸僧無對
由是聲流四方安公其時在於襄陽聞而嘆曰何
以吾徒同受斯耻遂將佛經文無豐約皆判為三
分安公雖作三分判經大眾尚或未之信也及夫
西域親光菩薩造佛地論彼論釋經果分為三(云
云)此與序正流通而無異也。】

「佛地論(唐玄奘譯卷聲字函)一起教因緣分二聖教所說分
三依教奉行分。

玅樂(一)(四)古來講者多無分節至安公來經無大小始
分三段。

文句(一)(二)天台智者分文為三初品為序方便品訖分
別功德十九行偈凡十五品半名正從偈後盡經凡
十一品半名流通又一時分為二從序至安樂行十
四品約迹開權顯實從涌出訖經十四品約本開權
顯實本迹各序正流通初品為序方便訖授學無學
人記品為正法師訖安樂行為流通涌出訖彌勒巳
問斯事佛今答之半品名序從佛告阿逸多下訖分
別功德品偈名為正此後盡經為流通今記從前三
段消文也問一經云何二序答華嚴處處集眾阿含
篇篇如是大品前後付囑皆不乖一部兩序何妨今
不安五義者本門非次首故也迹門但單流通者說
法未竟也。

記(一)(七)今記等者雖復兩存且用初意故云從前問一
經云何等者問意既存兩釋問後何妨所以二釋之
中不專後釋者以本正前立流通故且一往耳答中
云華嚴處處集眾等者處會具如釋籤所引每一會
處皆先序次正(云云)迹門但單流通者以迹望本以
本例迹本門非首但安別序迹門非後但單流通故
但有勸持無囑累也故從法師至安樂行凡有五品
明弘經福深以勸流通若本門中先以滅後五品去
三品半為勸持流通從神力去凡有八品明囑累流
通迹門之後經既未竟非流通次未須付囑。

句(一)(三)且約三段示因緣相。

記(一)(十一)示相者唯約今經示四種相雖始自如是終
乎而去皆用四意但文勢起盡用與不同如釋通序
則句句須四通貫正宗及流通故若釋正宗則本迹
各三義通四種若釋流通還須具四通收正宗又正
宗中迹門既闕久遠本迹所以借用體用本迹則四
名不關又序中約教須觀文勢或須以五時分別則
教在其中或須以諸教分別則將時以判正中約教
則一向明開本中約教則不從教判但點遠本遠玅
自彰若解斯文則一部經心如觀指掌四意消息無
勞再思故今且寄三段大文通示其相既了通巳還
將此意委悉別消。

記(一)(十三)此且通作一種三段讓下本迹是故未分二
種三段。

句(三)(七)記(三)(十八)問至此尚破太早何以通序本迹釋耶
答通序通於本迹別序唯在迹門故釋通序泛用本
門非通序中廣開壽量乃至別序雖有本迹之言或
時且用體用本迹(云云)然通序冠首乍可從容別由
藉異無涉遠本。

句(三)(二十四)從此品下訖分別功德品十九行偈或至
偈後現在四信弟子文盡名為正說分若作兩正說
從此下訖授學無學人記品是迹門正說今且逐近
就迹門正說更為兩(云云)。

句(八)(七)前三周是迹門正說領解授記竟此下五品是
迹門流通。

句(九)(十)此下是大段第二開師門之近迹顯佛地之遠
本其文為三一從此下至汝等自當因是得聞序段
也二從爾時釋迦告彌勒下至分別功德品彌勒說
十九行偈正說段也三從偈後下十一品半流通段
句(十)(五)今且依南方從偈後凡十一品半分為二一從
此下至不輕品明弘經功德深勸流通二從神力品
下八品付囑流通。」

【夫三分者一經之大節也非總分則不見始終一
貫非別分則不見本迹兩門須總別互用之可也
講者既明總別以分節目纔入序品宜先用總分
開科講序品竟即收科云此是序分其次講方便
品可捨總分而用別分開科迹門序分却指總序
講正宗流通竟即收科云此是迹門其次本門講
至正宗竟即收科云此是正宗其次流通乃懸指
總流通也講分別功德品偈後可捨別分復用總
分開科當流通也如此則本迹二門一經起盡總
別分節皎然在目諸師雖說總別相須莫不盡於
正宗中開出本迹各三分云爾則迹門序分與本
門流通竝說正宗中開出是皆不能捨總用別捨
別用總之過也。】

** 所聞法體

「句(一)(四末)如是者舉所聞之法體。

記(一)(十五)初云所聞之法體者下文四釋雖通指一部
別在正宗流通亦可兼於別序則懷疑問答及無量
義通名聞故雨華動地從所表說通皆表聞故始末
一經為所聞體(云云)次第相生者且約一往若聞如
是等及化主居初亦可通用。」

【逸堂曰教行理三為當體體佛世以如來黃金口
業為所依體滅後未結集時以阿難想行為所依
體結集之後彼土貝多此土黃卷為所依體今問
所聞法體與教體經體乘體車體行體觀體同異
云何曰所聞法體是總諸體是別何者所聞法體
既該教行理三則為一切體也以一切體不出教
行理故又復所聞法體既是教行理則該能詮所
詮教體但是能詮經體但為所詮乘體既是三軌
行體無非四行車體正是真性觀體不出三諦皆
所詮也或云如來金口聲教為當體體中道實理
為所依體評曰若但以教為當體體何故玅樂云
所傳所詮皆所聞體或云教經以教為當體體理
為所依體理經以理為當體體教為所依體評曰
但得所聞法體中當體體意則不見所依體或云
教行理三經俱為當體體阿難想行為所依體評
曰當體可爾所依太局或云阿難想行為當體體
教行理三為所依體評曰但得能聞不見所聞何
顛倒也。】

** 三疑

「大論(聖字函第二卷)爾時長老阿尼盧豆語阿難汝守佛法
藏人不應如凡人自沒憂海一切有為法是無常相
汝莫愁憂又佛手付汝法汝今愁悶失所愛事汝當
問佛佛涅槃後我曹云何行道誰當作佛惡口車匿
云何共住佛經初首作何等語(云云)佛告阿難若今
現前若我過去得自依止法依止不餘依止(云云)從
今日解脫戒經即是大師(云云)車匿比丘我涅槃後
如梵法治(云云)我三阿僧祇劫所集法寶藏是藏初
應作是說如是我聞(云云)。

撰集三藏經(獸字函)諸王皆集群臣兵眾阿難儀容眾
覩咸歡大眾次坐方十由延阿難在中如月滿明帝
釋在右梵天在左侍於阿難如佛在時(云云)阿難長
笑獅子振動四顧眾座說聞如是說一時巳地為震
動一億天人還得法眼。

大論(二)中夏安居三月初十五日說戒時集和合僧
大迦葉入禪定以天眼觀今是眾中誰有煩惱未盡
應逐出者唯有阿難一人不盡餘九百九十九人諸
漏巳盡清淨無垢大迦葉從禪定起眾中手牽阿難
出言今清淨眾中結集經藏汝結未盡不應住此。

付法藏因緣經(飛字函第二)摩訶迦葉與諸羅漢於王舍
城欲集世眼阿難爾時猶在學地以漏未盡不預聖
眾時有比丘名婆闍弗即以偈頌而覺悟之(云云)阿
難聞巳竟夜經行雖加勤苦不得羅漢身體疲懈便
欲眠息頭未至枕得無著果三明無礙六通清徹即
便飛往賓鉢羅窟在門外立而說偈言多聞辨才給
侍正覺瞿曇阿難今在門外爾時迦葉說偈答曰汝
若盡眾苦棄捨煩惱檐宜應現神力令眾咸證知於
是阿難即以神通從石壁入禮眾僧足隨次而坐受
迦葉命演集勝眼。

文句(一)(六)阿難登高稱我聞遣眾疑阿難身與佛相似
短佛三指眾疑釋尊重出或他方佛來或阿難成佛
若唱我聞三疑即遣(云云)。

止觀(十)(三)結集法藏時選取千人悉用無疑解脫徧解
內外經書擬降外敵。」

【阿難問佛一切經首作何等語粵有如是我聞之
對於是結集守之而弗違也夫大雄氏立言之意
將結集時苟於經首不作如是我聞之語豈免眾
疑三佛故阿難初登高座一唱如是我聞則三疑
頓遣矣或問千人既經開顯如何尚受無疑羅漢
之稱曰佛法住持且依小教始從降生終至入滅
舉皆順小云爾又問千人既是無疑解脫何得有
疑曰大論云羅漢雖無四諦中疑於一切法處處
有疑又問小乘身灰智斷畢竟不生何疑釋尊重
出又小無他佛之談何疑他方佛來又小無作佛
之期何疑阿難成佛曰由身灰智斷故疑釋尊重
出由無他佛之談故疑他方佛來由無作佛之期
故疑阿難成佛草庵云有三疑之義無三疑之事
有云權疑有云人天疑皆未也。】

** 結集法藏

「報恩經(器字函第六卷)又云阿難從佛請願願佛莫與我故
衣莫令人請我食我為求法恭敬佛故侍佛所須不
為衣食諸比丘晨暮二時得見世尊莫令我爾欲見
便見又佛二十年中所說法盡為我說。

大論(聖字函第二卷)爾時諸天禮摩訶迦葉足說偈言耆年
欲恚慢巳除其形譬如紫金柱上下端嚴玅無比目
明清淨如蓮華如是讚巳白大迦葉言大德迦葉仁
者知不佛法船欲破法城欲頹法海欲竭法幢欲倒
法燈欲滅說法人欲去行道人漸少惡人力轉盛當
以大慈建立佛法(云云)爾時大迦葉作是語竟住須
彌山頂撾銅楗椎(云云)是楗椎音大迦葉語聲徧至
三千大千世界皆悉聞知(云云)爾時大迦葉選得千
人除去阿難盡皆阿羅漢得六神通(云云)問曰爾時
有如是等無數阿羅漢何以止選取千人不多取耶
答曰頻浮婆羅王得道八萬四千官屬亦各得道爾
時王教勅宮中常設飯食供養千人阿闍世王不斷
是法爾時大迦葉思惟言若我等常乞食者當有外
道強來難問廢闕法事今王舍城常設飯食供給千
人是中可住結集經藏以是故選取千人不得多取。

爾時大迦葉與千人俱到王舍城耆闍崛山中告語
阿闍世王給我等食日日送來今我等結集經藏不
得他行。

玅玄(十)(三十二)諸集經者以為菩薩所說為菩薩藏以
為聲聞所說為聲聞藏龍樹於大智論中亦云大迦
葉與阿難在香山撰集三藏為聲聞藏文殊與阿難
集摩訶衍經為菩薩藏(云云)然此二藏隨所為隨所
說聲聞藏中有菩薩為影響然非所為不可從菩薩
名作大乘經菩薩藏中亦有聲聞人非正所為宗不
說聲聞法故不可名為小乘法然擬人定法各自不
同是以要而攝之略唯二也。

文句(一)(七)大論云阿難集法時自云佛初轉法輪我爾
時不見如是展轉聞當知不悉聞也舊解云阿難得
佛覺三昧力自能聞。

玅樂(七)(二十一)然結集之言通有三處謂一千七百五
百一千正當最初結集七百即是滅後百年因於䟦
闍擅行十事舍那迦那白於七百七百乃往毗舍離
國重結毗尼舉䟦闍過言五百者四百年後因迦昵
吒王請僧供養論道不同因此五百往王舍城更集
三藏今此從初廣如諸文展轉從他自他別故聞不
聞異(云云)言佛覺者秪是佛加覺力如佛。

文句(一)(二十二)若別論集者阿難誦出修多羅優波離
誦出毗尼迦葉誦出阿毗曇故言結集大也。

淨名疏(一)(十六)展轉聞者舍利弗問經云阿難修不忘
禪得佛覺三昧以三昧力自能聞也(云云)復次大論
明結集法藏優波離等各登高座皆稱如是我聞未
必竝是阿難也問阿難但結集小乘亦結集大乘耶
答解者不同有言但結集小乘諸大乘經是文殊彌
勒等所共結集又言阿難亦結集共二乘說大乘經
故大品付囑阿難此經亦爾其不共者大菩薩結集
也又云阿難亦結集不共二乘人說如正法念(云云)
豈不備持一佛之教。

付法藏經(飛子函一卷)時諸比丘問大迦葉先集何法迦
葉答言先修多羅又問使誰集修多羅大迦葉言阿
難比丘(云云)爾時迦葉問諸比丘阿難所言不錯謬
耶皆曰不異世尊所說於是迦葉命優波離集毗尼
藏迦葉自集阿毗曇藏。」

【華嚴合論依菩薩處胎經及四分律如來初入涅
槃始經七日大迦葉共五百羅漢結集三藏又南
山戒壇經中自佛滅後至於正像結集之相乃有
多途初五百人次一千人次七百人然佗宗所引
雖以五百在初不同當以荊溪之說為正。】

** 心王境觀

「文句(一)(十一)王即心王舍即五陰舍心王造此舍若析
五陰舍空空為涅槃城此觀既淺如見土木若體五
陰舍即空空為涅槃城即通教也若觀五陰舍因滅
是色獲得常色受想行識亦復如是此之四德常為
諸佛之所游處若觀五陰即法性法性無受想行識
一切眾生即是涅槃不可復滅畢竟空寂舍如是涅
槃即是真如實體。

記(一)(二十七)初立觀境言心王造舍者識陰為王造業
諸心必有心所今欲消王且以善惡心王以對無記
之舍故云王造若析下四觀此示觀解異於他經應
如止觀十乘十境下去皆爾。

句(二)(十)十善數者謂信進念定慧喜猗捨覺戒(云云)又
取通大地十數與心王俱起入善入惡徧通一切謂
想欲觸慧念思解脫憶定受也。

記(二)(十八)以二十心所共輔心王而緣善境如初起觀
不離王數通數猶通通至善所。

句(五)(二十一)心王心數緣境速疾名競共馳走徧歷一
切陰入界等。

記(六)(十七)心王等者創心修觀莫不以第六王數為發
觀之始縱使觀境圓融不二其如麤惑尚未先落故
皆仍屬第六王數乃至未淨六根巳來未離王數此
是見思家之王數故也。

光明記(一)(十二)此之山城是托事觀也如今王舍借覆
蓋義表於五陰託自在義表善惡王故玅樂云以善
惡王對無記舍應知無記徧該八識善惡王唯第六
識以此第六通三性故謂善性惡性無記性也此無
記性同餘四陰為所觀境取善惡性為能觀觀初心
修觀莫不用此第六心也以由此心能起欣厭分別
名義作善惡因故所言善者對惡得名非究竟善以
此王數本由見愛熏習所成圓名字人全未能伏縱
起善念不離見愛故十境心皆名魔障不思議觀方
曰善淨若直以此心觀實相理如用藕絲懸須彌也
徒增分別絕念無由若體此心是性惡者性惡融通
無法不趣自然攝得七八九識同為玅觀故得名為
境即是觀能所既泯思議乃忘圓玅之觀初心可修
故玅樂云忽都未聞性惡之名安能信有性德之行
須聞性惡者以知性惡故則修惡本虗三觀十乘無
惑可破無理可顯修得功寂是無作行故以性德召
此行也此意若昧徒說心王為能觀觀終非圓觀豈
前三教非善惡王為能觀耶。

教行錄(消伏三用)若圓頓教既詮性惡則見思王數乃即
性之毒毒既即性故只以此毒為能消伏既以毒為
能消則當處絕待誰云能破所破有何能緣所緣毒
害即中諸法趣毒遮照相即言慮莫窮故荊溪云非
但所觀無明法性體性不二能觀觀智即無明是若
非理毒焉即能觀故一心三觀圓頓十乘更非別修
皆理消伏也。」

【四明取善惡性為能觀觀蓋指修即性也此乃帖
釋經文不可以定境為妨。】

讀教記卷第九

讀教記卷第十
天台沙門　法照

* 文句(三)

** 聲聞

【北峯師曰決定上慢退大應化論中四也今家五
種一久習小二別異善根三住果四發軫學小五
佛道若荊溪云元住小即是發軫學小人也且以
論四而收攝之久習小即定性也別異善根即退
大也住果兼於決定及退菩提也其發軫元小但
因果似異法譬乍分竝屬退大以俱在上二周得
記籤云法譬二周得益之徒莫非往日結緣之輩
也佛道則大師準經義加蓋論明未開今明開巳
唯一耳或問元小若攝退大記文何云此中具有
退大應化及元住小又云亦可退大者利元小者
鈍既稱為及又分利鈍豈一類人耶曰寔如所問
竊詳疏記之意蓋在大通王子結緣之後得二種
名若結大後受持大乘中間始退則名退大若結
大後即便不受而習小乘則名元小故三種逢值
第一類中間成就即不退也第二類即退大也第
三即元小也三類對分各有利鈍一者中間巳悟
而位有初後疏云常遇大乘中間成就不至干今
記云若為菩提者須巳入不退位或是初心不必
盡退也二者利在中間鈍在今日疏云中間未盡
今聞大乘也三者利在今日鈍在滅後疏云中間
未度于今亦未盡也故知元小是第三類中今日
入者對上二類中間聞大此類不聞初便學小名
元住小既於法華入大由昔有大種屬退大攝滅
後入者是定性攝若荊溪云退大者利元小者鈍
正約根性利鈍點疏現文大師據下周現文所說
之法明退大事名退大人上二周現文所說之法
明稟小事名元小人故一往云化城正意為退大
取小人上二正意為發軫學小人若二往論根性
則第二類退大者利通上二周第三元小者鈍應
在第三此則三類對分利鈍矣其上二傍為退大
下周傍為發軫者同座聞法正所為外即名為傍
不須曲說此傍正文如說三周繫珠法說中道樹
繫珠譬說中二萬億佛所繫珠亦且據現文耳又
問先達據引沒苦所燒證元小前路猶遠證退大
謂元住小者自鹿苑得名何也曰記主順文一往
對論究其根性應從昔得也若其定性之人雖彼
此中間學小彼於方等不受彈故不到法華所以
別受定性之名又問若退大者利上二得入何不
名元小元小者鈍既在第三何不名退大曰此約
聞法得名雖在上二周乃略聞因緣雖在第三仍
聞法譬以法定名三周不濫。】

「玅記(一)(二十八)準佛地論以八義故先列聲聞一為顯
親聞後不謗故二攝不定性回心入大故三除尊貴
慢非究竟故四常隨佛故五形儀同故六令內眷屬
捨欲故七令菩薩敬故八令眾生信故然論中八義
唯第二一半獨屬今經以不定性此土得故仍少一
半若定性者彼土得故未來得故。

玅記(一)(二十九)得授記巳即同菩薩安得復以聲聞歎
德豈結集者謬抑德耶故知在四味時隨味而變經
家從本列在聲聞故依本歎若不仍本焉知聲聞有
權有實實者得記知有所從聞法華時大小別故。

記(三)(二十四)問集經者在發本後何故仍云聲聞耶答
此約文殊問答之時猶是聲聞若爾經首不應猶名
聲聞答從昔列之具如序釋。

文句(一)(十二)法華論四種聲聞今開住果者為兩析法
住果是三藏聲聞體法住果是通教聲聞開應化者
為兩登地應化別教聲聞登住應化圓教聲聞開佛
道聲聞亦為兩令他次第聞佛道是別教聲聞令他
不次第聞佛道即圓聲聞。

記(一)(三十)法華論者明被開者有權有實未開具四開
巳唯一今加佛道據新入者論中四者決定增上退
大應化論自釋云後二與記前兩不記根鈍未熟故
且約此會即經中云生滅度想決定性也若彼得聞
論中未說天親豈可迷經文耶經云而於彼土得聞
是經論且一往據現說耳是故今師但除上慢即五
千起去者是雖從座去仍判於涅槃中若四依邊得
聞故上慢者亦非不聞巳聞略開及在後故但不可
云此會得記種熟脫三始終無廢故準今文遠近相
望四種俱得今云住果兼於決定及退菩提住果變
異故分二教是故二種總立住果又佛道者準經義
立若爾佛道應化各有別圓問應化與佛道何別答
應化約垂迹全語舊聖佛道約利他語新記者又應
化從身佛道從說佛道有令佗之言且云利他應化
有發起之義且云垂迹既以聲聞為名在昔則無應
化佛道之稱在今則無住果決定之名增上慢中豈
無應化四攝同事安隔此耶況復論中決定上慢同
云未熟不可上慢亦根敗耶他云未者不也病人未
死名為不死下種未生名為不生故上慢決定二俱
可發是決定義又此中引論似本迹釋應化本也餘
三迹也化為餘三無異途也。

輔行(五上)(十七)法華論有四種聲聞謂住果應化退菩提
增上慢今云佛道即是應化言增上慢攝下八者二
乘正當住果故也。

玅玄(十)(二十二)若就顯露未入位聲聞亦隨處得合例
如般若三百比丘得記者是也若住果聲聞決至法
華敦信令合若住果不合是增上慢未入位五千簡
眾起去到涅槃中方復得合。

籤(十)(二十五)初論未入位隨處得入者意云此等不專
在法華非謂全不至法華次明住果不過法華三未
入位下明法華中上慢之輩來至涅槃次文中言敦
信者入位之人借使至法華不肯合者正當敦逼之
文文云若有實得阿羅漢不信此法者無有是處當
知不合即是不信不信故名不實得故云不合成增
上慢上慢之人實不得入得入之人非增上慢第三
文中言五千起去者於涅槃會方得入玅。

句(一)(十二)聲聞義浩然云何以證涅槃者判之(云云)。

記(一)(三十一)聲聞義浩然者責人非論然用教者云大
乘聲聞未為通曉今云應化從本以說據眾全在小
乘中也言浩然者藏通八門門門四種門門各有佛
道應化迹在前教復同前數據本復應地住地住及
行向地上慢所濫復同前數佗無約教今昔本迹權
實開合等釋但云住果及方便等是故責云以證涅
槃者言云云者具如向釋。」

【或問定性不至方等此文何云藏通八門門門四
種藏教置而不論既云通教豈非定性至方等耶
曰所謂四種者乃佛道應化上慢住果之四定性
不預焉。】

「句(一)(十四)本是一萬二千菩薩迹為萬二千聲聞也。

記(一)(三十三)問凡言迹者皆先有本豈萬二千元皆是
大權若爾則唯有能引而無所引答理實如然但欲
均用四義故云皆有然本不同事須分別若巳入圓
位能引之人成於發起影響二眾灼然本是菩薩降
斯巳外曾發大心亦名菩薩元住小者則是大經未
曾發心尚名菩薩此中具有退大應化及元住小退
大住小得記之後竝堪為同聞問三周授記人數不
多其不在會令為轉說此等又非同聞眾限何故此
中云萬二千答三周之中正數雖少如舍利弗得記
之時四眾八部即其流也故三周中亦有應化與實
行者同時得記故論中云退大應化二種與記即其
意也。

止觀(五)(六)大經云云何未發心名為菩薩前九境人亦
通稱菩薩人也通是二乘則有四種聲聞增上慢聲
聞攝得下八境人也佛道聲聞攝菩薩人也。」

【此中具有退大應化及元住小且退大應化約本
而釋可以得名本是菩薩元小之人如何得名本
是菩薩所以記主特將大經未發心菩薩而況出
之意云大經未曾發心尚名菩薩豈元小人不得
名菩薩耶輔行云理性菩薩蓋指此為本耳。】

「玄(十)(三十二)聲聞藏中決定聲聞者久習別異善根小
心狹劣成就小性一向樂小佛為說小畢竟作證不
能趣大言退菩提心聲聞者是人甞於先佛及諸菩
薩所發菩提心但經生歷死忘失本念遂生小心志
願於小佛為說小終令趣大然決定聲聞一向住小
退菩提心聲聞後能趣大雖有去有住而受小時一
故對此二人所說為聲聞藏。」

【或問別異善根文句斷為退大玅玄又云定性何
也曰善根義通根性有異玅玄約執小善根故屬
定性文句約退大善根不失故屬退大也。】

「句(四)(二)法華論有四種聲聞一決定二上慢三退大四
應化前二未熟不與授記後二與記若依今經應有
五一久習小今世道熟聞小教證果如論是決定聲
聞二本是菩薩積劫修道中間疲厭生死退大取小
大品稱為別異善根佛且成其小道為說小教齊教
斷結取果是退大未久習小來近理應易悟如論是
退菩提聲聞三以此二故諸佛菩薩內秘外現成就
引接令入大道如論是應化聲聞四若見權實兩種
能出生死忻樂涅槃修戒定慧微有觀慧未入似位
薄有所得謂是證果此名未得謂得未證謂證如論
即是增上慢聲聞五者大乘聲聞以佛道聲令一切
聞若從決定退菩提兩種即有聲聞若從大乘理無
灰斷求住化城終歸寶所實者既爾則無有權故無
聲聞若增上慢者既未入位則非實又非應化則非
權若得此意有無泠然何須苦諍復次秪就大乘聲
聞復論有無若權作應化外現小迹內隱大德則謂
無大乘聲聞若從自行發迹顯本則言有大乘聲聞
今開三顯一正意為決定退大聲聞令成大乘聲聞
自行既立即能化應聲聞若得此意則達有無也。

記(四)(二十二)從今開三下定文正意須為二人為退大
者與論不別今取決定意似少殊論據在座得記今
據通途被開其不在座展轉為說或在界外亦得聞
之或佛滅後敦逼令信此經迹說直云與記論云退
大且依一途如諸聲聞於法華前誰知退大方等等
席咸稱滅種準今經意既彼此聞經必彼此與記一
開之後無所閒然迴與未迴以分二義當知論涉有
餘之說無以經意靁同。

句(四)(八)未得謂得名上慢未得三果未證無學(云云)此
眾無復枝葉者枝葉細末不任器用此等執方便之
方便。

記(四)(三十一)枝葉細末者若實得果如根本大材任為
器用但計枝葉謂為堪任而輕根本謂等謂過名增
上慢執方便之方便者小乘四果巳是方便更於煗
頂執為真極應知上慢不全無法但以淺位自謂增
上而慢他人名增上慢。」

【或問玅樂云五千上慢聞慧尚無思修安有何故
今文又云應知上慢不全無法但以淺位自謂增
上而慢他人曰無大有小本不相妨又問玅樂云
執方便之方便者小乘四果巳是方便更於煗頂
執為真極何故又云三失之人尚無煗法況有四
果曰上慢根性亦有優劣是故煗法有得未得不
必一向又問上慢執小何故止觀云小乘執四禪
為四果大乘亦有魔來授記異是增上慢人曰大
小根性不同慠慢之情是一蓋大小俱有小慢也。】

「句(四)(三)若別惑輕大根利初聞即悟若惑重根利再聞
方曉若惑輕根鈍三聞乃決第四句雖復三聞不能
得悟止為結緣眾耳或可初兩句根利同為上根或
可中間兩句為中下根。

記(四)(二十三)根惑竝由過去熏習致令悟有三周不同
所以三判者初釋收機令盡故第四句攝結緣眾後
兩釋不定者三根巳定但句法至四將四判三故從
容進退。

句(八)(三)醉有二義一重醉都不覺知二輕醉微覺尋忘
亦名不覺雖有二義終成繫珠。

記(八)(十五)以由結緣厚薄不同遂名無明以為輕重故
云醉有二種當知貧人本來先醉如蒙餚膳受巳而
臥三教助道猶如餚膳更以異方便助顯第一義也
餚膳食巳便消如方便教非究竟益往在大通佛所
未結大緣巳前歷諸味中竝聞三教及至法華雖聞
圓頓但成結緣如繫珠也。

句(八)(四)繫珠中三意望三周者始在佛樹以大擬即是
繫珠無機息化即是醉臥尋施方便即是起行譬喻
中二萬億佛所即是繫珠遣傍人追悶絕不受即是
醉臥三車引得即是起行因緣中大通智勝佛所即
是繫珠中路懈退即是醉臥接之以小即是起行此
等皆名領權也。

記(八)(十六)三周皆有此意者若以繫珠望上二周法說
但在佛樹者初坐道樹思用大時以法說時未論往
古且據現文若譬周中在二萬億佛彼亦未論塵點
界故然上中二周豈亦不有於大通佛所曾繫珠耶
如探領中尚領法身豈止道樹且約現文耳但由根
利聞便信解不假指昔是故未論故前文中以發軫
學小為中間故不唯在道樹時也。

玅玄(一)(二)夫理絕偏圓寄圓珠而談理極非遠近託寶
所以論極極會圓冥事理俱寂而不寂者良由耽無
明酒雖繫珠而不覺迷涅槃道路弗遠而言長。

籤(一)(七)法譬二周略而不敘且寄宿世以為興致法譬
二周得益之徒莫非往日結緣之輩以退大流轉故
惑寂理而耽無明酒以失大悲心故迷玅因謂生死
曠遠世尊怜愍接其小機小尚昧初故猶倒惑(云云)
衣珠本譬昔聞實相實相若顯名契寂理此明中間
巳入實者而不寂者去明退大流轉五趣耽障中道
微細無明故失於大志復耽現行麤欲無明忘本所
受迷涅槃道去明流轉後欣樂小乘如人迷故謂東
為西東西俱失三德涅槃即理而具謂理為遠背大
取小則大小俱迷謂大為遠為迷大謂小為極為迷
小。

玄(一)(八)此經明佛設教元始巧為眾生作頓漸不定顯
密種子中間以頓漸五味調伏長養而成熟之。

籤(一)(二十三)次此經下正明今經意且指迹中大通為
首雖寄漸及不定不以餘教為種故云巧為結緣巳
後退大迷初故復更於七教之中下調停種復云巧
為所以中間得受七教長養調伏因調而熟名為調
熟調實未熟因中說果是故云也。」

【此文蓋將初結緣與中間調停二種合說耳記文
自分兩重巧為若非荊溪釋出此文難見。】

「句(四)(六)問有一種根性非密非顯二時不攝者應是失
時永不得悟耶答餘經或謂此為失時今經不爾此
人雖於密顯兩時不悟雖生滅度之想而於彼土得
聞是經故無失時乃是待彼土之時耳問五千起去
應是失時答此等應以如來滅度後弘經人受益也
記(四)(二十六)問云非顯非密者謂決定性於前四時既
無密益不至法華復無顯得二處無益名失時不答
餘經等者謂前四時既云永滅諸聲聞等不知變易
故淨名中迦葉自敘云皆應號泣聲震三千於此大
乘巳如敗種準彼經判敗種豈生來至法華咸受佛
記若爾佛於爾時何不即記而使稽滯來至法華顯
密不同如前巳釋若將永滅權論用釋開會實經經
既巳生論何能滅但以滅者於彼得聞餘經不說況
通經論故失顯密亦非失時但弘教者曲將釋此是
釋者過非論咎也五千起去等者無四時之密益失
此會之顯功此化失時彼土非冀故應失時答云滅
後益者是也問經云佛滅度後實得羅漢容可得益
上慢不實應非此收答敦逼實者誠如所言既通許
遇餘佛亦何隔於上慢如其不發待後佛時問佛若
大慈何不令其無謗生信答是盲者過非日月咎法
界眾生未益者眾況此五千巳蒙下種滅後時遠當
當不遺。

句(四)(七)初業為二若久遠為初業曾聞於大則不愚於
法若取中忘今日學小始修念處為初業者是則不
知其義如此若得此意權為初業是則能知實是初
業則不能知。

記(四)(二十九)雖有二初大初為定豈從中間取小情執
小滅為規故大教定成不須為諍一義既爾二十二
雙請為觀之若佛世尊俱留有妨之文何成三達五
眼故依此判諍論自消縱二十三內小部不同灼然
易殄次若得此意下於念處中以分權實故知但點
二種初業其滯自消何須復以一初作妨況若聞法
華無復疑悔知與不知二門無壅故權實二人知不
知別。

句(四)(八)問五千在座即不蒙益去有何益答此非當機
是結緣人耳。

記(四)(三十二)答中非當機等者若唯以五千而為結緣
餘當機者則五品巳上竝屬當機然準望前文釋四
眾中當機乃在初住巳上堪為影響則六根五品竝
為結緣但是結緣義寬欲收起去之類縱以五品為
當機者此等亦得為結緣也。

句(七)(二十二)法說有三第一明昔日共結緣第二明中
間更相值遇第三明今還說法華(云云)逢值有三種
若相逢遇常受大乘此輩中間皆巳成就不至于今
若相逢遇遇其退大仍接以小此輩中間猶故未盡
今得還聞大乘之教三但論遇小不論遇大則中間
未度于今亦不盡方始受大乃至滅後得道者是。

記(八)(五)逢值有三種者前二可知第三既云但論遇小
中間之言自望元初結小緣者耳第三類人未曾聞
大便即流轉此人即以初聞小時為初結緣復於中
間唯習於小今遇王子初且聞小人見釋迦一代教
中一分聲聞未發心者便即判云永滅無發是則不
知如來長遠之化。

句(七)(二十四)若中間相逢從我聞法皆為三菩提者不
為此人設譬若中間相逢于今有住聲聞地者正為
此人設第二譬也。

記(八)(六)若中間至第二譬也者此兩中間各有二意若
為菩提者須巳入不退位或是初心不必盡退若住
聲聞者或是初小或是中途二類俱須設化城譬。

句(七)(三十)化城正意為退大取小人傍為發軫學小人
上二周正意為發軫學小人傍為退大人也。

記(八)(十三)化城正意為退大者更與上周對論同異故
今文云前路猶遠今欲退還上兩周未有此語但云
沒苦及以所燒此亦一往亦可退大者利通上二周
元小者鈍應在第三。

句(五)(十一)若得大解自知得佛何俟須記記有四意一
昔未記二乘而今須記二中下未悟以記勉勵之三
今聞者結緣四滿其本願是故記也。

記(六)(三)若得大解下徵問記有四意下答須記意此之
四記具在三周中周四中但除第二意中中字故至
下周但三無四又此四中初意具有下之三意又初
四對昔二三唯今又初四唯自二三約他又第三通
當現初一唯現在第二唯未來第四唯過去。

輔行(六下)(四)故法華中三周授記偏語聲聞者為顯餘
經所不說故是故委授劫國之名菩薩授記處處有
文故但通途云當作佛乃至本門某生當得法華稱
玅斯言可凭。

文句(三)(二十五)現世雖見佛聞法無四悉檀益
玅樂(三)(三十六)現世等者現雖得聞而不名慧聞慧尚
無思修安有此即通取六根五品別則五千起去之
流。

涅槃玄(二十)(九)次從熟酥出醍醐譬般若以後付財定
性與記作佛故云八千聲聞於法華得授記莂見如
來性如秋收冬藏更無所作即究竟耳。」

** 無生鏡體

「文句(一)(十七)三藏教者盲譬無生智鏡譬無生境陰入
界也頭等六分譬現在因也像譬未來果也若開眼
取鏡形對像生愚故不斷絕若閉眼如盲則無所見
不見六分是因不生不見鏡像是果不生。

記(一)(三十八)初三藏教人不了像虗故用阿含盲為譬
也初總立譬境智次頭等下譬境因果如六分和合
成身如和合成業業託父母如形對像生像必不實
由謂實故令後陰起盲如無生智不見如不取三若
開眼下明生不生於中初由取因故果生次若閉眼
下喻不取因故果不生鏡是助因得果復由執心緣
之方助於因而生於果。」

【荊溪凡三科大師之文一曰總立譬境智即盲譬
下文也二曰譬境因果即頭等下文也三曰明生
不生即若開眼下文也初文既云鏡譬無生境便
釋云陰入界也則知大師以陰入界而為鏡體審
矣故荊溪更不著語但直科之次文云頭等六分
譬現在因也記曰如六分和合成身此釋頭等六
分能譬之句如和合成業此釋現在因所譬之句
由現在業因而感託胎一分氣息未來之果故曰
業託父母仍以譬合法云業如形託父母如像故
曰如形對像生若第三文不言而喻迷斯文者以
託父母為鏡體異論紛然余不暇辨請看記文三
箇如字法譬自見。】

** 半頭天眼

「文句(一)(三十四)阿那律精進七日七夜眼睫不交眠是
眼食既七日不眠眼則喪睛失肉眼巳佛令求天眼
繫念在緣四大淨色半頭而發徹障內外明暗悉覩
對梵王曰吾見釋迦大千世界如覩掌果增一云我
佛法中天眼徹視者阿那律比丘第一那律既失肉
眼佛與諸比丘恒為裁縫佛在舍衛拘薩羅窟佛與
八百比丘集為阿那律作三衣佛自為舒張諸比丘
裁者縫者一日即成。

維摩經(上)(十五)阿那律白佛言世尊我不堪任詣彼問
疾所以者何憶念我昔於一處經行時有梵王名曰
嚴淨(云云)稽首作禮問我言幾何阿那律天眼所見
我即答言仁者吾見此釋迦牟尼佛土三千大千世
界如觀掌中庵摩勒果。

淨名疏(五)(十三)剎利種白飯王子或云阿泥盧豆或阿
㝹樓駄如楚夏不同耳此云如意或云無貧(云云)佛
之從弟初入道時多睡為人所呵因是不𥨊遂致失
明(云云)當修天眼用見世事因是修禪得四大淨色
半頭而見觀三千界猶如掌果若三藏佛全頭天眼
徹見無礙雖不及佛於聲聞中最為第一(云云)但世
界之主統御大千報得天眼亦見大千(云云)欲知優
劣故來請問(云云)餘諸聲聞所得天眼無有能見大
千界者故大論云大羅漢天眼唯見小千大辟支佛
見百佛世界諸佛如來能見一切佛土那律獨見大
千者以其偏修作意數故於諸聲聞天眼第一一往
與梵王所見似同(云云)問若爾何異答梵王報得於
自住處則見大千餘方不見那律以修根本等五種
四禪八色清淨發真天眼隨所至處皆見三千如觀
掌果諸阿羅漢雖不見大千隨其所見如影隨形又
梵王是總相見見不分明那律是別相見見則分明
(云云)又梵王天眼是通非明羅漢天眼是通是明
淨名疏(五)(十五)何者三藏析空不見中道入觀即同無
為無見出觀還同有為有見。

略記(中之下)(十三)若約那律失眼出觀但同世人壞根者
不見。

增一(如字函三十一卷)爾時阿那律縫故衣裳是時眼遂敗
壞而得天眼無有瑕穢是時尊者以凡常之法而縫
衣裳不得能使縷通針孔中是時阿那律便作是念
諸世間得道羅漢當與我貫鍼。

大經(體字函三十卷)阿尼樓駄天眼見於三千大千世界所
有乃至中陰悉能明了無障礙故。

俱舍(守字函二十末)論曰眼中陰非彼境釋曰生得天眼不
見中陰眾生色何以故此色但是通慧眼所見非生
得天眼所見。

婆沙(未檢)云一切報得天眼不見中陰有色。

淨名疏(五)(十四)大論明報生天眼在肉眼中天眼開闢
肉眼見色故見大千。

法界次第(中)(七)云修天眼者若於深禪定中發得色界
四大清淨造色住眼根中。

大論(未檢)問天眼形處小大答如童子量。

玅記(十)(十八)初眼根中未論修發真天眼等直以肉眼
能見大千故云父母所生若論其用巳過天眼有漏
天眼下無見上梵王所見雖徧大千至邊乃為風輪
所隔。」

【神悟曰齊眉上半如瑠璃明徹今用之以其合頭
等六分之言又慈辯曰蓋非頭上一半名半頭正
是從頭前後以分全半以眼上名頭眼下名面頭
之前半見色後半不見故云從頭上半或問那律
既得天眼云何倩人縫衣翻譯名義依淨名記云
若約那律失眼出觀但同世人壞眼不見又人云
依增一以凡常之法故倩人縫也若夫那律中陰
見色固不可以報得為妨或謂慈辯得明前不明
後之說今試出之此句蓋論眼根功德耳故知楞
嚴前有前明後暗之言後有明前不明後之句異
辭而同旨豈天眼半頭耶。】

讀教記卷第十

讀教記卷第十一
天台沙門　灋照

* 文句(四)

** 傳衣

「文句(一)(二十一)於䟦耆聚落值佛奉寶衣佛授糞埽大
衣(云云)故言受大(云云)迦葉能荷負佛法令得久住
至未來佛付法授衣竟然後入滅故言持法大。

西域記(唐玄奘三藏撰凡十三卷隋彥琮撰西域傳凡十卷第九卷疑字函)如來化緣
將畢垂將涅槃告迦葉波曰(云云)我今將欲入大涅
槃以諸法藏付囑於汝住持宣布勿有失墜姨母所
獻金縷袈裟慈氏成佛留以傳付。

靈感要略(下)世尊告文殊言我初踰城出家入山學
道(云云)樹神現身手執僧伽梨告我言(云云)悉達太
子汝今修行定得正覺過去迦葉佛涅槃時將此布
僧伽梨大衣付囑於我令善守護待至仁者出世令
我付悉達。」

【糞埽大衣初付迦葉受也金縷袈裟乃後傳持至
慈氏也或問釋迦佛既付衣與迦葉傳於彌勒而
迦葉佛付與樹神傳者何耶曰恐是未轉法輪前
未有僧寶且現樹神爾有人據阿含云迦葉從畢
鉢羅窟出赴闍維所佛從金棺為現雙足迦葉禮
訖是付衣之時者非也問彌勒下生身長千尺如
何分付丈六之衣既云佛佛道同何故有金縷布
衣之別只一迦葉又付法又結集法藏又持律住
持二十年又守衣於雞足山中何其能執四事耶。】

** 別教房宿

「文句(一)(三十四)劫賓那此翻房宿(音云云秀)是比丘初出
家未見佛始向佛所夜值雨寄宿陶師房中以艸為
座晚又一比丘亦寄宿隨後而來前比丘即推艸與
之在地而坐中夜相問欲何所之答覔佛後比丘即
為說法(云云)豁然得道後比丘即是佛也共佛房宿
(音夙)得見法身約教者析破根塵之舍同佛棲真諦之
房是三藏意體達根塵即共如來同宿真諦之房是
通教意分別十法界根塵房舍悉得見佛是別教意
於一根塵房舍即見一切房舍見一切佛即圓教意
記(二)(十)約教中皆云棲者依如來所證處以釋宿也則
當教明佛分齊不同。」

【吉師曰別佛既同宿俗諦俗則不一若能一一分
別則是一一見佛同宿故云分別根塵悉得見佛
非謂根塵即是佛也。

北峯師曰藏通云同宿別圓云見佛何耶蓋因緣
釋中有同宿義見佛義今從義便故云耳。】

** 三種佛界

「文句(二)(二)分別十法界五陰皆非巳有別意。

記(二)(十一)凡別教中立佛界者有其三意一者以理性
為佛界二者以果頭為佛界三者以初地去分名佛
界今言十界皆非巳者指初地去分佛界耳若指果
頭應云九界非巳有耳。」

【別教果頭者本有法身也佛界法身既是本有則
知九界非巳有矣。
北峯師曰既以玅覺為果頭
初地巳去分名佛界則知始從未曾聞教至于信
住行向通名理性佛界也言理性者即但中是或
問三種佛界以三身收之何如曰三皆法身也有
云竪論理性屬法果頭屬報分證屬應非也。】

** 三界天主

「玅玄(一)(九)輪王於四域自在釋王於三十三天自在大
梵於三界自在。

文句(二)(二十)然經標梵王復舉尸棄似如兩人依釋論
正以尸棄為王今經舉位顯名恐目一人耳住禪中
間內有覺觀外有言說得主領為王單修禪為梵民
加四無量心為王也。

別行疏(下)(十三)梵即色天主名為尸棄此云頂髻瓔珞
明四禪皆有王此言梵者應是初禪頂猶有覺觀語
法得為千界之主也。

玅記(二)(二十五)梵即色主亦三界主魔為欲主
淨名疏(二)(十三)梵王是娑婆世界主住初禪中間毗曇
云二禪巳上無言語法故不立王瓔珞禪禪皆有梵
王今謂但加修無量心報勝為王無統御也初禪有
覺觀言語則有主領故作世主。

淨名疏(五)(十三)但世界之主統御大千。

輔行(一上)(二十六)大梵天王為三界主餘皆屬臣。

華嚴(育字函五十)云譬如大雲降注大雨大千世界一切
眾生無能知數若欲算計徒令發狂唯大千世界主
摩醯首羅以過去所修善根力故乃至一滴無不明
了。

涅槃疏(一)(二十四)次大自在天即摩醯首羅居色界頂
主大千界十地菩薩迹現其中若法華中列世界主
梵天王者此意云何若言娑婆世界主者正是首羅
若言尸棄大梵等者更舉二禪等收三四禪梵王耳
又云若言為世界主者其實只領小千而巳經家美
之故言世界主私謂此是大千之中得為大千之主
降此不得。

瑞應經(辭字函卷上)迦維羅衛者三千日月萬二千天地
之中央也佛以威神至尊至重不可生邊地地為傾
斜故處其中周化十方往古諸佛興皆出於此。」

【北峯師曰涅槃疏正是頂師消經從勝名主出佗
問答謬見不評耳何以知然疏中明敘又云驗是
他說照上云若字是佗人無疑私謂二字乃荊溪
再治時云也。】

** 無量義經

「玅玄(六)(八)無量義經明麤玅從一理出生無量麤玅機
應一理為玅生出無量為麤此則從玅出麤隔而未
合今經無量還為一此則開權顯實秪麤是玅(云云)。

玄(七)(二十五)三引經論者法華論列十七名一無量義
(云云)。

籤(八)(十五)次引解中云餘名不解今若欲略知法華論
十七名中意者第十六既名玅法蓮華當知諸名竝
是法華之異名耳又諸名者但法無喻唯今玅法法
喻雙舉故知亦可用於蓮華喻十六名如玅法者本
迹各三無物以喻故喻蓮華餘十六名亦含本迹各
有三義迹中諸經不談佛意故名有量今經本迹施
開廢三佛旨無盡故云無量況成道後處處開廢名
無量義。

文句(二)(二十六)說大乘經者(云云)若法華論列十七種
皆法華之異名無量義者即法華之一名也今申論
意佛直說此名而入此定故得為序(云云)今按彼經
釋無量義者從一法生其一法者所謂無相無相不
相名為實相從此實相生無量法所謂二法三道四
果(云云)此等諸法名為無量實相為義處從一義處
出無量法得為無量法入一義處作序譬如算師從
一算下諸算除諸算歸一算由下故除下為除序從
一派諸收諸歸一開為合序亦復如是如此消釋不
違彼經論亦與此經合(云云)。

記(二)(四十一)次若法華論下今文消論既云法華是無
量義異名故知無量義亦是法華異名則序中立名
於理無咎前說無量義經以為法華序竟更依論意
即是先說法華異名還入法華之玅定若爾前巳說
竟今何重說答前所說經灼然成序重牒其名義兼
於正故使論引今為異名名義兩兼序正雙得(云云)
今按下依經重釋無量義名以證成序先列經文以
辨今意(云云)初文先出能生次所謂下所生(云云)此
等下更結所生以示能生能生義處法華別名所生
無量為法華序故序中一名義兼兩向然應知從一
以出無量雖舉能出通皆屬序若無量入一雖涉所
生通皆屬正故義處一法亦成兩向出生之義處屬
序收會之義處屬正即從一義處巳下兩句文是其
兩意故佛入義處義兼二途譬者序如下從一出多
正如除從多歸一故知昔教赴機益物如用錢市物
而皆未知其大數從一下合喻如此等者結前能所
以成兩解能生不違論所生不違經但依兩解經論
理存消釋既爾得意者何即所生為能生方是異名
能生家之所生此乃成序若也專能何殊生等及昔
一圓若專論所何異注者及昔三教是故各存還成
雙失所以今家能所相從二義俱立若專序者則法
華巳前非但未論會多歸一亦未曾說從一出多故
無量義唯今經序。

句(二)(二十八)教菩薩法者無量義處用教菩薩也義處
即諦理也下文普令一切眾亦同得此道又云若我
遇眾生盡教以佛道即此意焉。

記(二)(一)教菩薩法明因人所依此去仍帶異名以釋故
加之以處處為能生之一法一法秪是究竟相故云
諦理諦理乃與法華不殊故燈明佛歎法華經亦云
教菩薩法佛所護念故得引下普令等文以之為證
證義處也所以經名在序但云無量義耳以兼正故
教菩薩法加於處也取下三昧來通釋之使兩處義
齊俱序竝正嘉祥云此有二義一者實相名為無量
二者實相所生名為無量今謂無量之名可名所生
實相之稱應申能生雖立能所俱名無量則未可也
若對異名能生之法名為實相斯則可矣直爾釋序
意都不然經自釋云無量義者從一法生生即所生
一法能生即實相也古來匠者如何得以能生釋耶
故論云此是如來欲說法時至成就既云欲說非即
全同若其全同即是巳說故論存序乃云欲說意兼
於正則為異名論具二途今釋準彼亦順下文三昧
為歎若所入三昧唯依所生列名秪應但云無量故
知經名文在所生意兼能出所入三昧義必雙含所
以前消論云欲說此經先入此定今從經所表邊復
以義處歎之及引文證全在此經。

句(二)(二十八)佛所護念者無量義處是佛自所證得是
故如來之所護念下文云佛自住大乘也雖欲開示
眾生根鈍久默斯要不務速說故言護念佛說經巳
入無量義處三昧者慧定相成非禪不智須先入定
非智不禪故先說法即智而定即定而智先後出入
無有隔礙疑者云若未說無量義可入斯定說此經
巳何故入定釋言先入此定後說此經可解說此經
竟而更入者是為法華作序耳何者若不先開則後
無所合先入開定為合定作序稱為瑞相即此義焉
記(三)(一)佛護念者果人所護既是能生無量義處復是
佛所證得豈佛所證而非實相故引自住而以為證
昔未說故名之為護約法約機皆護念故從雖欲下
明護念意佛意本欲唯說能生故說無量義時機仍
未發隱而不說故云護念故無量義下一護念言亦
成兩向但彼經文雖云從一出多未云從多歸一猶
是覆相名為護念若不爾者則巳說法華何名為序
以未說故故云雖欲開示等也以未說故護未暢故
念言久默者自昔至今斯要等意思之可知若唯從
所生非專佛護在昔通說無時不然故法華論云蓮
華二義一者出水二者開敷彼如出水此若開敷所
以仍名為蓮故華但有未開當開之別(云云)次立疑
者且依序問凡諸化儀皆先定後說此中何以先說
後定答中先順問答佛之常儀次申定意欲明一定
義分兩途次說此下述為序意今時何故先說後定
常儀說巳即應眾散更入此定肅其現眾眾既不散
得為今序次何者下述為正意以一定中義兼二意
意雖復二時眾但見無量義後即便入定不知所入
為是何定不知定後為說何法故結集者復符佛旨
述所說經但云無量述所入定即加其處若從義處
以出無量顯成序意若收無量以入義處密成正宗
雖加義處眾亦莫知。

句(六)(三十)又當說無量義時大乘機發何以知然無量
義中明七種方便無量漸頓從一法生既聞此說思
惟昔之三藏三乘悉從一法生如是三乘亦應入一
如是思時漸巳通泰大心即發故言成就大志也。

記(七)(二十)次約無量義者去法華極近時極少也既聞
從一出多義必收多歸一四味之終故云漸巳機無
隔異故云通泰發在須臾故名為即。

句(六)(三十一)故無量義中先巳收集彼云初說四諦十
二緣生次說方等十二部經次說摩訶般若華嚴海
空此則普集諸經融通漸頓會入此典故名會國王
也。

記(七)(二十一)無量義中先巳收集者雖云從一出多密
疑多皆屬一故云收集又乃由先說一出於多方可
定起收多歸一故知爾前當機益物雖於一施三而
三掩其一欲說收入故預譚開彼云下引彼無量義
經示相如何得知收集諸經彼經既云諸經無量皆
從一出故指前經以為無量。

句(八)(十)今初言巳者大品巳上漸頓諸說也今者同一
座席謂無量義經也當者謂涅槃也大品等漸頓皆
帶方便取信為易今無量義一生無量無量未還一
亦是易信今法華論法一切差別融通歸一法論人
則師弟本迹俱皆久遠二門悉與昔反難信難解當
鋒難事法華巳說涅槃在後則易可信也。」

【夫無量義經的在所生而得為序教未合故機尚
偏故相猶覆故是異體也若從佛意所表兼正自
是能生一實法華異名非謂無量義經也但看記
文開為合序及解佛入義處教菩薩法佛所護念
三文未嘗不以能所分之能所既分然後默意乃
即所生為能生方是異名能生家之所生此乃成
序夫如是則無量義時機仍未發異體審矣。】

** 四伏難(言伏難者文殊內心搆難不肯時答伏疑句云彌勒聯翩搆疑文殊
頻煩為斷)

「文句(三)(五)佛子文殊願決眾疑
初伏難汝云眾疑眾未曾疑若疑應問眾既不疑我
何所決。

釋云四眾欣仰瞻仁及我世尊何故放斯光明。

二伏難眾同有疑不易可答待佛出定然後決疑。

釋云佛子時答決疑令喜何所饒益演斯光明。

三伏難我及仁者同居學地欲測佛意微共籌量獨
令我答於理不可。

釋云佛坐道場所得玅法為欲說此為當授記。

四伏難若如汝說即是釋疑何煩我答。

釋云示諸佛土眾寶嚴淨及見諸佛此非小緣。

文句(三)(十四)因文殊廣引先佛曾說法華故彌勒潛疑
欲問。

一伏疑諸佛赴緣人時各異古佛雖名法華今佛何
必如此。

斷云我見燈明佛本光瑞如此以是知今佛欲說法
華經(此斷其疑名之問)。

二伏疑自有名同義同自有名同義異此名何所顯
召。

斷云今相如本瑞是諸佛方便今佛放光明助發實
相義(此斷其疑體之間)。

三伏疑實相無相何人會之。

斷云諸人今當知合掌一心待佛當雨法雨充足求
道者(此斷其疑宗之問)。

四伏疑佛雨法雨止洽菩薩亦潤二乘。

斷云諸求三乘人若有疑悔者佛當為除斷令盡無
有餘(此斷其疑用之問)。

籤(一)(二十五)彌勒初以伏疑潛難文殊因以潛釋伏疑
難云四眾欣仰瞻仁及我世尊何故放斯光明文殊
釋云我見等也。」

【只著兩箇潛字點出兩重文外巧思也而言彌勒
難文殊釋者蓋本發問序答問序而言之耳。】

** 方便品題

「文句(三)(十四)方者法也便者用也法有方圓用有差會
三權是矩是方一實是規是圓若智詣於矩則善用
偏法逗會眾生若智詣於規則善用圓法逗會眾生
譬如偏舉指以目偏處是舉偏法以目智宜用法以
釋方將用以釋便若總舉指以目圓處宜將祕以釋
方玅以釋便也舉偏法釋方便蓋隨眾生欲非佛本
懷如經令離諸著出三界苦是故如來殷勤稱歎方
便此義可釋他經非今品意又方便者門也門名能
通通於所通方便權略皆是哢引為真實作門真實
得顯功由方便從能顯得名故以門釋方便如經開
方便門示真實相此義可釋佗經非今品意又方者
祕也便者玅也玅達於方即是真祕點內衣裏無價
之珠與王頂上唯有一珠無二無別指客作人是長
者子亦無二無別如斯之言是祕是玅如經唯我知
是相十方佛亦然止止不須說我法玅難思故以祕
釋方以玅釋便正是今品之意故言方便品也。

玅記(三)(二十九)正法華題稱善權品及至釋文皆云善
權方便當知法護亦以善權而釋方便善是巧之異
名耳(云云)文自為三初一從字訓後二從意義又初
二從昔教後一屬今經雖有三釋竝以三教而為方
便但有能通非能通及以即不即異致成三釋然須
略譚三種大旨方可消文然於三中初約能用三教
得名法是所用用是能用雖法之與用俱通四教但
有方圓差會之殊故方便之稱從權立名權不即實
故對昔辨成體外權非今品意文中舉圓即屬真實
相對來耳故知在昔不應以祕玅釋方便也乃是祕
而不說名為方便況圓於昔乃是兼帶之圓是故偏
圓咸非今意次第二釋權屬能通三教亦得名為方
便然雖不即以能為圓作遠詮故所詮之圓亦帶能
詮為方便故故知竝非今品意也前釋不云三為能
者權實逗會各致其極故方法不同至第三釋方乃
三權即是一實指此即實之權方名今經方便(云云)
若於如來方便本一此意未宣故屬昔教雖是體外
方便於理無非體內而眾生未知準佛意說故云稱
歎方便以未開故非今品意次第二約能詮者若理
教相望四教各論無非能詮今以三望一三為一實
作詮故三名能詮是則前之三教教行人理悉為能
詮(云云)第三釋者即今品意但前二釋於昔但得名
徧名門祕而不說今開其偏門即圓所也故云祕玅
顯露彰灼故云真祕(云云)於昔成祕彼祕被開於今
成玅次玅達下釋功用者達即是開用玅之便以開
祕方玅外無法故云即是。

記(三)(三十二)若於爾前二味三教利根菩薩有顯露得
兩教二乘唯祕密得由得入故即稱為門。

句(三)(二十二)前一番明如來能知方便能用方便此一
番用行者能隨順方便(云云)上兩意用方便從方便
此一意即方便即真實真實即圓因圓因即自行之
方便。

記(四)(五末)前一番等者初約方法中明如來能知能用
方便法是能知用是能用眾生不知是佛方便今竝
開之令眾生知此一番明令眾生從順方便者謂從
門順實故也而亦不知方便即是所順之實今亦開
之又前之二章竝有機應二意但前多從應說故且
云如來後多從機說故云行者故慇懃稱歎之言竝
從佛得(云云)言辨異者雖同五味所對別故雖諸味
中有即不即於佛常即眾生自離又凡五味釋但得
名判若成今品復須更開此雖準前三義釋品則前
二義至第五味巳成開竟雖第三屬開今復通前前
四亦云非今所用於今亦成所待之麤圓及所入方
是真實後釋雖復更對五時但知醍醐無非祕玅開
之與判咸在其中。

句(八)(十四)問方便當體是門為通實相故為門私答具
二義(云云)此二門各有開閉昔不言三是方便故其
門掩今說三是方便故其門開昔不說一是真實實
門掩今說一是真實故實門開二者此方便復通實
相故三乘方便為一乘門。

記(八)(二十三)初云當體者未有所通約體外說且以當
教可入稱門若云為實相門者約能通至實相以說
(云云)此二門各有開閉者能通當體法體不別從今
昔說故昔閉今開實相亦爾(云云)初當體中雖亦名
門於實猶閉故須明開然但說三為方便即須說一
為真實相對論之故耳二者下次釋能通即為實作
門準佛本意俱是能通據物機緣所解有二諸鈍菩
薩亦有能知三教能通但法華前機未會耳故在昔
俱閉於今竝開故亦與實對辨豈能通方便開實相
猶閉方便仍閉實相得開。

玅玄(九)(十一)法華前教或門理巳入玅者更何所開。

淨名疏(三)(十四)一略釋名者方是智所詣之偏法便是
善權巧用之能巧用諸法隨機利物故云方便。

略記(上之下)(十四)略釋方便者(云云)法華疏中為顯實故
分為三釋謂法用及門并祕玅也今此廢二但取法
用者門論趣入祕玅開權今未開權故缺後釋不取
門者菩薩可入二乘缺之於菩薩中且約當分復置
傳入故且不云據理亦合用門一義以當分入與法
用同故且唯用法用一意。」

【北峯師曰方便品中文說真實題標方便者其旨
有三一彰開權即是真實二對內證實智外用為
權三表權有顯實之功何者法華之功功在開權
即實故特標之意彰顯實不離於權如疏云玅達
於方即是真祕等用證初義也以由如來內證實
體故能外用自在無窮以對內證實智故所有化
用皆名權也如記(三)(三十七)云內由三德三身具足
故使外用橫竪顯密為成今經破立之意以對昔
故須為四句通論大綱以對自證實智說之是故
須云第三半句用證第二義也其方便品中雖有
權有實而實不自顯顯實由權權有顯實之功故
用標品如記(三)(三十八)云故下十雙雙雙皆具權實
之名皆取即實而權為方便品(文)用證第三義也
或問三種方便與蓮華三喻如何會通曰蓮華三
喻既喻一代施化之意即實而權即權而實正對
祕玅方便但今開顯不開佛意不開祕玅自開機
情所執之法正是開法用能通以成祕玅也須知
從偏入圓能通之機在昔未有入者有巳入者於
巳入中有真似淺深不同若巳入真位則不須開
若入似位及未入者此則須開但入似位須用聞
開故玅樂云圓人初心須聞開等其未入者一向
須開也。

逸堂云三種方便之相云何曰不知圓而修三是
法用知圓而修三捨三而入圓是能通即三而修
圓是祕玅也又問今經開三教正是法用與能通
何異耶曰皆開三教也若法用方便人理教行皆
開若能通者人巳入圓但開三教是彼能通之門
耳。】

** 五濁體相

「經(五)長行釋迦章舍利弗諸佛出於五濁惡世所謂
劫濁煩惱濁眾生濁見濁命濁。

文句(四)(十七)劫濁無別體劫是長時剎那是短時但約
四濁立此假名文云劫濁亂時即此義也眾生濁亦
無別體攬見慢果報上立此假名文云眾生垢重即
此義也煩惱濁指五鈍使為體見濁指五利使為體
命濁指連持色心為體(云云)相者四濁增劇聚在此
時瞋恚增劇刀兵起貪欲增劇飢餓起愚癡增劇疾
疫起三災起故煩惱倍降諸見熾盛麤弊色心惡名
穢稱摧年減壽眾濁交湊如水奔昏風波鼓努魚龍
攪撓無一憀賴時使之然如劫初光音天墮地地使
有欲如忉利天入麤澁園園生鬪心是名劫濁相煩
惱濁者貪海納流未曾飽足瞋虺吸毒撓諸世間癡
暗頑嚚過於漆墨慢高下視陵忽無度疑網無信不
可告實是為煩惱濁相見濁者無人謂有人有道謂
無道十六知見六十二等猶如羅網又似稠林纏縛
屈曲不能得出是見濁相眾生濁者攬於色心立一
宰主譬如黐膠無物不著流宕六道處處受生如貧
如短名長名富是為眾生濁相命濁者朝生暮殞晝
出夕沒波轉煙迴瞬息不住是命濁相(云云)次第者
煩惱見為根本從此二濁成於眾生從眾生有連持
命此四經時謂為劫濁也。

文句(一)(釋阿㝹三十二樓駄)劫初大水風吹結搆以成世界
光音天命盡化生為人身有光飛而行歡喜為食無
男女尊卑眾共生中呼為眾生自然地味味如醍醐
色如生酥甜如蜜多食失光憔悴不能飛少食者猶
光澤便有勝負遂相是非致失地味食自然地皮轉
相輕慢失皮食地膚轉生諸惡失膚食自然粇米食
米則男女根生遂為夫婦羞故造舍多儲取米後米
生糠糩刈巳不生枯株現更相盜奪遂立一平能者
為田主理諍訟是為民主。

玅樂(五)(九)釋劫相云四濁等者空成壞三而無劫濁於
住劫中準悲華經八萬至三萬亦未有濁至二萬歲
為五濁始。

長阿含(履字函二十二卷)世間人本壽八萬歲(云云)其後人
壽稍減當壽十歲是時女人生五月行嫁(云云)五穀
不生唯有稊稗(云云)綾錦繒絹(云云)皆無復有唯有
麤織艸衣(云云)七寶珠玉自然沒地。

彌勒成佛經(豈字函)人壽八萬四千歲無有中夭人
身悉長一十六丈(云云)女人年五百歲爾乃行嫁(云
云)空中雨寶(云云)眾人見之心不貪著棄之於地猶
如瓦石艸木土塊時人見者心相厭離各各相謂而
作是言如佛所說往昔眾生為此寶故共相殘害。

文句(四)(二十六)受陰身經說凡夫受身初七日未轉異
二七有生相如薄酪三七如厚酪四七如凝酪五七
如肉坯六七如肉摶七七於肉摶生五疱頭手脚等
八七又五疱一頭兩膊兩腕九七續生二十四疱四
疱作眼耳鼻舌二十疱為二十指十七轉現腹相漸
漸皮骨分解作諸異相生七百筋七千脉隨所須相
用一風染之須白相白風染乃至餘風亦如是香風
故安隱端正臭風故不安隱則醜陋邪戾後出胎食
五糓則生八萬戶蟲也(止觀四引入胎經總有三十八箇七日俱舍論列五位須
者檢之)。」

【嗟夫五濁之人既不知五濁之體又不知五濁之
相欲其離五濁難矣哉。】

讀教記卷第十一

讀教記卷第十二
天台沙門　法照

* 文句(五)

** 知法常無性

「經一頌未來佛章。

文句(四)(二十九)知法常無性者實相常住無自性乃至
無無因性無性亦無性是名無性。

記(五)(二十二)一實理上性相二空(云云)。」

【私科分五初一實理下帖釋本文二具如下例明
觀體三若不了下立宗斥非四故於下的示觀相
五問世下雙明料揀。】

** 佛種從緣起

「文句佛種從緣起者中道無性即是佛種(云云)記(云
云)。」

【記釋佛種下私科分二初破古二於中下正釋初
破古又二初破佛種二然應下破緣起初破佛種
又二初破古二故於下示義二破緣起又二初示
義二他云下破古二正釋又二初立本無性即是
佛種二迷此下雙明染淨二種緣起為三初標染
淨二染中下釋染淨三若也下重論染淨釋中分
二初釋染緣起性種二解此下釋淨緣起類種又
分為二初釋淨緣起二欲起下釋結淨緣起歸教
一記釋結果乘成相私科分四初修性下示性二
具明下指廣三故知下自他四如是下依理於中
自他又四初總標二先推下別釋三若推下離計
四以性下結示。】

** 索車

「文句(四)(四)志求佛道者即是索大非求小果也索有三
意一大機有感果之義機中論索二情中密求為得
為不得即此意三發言索即是殷懃三請也昔教之
中巳有二求但未發言至於今日具此三索問昔出
宅索三是機情索者文云如先所許此乃求三何關
求一答出外不見必有異途將昔許三以求異意耳
亦得是索一也。

記(五)(三十三)索有三意者二索既云在機在情機中但
云有感果義情中既云密求而巳故前二在昔發言
唯今昔言雖即通於四味此指二酥並聞大時是故
得有二索之言又二索言有通有別通則俱通二味
機則冥在於內情則內動於中二味咸然故云通也
別則二索別對二味在方等中聞不思議雖斥為非
冥有大利被斥不謗義當於索故知不謗理在有求
在熟酥時為大洮誘雖無希取轉教情親縱不彰言
索義漸切雖二不同機遙情近得不得者為獨菩薩
亦利聲聞情中進退義當於索是則情帶於機稍切
於昔故至般若別受情名至領解時以得顯失故云
欲以問世尊為失為不失請索雖即唯在今教及至
啟言機情必具從強屬口機情亦殊在昔但潛伏居
懷於今乃助彰於口三索咸扣於至聖赴亦自分於
顯密時熟既會內因具也聞略說故外緣足也因緣
具故發言于茲問昔出宅等者舉譬品以顯今彼云
諸子詣父願賜我等三種寶車今何得言機等索實
答意者未出聞許出巳不見所許之車唯見許人是
故從人索昔所許所許不與必有異途故索昔在今
元求異意今問鹿苑出宅唯保小果何曾索車答若
在法說至鹿苑時義當出宅復經二味二索在懷但
譬短含長義至法華之始故譬中諸子詣父索車索
乃與之仍賜於大故彼譬意兼含二酥信解譬長方
開體命故譬品文義含三索。

記(五)(二十五)譬既三車一車今昔相對法亦若權若實
竝列偏圓若不爾者開何所開本許三車索而不與
及至為說等賜大車當知其車本無三一為物方便
權立三名出宅廢權破三唯一。

句(五)(十五)門又二宅門車門宅者生死也門者出要路
也此方便教之詮也車者大乘法也門者圓教之詮
也若宅門是車門初三車救子亦應即是等賜大車
若所出門非所入門驗車宅異也。

記(六)(八)五若宅下設難且以今昔相待為難宅是所出
車是所入宅門是所出之路車門是所入之路既二
路不同出入各異是故宅門非車門也故今難云若
車宅門一何故出宅仍未得車若絕待者今應徵云
若大車門非宅門者索時亦應別有出路何故還從
所出索大長者亦秪於此與大又問得宅門巳未得
車門住在何處答大小異途是故云別開小即大同
異如何故今申之斥則車宅永殊開則二門不異宅
與車一二門何殊是故三乘具有二義承教出宅不
見小車中間巳經二味調熟乃從父索先所許車既
索須與開彼小門無非大教門下小理終無別途絕
理無二麤玅體一。

句(五)(二十二)索是求請之別名在意名求索在口名請
索在身名乞索如朦者求知如飢者請食如迷者問
道凡居不達之地何有不索之理由索故許與許與
故歡喜今文具有請與歡喜法說中千二百人身子
為首殷懃三請菩薩眾中彌勒為首佛口所生子大
數有八萬合掌以敬心欲聞具足道譬說之初身子
為中根人請又總為四眾請傍為下根請文云善哉
世尊願為四眾說其因緣(云云)。

記(六)(十八)索是求請至名求索者引前三業皆有索文
(云云)索義有三及引文證具騰始末由索故許由許
故與許與有文何得無索。

句(五)(二十三)別駮其一云齊三藏明菩薩不斷惑依法
華有四句謂障除大機動障未除大機動機動則知
索。

記(六)(十八)言依法華有四句者謂準今經須作四句攝
機方盡若無四句恐人謂機發獨在無障之人故第
二句即三藏菩薩若獨二乘二乘何曾障未除耶。

句(五)(二十六)然但乘通因果三十七品斷見思惑皆是
因乘盡無生智皆名果乘要因因乘斷除惑盡方得
果乘盡無生智故言車在門外但果正因傍就果為
言車在門外。

句(五)(二十六)今言情索者昔日依教謂盡無生能入無
餘而於方等中見菩薩不思議聞淨名彈斥若我所
得是實大士不應折挫若我非實佛不應說真故云
茫然不知所云至大品中領知大法聞此樂大心起
方欲進修大乘而不能知得與不得此等皆是情中
巳索大乘之義故身子領解提昔疑情見諸菩薩授
記作佛不預斯事嗚呼自責欲以問世尊為失為不
失即是指昔方等巳有情索也今加口索者因聞方
便品初偈略聞佛說竝是方便即復執今方便疑昔
未極故云我今不知是義所趣動宿疑情故發言三
請索求昔日所說之實機在大乘情求昔實又情求
大乘口問昔實六度通教例爾。

記(六)(二十三)言昔日者昔住小教既其被斥情有所望
準此判意情通二味因斥舊解情索理違故今為立
情索之義若單論情取意為語以機生故所以情動
故機情索通徧二酥別分二味索求至之實者若是
方便昔實何在機在天乘等者釋求實意至口索時
大機巳發情求昔實意在今真此則機實而情假又
情下重申假以扣實故情實而口假故機情時未彰
於口口索之日必具機情六度通教例爾者向明兩
教二乘既然故知兩教菩薩亦爾何者昔五百八千
俱被彈斥般若洮汰受益事同既見身子騰疑佛釋
理應沾巳默然在座佇聖申通。

句(六)(二十七)第四領付家業譬近領火宅等賜大車遠
領法說中無上道就此為二初領後付又各為二共
領火宅等賜大車中四意(云云)。

記(七)(十八)第四領付譬者是第四五合為一段則使鹿
苑文後不入方等之文大章雖爾細開仍有免難等
文以應一代五時之說今猶存開標領及付領謂領
業指方等般若中付即付財在法華中譬文開為等
賜四章即今文中初二後二者是即免難索車等賜
歡喜以方等般若為索車者彼二周文免難之後即
云索車但索車文促既不對二味故以口索對之今
以二味為索亦秖且對機情索名雖同不無少別況
前索文義非局口今言索者不局機情。

記(六)(二十一)問車城俱方便有無義必同何故有無異
致令索不等答車由斥方便失實故須索城若非真
實亦同車處無。

玅玄(五)(二十四)圓教三法者以真性軌為乘體
籤(六)(十四)然此四教各具三軌非但深淺不同亦乃乘
體誠異以諸乘體不同故也所以藏別兩教咸以智
慧為體通圓兩教咸以真性為體者良以體為所乘
未可蹔廢以藏別真性果滿方成儻指體在當以何
為運若用觀照則從始至終故通圓居因即事論悟
即事之性果位乃窮是故兩教真為乘體。

輔行(五中)(三)十如秖是灋華實相權實正體亦是車體
亦寶所體。

義例一實相玅理以為車體無漏玅觀以為白牛自
餘諸法皆莊嚴具。」

【北峰師曰文句云要因因乘斷除惑盡方得果乘
盡無生智是知乘因乘出宅則出宅之說不須疑
也文句云因聞方便品初偈故發言三請記云車
由斥方便失實故須索是知失車須在法華略開
之時若二酥機情則非顯然失車則失車之說不
須疑也文句云機在大乘情求昔實情求大乘口
問昔實是知機索唯大情通大小口索唯小依虎
溪說則三索大小不須疑也問志求佛道等是機
情索大如何作願賜我等三種寶車索小譬本曰
譬本之文義含三索機情亦大況索昔在今元求
異意亦是索一既情意求大故不相違若爾則以
機情為口索譬本而口索無法本耶曰上根得入
由聞略開機發三請佛說令悟中根譬說機發索
車願賜我等正譬三請所以大師正明口索兩處
之文竝指三請但偈頌譬本文略直語機情扣佛
故云志求佛道者皆來至我所不言口索所以大
師據文直對則法說無口索據義委示則法譬俱
三又問藏別以觀照為車體以何為前導通圓以
真性為車體以何為所依曰藏別只一觀照就慧
體邊為車體就照達邊是前導通圓談即亦即所
依為當體也若玅玄四教之體皆云真性者乃通
示所依也。

逸堂曰出宅是乘因車若云車在門外須索者乃
是果車若失車則有二義密失在方等彈斥時顯
失在方便品初若三索大小亦依虎溪也問若口
索唯小者且法說志求佛道者之文何得為譬說
願賜三種寶車譬本曰譬本正是方等般若大乘
機動機情索大祖師以三種寶車譬之者如荊溪
云譬短含長故法說文長譬說文短法說之文出
宅之後正是方等般若譬說之文出宅即是法華
之初以無文譬於方等般若故以口索之文兼含
譬之意以所含機情以譬二味機情兩索也非是
直將口索譬於機情之二也記云譬品義含三索
即此意也又問口索是小何故三請之文願說第
一法又云欲聞具足道耶曰第一具足之名則通
今是小中第一具足法也。

鑑堂曰出宅者約法是乘觀照約喻是乘白牛若
但通途指因乘者未知因乘是何法或如古人以
三十七品是因乘者若為助道之乘則可若為正
乘此認莊校為所乘如文句所破或謂望果而出
或謂乘教出者皆非也失車者索雖通於三味失
車唯在法華大小者機情大口索小原夫小機徧
歷二酥具開大法調停淳熟至今法華理優入實
而猶口請小者蓋由鹿苑證小佛曾親許雖經彈
斥疑惑居懷既未云權執由未捨纔聞方便三乘
言下頓棄所欲但昔是佛許今亦佛斥猶豫未決
故寄昔許以求今說故知口雖索昔正意在今故
云出外不見必有異途將昔許三以求異意問方
便請大之文云何消耶曰先達重提佛語還是索
小以方便品初佛歎如來方便波羅蜜皆巳具足
又云佛所成就第一希有難解之法又云要當說
真實由是身子三請重提佛語云欲聞具足道願
說第一法時為如實說雖提佛語小機乃謂昔具
足等也或問二乘在昔證果不證果若證那云出
外不見必有異途作此問者可與一笑愚意機情
在大口索在小三味對論也而文句機大口小情
通大小自就法華中論機情助彰於口故云若爾
機大口小諸說同然但有謂情索亦只在大者蓋
誤以般若之情為法華之情有謂情通大小者亦
誤以法華之情為般若之情故未免偏失若夫出
宅因車觀照之說皆非也荊溪自云承教而出何
不依之失車之處皆指法華文義既詳將於是乎
取。】

** 身子六心退

「本業瓔珞經(念字函上卷)諸善男子若一劫乃至十劫修
行十信得入十住是人爾時從初一住至第六住中
若修第六般若波羅蜜正觀現前復值諸佛菩薩善
知識所護故出到第七住當住不退自此七住以前
名為退分佛子若不退者入第六般若修行於空無
我人主者畢竟無生必入定位佛子若不值善知識
者若一劫二劫乃至十劫退菩提心如我初會眾中
有八萬人退如淨目天子法才王舍利弗等欲入第
七住其中值惡因緣故退入凡夫不善惡中不名習
種性人退入外道若一劫若十劫乃至千劫作大邪
見及五逆無惡不造名為退相(輔行三下三十五略引)。

戒疏(上)(五)舊云法才王子六心中退即云十住第六心
難云十住云性地性以不改為義云何退作二乘其
猶一答性是不作一闡提不妨退大向小終是難通
止觀師說是十法信中六心退耳比釋論師及金剛
般若論師皆作此解是信習十心中六心耳七心巳
上永離二乘是時設為利弘經不無輕漏而度物心
不失恒有菩薩之名也。

四念處(三)(七)問十住十信退不答經明六心退七心不
退。

玅樂(六)(十六)準瓔珞意身子於十住中第六心退恐是
爾前見思俱斷至六心時見猶未盡六心尚退。

教行錄(四)(二)日本問云近代疑者云別教初住界內見
惑皆巳斷盡豈第六住見猶未盡退作凡夫逆罪人
耶法智答曰若常程別教皆云初住斷見更不起諸
重過也況見惑名數雖多乃一位頓斷思惑乃經諸
位方盡此常所談別教分齊也今記主見云身子六
住尚退復起重罪遂以義求恐有教門見思俱斷至
六心時思既未盡見亦餘殘所以能牽惡道也此是
記主約義斟酌之詞不可將現行別教難也若據起
信唯云不退乃尅就圓人辨之若論示迹亦須示其
階位約惑分齊方有退義。」

【今疏云是信習十心中六心中者正是六堅中信
堅六定中習相定故云信習中六心退耳。

<img:>】

** 四種緣集

「玅樂(六)(二十七)自體者實報土也此是攝大乘師從因
立名謂有為緣集即同居因無為緣集即方便因自
體緣集即實報因亦云法界緣集今疏前二仍舊從
果立名後一依彼從因立稱。

淨名疏(二)(三十一)一有為緣集二無為緣集言有為者
即是界內染淨國土迷真滯有而起結業稟分段生
死皆其類也二無為者即是界外有餘果報及開中
下寂光此三土眾生迷中道佛性滯無為緣集起諸
結業受變易生死皆是此類約教辨者藏通有為緣
集謂生滅無生之類別圓無為緣集即無量無作之
類故約四教開兩緣集四種眾生問所明三土稟報
不同所居各異云何悉同無為緣集答所迷理同皆
是無明變易生死故通為一類。

淨名疏(三)(二十八)一此半品明折伏界內有為緣集二
弟子一品即是折伏無為緣集三菩薩品即是折伏
自體緣集問無為與自體為同為異答諸說不同今
言名別體同二乘迷自體起無為著著無為故正受
無為之名菩薩亦迷自體起無為集而菩薩觀破無
為但無為未盡此惑附體別受自體之名。

略記(中之上)(二)今言二乘與諸菩薩同有內外無為緣
集既分出巳即見見二乘人順從著於無為立名菩
薩不著唯觀自體及以法界故別得名名為法界法
界非緣以緣與彼法界體合從所障說故云自體法
界緣集以是應須竝置塵沙從無明立以塵沙惑竝
不牽於界內外生故且置之不從其立。

垂裕記(三)(六)一有為二無為三自體四法界此論師所
立今家但用二名。」

【三惑亦名緣集蓋諸緣積集之謂也。】

** 涅槃五人得菩提

「涅槃(壹字函十一卷現病品北涼曇無讖譯)迦葉有五種人於是大乘
大涅槃典有病行處非如來也何等為五一斷三結
得須陀洹果(云云)是人未來過八萬劫便當得成阿
耨菩提(云云)迦葉第二人者斷三結薄貪恚癡得斯
陀含果(云云)過六萬劫便當得成阿耨菩提(云云)迦
葉第三人者斷五下結得阿那含果(云云)過四萬劫
優當得成阿耨菩提迦葉第四人者永斷貪欲瞋恚
愚癡得阿羅漢果(云云)是人過二萬劫當得成阿耨
菩提迦葉五人者永斷貪欲瞋恚愚癡得辟支道(云
云)過十千劫當得成阿耨菩提。

輔行(七上)(五)次引大經以證權位經於劫數大經前後
總有四文大同小異第十云經爾所劫當得菩提第
十九云至菩提第二十云得菩提第二十一云住菩
提住者秪是住於初住菩提住處當謂經劫方得菩
提至之與得名異義同至謂從於方便中來得謂得
於發心處所言須陀洹等者從本為名絕七生巳任
運入般生彼復經八萬劫竟方發大心一來六萬不
還四萬無學二萬支佛一萬比說可知從根利鈍故
便出界經劫長短發心巳後修中道觀斷無明惑得
見佛性乃可名為過於五百此語三藏入滅二乘通
教多分即生能發如此論者無益初心然向五人皆
云發心若到若得是故不與唯識義同長時乃發教
尚是權況計永滅寧非方便若執權論破佛實經招
過既深良恐未可。

句(六)(十六)五人斷通惑者同生其土皆為菩薩佛以勝
應應之純以大乘家業訓令修學。

記(七)(六)既云五人彼土生者皆為菩薩故八六等至彼
土時不須小化漸趣圓實豈仍滯偏習方便者多迷
其教止觀第七判八六等教道須廢法華開顯方堪
此聞菩薩機成所應何別五人即是四果支佛從本
立名云須陀洹乃至支佛斷盡乃云斷通惑者或取
三藏二乘及通三乘為斷通惑者此亦可爾三藏五
人自攝通五通教菩薩先名菩薩不可更云至彼皆
是菩薩當知全指兩教二乘兼通菩薩若以四人例
通菩薩名皆為菩薩有何不可但彼對勝應其義不
成但兩教二乘彼尚迴心通教菩薩豈應守舊若準
改觀通別菩薩竝須發心故云訓令修學不云別者
以此五人證同故也若也通論方便人數則應云九
藏二通三別三圓一不得云五今且對小故云五耳
句(七)(二十九)大經云須陀洹者八萬劫到到初發菩提
心處也此取鈍根任運用八萬十千等至若如三藏
中四果不經少時皆得入大豈須八萬之與十千耶
(云云)。

記(八)(十二)大經下正判但至初住也此取鈍根者有二
義一者五中前三人鈍以住果故二者五人大乘根
鈍以教權故故云若如三藏中至豈須八萬與十千
耶驗知八萬等其教是權未至界外者尚於此生法
華即發豈定界外必爾許耶云云者釋出教權須廢
所以當知諸教長遠之位多是教道豈有出界聞勝
應說必須更經八六四二。」

【雜編疑者云羅漢支佛出界可爾前三果人通惑
未盡如何出界經劫發心曰涅槃此說須兼二義
一被鈍根待至界外方得見性二被利根意令弊
遠即生能發何者其利根者聞佛所說若於現身
止得初果乃至但證緣覺不學大乘未來須過八
六等劫方至菩提是則今世回心免斯歷劫故求
寶所不住化城逼發之言玅得經旨。

或問文句只云五人斷通惑者同生其土記主何
意便作四果支佛釋耶曰既云純以大乘家業訓
令修學此即勸逼之言正同大經勸發意也以五
人生方便唯出大經故云耳。】
讀教記卷第十二

讀教記卷第十三
天台沙門　法照

* 文句(六)

** 齊探

「玅經(二)信解品。

文句(六)(十四)譬為五一從捨父逃逝下名父子相失譬
近領火宅總譬遠領方便略頌二從窮子傭賃下名
父子相見譬近領火宅見火遠領方便我以佛眼觀
見三從即遣傍人急追將還下名追誘譬近領火宅
捨几用車遠領方便寢大施小四從過是巳後心相
體信下委知家業譬此非領上近遠乃追取方等彈
訶大品轉教意耳五從復經少時父知子意下名付
家業譬近領火宅賜一大車遠領法說正直捨方便
又合第四第五共為一領付譬在下更明其意也。

記(七)(三)近領火宅等者聞譬解巳必解於法豈有悟後
而更迷前是故皆須法譬雙領(云云)譬文為五始自
相失即結緣巳後終至等賜即聞譬之時若合四五
秪成四段。

句(六)(十四)非結緣巳界故言久住他國(云云)初譬如有
人領二十子譬二乘人菩薩位行難知且齊巳領耳
記(七)(四)非結緣巳界等者本結大緣寂光為土期心所
契法界為機退大巳來機土全失今流五道望本為
他方便有餘尚非巳界況復五道流轉者耶(云云)初
譬如至領耳者第三經初述領不及意在此也十界
七善進退等中菩薩最難以兼三故故別語之菩薩
尚然佛果永絕。

句(六)(二十三)將欲誘引下是密遣二人誘引此為二一
齊教近領三車捄子遠領波羅柰施權次從又以他
日下取意領法身地久照方便非道樹始知用小早
鑑眾生致難尊特親狎垢衣故追領往前以成今解
問四大弟子何因能知法身久照答推近知遠若始
道樹知無大機不應兜率降神正慧託胎乃至現有
煩惱納妃生子三十四心後身斷結驗知脫大小相
海微玅瓔珞更著麤弊丈六垢衣其巳久矣。

記(七)(十四)又以他日下取意領法身地者言中且云在
道樹前意則俱指漸頓教前以云致難尊特故知通
至頓前問四大弟子等者答中意者既聞譬巳具領
二周入大不虗故自推云若始等也納法既重必有
此知約化儀說從容進退故先齊後探耳豈有自獲
小來方五十載具覩菩薩難思境界徧聞諸法一切
融通非全不知然未測本源省巳絕分今蒙法譬分
染圓常推知如來往日先照故下佛嘆甚為希有故
以二味所覩驗先見非真(云云)。

記(七)(十二)即遣傍人等者從此方領施頓漸化故知爾
前譬頓漸前若大若小。

句(六)(二十二)初將欲誘引者既息大化不容孤棄欲設
方便故言將欲密遣二人者四大弟子齊巳分領不
涉菩薩故言二人(云云)齊此領法譬中意其文竟從
又以他日下第二是取意領靈智先照久設權謀崎
嶇隨逐非止樹下始見因緣巳如上說。

記(七)(十五)齊此是領法譬至其文竟者此是寢大施小
二處竝有前段文竟自此文後法說但有開權譬說
唯有等賜竝缺中間二味若論探領法譬二處雖無
正文但指法譬能見之眼即法身也故齊教領且領
漸初以所稟小名為齊教別有探領故云又以。

句(六)(二十四)將欲取意領法身之地久知大小之機一
三施化重述佛意故標章稱又也他日者二乘自謂
方便為巳非二乘法為他即擬法身也日者時也亦
智也依法身之時用智照機故言他日若從此義實
智照實為自權智照方便為他齊教領領化身用事
為巳日非化身用事為佗日若就如來自行權實之
智皆名為巳如來化佗權實之照皆名為佗如來自
佗權實之照照實為巳照權為佗此之探領法身之
時用化佗之權智照於權機若有若無照用權事若
可若否皆是權智所照故言佗日若從此義齊教領
領化佗之權事故二乘稱巳事探領領自佗之權此
權非二乘事故稱為佗雖有兩意佗日俱成今依二
乘所領又逐佗日之文以探領領法身中照機也。

記(七)(十六)初文釋佗為二先釋次判先釋者約二乘人
以小望大為佗次判者向約二乘雖以大為佗未知
此大元用何身故今判之即法身也次釋日者於法
身地以用權實實自權佗二乘法中無法身之智故
名為佗若從下判若從法身用於權智望二乘人亦
名為佗此佗須指佛之權智次合字釋者於中三釋
即依大經隨他語等及化佗等三以為法式仍對齊
教探領二時文為三初釋三相次若從下判今所屬
三今依下用今意結初又二初約化佗即指齊教次
約自行及以自佗即指探領言齊教者即法譬二文
但至鹿苑依教所有故云齊教所言探者謂過探也
探向道樹寂場之前初齊教者既屬初義先約機說
是故齊教但領化身即非化身時為他日次從若就
去探領者又為二初正明二義次此之下結也初文
者雖是法身既以自行對佗故以化佗權實俱佗所
以二乘昔亦不測其旨此中自行之語似於自佗以
對自辨他俱有權實故雙言之次自他中自之與他
各單語權實者準理合雙此中語似自行為對化佗
成自佗也所以自行亦指化他為佗自佗亦指化佗
為佗故知探中皆指法身時權二乘於彼雖稟小化
同體之權二乘不曉於佛二自皆指同體法身時權
雖有兩意佗日皆成次結中云若有若無等者結於
法身權智所照若有機若無機也言可否者明法身
用智逗物稱機為可不稱機為否時至為可待時為
否雖有有無可否皆是權智權機得他日名次判中
云若從等者判向齊探探領自佗者自是第二自行
佗是第三自佗應重云自方顯第三義也竝是對法
身為佗故非二乘事也雖有兩意者齊探兩中俱有
佗義故云俱成齊中則以法身照機為佗探中二義
則以如來自行之中皆權為佗佗即二乘所用雖有
二乘所用及非二乘所用兩意不同皆得佗名今依
下屬對文意今依二乘所領即齊教探領也又逐佗
日者探及齊教二處三佗故二乘領巳望佛又領如
來用他言探領者亦應云齊教但是文略是故二領
皆指法身之取機也但從義別二佗不同。

句(六)(二十八)又前誘引譬中有齊教領始自道樹終訖
出宅又有探領始自法身終訖思盡今領亦二始探
領慈悲四味調熟終領付財究竟一味遠近始終合
論五味何者即遣傍人等即初味也(云云)四大弟子
深得佛意探領一化五味之教始終次第其文出此
也。

記(七八)(十)又前誘引譬至思盡中言誘引者密遣二人
也言出宅等者出宅與思盡兩終義同法身與道樹
遠近不等今領亦二者今至領等賜中總合前文兩
箇始終為一始終故云遠近始終是則齊教為近始
探領為遠始二終但共為一望誘引等中終則極於
等賜故云始四味終付財既以四味為始驗知探領
至寂場前次何者下釋也釋出共為一始終相即五
味也。

句(六)(三十四)初三行頌顧作譬次四行半頌教作譬。

記(七)(二十三)雇作至教作譬者雇作即上齊教教作即
上探領齊教文意自道樹來以取小機義為雇作探
領文意法身地時無時不愍何嘗不教豈待顧耶故
云教作。

句(七)(一)師云不應偏爾經稱善說如來真實功德備述
其領權領實明文在此(云云)今言都述其周徧領解
始天性結緣中間追誘終於付財自微自著無量無
邊諸恩德也(云云)一雙述善哉二領所不及雙述者
一善哉述其兩處領實一善哉述其兩處領權善說
如來真實功德者真實是述實功德是述權又華嚴
之擬宜領實也三藏之誘引領權也方等之體信般
若之領教俱領權實也法華之付財專論實也(云云)
又從如來復有下述其領所不及云何不及謂進退
橫竪亦橫亦竪非橫非竪皆不及也(云云)不及之旨
非都頓奪特以初心望後心未窮極地故云不盡耳
記(七)(二十六)師云者即指南嶽三乘雖復自領巳界既
云善說即是具領一代權實今佛委悉述其所領(云
云)始天性等者天性即指大通佛所(云云)天性猶通
結緣從別(云云)雙述等者兩處謂方便火宅也以信
解中雙領兩處今亦雙述二處所領若不爾者徒述
何益善說下述其具領如來權實教法止約因緣釋
也(云云)又華嚴云去徧述所領即約教也(云云)次不
及下明佛斥不及意二乘初聞始入初住且自述巳
所入之法佛欲委述所不領者其法尚多二乘若聞
亦成徧領具如前說。

句(七)(十二)汝等迦葉下復宗稱述欲釋疑疑者聞佛無
量功德謂四弟子齊教領解何必是實故佛稱述雖
未及佛地齊教不虗也。

記(七)(三十六)次復宗釋疑者雖未之言許為儔類得授
記巳即分真佛自鹿苑復具領權實至醍醐時領業
不虗當知前嘆釋迦本欲稱嘆迦葉所領言釋疑者
恐此時眾聞佛述其領所不及不曉佛旨而謂迦葉
所領不當故述巳權實以嘆迦葉能知如來隨宜說
法雖自領巳實兼一切問何不釋探疑耶答齊教顯
露虗實易辨故佛且結齊教述嘆若爾探最可疑何
獨齊教答雖難而易時眾聞說如來二智知佛法身
恒思大小秪恐領教未必盡善故佛以二教二智述
其齊教無差謬也又齊教領尚自不虗驗知探領亦
應非謬。

句(四)(三十三)知佛在法身之地以常寂佛眼圓照群機
若根利濁輕則以盧舍那像說一乘法若根鈍濁重
則脫瓔珞以老比丘像驚入火宅方便開三秪是于
時鑑機故言我以佛眼觀見也若觀色法應用天眼
若分別根機應用法眼云何言以佛眼見耶佛眼圓
通舉勝兼劣又四眼入佛眼皆名佛眼。

玅玄(一)(八)大勢威猛三世益物具如信解品中說。

籤(一)(二十四)故更引踊出助顯迹文故云大勢威猛等
也(云云)次指信解者即信解中云又以佗日於窻牖
中即指法身地鑑機久矣故此一語即兼三世益物
之相又信解具領一代五味則知三世五味竝然。」

【夫齊探之文不出二義一則能領乃二乘之人二
則所領乃權實之法何者四大弟子既登初住領
一實巳齊教之始復領化身之權事而至鹿苑探
領之始復領法身之權過寂場前也既分化身法
身方便之別遂成近始遠始齊探之殊故文句云
齊教領領化佗之權事探領領自佗之權夫齊領
中言齊巳界齊教者巳謂自巳界謂界分教謂教
法蓋四大弟子領齊巳界之教始道樹終出宅也
故荊溪云齊教領但領漸初以所稟小名為齊教
又言齊教者即法譬二文但至鹿苑齊教所有又
云齊教文意自道樹來以取小機名為雇作又云
二乘雖領巳界此四文則齊領之說也探領中言
取意領法身地者蓋取自得之意探領佛意始法
身終思盡也故荊溪云言中且云在道樹前意則
俱指漸頓教前又云故知探領至寂場前又云知
佛法身恒思大小此三文則探領之說也夫領付
科中先牒前誘引文云齊教始道樹終出宅探領
始法身終思盡次正釋領付云今領亦二者謂齊
探也對誘引齊探故著亦字故云始探領慈悲四
味調熟終領付財究竟一味遠近始終合論五味
是知合前誘引兩箇始終為一始終論五味矣細
看荊溪釋云出宅等者出宅與思盡兩終義同法
身與道樹遠近不等此一節記釋牒前誘引文兩
始終也從今領亦二下自釋領付中遠近始終合
論五味兩句文耳故云望誘引等中又下文云釋
出共為一始終相然則領付何以不言齊而言探
曰大師云合論也且何以知其合曰得其探領之
意則齊教在其中矣夫領所不及之文雖是齊巳
其如佛述成云善說如來真實功德佛結歎云能
知如來隨宜說法兩文皆云如來荊溪云善說下
述其具領權實教法又云只恐齊教未必盡善故
佛以二教二智述其齊教細看經疏與記斯乃世
尊述嘆齊教示徧領意也只看徧之一字便與領
所不及文別然齊教中尚能徧領況其探領者乎
北峯師敘難有四一問疏明信解五段經文且父
子相失并父子相見皆云近領遠領者為齊為探
若云探領則疏判二誘科方明齊探云齊之妨亦
然應二領外別有領耶二問齊探經文有四一小
擬宜二知先心三嘆三車四適所願竝皆在小何
故疏釋又字云法身之地久知大小之機一三施
化耶三問探領法身為是何處法身四問遠近始
終合論五味為四大弟子經合耶為天台疏合耶
釋其一曰今依虎溪云齊領亦名齊教領亦名教
領齊字謂齊巳分亦是齊巳界乃召能稟人也教
字謂所稟教語所領法也故知齊該巳分巳界不
可分為二種矣而所稟教者鹿苑是稟教之始法
華是稟教之終若鹿苑以前至大通來雖未稟教
得益巳成能稟根性是故二十子中亦名齊領但
領根性非領稟教只可名齊領不可名教領也次
探領者探謂過探即過探鹿苑寂場之前法身地
中懸鑑今日五時宜大宜小非始道樹三七思惟
也慎不可見過探之語便認父子相失相見之文
亦在其間應知探領乃說齊領中意耳所以謂之
推近知遠也若以義定泛論六義一日之巳佗二
身之法化三時之過現四土之內外五思機說法
六始之近遠若局而別定只是領法身名探領領
化身名齊領也北峯疑曰文句十三偈只是齊教
荷恩始天性結緣記云天性即指大通佛所疏記
天性結緣皆名齊教安局鹿苑曰齊教之名須指
稟教故記云且領漸初以所稟教名為齊教定局
鹿苑也且相失相見四大弟子依法譬而領天性
結緣之事亦是齊教者實以後顯前也釋其二曰
虎溪云以大小權實揀判不出二義一者二領俱
權竝小文云一齊教近領三車捄子遠領波羅柰
施權次又以他日下取意領法身地久照方便此
齊探俱權小也二者二領通大小權實文云四大
弟子深得佛意探領一化五時之教玄文云如是
等意皆法身地寂而常照非始道樹逗大逗小佛
智鑑機其來久矣此探領通大小又云華嚴擬宜
領實也三藏之誘引領權也此齊領通大小權實
也應知二領俱權竝小者順密誘科始終俱短義
二領通大小權實者順領付科始終俱長義也北
峯曰四大弟子陳領解時具知法身久照大小中
間退大取小今日寢大施小法華會小歸大悉包
并在胸次間豈領小不領大領權不領實耶所以
祖師或說但領小或通領大小者皆隨科意不同
耳釋其三曰虎溪云探領法身以四土言之既云
久鑑大小須指寂光法身明鏡之體北峯疑曰此
方未施化前正是中止一城方便土勝應名為法
身有何不可曰須知如來三身四土能依之身所
依之土體常相即未嘗暫離言法身則時時鑑機
言應身則時時利物若論未施化前鑑機即是法
身居常寂光所以大師釋我以佛眼觀見作常寂
法身鑑機而釋若論未施化前伺機即中止方便
是勝應身所以大師釋中止一城作方便土而解
釋其四曰四大弟子領解鹿苑二誘則委開齊探
兩箇始終至領付科則不復出兩方等兩般若兩
法華則合前二誘兩箇始終共為一箇五味始終
既齊探遠近兩始終為一始終乃稱此是遠近始
終疏記釋云共為一始終相即五味也是知領付
科合非疏文自合乃四大弟子經文論合也所以
合者四大弟子若不於二誘開兩番領則不顯齊
探兩箇五味不於等賜合一番領則不顯兩箇五
時只一五時北峯疑曰密誘齊領為該華嚴否若
該則違文大師自云始道樹不云寂場又背義既
稱二誘安該華嚴追耶若不該亦違文記主云即
遣傍人等者從此方領施頓漸化故知爾前譬頓
漸前若大若小(文)漸頓豈非該五時俱化身用事
若華嚴非化身釋迦但四時耶亦背義記主既云
探領至寂場前安得華嚴非齊領耶曰二誘正言
鹿苑從科意而言之若從時節亦該華嚴良以道
樹同名場故只是一處從其大小而得二名約小
機所見在此樹下得道經三七日詣鹿苑說法約
大機所見亦在此樹下得道證寂滅理得名寂場
不用經三七便說大法故云大覩始終無改小見
三七停留是知齊領始道樹且順科意約時節即
是寂場該華嚴也又疑齊領則始終俱近探領則
始終俱長何云二終義同又二終但共為一曰齊
領是今日五時探領是法身地能鑑法身雖遠所
鑑今日五時非遠也精微謂齊領唯鹿苑假名云
付財二領與二誘科二領不同付財齊領以今五
時俱名為齊與二誘唯鹿苑異探指佗日懸鑑五
時與二誘科兼今日華嚴亦屬探異艸菴云齊領
領今日事探領領久照今日事雖曰二領皆領五
時逸堂曰齊領者即是四大弟子聞法譬開顯領
解如來今日道樹鑑機應鹿苑小化探領者亦蒙
開顯後探領如來法身地上遠鑑今日鹿苑施小
此乃領法身用事也須知齊探既是誘引科中對
於鹿苑則不可領大須二領皆小也大師雖云一
三施化蓋取能鑑佛意邊說耳領付科中齊探俱
通大小於齊領中須曉二義一者所領所說法二
者所領所入法所說法則領大小一化權實之教
亦謂之齊領者齊今日之義以由對却頓漸之前
鑑機今日一化皆名齊領疏云始四味終付財二
者所入法則二乘領自巳徧歷諸味所得亦通大
小但領我之所得故云齊巳界領但不得云齊巳
教也鏡庵曰通局者推原得益因由文則備在二
誘具領受化始末義則徧通四科然雖通四探約
佗日法身久鑑五時齊約今日應身施化五時。】

** 上下五分結

「玅樂(七)(十七)五上分者謂掉舉慢無明色染無色染五
下分者謂身見戒取疑貪瞋五上分中色染無色染
一向唯上掉慢等三雖復通下不能牽下故云上分
言下分者貪雖通上不是唯上瞋一唯下不通於上
餘三徧攝一切見惑雖復通上而能牽下故名為下
故俱舍由二不超欲由三復還下縱斷貪等至無所
有由身見等還來欲界廣如俱舍。

籤(五)(十八)俱舍云由二不超欲謂貪瞋由三復還下謂
身見戒取疑。」

【鑑堂曰或問思惑牽生見惑障理何故縱斷貪等
至無所有由身見等還來欲界將非見惑亦牽生
耶曰見惑本是障理由未見理縱能斷思未出有
漏故見惑亦牽生也。】

** 無住本

「維摩詰經(中)觀眾生品。

疏(八)(十八)　垂裕(九)(二十四)　玅玄(八)(七)　籤(八)(一)　類集節
玅經(三)藥艸喻品如來說法一相一味所謂解脫相
離相滅相究竟至於一切種智。

句(七)(九)所謂下雙釋一相一味眾生心性即是性德解
脫遠離寂滅三種之相如來一音說此三法即是三
味此三相則以為境界緣生中道之行終則得為一
切智果故言究竟至於一切種智也(云云)解脫相者
無生死相離相者無涅槃相滅相者無相亦無相唯
有實相故名一相一相即無住本立一切法無住無
相即無差別也立一切法即有差別差別如卉木無
差別如一地地雖無差別而能生桃梅卉木差別等
異桃梅卉木雖差而同是一堅相若知地具桃李即
識實中有權解無差別即是差別若知桃李堅相即
識權中有實解差別即是無差別。

止觀(八)(二十九)輔行(八下)(九)今明圓教地體生性一切具
足況復牙堅全是地堅能生所生無非法界。

記(七)(三十三)所謂下雙釋者初雙標理教也次眾生下
先釋性對理德之相初總舉解脫下列結此性三德
雖有三相秪是一相如來下釋一味由佛說故此性
可修性本無名具足諸名故無說而說說即成教依
教修習方名修三(云云)此三相下重指性三以為修
境緣生下重舉修相故名為行行即因也終則下舉
果地三三智滿故從智為名即是智三行三性三開
合多少準望可知(云云)初釋相中性德即是本有三
道解脫相者即於業道是解脫德離相者即於煩惱
是般若德寂滅相者即於苦道是法身德無生死等
寄修以釋唯有下結故云實相一相下轉釋一相即
無住本立一切法理則性德緣了事則修德三因迷
則三道流轉悟則果中勝用如是四重竝由迷中實
相而立此無住本具如釋籤第七巳釋故無明實相
俱名無住今以無相對於差別專指實相名無住本
無住即本名無住本隨緣不變理在於斯起信二門
義準可識染淨二類具在十門。

光明玄(五)初從無住本立一切法(始三德終三道)若從無明
為本立一切法者(始三道終三德)。

記(上)(十六)初約施教逆推理顯由事二約立行順修即
妄歸真此二生起初從法性無住本立一切教法二
從無明無住本立一切行法(云云)然若具論從無住
本立一切法不出四重如玅樂(云云)今之初番是彼
第四果中勝用今之後番是彼第二修德三因問初
番生起始從祕藏終至三道合當迷故三道流轉何
以却對果中勝用立教法耶答今云祕密藏顯由三
寶等豈可迷理而由三寶及諸三法耶故知須作依
理起教釋之方允。

指要云第一重既以性德緣了為一切法須以正因
為無住本餘之三重既將逆順二修為一切法必以
性德三因為無住本。」

【大乘直說真妄體一淨名雖因窮妄以無明為本
其實體全法性是故祖師隨文用與或以法性或
以無明義皆無在須知無住本法具論須四克論
唯二也初重是理餘三是事理彰圓教性具諸法
事顯圓教全性起修故指要云應知若事若理皆
有此義等然經中性德一相本具三相謂解脫離
滅疏記委明故知理中本法性德緣了即經疏性
三事中本法修德三因即經疏修三迷則三道流
轉即眾生本有三道全三德而是也悟則果中勝
用即經疏果智之三也然此三重立法文中顯云
重指性三以為修境由佛說故此三可修豈非全
性起修性三為本逆順二修皆所立也亦合地具
桃李則識實中有權解無差即差(理中具緣了)若知桃
李堅相即識權中有實解差即無差(事中具正因)經中
一相疏指為眾生心性而記文迷中實相蓋本於
此然此四句但作修性迷悟而說不必如虎溪始
天性結緣中退大流轉今悟大果以求生起也或
疑初重立法但舉緣了則有二修二因次重何指
三因與逆順二修又有果中勝用者何逸堂曰玅
宗云良由眾生性具染惡不可變異其性圓明(文)
所以性中但舉緣了者即性善惡也善緣了即是
性具佛界惡緣了即性具九界只由性善性惡融
通寂滅其體不二故但舉緣了即具二種也又復
性中緣了既未起修三法圓融皆得為本是則修
性對論故本中既三立法亦三就性自論立法唯
二也又修中善惡既異故逆順恒殊果中勝用既
全在因心則知因不離果所以修中具明三句也
若起信二門中不變與體空即無住本也隨緣與
成事即所立法也其不二門法性無明共造雖通
真妄亦與四句會同之染淨二用即事造三千即
玅樂下之三句染用三道流轉也淨用果中勝用
亦修德三因也且從用說故缺初句應知四句亦
通別教但以初句三皆在性而不互融乃至第四
從本起用只是相關不相即也淨名中既唯有第
二重本法通別無疑矣。

雜編云無住差乎一性立法謬於二修本末相紛
源流一混意謂本只一性却以性德三因皆為無
住則差失一性矣所立只是緣了却以逆順三皆
為法則謬亂二修矣則緣了為修本正因為立法
故有本末一混也然記文明將三因三道為所立
法必以性三為本何破四明又引玄籤無明法性
和合生法者且籤中委釋無住本義竝無真妄和
合之說不知所據何文又謂約性雖離對彼須合
乃至記云事則修德三因者對本兼舉也以例四
佛立義且性三為本修三為末出疏當文何不尋
之而背文立義又復三因既是兼舉三道亦是兼
舉只有二道為所立法耶又況引例不當豈可以
徧圓對論以例圓中理事耶。】

「續遺(上)(十七)都由三德祕密法性無堅住性是故大聖
以此法性無住為本。

指要(上)性雖是一而無定一之性。」

【編云有云無住本者謂性不定住也真如非寂非
照而寂而照是性不定住無明體空立一切法亦
是性不定住此釋無據蓋不看本疏疏云無明依
法性法性即無明無二無別豈得性還依性當知
無明無本以此明之無住是無依義也今謂玅樂
云此無住本具如釋籤第七巳釋即無明即法性
等文是也當據此文釋無住本豈非無明法性俱
無堅住性耶俱無定一之性耶欲成巳義却改名
性不定住縱茲巧說於義何妨疏文云既無有本
不得自住依佗而住如何以無依釋無住耶。】

** 性類二種

「文句(七)(十)種者三道是三德種淨名云一切煩惱之儔
為如來種此明由煩惱道即有般若也又云五無間
皆生解脫相此由不善即有善法解脫也一切眾生
即涅槃相不可復滅此即生死為法身也此就相對
論種若就類論種一切低頭舉手悉是解脫種一切
世智三乘解心即般若種夫有心者皆當作佛即法
身種。

玅樂(七)(三十四)三道是三德種者即性種也有生性故
故名為種生時此種純變為修修性一如無復別體
言相對者且從當體敵對相翻即事理因果迷悟縛
脫等始終理一故名為性波水之義準望可知波是
水種豈可不信若就類者類謂類例即修德也眾生
無始恒居三道於中誰無一毫種類夫有心者法身
種者合彼性三為一法身對修方合約性恒開此三
從別一一各異問若爾般若解脫有於種類及以對
論法身種類與對論種為同為異答理一義異言理
一者秪緣理一是故性修相對離合言義異者對生
死邊名為相對理體本淨名為種類又聞能觀智名
為了種聞所緣理名為正種即是理淨與事淨為類
別行玄記(上)(十五)問文中緣了竝云種者其義何耶答
夫言種者凡有二義一敵對論種如三道是三德種
二類例論種如緣了是智斷種性德法身為修得法
身種此二皆取能生之義也若以二空為種即類例
義若以二執為種即敵對義今文既云觀人法空即
緣了種是類非對若就覺智觀於二空為二因種則
取修二類於果二若就性德本自二空為二因種則
取理淨類於巳淨故圓論性種有對有類別無對種
學者審思圓教反是學者思之。

十義書(第二義)又執心造諸如來是非染非淨心者此
更不可且如止觀引彼經偈本證陰心能造一切此
有二意一明陰心本具如來性故(理造)二明煩惱之儔
是如來種(事造)故云心造如來若敻指真心能造如來
正當金錍旁遮偏指清淨真如為佛性也又只知類
種全不識敵對種也。

文句(四)(二十九)中道無性即是佛種。

記(五)(二十三)立本無性為本性德故知今種即性家之
種是故還立無性為本為欲更明性家緣起以種言
之種者生義即前十界界如理性俱性竝種具如前
釋。

玅玄(九)(二十)若取性德為初因者彈指散華是緣因種
隨聞一句是了因種凡有心者是正因種此乃遠論
性德三因種子。」

【北峯師曰眾生三道體性本來全是三德迷故不
知枉受輪迴失佛神用今示迷體全是佛性令其
改迷發智修行同佛受用然性體雖爾非聞教開
解而不知非加修聖行而不證故金錍云汝無始
來唯有煩惱業苦而巳即此全是理性三因由未
發心未曾加行故性緣了同名正因而茲性類佛
菩提種非圓頓教莫能詮示昔圓自玅偏性尚迷
今既開權偏圓俱得是知以圓教解了迷即玅一
毫一句稱性互融法界徧含何所不具所謂三千
果成咸稱常樂若不圓修何能頓證也須知性以
三道為能生三德為所生類以三因為能生三身
為所生又復性種生時純變為修與果上三佛同
類何者能生之心是修中正因與果上法身同類
所發智是了因與果般若同類所修福是緣因與
果應身同類修性一如無復別體既從圓詮善惡
皆成佛道故於九界而分性類三道惡法即性名
性種三因善法即佛名類種用上九界中取所作
惡為性所修善為類也性以三道為當體即修惡
類以三因為當體即修善竝屬事造三千故云變
造三千即修善修惡也煩惱之儔是如來種事造
也若玅樂四句中性屬三道流轉類屬修得三因
若論所依即理造三千迷中實相亦性德緣了也
然約修性乍分若究三道得為佛種正由性全是
佛三因竝全性起修豈有兩體之別三千體一事
理不二也若爾三千屬所顯修惡屬所破如何以
修惡為事造耶曰但除其病不除其法也此乃就
迷示性故以三道為性種若文句中直示性德明
佛用由性故以中道無性為佛種記云性家之種
還立無性為本或疑文句中兩釋初以中道為佛
種說教為緣起次以正因為佛種緣了為緣起竝
不涉二修者何曰既以中道無性為種故藉師教
與緣了而發起此佛種也若爾波水之喻應水為
種耶曰中道正因其體全是眾生三道亦得波為
水種若如法身類種理淨與事淨為類豈可求其
別體亦是水為水種若取修性之義今中道之種
能生即修亦是水為波種義無不可或疑玅玄云
我不敢輕於汝等汝等皆當作佛即是正因種(文)
且正因本具何須論作曰須知本具迷故不知玅
樂云聞所緣理名為正種聞所說智名為了種(文)
又疑玅玄若取性德為種者一句一偈為了因種
彈指散華為緣因種夫有心者即正因種(文)此以
修德三因為性德種者何曰乃體性之性也又疑
玅樂云敵對相翻指要謂不須斷除及翻轉者何
也曰初名轉體不轉次名體俱不轉也又疑經云
若人不信毀謗此經則斷一切世間佛種(文)以性
類言之何種耶止庵曰此正明類種如句云今經
明小善成佛此取緣因性為種若不信小善成佛
則斷一切世間佛種(六)(十一)記釋云言斷佛種者正
當緣了二因此經徧開六道若謗此經義當斷也
(六)(末)或法身有對有類。

私謂記文生時此種純變為修修性一如等文此
乃釋性種三道之修非謂類種之修也若就類者
下方釋類種。】

讀教記卷第十三

讀教記卷第十四
天台沙門　法照

* 文句(七)

** 舍利

「文句(八)(十二)夫佛生處得道轉法輪入涅槃等處法王
所遊皆應起塔此經是法身生處得道之場法輪正
體大涅槃窟此經所在須塔供養不復安舍利者釋
論云碎骨是生身舍利經卷是法身舍利此經是法
身舍利不須更安生身舍利生法二身各有全碎皆
可解(云云)。

記(八)(二十一)生處得道轉法輪入涅槃等處具如止觀
第七化身八相此四相處尚應起塔況復五師及此
經所在即是法身四處皆應起塔況經著塔中則為
巳有法身全身舍利故引論證生法二身各有全碎
云云者令釋出四相生身全碎如釋迦多寶法身二
者諸方便教法身碎也法華一實法身全也四教五
時委簡可見故知諸經全碎相半唯此法華法身全
身更無餘法皆入實故。

玅玄(七)(十七)六年苦行三十四心斷結(云云)以火闍毗
收取舍利者此三藏佛涅槃相。

輔行(九下)(十五)方便土中通佛涅槃不可亦同界內通佛
灰身入滅唯留舍利等。」

【大小兩乘皆留舍利者小為人天福田故大表化
化無窮故若順教旨空中則大有小無如章安說
若順同居化儀則小有大無如玅玄若就法性土
則大小俱無如輔行相傳謂一生修行其火燒不
壞擊之則碎二生修行燒擊不碎三生非但不碎
亦有光明也。】

** 法華分身

「瓔絡本業經(上)釋迦文佛分身百億悉徧其中為彼
國說賢聖本業瓔絡之行(云云)若近相見皆來集此
金剛寂滅道場樹會。

戒壇經佛告目連汝往祗園戒壇鳴鐘召十方僧如
觀音普賢等集我分身百億釋迦各乘樓觀至戒壇
所。

華嚴經(五)往昔勤修多劫海能轉眾生深重障故能
分身徧十方悉現菩提樹王下。

籤(二)(十八)首楞嚴下卷堅首菩薩白佛言世尊(云云)阿
難言如我解佛所說彼佛是釋迦異名佛告阿難汝
承佛力乃知是事乃至上方有土名一燈明等竝釋
迦分身。

文句(八)(二十)諸佛同與欲開塔如僧中作法與欲意也
大集明若干佛與欲華嚴亦說十方若干佛同說華
嚴大品亦云千佛同說般若皆不云是釋迦分身準
今經者應是分身彼帶方便故時中不顯說耳今經
非但數多亦直說是分身咸來與欲也。

玅樂(八)(三十)如僧中與欲者不必全同僧中法事故云
如耳多寶願力須諸佛集復令時會知分身多故此
諸佛為開塔集集又不至但遣侍者傳問訊等狀如
與欲故諸侍者但申問訊無說欲辭大集若干諸佛
與欲者於欲色二界大空亭中廣集十方一切諸佛
(云云)今巳開權次欲顯遠使諸佛道同故令諸佛與
欲。

釋籤(一)(二十三)況同居分身寂光地踊覩巳咸信一道
無偏不同華嚴云是眷屬大集亦無分身之言般若
但云問者加說名字咸同故知此經與餘經異顯密
意別思之可知。」

【按疏記言分身但今昔多少顯密異耳。

逸堂曰諸文竝不曾一槩斷昔日無分身但只可
云對諸經揀蓋前人不曉便謂在昔不說分身乃
問者之過應知今經與諸經對辨有二義一者名
義如華嚴大集般若但有分身之義今經有義有
名二者多少昔經縱說分身而數不多今經數多
或云本迹異迹中今成分身則通本門久成分身
則局。】

** 三變土田(籤七（十三）三變土田者土田梵云佛剎物所生處名為土田即生
處所也亦是一切諸法之生處三變表三智破三惑)

「玅經(四)是寶塔品
文句(八)(二十)三變土淨者此正由三昧三昧有三初變
娑婆是背捨能變穢為淨次變二百那由佗是勝處
轉變自在後變二百那由佗是一切處於境無礙又
初一變淨表淨除四住次一變淨表淨除塵沙後一
變淨表除無明(云云)。

記(八)(二十九)三變淨土由背捨等者問佛有楞嚴三昧
之力何以仍用小乘事禪又表破三惑復非所治答
是定聖行攬因成果果地事用無爽於理即楞嚴中
具諸三昧非昔因時見禪法界豈背捨等變過三千
然化佛事宜附小名故大論中亦是準小故云欲得
自在修勝處欲得廣普修一切處若但小用唯於三
千又初一變下表破三惑者既楞嚴中即理之事不
妨一一皆破三惑況今三昧直論功用破惑乃是所
表而巳表前破巳表後更破。

記(九)(十八)今云變者穢為施權變表顯實穢屬五濁元
在小機機會權開變土為表(云云)。

記(八)(三十四)問三千之外各四百萬億無復大海文殊
何故仍云海來答事釋未爽況不思議今三義通之
一者既移天人及變大海從所移處來應無遠弊二
者海眾縱移而龍宮不動龍謂不動而所居巳變從
變而不變處來有何不可三者無緣者被徙有緣者
今來此不思議山海宛然令眾不見但是變見非謂
改體文殊既不起而往其土亦即穢而淨故淨名云
移置他土都不使人有往來想此中乃使有往來想
而本不移故知應有機者而土變眾移而尚來其無
緣者土復眾來而不至所以理雖無動化事成規故
使所見不同來往時異菩薩化儀尚爾豈佛設變同
凡。

玅玄(七)(十四)復次三變土田者或是變同居之穢令見
同居之淨或見方便有餘淨例如壽量云若有深信
解者見佛常在耆闍崛山共大菩薩聲聞眾僧者是
也或見實報淨例如見娑婆國土皆紺琉璃純諸菩
薩即其義也或見寂光等也法華三昧之力使見不
同耳。

釋籤(八)(五)三變土田或見同居淨乃至方便有餘者三
變之淨若據土相似同居淨據移天人置於他土純
諸寶樹寶獅子座唯有諸佛及諸菩薩則似方便有
餘故著或言準文又應亦似實報無障礙土。」

【或問淨名丈室容受三萬二千獅子寶座及一切
大眾又華嚴中無礙法界於一毛端現寶王剎何
法華開顯反不及二經須用三番變淨耶曰淨名
現座大士空室正彰彈斥故華嚴法界毛端現剎
乃果上無礙故法華更變機會權開表破三惑故
應知淨名華嚴不變而變法華開顯變而不變隨
順物宜無優劣也。】

** 龍女成佛

「玅經(四)提婆達多品當時眾會皆見龍女忽然之間
變成男子具菩薩行即往南方無垢世界坐寶蓮華
成等正覺三十二相八十種好普為十方一切眾生
演說玅法。

文句(八)(二十七)正示因圓果滿胎經云魔梵釋女皆不
捨身不受身悉於現身得成佛故偈言法性如大海
不說有是非凡夫賢聖人平等無高下唯在心垢滅
取證如反掌(云云)南方緣熟冥以八相成道此土緣
薄秪以龍女教化此是權巧之力得一身一切身普
現色身三昧也。

記(八)(三十四)問為不捨分段即成佛耶若不即身成佛
此龍女成佛及胎經偈云何通耶答今龍女文從權
而說以證圓經成佛速疾若實行不疾權行徒引是
則權實義等理不徒然故胎經偈從實得說若實得
者從六根淨得無生忍應物所好容起神變現身成
佛及證圓經既證無生豈不能知本無捨受何妨捨
此往彼餘教凡位至此會中進斷無明亦復如是凡
如此例必須權實不二以釋疑妨言權巧者不必一
向唯作權釋只云龍女巳得無生則約體用而論權
巧非謂專約本迹而為權巧也故權實二義經力俱
成佗人釋此或云七地十地等者不能顯經力用故
也。

教行錄(答日本十問中)。」

【愚謂北峯承廣智云龍女是實人在海巳證無生
今作始證體用權實釋非同古人判是十地人權
示此說不可易矣竊詳圓果一科經文自有現身
成佛捨此往彼之義大師標因圓果滿文初云現
成明證即是龍女現身成佛以證圓經故引胎經
偈現身成佛是同未分權實之異記主詳考二文
雖皆現身成佛而權實不同故云今龍女文從權
而說故胎經偈從實得說因修北峯科令記文明
白記文初問下約龍女及胎經現身成佛問二答
下約權實現成捨此答有四初約權實義等消文
二若實下約實體權用答即捨三凡如下囑必須
權實不二釋妨四言權下釋歡喜文斷體用權實
俱顯經力然言權下雖是歡喜科文而意與上連
屬也次又二初明圓人當教二餘教下例從偏入
圓初又二初以體用正釋現身疑二既證下以體
用結釋不捨疑記云從六根清淨得無生忍即前
文殊言龍女得不退轉也記云應物所好容起神
變現身成佛即今龍女因圓果滿現身成佛也看
胎經證字今經變字則體用明矣記云不必一向
唯作權釋又云非謂專約本迹而為權巧蓋對斥
古人通本迹義也。】

** 壽量四句

「文句(九)(十六)鷸蚌相扼我乘其弊應具四解謂實有量
而言無量彌陀是也實無量而言量如此品及金光
明是也實無量而言無量如涅槃云唯佛與佛其壽
無量是也實有量而言量如八十唱滅是也品文具
有此義豈可是一而非三耶。

記(九)(二十四)品文具有此義者即此品後文具三句義
還攬此三分為四句是故應知今品題意迹中指本
本具三身故不偏執常與無常今正應以本地之長
用開迹短曉長本巳方達本理無復長短故借迹中
三身四句對本以釋當知本迹俱具四句本四俱本
迹四俱迹。

句(九)(十八)今正詮量本地三佛功德故言如來壽量品
(云云)此品詮量通明三身若從別意正在報身何以
故義便文會義便者報身智慧上冥下契三身宛足
故云義便文會者我成佛巳來甚大久遠故能三世
利益眾生所成即法身能成即報身法報合故能益
物故言文會以此推之正意是論報身佛功德也。

記(九)(二十五)今正下結歸品意乃指今之本佛(云云)問
法報是本應身屬迹何以乃言本地三佛答若其未
開法報非迹若顯遠巳本迹各三(云云)此品下約身
以文義判品令知久成又三初正出本報何以故下
釋出所以上冥法本下契物機三以此下結成本報
記(九)(二十二)彌勒問涌出菩薩從誰發心等者意疑伽
耶成來未久如何所化身相難思本既不疑長壽何
須以非長而長為答但先以長為答顯所化多長壽
之由其唯法報是故今以三身釋之法華論意亦復
如是。」

【鑑堂傳覺庵之說壽量四句收一代名言今取之
余重講如來壽量品嘗曰如來十號盡是假名壽
量三身初非實法雖非實法三身炳然雖是假名
十號宛爾應知如來三世利益竝是應身故頌云
應身壽量還知否塵劫分明在目前處處同行復
同住相逢不必語生年。】

** 品信開合

「玅經(五)分別功德品。

文句(十)(六)一現在四信二滅後五品云何四信略解三
人廣說二人觀成一人信通四人故言四信也四信
者一一念信解未能演說二略解言趣三廣為佗說
四深信觀成(云云)初二品是聞慧位廣聞廣說是思
慧位觀行相成是修慧位自淺之深成六根清淨十
信位也。

記(十)(九)云何四信者問意兩兼一問云何但立四數二
問云何四俱名信略解去釋也四人通名為信則二
義俱成攝五成四不須至五又名從初得故俱名信
略解三人者去通從別則受別名廣及觀成必有略
故故略通三人唯除初信初無解故廣說二人除略
解者廣局第三不通前二觀成一人復除廣解不通
餘三除信一事餘不通四唯信通四名為四信若一
念信解未有下三乃是初信最局略具初信廣具初
二觀必具三故後漸寬但後後者勝於前前故成後
局。

文句(十)(七)五品者一直起隨喜心二加自受持讀誦三
加勸佗受持讀誦四加兼行六度五加正行六度此
五人者通論皆自行化佗下文云五十人展轉相教
也既皆有自行通稱弟子皆有化佗通稱法師也別
論二人但自行三人具化佗作法師往名在三不在
五自行既通所以皆稱弟子也(云云)結此五品前三
人是聞慧位兼行六度思慧位正行六度是修慧位
都是十信位前耳或云初隨喜品是入信心位分一
品為兩心五品即十信心即是鐵輪六根清淨位也
(云云)不久詣道樹者其位在鐵輪不久得入銅輪能
八相作佛也(云云)此第五品與第四信齊同是修慧
位若論入位同是六根清淨位也而有現未佛世滅
後之異耳。

記(十)(十二)第五品齊第四信者以初二品當初信解第
三品當第二信故二處判三慧將二信及此三品共
在聞慧位也問何故現在唯四信滅後立五品答其
義既齊四五無別但是滅後加讀誦位為第二品耳
記(十)(八)自非今家準法華文判以法師功德六根互用
為十信位而為內凡於十信前以分別功德末如來
滅後巳下文立五品位為外凡寧判十信斷三界苦
仁王經意何由可消。

玅玄(五)(七)此經分別功德品明初心五品弟子之位文
甚分明法師功德品明六根清淨相。

止觀(七)(三十一)若爾五品之位在十信前若依普賢觀
即以五品為十信五心但佛意難知赴機異說借此
開解何勞苦諍。

句(十)(十)前是相似功德今是相似位初功德耳
記(十)(十六)前是相似功德等者指分別功德品中云滅
後五品大師有時依普賢觀判五品位在六根內故
云相似若指四信正當相似。

句(十)(十)初品既爾四品加然相似既爾分真倍然。

記(十)(十六)四品加然者明發不定始自隨喜終至正行
皆發六根何必過五方入相似言加然者以初望後
初尚得入後四加前相似既爾等者以分真中根淨
倍前以真望似故云倍也。

記(十)(十二)在三不在五者師從利佗故除初二準法師
品讀誦亦得通名法師但此中文意且資理是故爾
耳。

句(十)(十)法師義如上說。

記(十)(十六)問此品既云是隨喜果法師之名何以指前
(意謂今品明法師自當十信何以釋名却指上品莫也淺深不便)答弟子通初後(言五
品弟子皆通初後)法師唯二三義亦兼後二(此指五品中第二三品兼於四
五得稱法師)或全未入品何者若以五品入六根中五師
但為六根因耳(此說五師未入五品言五品等者此名五品合十信也五師等者言五師
與五品有高下)縱以五品在六根外五師不云修於觀行(縱說
五品在六根外亦不與五師同以五師不云修觀五品是修觀行位)但以誦說名通且
通第二三品說復該於四五故且一往似通(言誦說名通者
如五師中有誦說之師五品中有自誦之品勸佗等三義當於說故可會通以五師中三師會五品中二三以
五師中第四會五品中四五故以彼法師釋此法師之名亦且一往以誦說位會通之)若具約
位簡之一向未入凡位(若約位簡則五師未入五品外凡位也)以法師
名彼品釋廣故須指彼以消今名(據理不可以彼釋此只緣約誦說屬
對一往義通況復彼文釋法師廣故故指於彼)法師之稱既通不隔四信五
品故指彼文用申品目。
 | 五師 |受持 |讀 |誦 |解說 |書寫 |
 | 五品 |隨喜 |讀誦 |勸他 |兼行 |正行 |」

【品既合信從品言之五品即十信之五心耳若一
品為兩心五品即十信也或問品伏信斷義安可
合曰品伏開也品斷合也不可以開妨合普賢觀
明無生忍前十種境界是相似位於中有深信大
乘受持讀誦等五品之義故知五品合十信也北
峯師云明斷伏故位開約赴機故文合即伏即斷
理亦無殊。】

** 六根盈縮

「玅經(六)法師功德品。

文句(十)(十一)今按三業安樂行即有十善一善有十即
百善一善中有十如即千善就化佗為二千約如來
室如來衣如來座即成六千五種法師悉具六根清
淨一一根皆有一千功德也復次一心中具十法界
一一界皆有十如即成一百一根通取六塵即有六
百約定慧二莊嚴即是一千二百根根悉用定慧莊
嚴等千二百也若論六根清淨清淨則不言功德若
少若多若言莊嚴能盈能縮能等等莊嚴者根根六
千若言千二顯其能盈若言八百顯其能縮若言清
淨無盈無縮無等六根互用根自在故不可思議故
記(十)(七)此土三根強弱引大論文全不應此此文眼鼻
身八百耳舌意一千二百論中眼耳意三用強故不
相當(云云)今依安樂行以明三業正當法師依於弘
經方軌故令獲得六根清淨(云云)準華嚴六根各十
十義亦與此中文同但真似別耳是則五十俱通真
似又五與十但離合異。

玅玄(六)(十)問若以六根為六通者云何功德有增減答
大論四十云鼻舌身同稱覺眼稱見耳稱聞意稱知
三識所知為一三識所知為別而三識助道法多故
別說三識不爾故合說又三識但知世間事故合說
三識亦知世間亦知出世間故別說(云云)若例此義
三根種種義強故有千二百功德三根力弱故但八
百功德者蓋一途別說非經圓意正法華功德正等
等千今經顯六根互用將三根足二百向三根而互
用耳自在無礙能等如正法華說能縮如身眼鼻之
八百能盈如耳舌意千二百經云若能持是經功德
則無量如虗空無邊其福不可限互用之意彰矣。

籤(七)(三)言三根增減者此引大論四十文云鼻舌身三
者但引彼論云有增減若對六根與今不同意云論
文許有增減何妨今經眼鼻身三數劣餘三是故引
論以例今經故云若例此義餘如所說。

楞嚴經(四)第二義者汝等必欲發菩提心於菩薩乘
生大勇猛決定棄捐諸有為相應當審詳煩惱根本
此無始來發業潤生誰作誰受阿難汝修菩提若不
審觀煩惱根本則不能知虗妄根塵何處顛倒處尚
不知云何降伏取如來位阿難汝觀世間解結之人
不見所結云何知解不聞虗空被汝隳裂何以故空
無相形無結解故則汝現前眼耳鼻舌及與身心六
為賊媒自劫家寶由此無始眾生世界生纏縛故於
器世間不能超越阿難云何名為眾生世界世為遷
流界為方位汝今當知東西南北東南西南東北西
北上下為界過去未來現世為世方位有十流數有
三一切眾生識妄相成身中貿遷世界相涉而此界
性設雖十方定位可明世間秪目東西南北上下無
位中無定方四數必明與世相涉三四四三宛轉十
二流變三疊一十百千總括始終六根之中各各功
德有千二百阿難汝復於中克定優劣如眼觀見後
暗前明前方全明後方全暗左右傍觀三分之二統
論所作功德不全三分言功一分無德當知眼唯八
百功德如耳周聽十方無遺動若邇遙靜無邊際當
知耳根圓滿一千二百功德如鼻齅聞通出入息有
出有入而闕中交驗於鼻根三分闕一當知鼻唯八
百功德如舌宣揚盡諸世間出世間智言有方分理
無窮盡當知舌根圓滿一千二百功德如身覺觸識
於違順合時能覺離中不知離一合雙驗於身根三
分闕一當知身唯八百功德如意默容十方三世一
切世間出世間法唯聖與凡無不包容盡其涯際當
知意根圓滿一千二百功德。」

【如英法師云楞嚴一經無逾解行先依圓心明解
脫竟次示起行之門欲使機緣悟入圓通先令審
觀煩惱根本作達理之處然煩惱本不出根塵覩
對世界相涉故曰則汝現前眼耳舌鼻及與身心
六為賊媒自劫家寶由此無始眾生世界生纏縛
等此由總示過患殆至以世界歷六根別明行相
數量多少則曰世為遷流界為方位乃至四數必
明與世相涉三四四三宛轉十二流變三疊一十
百千總括始終六根之中各各功德有千二百是
知此一節經文乃別明凡夫見聞覺知行相數量
也但經文幽隱解者多說或但筭數而法義無表
或專理趣而數目不明翻令學者終日遲迴余謂
流變三疊者流變則是從小增多之謂也三疊則
是三番也但此經乃房公潤筆措詞文雅故云疊
也上明五濁中亦云五疊渾濁也一十百千者則
出其三疊之數也一十乃初疊百則次疊千則第
三疊耳纔言一十便該十二也此乃總舉其數以
一字貫三謂一十一百一千或謂之四數恐未可
也且十二是初疊者當知眾生現行境界一念心
起根塵纔對便落方世以此方世三四相涉故成
十二也此乃六根六塵所依之處也若於此中便
論優劣則眼等三便只有八以前明後暗左右傍
觀等其意等十二反說可知然既根塵相對則必
於中起貪瞋癡身三口四故曰身口意三作殺盜
婬自業所感作其習因今且以一塵起十惡示之
十惡業體既依塵起還應不離方世十二以此十
惡徧造業故則謂之業有十惡等以此十惡在前
念故則謂過去有十惡等宛轉相涉一中有十是
故成百二十為次重增數是第二疊也其實只十
惡但隨方世召之成百二十當知初疊之中唯論
四方三世故成十二其如一方涉世亦只一四方
但亘乎三世以謂世世皆四方故成十二上來方
世既爾故今依方世造十惡亦不出只一十惡徧
方世而成百二十也例如今家只一千如以對實
法國土假名故成三千也若眼根等三只成八十
雖則十惡無虧但所依方世元闕一分故耳其次
熾然作此十惡必能互相莊嚴於中趣一惡為所
嚴必以餘九為能嚴且如欲殺者寧不由有瞋有
癡有盜婬等所以行殺是知九能莊嚴一也餘九
互嚴準說可知其實亦只一十惡但由互嚴故一
中有十則成百也亦例今家只一十界以談互具
故成百界也然既互嚴成百應知此百惡體還亦
不離前來方世十二一中有百故成千二百為第
三重增數成第三疊也眼等三根亦只成八百例
上可知然此三疊初則十惡所依之處次則正論
十惡所起但徧十二故成百二十也三則明乎十
惡互嚴其實雖有三疊成千二百不出十惡耳是
知經意大率欲明六根三業為煩惱本耳但其根
塵所造必依方世仍須互嚴故成三疊增至千二
百以為極數耳蓋法理而然豈復心多耶然其根
根各千二百者此乃總括始終以六根能分別識性
相同為言也蓋眼等一期對境之時雖則前明後
暗而有增減其實能分別性還有顧視四方之德
既通四方則成千二百也身鼻亦爾故經曰汝等
見聞元無異性眾塵隔越無狀易生性中相知用
中相背孤山釋曰元無異性者了別之心唯一故
眾塵隔越者六塵不同故然其六根所作十惡皆
名功德者蓋由此十惡體全是性惡法門故如來
欲令機緣當處解脫全體圓通言中有響則以功
德明之故下勸詳擇經云我今備顯六湛圓明本
所功德數量如是隨汝詳擇其可入者吾當發明
令汝增進又曰生死結根唯汝六根更無他物安
樂玅常亦是六根更非佗物三四四三宛轉十二
者以三世涉四方有一二以四方涉三世亦十二
也。

按經三四四三宛轉十二流變三疊一十百千者
謂以三世涉四方有十二以四方涉三世亦十二
故曰宛轉蓋一念纔動便落方世成十二數即此
十二各變為十成百二十又即百二十各變為十
成千二百也以世涉方以方涉世比說可知是則
變一為十是第一疊變十為百是第二疊變百為
千是第三疊故曰流變三疊一十百千然則一念
之功未至三疊而勢不可巳既至乎三疊又不可
復增雖無量世之不同要且不出乎三雖無邊方
之不等豈逾於四耶夫千二百之功而兆於一念
善若有力惡亦有力猶水能載舟亦能覆舟也可
不謹歟。

北峯問曰楞嚴與法華竝以眼鼻身具八百功德
耳舌意具千二百功德根數既同文意同否答有
二不同一迷悟不同二數法不同初義者楞嚴明
煩惱根本乃就凡失迷妄說六根業用優劣劣故
八百優故千二百法華明持經得悟發相似聖用
六根互用功德論能盈能縮縮故八百盈故千二
百次義者楞嚴約三世四方十二之上各有十惡
成百二十又約十惡互嚴一一具十成千二百法
華約一心具十法界一一界皆有十如即成一百
一根通取六塵即有六百約定慧二莊嚴即是一
千二百根根悉用定慧莊嚴等有千二百也又問
谷響引晉本華嚴三十五云菩薩有十種眼謂肉
眼天眼慧眼法眼佛眼智眼明眼出生死眼無礙
眼普眼餘根亦然與法華何異耶答法華六根各
五即是似位華嚴六根各十即是真位位雖高下
法體是同但離合異耳謂法眼離智眼慧眼離生
死眼佛眼離明眼無礙眼普眼也。】

** 文殊位次

「玅經(七)玅音品。

文句(十)(二十二)問若文殊位下辭不應求見若文殊位
高相來那忽不識答雖同一位有始中終止此一事
不知無忝高位又眾中見瑞不了發起令知故問佛
耳。

記(十)(三十五)若文殊位下等者玅音辭彼佛時云及見
文殊豈可遠來求見下位文殊位高見華應識何以
問佛以何因緣等答中二義竝文殊位高或同是補
處一位之中分始中終或同是古佛則無高下同位
居始未謝不知忝者辱也豈一事不知成屈辱耶又
大眾無敢問者文殊雖高為欲發起示為不知。

別行玄(上)(八)下品不知上品冥顯兩益如文殊不知玅
音。

記(上)(二十三)上不測上亦通圓人故引玅德不知玅
音。

別行疏(下)(十一)真佛者據玅覺法身究竟極地毗盧遮
那乃名真佛真佛淵遠不可說示云何能解如妙音
所作文殊不知況下地凡夫為示真身耶。

記(下)(十一)問妙音東來先現八萬四千眾寶蓮華文殊
見巳而問於佛據此亦是不識應相那忽引證不知
真身答斯乃見迹不識其本即是不知真身也故下
問云是菩薩種何善本修何功德行何三昧三昧即
真法也。」

【按疏記二文自言文殊亦是高位人非謂文殊高
於玅音也。】

讀教記卷第十四

讀教記卷第十五
天台沙門　法照

* 止觀懸敘

** 提綱

「圓頓止觀吾祖說巳心中所行法門寂巨散於太虗
爍群昏而獨耀其救世明道之書乎眾生無始背覺
合塵六趣相環唯昏與散佛世尊哀而極之闢六妙
門隨其悟入則妙止妙觀介乎其間矣去佛逾遠空
有並作暗禪者多增上慢文字者推功聖人於是圓
頓止觀晦而不明莫逃算數之譏未盡即具之旨唯
吾智者頓悟法華融萬境於一心蕩神靈於幽極不
涉思惟不容擬議同聲自爾相應同氣自爾相求章
安曰止觀明靜前代未聞者以此止觀妙法也無得
而名焉對散曰止對昏曰觀方止方觀未甞昏未甞
散也因相待以成法即絕待而照本譬猶阿伽陀藥
不得巳而用之病去藥亡醫亦不立又何止觀明靜
云乎哉夫止觀者高上者高上卑劣者卑劣包羅凡
聖盤礡古今情塵淨而日麗長空智眼明而月沉寒
水吾佛以此傳之迦葉西天二十三傳而之師子尊
者洎乎東傳震旦訖歸于我天台涌出自巳光明普
照大千世界非靈山再來孰能與於此然聖賢間出
以心傳心傳者是誰心是何物噫止觀之道不可得
而傳耶果不可傳何謂受莂於定光止觀可傳也如
其可傳何謂我行無師保傳不傳余不得而知諸人
試定當看。」

** 定境

「定境用觀一家要宗必先詳於解行之文解行詳則
境觀明矣止觀一部其要在乎解之與行解則圓解
諸法本真行則立行定境用觀第五文云前六重依
修多羅以開妙解今依妙解以立妙行此解行之分
也余嘗斷曰開妙解於定境之前用妙觀於定境之
後故知定境用觀盡在立行文中與開解文了不相
涉荊溪義例十不二門大槩同然皆先開解而後立
行也立行有二先定境後用觀定境者何立陰是也
若不立陰妙觀就何處用妙境就何處顯故四明十
義書云定境修觀乃是止觀一部綱格進道要宗輔
行於陰入境文分兩段謂先重明陰境即於三科內
唯取識心去尺就寸文也次明修觀即十法成乘文
也山外之失可知矣近代有謂定境之後方用妙解
蓋不究此解行之文如其說則定境在先開解在後
矣又有謂先以不思議觀觀不思議境為初重能所
却合不思議境不思議觀而觀於陰為次重能所蓋
亦不究定境修觀之文如其說則修觀在前定境在
後矣顛倒錯謬蓋不足評今所評者揀境云爾揀境
者陰妄心也揀定現前一念妄陰即就此陰觀具三
千三千即一念一念即三千不縱不橫不前不後如
水之八德時則陰境轉為不思議境矣不思議境境
即是觀兩重能所歷歷分明若十境十乘色心開合
法塵四類宗計異同具在本文茲得以略止觀曰然
界內外一切陰入皆由心造佛告比丘一法攝一切
法所謂心是論云一切世間中但有名與色若欲如
實觀但當觀名色心是惑本其義如是若欲觀察如
伐樹得根如灸病得穴今當去丈就尺去尺就寸置
色等四陰但觀識陰識陰者心是也輔行科此今當
去丈就尺等文為尅示境體釋此文竟乃料揀云問
五識五意識及第六識並能生於受等三心何等識
心及所生三心是今觀境答五識五意識定是今境
未屬煩惱在無記故於第六中取能招報者仍須發
得乃屬煩惱境餘之分別方屬今境然此料揀文說
者不一有云界入無歸有云識名通漫有云二宗王
數同異有云通將陰境對煩惱境揀今皆不用當知
端坐觀陰自有三節一尅示境體即今揀境文是二
歷餘一心三例餘陰入在下破徧文末輔行既云尅
示境體四明十義書指此為總無明心可玩繹體之
一字與總之一字余嘗曰是相須揀是體須觀記主
以識體多含故精揀至於無可揀定境的切矣此棟
境文乃與歷餘一心并煩惱境對辨至下歷餘一心
文却對此揀境與煩惱境辨也今釋料揀文問五識
五意識及第六識並能生於受等三心何等識心及
所生三心是今觀境觀字平聲此約識相問也答云
五識五意識定是今境既不復言所生三心則約識
體答也未屬煩惱此是煩惱非煩惱境也在無記故
報陰無記也此五識五意識對現行煩惱揀示今境
尚未屬現行煩惱則不與發得隆重煩惱境辨矣又
云於第六中取能招報者仍須發得乃屬煩惱境餘
之分別方屬今境此對煩惱境揀示今境既取能招
報須發得者為煩惱境則能招報現行煩惱屬歷餘
一心矣然此一文自有二義故四明指要鈔云輔行
又揀能招報心及以發得屬於下境下境之言以歷
餘一心與煩惱境並屬於下也近代諸師皆以在無
記故一節文為通將陰境對煩惱境揀以於第六中
取能招報以下至餘之分別方屬今境為的示所觀
今詰之問文是今觀境答文先以五識五意識揀示
今境次於第六識揀示今境凡問答中三言今境的
指心體何上下之違戾耶此揀境說也其次用觀。」

** 不思議境

「世尊三昧安詳起師悟藥王精進時靈鷲山中人未
散不因南嶽有誰知好境界此境非思量分別之所
能解吾祖智者不得巳而強名之則曰一觀心是不
思議境秖此一言陰心破矣秖此一言能所忘矣忘
能所故從境受名對所破陰名為能觀對不思議觀
名不思議境破惑證中名所顯理雖有三名唯一實
相荊溪云指的妙境出自法華所謂諸法實相實相
必諸法諸法必十如十如必十界十界必身土又依
大經及以大論立三世間是為三千是為三諦修此
觀者其相云何秖一念心具足十界百界千如依報
假名亦復如是故云介爾有心三千具足如八相遷
物物在相前亦不被遷相在物前亦不被遷秖物論
相遷秖相遷論物如如意珠穰穰雨寶如三毒心心
相徧布如彼夢事夢境宛然則是一心一切心一法
一切法一一塵中一切剎一一剎中一切塵一一身
土莫不然是故觀者無差別互即互具互泯互融如
是觀時是名正觀是名觀具具即是假假即空中一
空一切空無假無中而不空三千皆空也一假一切
假無空無中而不假三千皆假也一中一切中無空
無假而不中三千皆中也輔行云今欲修觀但觀理
具俱破俱立俱是法界若夫三道三德十種三法乃
至百千萬億三法豈逾於此徹因徹果該自該他攝
正攝依徧事徧理是為不思議境然曰觀心者無別
有心即是前定境所謂識陰者心是也之心無別心
也此不思議境是伐樹之斧灸病之火捨檐之法破
賊之將略則三觀廣則十乘只一十乘三根統被上
根一觀直入體境含諸十乘備矣中根加行鯁痛自
他或二或三極至于七歷位安忍離于法愛下根障
重尤當進修陰境既然諸境例爾五略十廣皆不思
議然此境相語不頓舒故有理性修德化他三境之
別要而言之照一心理具之謂性觀理具無性之謂
修解無性而說之謂化他自然之理也非相生也非
相含也故日用中燒香禮拜彈指散華開講坐禪著
衣喫飯皆不思議境之全分或謂性德境不通修或
謂修德境推四性屬事或謂性德境對理造餘二對
事造備在章門非此可既諸人會麼修具即性具秋
曉天台路性具修亦忘錦衣行故鄉。」

* 止觀(一)

** 祖承

「止觀(一)(一)行人若聞付法藏則識宗元(云云)付法藏人
始迦葉終師子二十三人末田地與商那同時取之
則二十四人諸師皆金口所記並是聖人能多利益
(云云)聞法之要功德若此佛為此益付法藏也。

輔行(一上)(五)若不先指如來大聖無由列於二十三祖
若不列二十三祖無由指於第十三師若不指於第
十三師無由信於衡崖台嶽(云云)如來依理隨機立
名像末四依弘宣佛化受化稟教須討根源若迷於
根源則增上濫乎真證若香流失緒則邪說混於大
乘由是而知台衡慧文宗于龍樹二十三聖繼踵堅
林實有由也良可信也。

輔行(一上)(十二)金口者此是如來黃金色身口業所記問
曰此諸尊者為何位行答準四依位初依屬凡不得
名聖傳中既不的判其位而云並是聖人故多是第
四依人亦可通於第三第二(云云)聞法既有如是深
益故佛付法令至後世展轉聞之致使龍樹之後妙
觀斯在良由於此。

付法藏因緣經(飛字函第六卷後魏吉叉迦夜共曇曜譯)今略依經示圖
止觀輔行所引同。

<img:>

法藏經云我滅度後乃有二十四尊者出現於世流
傳我法。

阿難所問經我入涅槃大迦葉當與分別與比丘比
丘尼作大依止如我無異迦葉傳阿難阿難傳末田
地田地傳商那和修修傳優波毱多。

阿含經我滅度後一百年間長者末田提出興于世
涅槃疏(五)(十九)佛雖正人其佛出後故不作如來之像
四果非正人謂四果是真福田化道易行宜作此像
(云云)今取一塗即是四依為四果像(云云)舊明四依
位不同(云云)今約地前未斷別惑是初依地上斷別
惑作三依是別義約十信是初依三十心十地斷別
惑作三依者是圓義就圓義更作通別通者四十心
共作四依別者十信是初依初住至六住是第二依
七住至九住是第三依十住是第四依。

指歸鈔(七)(二十六)以大斥小故云非正既在滅後(云云)
若作佛形便濫佛出。

玅玄(十一)(五)五品六根為初依十住為二依十行十向
為三依十地等覺為四依。

達摩多羅禪經(圖字函東晉佛陁䟦陁羅譯)佛滅度後尊者大迦
葉尊者阿難尊者末田地尊者舍那婆斯尊者優波
崛尊者婆須蜜尊者僧伽羅叉尊者達摩多羅乃至
尊者不若蜜多羅諸持法者以此慧燈次第傳授。」

【疑者云章安於止觀中明祖承者何曰玄句釋經
附經立觀取信彰明若止觀說巳心所悟傳授機
緣預防暗證離其邪說故須明也輔行之文甚顯
又疑今論祖承傳圓頓大法而毱多諸祖自證小
果者何也曰準荊溪料揀意謂涅槃長壽品迦葉
菩薩問佛以四依品答明列四果以為四依第四
依人名阿羅漢住第十地經中四依既是佛後弘
法之人正是二十四祖是故即用四依判位乃知
金口諸師皆破無明大乘圓人云證四果蓋以四
依為四果也疏云四依為四果像(五)(十九)孤山云列
諸祖預承佛記位在四依內契大乘外現小像四
果是真福田故二十四祖多言證果也又疑禪宗
更加婆舍斯多不如蜜多般若多羅菩提達磨為
二十八祖而道原傳燈錄智炬寶林傳嵩師正宗
記共贊之又有定祖圖序云原夫菩提達磨實佛
氏之二十八祖也與夫大迦葉乃釋迦如來直下
相承者也吾佛以正法要為一大教之宗以密傳
授為一大教之祖乃至其始亂吾祖宗熒惑天下
學者莫若乎付法藏傳正其宗祖斷萬世之諍者
莫若乎禪經禪經之出乃先乎付法藏傳六十二
載始終備載二十八祖巳見於晉世矣付法藏傳
乃真君廢教之後但謂二十四祖方見魏之時耳
又傳燈諸祖之前列七佛相承付法有偈及釋迦
拈華迦葉微笑等其說與今相反云何曰明心徹
悟彼此有人立祖判經未敢聞命圭峯有云禪是
佛心教是佛口心口之法定相違耶但宗承無識
之輩妄加四祖反有破斥付法藏傳以為謬妄(文)
由是而知二十八祖西天記之說非圭峯製作明
矣今以四義評道原諸說一立祖無據若付法藏
傳立二十四祖乃西土聖賢所記凡經三譯是今
的據禪宗二十八祖有何憑據若嵩師云禪經始
終備載二十八祖今檢禪經只有九尊者耳何故
妄指數多況名字多不全同前後有異如何影射
二不究年代或云達磨是西土人到此親說安別
求據而又不本傳燈寶林傳專據禪經影帶達摩
多羅轉作菩提達磨謂是西土二十八祖出於禪
經且禪經譯在姚秦之世當東晉隆安年中中間
涉宋與齊至梁普通八年達磨方到後魏孝文帝
太和十九年十月五日歸寂通涉一百餘載豈有
魏末示滅先載晉譯經中若云達磨壽長未入滅
者既未入滅不應立為祖師縱使壽長不應近二
百年也三謗七佛偈經中多明七佛者欲使取信
易明即非佛佛以法相付若諸佛付法各付機緣
況此七佛乃空劫前三佛成劫後四佛時劫隔遠
何甞相見付法耶如釋迦何甞親見彌勒設有授
記之說自受於然燈且非受迦葉佛記又況七佛
付法之偈出何經論耶四妄立拈華且釋迦拈華
迦葉微笑付法偈頌且無所出既無所據妄生疣
贅耳。】

「涅槃(一)(十七)諸佛世界諸大菩薩悉來集會及閻浮
提一切大眾亦悉來集唯除尊者摩阿迦葉訶難二眾
涅槃疏(一)(廿一)揀出二眾者有事有顯事者迦葉入滅
定定力所持故不來阿難為魔所罥故不來有所顯
者迦葉為顯不捨細戒故迦葉最長子方持佛法佛
若臨滅應赦細戒(云云)又為外道所譏師所制戒滅
後皆捨迦葉若來寧得執正此事阿難為顯最後佛
稱歎付囑(云云)問佛令捨細戒迦葉不許師弟相拒
何也答不然佛為利根隨有利益迦葉為鈍根還令
如故故非違拒。

西域記(九疑字函)當來慈氏世尊之興世也三會說法之
後餘有無量憍慢眾生將登此山至迦葉所慈氏彈
指山峰自開彼諸眾生既見迦葉便捨憍慢時大迦
葉授衣致辭禮敬巳畢身升虗空示諸神變化火焚
身遂入寂滅。

涅槃經(三)(一)若以法寶付囑阿難及諸比丘不得久住
何以故一切聲聞及大迦葉悉當無常如彼老人受
他寄物是故應以無上佛法付諸菩薩以諸菩薩善
能問答如是法寶則得久住。

涅槃疏(三)(二十二)佛酬其請新故言所有正法悉付迦
葉如來緣謝故去迦葉機興故付內同佛德外委大
臣秉正法教乃指圓伊而作依止酬其所請此中為
學新伊者故故言法付迦葉下文為不學新伊者故
故言迦葉無常不堪付囑各各為緣。

指歸鈔(五)(十二)各各為緣者此讚後斥各為機緣迦葉
大行始終無異所以斥為無常者此乃寄高訓下令
捨偏入圓。」

【祖承付法正在法華開顯迦葉領解時也故迦葉
敘云今法王大寶自然而至如佛子所應得者皆
巳得之具如藥草喻品述成之文涅槃第二卷云
我今所有無上正法我悉巳付摩訶大迦葉可看
巳之一字則知在法華明矣或謂付法在涅槃者
迦葉既不曾在會何所付耶若爾付法傳云化緣
將畢垂當滅度告大弟子摩訶迦葉如我今者將
般涅槃以此深法用囑累汝汝當於後敬順我意
廣宣流布無令斷絕迦葉白言善哉受教何也曰
此乃滅後作傳者備敘法華中始末事耳。】

「止觀(一)(二)智者師事南嶽(云云)南嶽事慧文禪師(云云)文師
用心一依釋論論是龍樹所說付法藏中第十三師
智者觀心論云歸命龍樹師驗知龍樹是高祖師也
輔行(一上)(十三)金口祖承從前向後今師祖承從後向前
者為指文師以承龍樹文便故也(云云)言高祖者若
以智者所指應以南嶽為父師慧文為祖師龍樹為
曾祖師(云云)是則章安望於龍樹方為高祖耳(云云)
今家亦以龍樹為始是故智者指為高祖。

<img:>

<img:>」

【北峯師曰吾佛出世普化群生隨機饒益宜大說
大宜小說小循循善誘調停成熟咸得成佛不令
一人獨得滅度謂何禪宗只度一種大機而小機
不度果如此則佛說大小經論何為若佛為普度
機緣所以說大小法則汝傳弘佛法但接大機豈
盡佛意今天台示佛化意前則隨機普被後則咸
會佛乘同安祕藏無復小乘二三差別如來化緣
既息法付諸祖既經開顯咸悟大乘並修圓頓若
無助道正行難成故須正助相扶自他兼被大小
通傳無有剩法所以大師云始鹿苑中鷲頭後鶴
林法付大迦葉記主云既成道巳說必託處故略
舉此始中終三以法驗證以處顯法即所傳之法
正指於斯又義例云雖依法華咸歸一實末代根
鈍若無扶助則正行傾覆正助相添方能遠運佛
化尚以涅槃為壽況末代修行非助不前故扶律
談常以顯實相(文)又復佛世機緣值聖猶尚住小
各執一門況末代根性寧唯一種諸祖既知法華
開顯世智偏行無非佛因故隨機弘闡宜大說大
宜小說小隨其修證一一點示無非實相雖隨根
所用不同既知實相悉是圓機不名偏小所以三
種止觀或漸或頓或不定歸戒禪定無漏慈悲應
是定散偏小不捨一法皆是大乘無非實相盡成
佛果乃知教家收機備足故梁氏論云天台大師
贊龍樹之遺編從南嶽之妙解用三種止觀成一
事因緣括萬法於一心開十乘於八教戒定慧之
說空假中之觀坦然明白可舉而行於是教無遺
法法無棄人人無廢心心無擇行行有所證證有
其宗大師教門所以為盛自智者傳法五世至今
湛然大師中興其道為予言之如此故錄之以係
于篇(文)自餘異論邪說得以略之。】

** 鶴林

「輔行(一上)(八)鶴林者在拘尸城阿夷羅䟦提河邊樹有
四雙復云雙樹四方各雙故名為雙又云根分上合
故名為雙佛於中間而般涅槃涅槃之時其林變白
猶如白鶴因名鶴林(云云)。

輔行(七上)(十一)方面皆悉一枯一榮榮喻於常等枯喻無
常等如來於中北首而臥入般涅槃表非枯榮(云云)
入涅槃巳東西二雙合為一樹南北二雙亦合為一
二合皆悉垂覆如來其樹慘然皆悉變白(云云)言北
首者增一阿含云表於佛法久住北天長含第四云
佛告阿難安我頭南首面向北則使佛法久住北天
機見不同不須和會(云云)。

輔行(七上)(十七)爾時師子吼菩薩白佛言世尊何等比丘
能莊嚴娑羅雙樹佛舉六人及以如來六人在因如
來居果因果俱得莊嚴之名因果始終四德具足所
表義顯故云莊嚴因六人者(云云)師子吼言如我解
佛所說義者阿難比丘即其人也得淨天眼指阿那
律少欲知足指大迦葉無諍空行指須菩提善修神
通指目犍連得大智慧指舍利弗於一一人廣如阿
難後舉果人云(云云)師子吼言如我解佛所說義者
唯有如來乃能莊嚴娑羅雙樹(云云)前之六人雖曰
多聞乃至大智要必宣說一切眾生悉有佛性巳於
法華得聞記巳非不能說但不及果人故云如來最
能莊嚴。」

【大經六人能說佛性證大涅槃為莊嚴故記主曰
因果始終四德具足所表義顯故云莊嚴或曰法
華授記八部四眾因身子同解即雙樹義顯問身
子不忍見佛涅槃故先入滅何故涅槃疏(十四)(二十二)
引大經云身子見佛涅槃不憂常住不喜須知附
小與開顯義異。】

** 傳觀

「止觀(一)(三)此之止觀天台智者說巳心中所行法門。

輔行(一上)(十二)言說巳心中所行法者即章安密從大師
得所行之法也故舉所行以顯所傳若傳而不習有
言無行將何以辨所傳不空故知所傳即巳所行亦
令後代行弗違言所以一部並為行相(云云)故應信
此即是所傳故遺囑云止觀不須傳授私記時為人
說私記即指章安所記十卷是也囑意正言面授意
多不周私記言旨全備。

止觀(一)(三)天台傳南嶽三種止觀一漸次二不定三圓
頓皆是大乘俱緣實相同名止觀漸則初淺後深如
彼梯隥不定前後更互如金剛寶置之日中圓頓初
後不二如通者騰空為三根性說三法門引三譬喻
輔行(一上)(十六)天台去別釋所傳之法即此所傳是向所
行(云云)為三根等者此三止觀對根不同事雖差殊
因緣頓理離圓教外無別根性當知此三並依圓理
分此三行名三根性是故漸次不同於別或一日一
月一生修之可獲(云云)故知此三知圓理同而行相
少別當知南嶽唯授天台圓頓之理約行須以漸不
定助問南嶽大師知四教否答南嶽委知而不細判
(云云)又此四教非始南嶽慧文禪師既依大論大論
釋經經明三教當知此教傳來久矣至天台來分別
始盛(云云)是故三觀總攝四教又此三止觀名字雖
似八教中三其相永別彼八教中指華嚴為頓鹿苑
去為漸不定寄在前四味中。

玅玄(十)(十六)一圓頓觀從初發心即觀實相(云云)二漸
次觀從初發心為圓極故修阿那波那十二門禪(云
云)不定觀者從過去佛深種善根今修證十二門豁
然開悟得無生忍(云云)。

釋籤(十)(二十)此三觀中頓觀一種全同止觀漸及不定
少分不同漸初不云先修歸戒(云云)不定但寄漸次
論發不定若彼止觀但論從師所受修行不定故彼
文云或漸或頓或止或觀既云天台傳於南嶽不可
從師得於所發是故不同此約昔聞今隨修觀所發
不定(云云)故彼三種初皆知圓。」

【一家傳心之要非章安莫能敘出非荊溪莫能發
明故舉所行以顯所傳或問天台傳南嶽三種止
觀的在何時曰智者初見南嶽便示普賢道場為
說四安樂行豈非於大蘇時授三種止觀修行之
法若謂智者巳證悟了方授則觀法無用矣然約
理唯一約行有三以由南嶽悟法華頓理理雖一
種行相宜以漸不定助故成三種止觀也疑者云
漸次止觀解頓行漸與涅槃前三解圓行漸同異
云何曰教則部別不同行乃因果俱異何者彼通
三教因人行之今唯圓人所行因異也彼通證小
果如須䟦聞常證小今唯證大果異也部別不同
可知矣若玅玄三名具如釋籤若化儀三名固不
須辨孤山謂傳教不傳觀殊昧斯旨輔行云若不
示人境觀不任依止。】

** 無情佛性

「止觀(一)(四)繫緣法界一念法界一色一香無非中道。

輔行(一上)(二十)一色一香無非中道者中道即法界法界
即止觀止觀不二境智冥一(云云)自山家教門所明
中道唯有二義一離斷常屬前二教二者佛性屬後
二教於佛性中教分權實故有即離今從即義故云
色香無非中道此色香等世人咸謂以為無情然亦
共許色香中道無情佛性惑耳驚心今且以十義評
之使於理不惑餘則例知(云云)。

涅槃經(率字函三十七卷)迦葉菩薩言世尊如佛所說眾生
佛性猶如虗空云何名為猶如虗空耶善男子虗空
之性非過去非未來非現在佛性亦爾(云云)無有三
世猶如虗空善男子虗空無故非內非外佛性常故
非內非外故說佛性猶如虗空善男子如世間中無
罣礙處名為虗空如來得阿耨多羅三藐三菩提巳
於一佛法無有罣礙故言佛性猶如虗空(疏科云初明佛性同
虛空)迦葉菩薩白佛言世尊如來佛性涅槃非三世攝
而名為有虗空亦非三世攝何故不得名為有耶佛
言善男子為非涅槃名為涅槃為非如來名為如來
為非佛性名為佛性云何名為非涅槃耶所謂一切
煩惱有為之法(云云)非如來者為一闡提至辟支佛
(云云)非佛性者所謂一切墻壁瓦石無情之物(云云
疏科云二明佛性異虗空)金錍(云云)。」

【凡諸釋義皆以立宗為正破古為旁輔行因釋圓
頓止觀色香中道之文故正明觀道旁破清涼金
錍亦然故四明云正為顯圓妄染即佛性旁遮偏
指清淨真如然無情佛性出自涅槃如來被機有
權有實佛性之旨有進有否實而言之三佛皆徧
三因亦徧從權而說三佛皆局三因亦局若帶權
說實之文則但說實教正徧對實說權則權教緣
了不徧是知涅槃只一佛性之言在佛則為實教
正因在迦葉則為權教緣了故章安科眾生佛性
猶如虗空云佛性同虗空義科如來佛性涅槃是
有云佛性異虗空義清涼諸師唯知如來法身體
徧而不知眾生正因體徧故使惑果事而迷因理
是為迷名而不知義也。】

** 置毒

「止觀(一)(五)又云置毒乳中乳即殺人乃至置毒醍醐醍
醐殺人此證不定也。

輔行(一上)(二十七)云云。

玅玄(五)(十八)行人心行譬之如乳實相智譬之以毒毒
有殞命之能此智有破無明之力久遠劫來說實相
毒置於凡夫心乳毒慧開發不可為定或於初味發
或於後味發不得次第往判故言置毒乳中乃至醍
醐徧在五味中悉有殺義。

輔行(三下)(三十一)大經二十七獅子吼難云眾生之身六
道差別云何而言佛性是一佛言譬如有人置毒乳
中乃至醍醐皆悉有毒乳不名酪乃至醍醐名字雖
變毒味不失若服醍醐亦能殺人實不置毒於醍醐
中佛性亦爾雖徧五道受別異身而是佛性常一不
變。」

【置毒唯置凡夫心乳若止觀通五時置者乃是以
發驗置當知置毒之用全約如來懸鑑故釋籤(六)(十)
若不探頤當時入位隨聞遠近多少生熟行之淺
深故藉今生重聞方發(文)豈非約佛意預鑑四教
機緣宜在將來何味中熟故為隨宜而強毒之若
論能鑑能置通於五味若論所置唯在凡夫心乳
名為置毒而今日重聞方發既在醍醐或在四味
却以今驗昔必能置之時在醍醐也故云乃至置
毒醍醐亦能殺人等或問發毒唯破無明何故通
四教發耶曰能發雖通四教破惑唯局別圓。】

** 起教觀

「止觀(一)(九)云何裂大網種種經論開人眼目而執此疑
彼是一非諸聞雪謂冷乃至聞鶴謂動今融通經論
解結出籠。

輔行(一上)(三十五)云何裂大網至出籠者裂謂裂破既感
果報設教利人破他疑網雖本為開眾生智眼實機
未顯如法華前眾生於教權實空有事理互迷若為
判巳開權顯實使權實不濫令識教本意破執教疑
網達一理無外了法門大體知眾教有歸(云云)今融
通等者理本無說說必被機四悉四門諸觀諸諦適
時利物未及通方便各計一隅情執未破今為融會
重疑颯然如繫在籠情無所適解執滯結開權教籠
如遊太虗縱曠無礙。

止觀(二)(二十三)第四為通裂大網諸經論故說是止觀
者若人善用止觀觀心則內慧明了通達漸頓諸教
如破微塵出大千經卷恒沙佛法一心中曉若欲外
益眾生逗機設教者隨人堪任稱彼而說乃至成佛
化物之時或為法王說漸頓法(云云)此義至第九重
當廣說攝法中亦略示。

輔行(二下)(三十二)四明裂大網者裂破執於權教疑網初
文通除自他疑網故云通裂乃至須曉漸頓諸教出
自一心若不善用不思議觀觀於一心不思議境何
由可裂執教大疑若欲下為利他裂他疑網今明果
報且語初住以初得故越却中間故云乃至成佛即
指妙覺初住巳去通能八相裂大疑故故云裂網(云
云)如此自他皆由妙觀契於妙境是故能有如是妙
用。

指要(上)通應二事果後利他既是淨用依正必融縱
是他機亦同自體此之妙事在今染心能如是觀妙
用方顯。

止觀(三)(二十六)復次心攝諸教略有兩意一者一切眾
生心中具足一切法門如來明審照其心法按彼心
說無量教法從心而出二者如來往昔曾作漸頓觀
心偏圓具足依此心觀為眾生說教化弟子令學如
來破塵出卷仰寫空經故有一切經教悉為三止三
觀所攝也。

輔行(三下)(二十三)復次下明用心攝諸教之意文具二意
即是能化所化之別一約所化謂破眾生心塵出一
切法二者佛既先得今教眾生即是化他能所相成
義不可闕。

十不二門則止觀十乘(云云)。

指要鈔(上)言起教一章(云云)。

文心解(三)今謂不然若自裂網則通初心若裂他網
須至果後故輔行釋化他不思議境云初心依理生
解為他說者與起教不同此唯實報八相被物發起
權實施開廢等何得云始行能裂他網乎仰又起教
之言須起八教徧逗群機而反用自裂之文作自行
起教不亦濫乎又令修起教之觀成說法之用不許
但修十乘果用自顯者且輔行云若不善用不思議
觀觀不思議境何由可裂執教大疑豈非但是修十
乘耶況今文云理境乃至利益咸爾故知起教更無
異塗若謂十乘不該果用後之五妙更須別修是則
眾寶之車成壞驢之運。

指要(下)從此門去純談化他而化他法門雖即無量
豈出三千亦攝歸剎那同為觀體(云云)故今文先明
淨用同在染心理具情迷顯發由觀。」

【修起教觀自四明始以止觀五略十廣自行化他
皆是初心行者修法玅玄觀心之義亦然故荊溪
云止觀十乘成今自行因果起教一章成今化他
能所指要釋曰彼文起教雖即弗宣而且不出裂
網之意此裂網文泛論生起雖在果後化他細尋
其意多明初心自行故文云種種經論開人眼目
執此疑彼是一非諸今融通經論解結出籠豈非
始行能裂他網又文云若人善用止觀觀心則內
慧明了通達漸頓諸教豈非自行起教此四明妙
得文外之意也輙出其意名字位人五品十信望
於初住並屬初心故知南嶽智者四明融通經論
解結出籠與夫通達漸頓諸教凡講說結緣皆是
因中修起教觀之相也裂網之文生起與釋其義
一致但生起文中有解結出籠之語故法智云豈
非自行能裂他網釋文中有通達漸頓諸教之語
故云豈非自行起教可看結字與教字則知始行
能裂他網與自行起教義同變文云爾若望果後
八相化他則始行能裂他網自行起教並屬初心
自行輔行下文將化他境對起教料揀而有初心
依理生解與實報八相被物其義不同可以例知
但化他境乃發圓解為他四說此起教觀乃是通
達漸頓諸教融通種種經論義不同耳故知因中
若不能修自行起教之觀果後焉能成就化他說
法之用淨覺昧此悲夫。】

讀教記卷第十五

讀教記卷第十六
天台沙門　法照

* 止觀(二)

** 燈炷

「摩訶般若經燈炷深奧品(海字函十九卷)須菩提白佛言菩
薩用初心得菩提用後心得菩提是初心不至後心
後心不在初心如是心心數法不俱云何善根增益
若善根不增云何當得菩提佛告須菩提我當為說
譬喻智者得譬喻則於義易解須菩提譬如然燈為
初燄焦炷為用後燄焦炷須菩提言非初燄焦炷亦
非離初燄非後燄焦炷亦非離後燄須菩提於汝意
云何炷為焦否世尊炷實焦佛告須菩提菩薩如是
不用初心得菩提亦不離初心得菩提不用後心得
菩提亦不離後心得菩提而得菩提須菩提是中菩
薩初從發意行般若波羅蜜具足十地得阿耨菩提
須菩提白佛言何等是十地佛言具足乾慧地性地
八人地見地薄地離欲地巳作地支佛地菩薩地佛
地具足是十地得菩提。

大論(表字函七十五卷)非初不離初非後不離後燈譬菩薩
道炷喻無明等煩惱𦦨如初地相應智慧乃至金剛
三昧相應智慧。

輔行(一下)(卅三)大品須菩提問佛為用初心得菩提為用
後心得菩提論七十五釋云須菩提何故作此問耶
答須菩提聞上諸法不增不減心自生疑若法不增
減云何得菩提唯佛能爾何關菩薩佛以深因緣答
謂不但初心不離初心所以者何若但初心菩薩初
心便應是佛若無初心云何得有第二三心後以初
為本初以後為期佛以現喻喻此初後譬如焦炷非
初不離初非後不離後燈喻菩提道炷喻無明焰如
初地相應智慧乃至金剛三昧相應智慧焦無明惑
非初智不離初智非後智不離後智論通三教故約
斷位。

四念處(二)(二)大論明燈炷云乾慧為初𦦨佛地為後𦦨
此即通家名乾慧非斷道而為初𦦨者乃是論主申
含容別外人作此解乃以相似燈炷為𦦨耳(云云)復
有人言歡喜為初𦦨佛地為後𦦨此約別教斷道為
初𦦨別家初地見常住理斷無明見中道名歡喜是
初𦦨復有人言初住為初𦦨佛地為後𦦨是圓教意
初住見中性圓斷一品無明故初住為初𦦨此是通
教通別通圓之義。

四教義(三)(七)故大智度論釋燈炷品云有人言乾慧地
初𦦨佛地為後𦦨有人言歡喜地為初𦦨佛地為後
𦦨有人言初發心為𦦨佛地為後𦦨如此解釋不同
者恐是諸大乘論師釋滿字教門三教明位不同各
取此意以釋初後燄。

玅玄(四)(卅一)問大論三處明初𦦨約別圓皆取發真為
初燄通教何意取乾慧為初燄答別圓各逗一種根
性故用發真為初𦦨通教為逗多種根性所謂別圓
入通故含容取乾慧耳若鈍者八人見地是初𦦨利
者於乾慧即能斷結故是初𦦨問利人應無十地答
備有以根利故故不制位問別圓無利人耶答雖有
利鈍以根性純故但作一說宜如此也。

釋籤(五)(二十)大論三處明焦炷等者謂乾慧地初地初
住大論四十八明四十二字門即初住巳上也第四
十九明菩薩初歡喜地乃至法雲地廣明修治地業
續此文後即云復次地有二種一者但菩薩地二者
共菩薩地所謂乾慧地乃至佛地故知三教明矣故
知此中問意與止觀稍自有殊此以三教為問見地
焦炷置而不論若得此意則止觀宛然自別次問利
人應無十地者問意利人既於初地斷見應二地乃
至四地斷思六七地成佛是則無十地耶答意者教
門具有於利人不制秖如超果得阿羅漢可令餘三
果亦無人耶次問意者別圓若有利人應在地前住
前焦炷耶答意者雖有利鈍斷位必定。

止觀(六)(七)問三乘共斷其義巳顯用何為據更獨開菩
薩地耶答大論判三處焦炷則有三種菩薩斷惑乾
慧是伏惑尚得為初𦦨今取八人真斷為初𦦨有何
不可。

輔行(六上)(八)次問者三乘共位借義巳成別立菩薩恐
無誠證次答意者初引大論三處焦炷者意引乾慧
別在菩薩斷惑之位若共二乘不名初𦦨初𦦨即是
斷位故也論別立菩薩故以初地而為斷位故大論
七十八燈炷品云十地有二一菩薩初地為初𦦨二
聲聞見地為初𦦨若獨菩薩地即歡喜地為初𦦨論
文既以菩薩初地而為初𦦨故今取之以為況釋於
共伏道尚得以為菩薩初𦦨今但退取共斷位者為
獨菩薩初𦦨有何不可故知此文別判通教菩薩位
也下文自有獨菩薩位即別菩薩位也所言三種菩
薩者即共地菩薩中根之人亦同二乘三四地斷。」

【四念處云此是通教通別通圓義者此與藉通開
導不同文中因小大半滿分門通是滿字摩訶衍
門多所含容故標列云即開為三一通二別三圓
至引論三處焦炷各釋結竟乃總結大科云此是
通教通別通圓之義若玅玄所謂別圓入通之文
答中標云通教為逗多種根性即釋云所謂別圓
入通則知此句自出通教根性多種耳故含容取
乾慧之句方是定初地焦炷也非謂乾慧初𦦨是
別圓入通之人。】

** 六即

「止觀(一)(廿四)若智信具足聞一念即是信故不謗智故
不懼初後皆是若無信高推聖境非巳智分若無智
起增上慢謂巳均佛初後俱非為此事故須知六即
(云云)理即者一念心即如來藏理如故即空藏故即
假理故即中三智一心中具不可思議。

輔行(一下)(卅三)若智信下釋意也信初心具不謗言無智
極方滿不懼無分則初後俱是謂極在佛凡夫永無
名為後非謂凡有理理即是佛名為初非離初後非
須知六即初心雖即但名為理故離初非極果雖遙
即故有分故離後非此六即義起自一家深符圓旨
永無眾過暗禪者多增上慢文字者推功上人並由
不曉六而復即(云云)初釋理即約如來藏理釋三諦
者一切眾生具如來藏三諦無缺。

玅宗(上)(十三)六種即名皆是事理體不二義而事有逆
順名字等五是順修事唯理性一純逆修事此逆順
事與本覺理體皆不二其逆順名自何而立以知不
二事皆合理名之為順其不知者事皆違理故名為
逆名字等五若淺若深皆知皆順若初理即唯迷唯
逆而迷逆事與其覺理未始暫乖故名即佛所以者
何良由眾生性具善惡不可變異其性圓明名之為
佛性染性惡全體起作修善修惡更無別體全修是
性故得迷事無非理佛。

指要(上)一家所判法門名義無間高下巳他無不理
性本具全性起修分顯究盡故今十門一一如是皆
為觀體其義更明(云云)。

雜編(一)(十一)引止觀大意云理同故即事異故六凡諸
經中有即名者如生死即涅槃之流皆以六位甄之
使始終理同而初後無濫今謂理同者三千空中之
理迷悟咸同也事異者三千即假之事因果有異也
理雖具假由未緣起故對事邊同名空中亦可得云
對事方合據理常開是則事為能即理為所即所即
如空無高下能即如飛者淺深。

涅槃疏(一)(十六)一切眾生皆有佛性而無見用即無分
佛初地初住能百界作佛即少分佛二住二地是多
分佛妙覺是滿分佛以是義故一一法門皆有權實
本迹即此義也問蛣𧏙蝮蠆義復云何答夫一善法
即有四分例一惡法亦應如是未見明教置而不論
且就權者言之小菩薩所作是無分蝮蠆初地初住
所作是少分乃至十住十地等所作是多分如來所
作是滿分。

玅宗(上)(十三)又復應知六即之義不專在佛一切假實
三乘人天下至蛣蜣地獄色心皆須六即辨其初後
所謂理蛣蜣名字乃至究竟蛣𧏙今釋教主故就佛
辨以論十界皆理性故無非法界一一不改故名字
去不唯顯佛九亦同彰至於果成十皆究竟故蛣𧏙
等皆名六即。

止觀(五)(八)問十法界互相有為因為果答俱相有而果
隔難顯因通易知(云云)更引諸例凡聖皆具五陰不
可言聖陰如凡陰又佛具五眼豈可以人天果報釋
佛眼。

輔行(五上)(廿二)次問者為是一一因心具十界因為復一
一界果具十界果答中初總答云俱相有者法爾而
然一念因心道理具十一界之果豈當一界然言一
果具於十果果既隔越徧顯似難若知隨起十中一
心一必通十是則一果具十因一因具十因故曰因
通理則易知(云云)更引下略明果隔示難顯相從事
理說即十界果各具十果故云凡聖皆具五陰(云云)
言不可者意說凡陰不同聖陰又佛具下舉一佛果
具於十界然不可以聖陰同凡自是佛果能具十界
終不可以佛地獄界以為凡夫地獄界也佛果巳滿
從事而說巳具十界初地初住分具十界乃至凡夫
但是理具是則一一界果各各具十不相混濫一往
從易且云因通及以果隔理而言之一念因心實具
十界百界因果(云云)問一心既具但觀於心何須觀
具答一家觀門永異諸說該攝一切十方三世若凡
若聖一切因果者良由觀具具即是假假即空中理
性雖具若不觀之但言觀心則不稱理小乘奚甞不
觀心耶但迷一心具諸法耳。

玅記(十)(十一)唯圓即觀一念三千三諦具足是則一心
一切心一身一切身一土一切土一念俱觀若身心
土若空假中更無前後故觀成時一心見一切心一
身見一切身一土見一切土十方諸佛身中現故故
於自心常寂光中徧見十方一切身土若唯觀他遮
那之土必迷自境若了心境自即他故他即自故不
了此境自尚成他況觀心耶觀土既爾身佛心然
句(十)(七)。

解謗(十一)蛣𧏙名相至究竟者此明理性具十界也
既皆性具性必常住十皆法界法界無外界界徧收
法法高廣博地但理名字初聞五品觀成六根似發
四十一位分真體用不二玅覺等性究竟法應圓融
故蛣𧏙等若假若實與佛假實一一無非常樂我淨
即無上眾生無上五陰既皆四德復稱無上豈一人
一法非尊特耶故三千果成咸稱常樂名義彰灼學
者自迷。

雜編(一)(十二)夫六即之名本為揀濫雖一切法通於六
位若名有叨濫者故須甄之若名不叨濫不必揀也
(云云)且蛣𧏙蝮蠆者畜趣之微物也俱是迷逆之號
故無叨濫之理何必須用六即甄分良為他人見涅
槃疏中明蛣𧏙蝮蠆有於四分例彼四分立此六即
而不知蟲名雖等分之與即二義敻殊何者彼之四
分既名為作葢約權造事用而言此之六位既名為
即須從實證理體而說。」

【圓談法性須具三千三諦之法則十界實法十界
假名始從理即終至究竟位位無減既以三千該
乎六即豈非蛣𧏙假實通六即耶故修觀者圓觀
諸法即空假中以至果成一成一切成十界俱成
則不遺蛣𧏙矣講者謂至究竟位但有十界之性
永無蛣𧏙之事只緣不合作畜生界蛣𧏙說了便
有轉報不轉報之說。】

** 四種三昧

「文殊說般若經(翻字函第一卷)文殊言世尊云何名一行三
昧佛言法界一相繫緣法界是名一行三昧。

文殊問經(墨字函下卷)於九十日修無我想不離思惟除
食及經行大小便時悉不得起。

止觀(二)(三)一常坐者出文殊說文殊問兩般若名為一
行三昧(云云)方法者身論開遮口論說默意論止觀
(云云)九十日為一期(云云)但專繫緣法界一念法界
(云云)二常行三昧(云云)此法出般舟三昧經翻為佛
立佛立三義一佛威力二三昧力三行者本功德力
能於定中見十方現在佛在其前立如明眼人清夜
觀星(云云)三半行半坐(云云)此出二經方等云旋百
二十匝却坐思惟法華云其人若行若立讀誦是經
若坐思惟是經我乘六牙白象現其人前(云云)四非
行非坐三昧者上一向用行坐此既異上為成四句
故名非行非坐實通行坐及一切事而南嶽師呼為
隨自意意起即修三昧大品稱覺意三昧(云云)就此
為四一約諸經二約諸善三約諸惡四約諸無記諸
經行法上三不攝者屬隨自意也。

輔行(二上)(一)言一行者剪略身儀不兼餘事名為一行
非所緣理得一行名若所緣理名一行者四行莫不
皆緣實相(云云)經部雖即義通三乘今意在圓不通
通別(云云)以彼二經是般若部(云云)由此觀故見色
身佛雖非本期觀力使爾(云云)次釋常行(云云)部屬
方等機通四人二乘被斥非文正意故四教菩薩亦
通行之今意在圓故意止觀寄色身佛以成三觀(云
云)見相好身身出光明徧十方界如融金聚如須彌
山在大海中日照發明(云云)。

光明記(四)(二)今家依二經明常坐三昧一文殊說般若
二文殊問菩提。

文殊問經(上)般若波羅蜜品第六爾時文殊師利白
佛言世尊般若波羅蜜一切聲聞緣覺從般若波羅
蜜出不一切佛一切法從般若波羅蜜出不佛告文
殊師利如是如是(云云)世間戒品第十爾時文殊師
利白佛言世尊云何歸依佛告文殊師利歸依者應
如是言大德我某甲乃至菩提歸依佛乃至菩提歸
依法乃至菩提歸依僧(云云)次言大德我持菩薩戒
我某甲乃至菩提不殺生離殺生想乃至菩提不盜
亦離盜想(云云)。

止觀(九)(一)文殊問菩提經禪定有三十六垢垢即是障。

輔行(九上)(一)文殊問經三十六垢未檢。」

【文中兩般若者一文殊師利說摩訶般若波羅蜜
多經(明行相)二文殊師利問經(明要制)是知行相要制
兩經相成也然文殊問經雖無菩提之目以文中
有般若品故大師云出兩般若又世間戒品云發
誓至菩提等故四明云文殊問菩提經然四明亦
本止觀禪境中云文殊問菩提經禪定有三十六
垢即文殊問經若文殊問菩提經無九十日與三
十六垢文也。】

** 事理二觀

「占察善惡業報經(墨字函下卷)唯心識觀者所謂於一切
時一切處隨身口意所有作業悉當觀察知唯是心
(云云)若學習真如實觀者思惟心姓無生無滅不住
見聞覺知永離一切分別之想(云云)廣如類集觀法
中。

止觀(二)(十一)初明四運者夫心識無形不可見約四相
分別謂未念欲念念念巳未念名心未起欲念名心
欲起念名正緣境住念巳名緣境謝若能了達此四
即入一相無相問未念未起巳念巳謝此二皆無心
無心則無相云何可觀答未念雖未起非畢竟無如
人未作作後更作作不可以未作作故便言無人若
定無後人誰作作(云云)念巳雖滅亦可觀察如人作
竟不得言無若定無人前誰作作念巳心滅亦復如
是。

輔行(二下)(一)又觀四運者是隨自意中從末從事而修
觀法如常坐等或唯觀理謂一切法無非法性是故
當知修三昧者於此二途一不可廢故占察經觀有
二種一者唯識謂一切唯心二者實觀謂觀真如唯
識歷事真如觀理今文觀於十界四運義當占察一
切唯心(云云)故傅大士獨自詩云獨自作問我心中
何所著巡檢四運併無生千端萬緒何能縛當知無
垢大士亦以四運而為心要大士雖即不云十界既
云萬緒意亦兼諸(云云)。

義例(釋疑例十三問)夫觀心法有事有理(云云)(十九)故東陽
大士位居等覺尚以三觀四運而為心要故獨自詩
云獨自精其實離聲名三觀一心融萬品荊棘叢林
何處生獨自作問我心中何所著(云云)況復三觀本
宗瓔珞補處大士金口親承故知一家教門遠稟佛
經復與大士宛如符契。

十義書(一)止觀四種三昧不出二觀唯識歷事實相
觀理(云云)(三)實相觀理者則於陰心唯觀理具三千
實相也唯識歷事專照起心歷於能造十界之心也
(云云)又須知事理不二之語得意之者隨修一觀必
含二義如修理觀者雖云但觀理具須知全修在性
則善修實相觀也修事觀者雖觀能造十界之心須
知全性成修則善修唯識觀也(云云)(四)事理二造既
其不分事理二觀因何而起。

指要(上)(三)實相觀者即於識心體其本寂三千宛然即
空假中唯識觀者照於起心變造十界即空假中故
義例云夫觀心法有理有事從理則唯達法性更不
餘途從事則專照起心四性叵得亦名本末相映事
理不二又應知觀於內心二觀既爾觀於外境二觀
亦然此皆止觀及輔行文意非從臆說。

顯性錄(一)(十三)一者唯心識觀謂於外諸境界知唯是
心二者真如實觀謂觀心性無生無滅真如觀理唯
識歷事理事相即二觀互收一實境界即一心三千
三諦也真如觀即內心若淨也唯識觀即徧歷諸法
也故真如觀成得心寂三昧唯識觀成得色寂三昧
圓通記(上)(三)須知觀察知唯是心則於色界及諸外境
不起分別所以經云色寂三昧非謂外觀專觀外色
真如實觀思惟心性不生不滅以能超過無色四空
心及心所二俱寂滅是故經云心寂三昧非謂理觀
專觀內心。

雜編(一)若約起心論具即是修具乃是唯識觀境若
約不起心論具乃真如觀境輔行云理具變為修具
一一修具無非理具。

文心解(八)三千色心同居一念念無念相三諦現前
當知觀外三千亦見心性空中之理觀內心性亦見
三千即假之事故義例云本末相映事理不二輔行
云修三昧者於此二途一不可廢(云云)初陰入界或
唯觀理下之九境隨發而觀多是歷事(云云)義例云
修觀次第必先內心(云云)以此淨心歷一切法任運
㳷合若爾外觀必須內心淨後方可修耶此有二意
一者如義例所示即不思議境後歷一切法是也二
者自有內心未淨復修外觀如破法徧末歷餘陰入
是也故文云若總無明心未必是宜更歷餘心等(云
云)。

纂要(五)(四)事理二觀其實通於四種三昧何者常坐十
乘中第一理觀一念三千非一異等豈可不是實相
理觀次修德境四性推檢豈可不是唯識歷事(云云)
第四三昧輔行釋歷諸善中云念念稱理無橫計思
後方覺了故引起信文豈非理觀唯達法性更指何
耶。」

【事理二觀之名出自荊溪依占察經發明此義義
例問答甚是分明但說者多暗須究問意或云諸
法即是法性或云四運四性推檢則知或云諸法
即是法性此問理也或云四運四性推檢此問事
也答云從理則唯達法性更無餘途此答理也從
事則專照起心四性叵得此答事也不言四運固
可知矣指要鈔十義書準此或問不思議境推四
性何也曰此不思議四句乃寄起明相任運離四
性計若推四性則墮事中矣余嘗斷曰不思議境
只可通貫事理不可分對事理。】

** 三止名

「止觀(三)(七)一體真止二方便隨緣止三息二邊分別止
(云云)此三止名雖未見經論映望三觀隨義立名釋
論云菩薩依隨經教為作名字名為法施立名無咎
若能尋經得名即懸合此義也詳此三止與前釋名
名彷佛同其相則異。

輔行(三上)(十六)此三止名等者釋疑此是大師謙退之辭
次釋論下證三止意何但映望三觀使名有憑大論
亦許隨義立名言依三觀立三止者大小乘經止觀
二名皆悉並立況止觀秪是定慧異名既定慧之名
處處並列故今望觀以立止名所以瓔珞三觀義必
兼止。

首楞嚴經(染字函第一卷)恨無始來一向多聞未全道力殷
勤啟請十方如來得成菩提玅奢摩他三摩禪那。

孤山云涅槃明三一奢摩他此云止二毗鉢舍那此
云觀三優畢叉此云止觀等今阿難雖專請於止以
即一而三故此止即觀亦即平等三一互融是以稱
妙妙故方曰楞嚴大定今於此止復有三名奢摩他
即體真止止即真諦三摩提亦摩他此云等持即方
便隨緣止止即俗諦禪那此云靜慮即息二邊分別
止止於中觀第一義諦。

霅川集解(一)(五)孤山專用天台三止配今三名者斯又
得經之深也何則止屬於定觀屬於慧阿難既以多
聞少慧自欲正以楞嚴大定為請大定非三止而何
況三摩禪那顯是止名則知天台三止冥符聖言矣
止觀(三)(五)而諸經赴緣偏舉一法以示義端如首楞嚴
偏舉止邊止具一切法不減少(云云)智度法華偏舉
觀邊觀具一切法不減少。

圓覺經(下)此方便者名奢摩他(云云)名三摩鉢提(云
云)名為禪那。」

【問大經圓覺名字與楞嚴同大師既見涅槃何云
映望而立曰孤山謂圓覺明三觀大經初止次觀
三止觀平等而楞嚴唯明三止也。】

** 含中

「止觀(三)(十八)通教真諦發二眼二智俗諦發一眼一智
(云云)若作別接通者俗諦發一眼一智真諦發一眼
一智開真出中發一眼一智。

輔行(三下)(八)通教中云真諦共發二眼二智者含中故
也次接中云開真出中者若巳被接得入正道乃成
三諦也。

釋籤(三)(十九)次釋接義者即含中入真也。」

【先達云含中時未論被接被接時必藉含中含中
須就當教而說何者通教是摩訶衍門談幻有即
空是故如來於此體空含中道佛性而說利鈍兩
機解入有異若鈍根人聞此空法唯證但空之理
利根之人聞此空法即於此空能深觀空即見不
空故有但中不但中別也。】

** 別教聞中

「止觀(三)(廿九)別教止觀亦頓亦漸何以故初心知中故
名亦頓涉方便入故名亦漸復次前三止觀教行證
人未被會時尚不知圓何況入圓。

輔行(三下)(廿九)解頓行漸解但知於頓理而巳行必經歷
恒河沙劫數故知此教初從方便故方便之言兼具
二義一藉地前之方便二聞但中之方便別亦知中
今言不知者前三不知圓理故也。

玅記(四)(末)別人初心何嘗不達三諦之理(云云)至十行
位分明見假至迴向位觀無一異若入初地方順法
流。

光明記(一)(八)此教初心便聞但中中雖不具九界依正
非無界佛玅色玅心。

金錍云別人初心教權理實以教權故所稟未周。

輔行(三下)(卅四)別帶方便雖初聞實從教成權
妙宗(上)(廿六)別人初心信今知覺本是常住中道佛性
從教道故名為但中。」

【北峰師曰應知中道佛性是真實之理非權理也
別人初心既聞中知中即是實理但其根鈍迷中
重故未得即修須藉方便次第而入是故如來說
此中理在於果上出空假外成乎但中此由機鈍
教權故也初心既聞此中無更別聞是則約所聞
中理是實從教門說之成權約知中理是實故亦
頓涉方便入中居邊外故亦漸所以輔行釋方便
兼具二義一藉先修空假二藉聞中離邊約中離
邊則當方便亦漸句收約中實理則當知中亦頓
句收故云教權故但理實故中也。】

讀教記卷第十六

讀教記卷第十七
天台沙門　法照

* 止觀(三)

** 戒體

「業疏(三下)(三)若唯立作但在一念非通一形何能防也
(云云)若但無作不能自生要由作發以作防非則短
無作起無所從二法緣具作願方遂所言作者身口
方便造趣營為名之為作如陶家輪動轉之初(云云)
言無作者身動滅巳與餘識俱是法隨生故名無作
業疏(三下)(四)二陳體狀體謂業體正是戒法所依本也
(云云)經論所談善惡業者名也今述作無作者業之
體也。

業疏(三下)(九)夫戒體者何耶所謂納聖法於心胷即法
是所納之戒體然後依體起用防遏緣非今論此法
三宗分別。

濟緣記(三下)(十四)納是能受心聖法即所受戒能所相冥
心法和合而成於業攬法為業為道基本故名戒體
戒充正報心為總主故云心胷初受則心為能納法
為所納受巳則法為能依心是所依問即法是體法
體何分答若望未受但名為法體是無情若加期誓
要緣領納依心成業此法有功乃名為體是故言法
未必是體言體其必是法。」

【夫戒體者南山意謂以志誠心受聖戒法感聖戒
法納入心中即是戒體既是志誠善心感聖戒法
通名稱之即聖法善業為戒體也如定實法宗云
業即戒體定假名宗云業由心起故勝前計定圓
宗云成善種子驗知戒體即聖法善業也。】

「業疏(三下)(九)如薩婆多二戒同色者彼宗明法各有繫
用戒體所起依身口成隨具辨業通判為色業即戒
體(云云)如律明業天眼所見善色惡色(云云)以斯文
證正明業體是色法也(云云)然此色體與中陰同微
細難知唯天眼見見有相貌善惡歷然。」

【此實法宗作無作戒並色為體南山意謂實法宗
計同色為體者有二焉初依身口起故屬色文云
戒體所起依身口成是也二天眼能見故屬色文
云如律明業天眼所見是也是知起依身口故體
非心天眼見之明知是色矣或問律家有宗明色
三種一可見有對色二不可見有對色三不可見
無對色於今作無作色何分對耶曰十二入中色
塵是可見有對色法塵是不可見無對色餘五根
五塵是不可見有對色今作無作戒體之色身作
戒色即可見有對口作戒色即不可見有對身口
二無作戒色即不可見無對色在法入中所收也
故疏引心伽二論云身作可見有對色口作不可
見有對色身口無作俱不可見無對色也然疑無
作戒色既屬法塵即對意根云何無對須知五根
五塵相對俱色今雖對意而意非色故云無對也
又問作戒以色為體還只取身口動作之色耶若
然何故濟緣記云準知作戒必取發業不唯身口
動作而巳(文)若取所發之業自是無作耳曰只取
身口動作之色是作戒體所發之業自是無作色
若濟緣意者葢明作戒須能發無作之業乃名作
戒若不能發徒然運用二戒俱無也彼宗非不明
心但心為遠助之緣非正業體故云由心善惡方
便動現也由心使身口成業耳。】

「業疏(三下)(九)二依成實當宗四分作無作位體別者由
此宗中分通大乘業由心起故勝前計分心成色色
是依報心是正因故明作戒色心為體是則兼緣顯
正相從明體由作初起必假色心無作後發異於前
緣故強目之非色心耳考其業體本由心生還熏本
心有能有用心道冥昧止可名通故約色心窮出體
性各以五義求之不得不知何目強號非二。」

【此假名宗作戒以色心為體無作以非色非心為
體南山意謂空宗分通大乘業由心起故勝前計
但由作戒色心正助不相捨離故相從明體具於
色心也其次非色非心不出二意一所發翻作故
雙非以能發作戒是於色心而所發無作但是色
心之業體異色心故也二心業冥昧故雙非以約
分通大乘而說無作業體本由心生而心法冥昧
故約色心窮之不得試欲以此業法為色色須形
相方所等業非此等之色試欲以此業法為心心
須慮知明暗等業非此之心既而冥昧難名故強
名非色非心爾竹庵斷曰推業本通大乘考體對
作戒附小宗立名也或問空宗依成論玅玄(四)(六)成
論云色是無教法不至無色界(文)無作無教無表
但是異名豈非空宗以色為無作耶曰此由雜編
之誤濟緣記通云此乃成論諸師牒難有宗之語
謂若以色為無教則應不至無色界無教既至彼
天則顯非色明矣(文)言牒難者謂牒計作難也。】

「業疏(三下)(十)後約圓教明戒體者戒是警意之緣也(云
云)欲了妄情須知妄業故作法受還熏妄心於本藏
識成善種子此戒體也(云云)今識前緣終歸大乘故
須域心於處也故經云十方佛土唯有一乘除佛方
便假名字說既知此意當護如命如浮囊也。」

【此圓宗不分作無作並以藏識善種為體葢約法
華開權顯實涅槃扶律談常以立圓宗竊詳南山
之意特以大乘引接小教皆入佛乘也或問此與
菩薩戒體同異云何曰既約開顯則業體是同其
持犯有異也又問只一戒體空有兩宗所計各異
何耶曰濟緣云此由佛世機悟有殊致使滅後分
宗各計(文)今以南山正義出之良由有宗所悟業
依身口故屬於色空宗所悟業由色心故無作翻
作屬非色非心也。】

「禪門(二)(二)第二明戒體之相者若薩婆多人解無作是
無表色不可見無對若曇無德人明無作戒是第三
聚非色非心法諸部既異雖不可偏執約小乘教門
終是無作為戒體其義不差。

止觀(四)(二)因此性戒得有無作受得之戒小乘明義無
作戒即是第三聚大乘中法皷經但明色心無第三
聚心無盡故戒亦無盡若就律儀戒論無作可解(云
云)。

輔行(四上)(四)問今明衍門何須小檢而明十種得戒人
耶答如涅槃中處處扶律今此亦爾小為方便故知
出家菩薩六和十利與聲聞同六度四弘異於小行
若在家菩薩三歸五戒咸趣菩提況復梵網八萬威
儀七眾並資五道通被豈容破戒稱為佛乘故以乘
戒四句對簡(云云)無作一發無捨失緣終訖一形相
續恒起如初受時作白巳後入餘心者尚名得戒故
成論云若人入不善心無記心無心亦名持戒(云云)
小乘下約大小乘以辨三聚明無作不同小乘經論
共立三聚謂色心非色非心言心無盡等者意明心
性以為戒體若小乘戒體是第三聚者且依經部若
有部中還用色為無作戒體然大乘中雖以心性而
為戒體若發無作亦依身口作戒而發雖依身口體
必在心若先小後大一切轉為無盡戒體若先受大
後方出家欲在大比丘數而不失菩薩法者則更受
律儀但於一切發得身口清淨防非律儀無作戒體
不復發也故涅槃中五篇七聚並是出家菩薩律儀
又若先小後大則開小夏以成大夏若先受大後受
律儀在小則依小在大則依大理雖若是方土不同
此土僧徒不簡大小西方不爾一向永隔然四依出
世必大小並弘但隨物機緣通局在彼。

輔行(九上)(十九)戒是有為色法定是有為心法命朽之時
形俱無作戒體雖謝無作戒業得得不滅以隨業道
至未來故。

玅玄(十)(五)小乘中云法身尚其不滅如均提沙彌憂惱
佛問汝和尚戒身滅否答言不。

釋籤(十)(九)彼小乘言不滅者以無作之業至未來世名
為不滅非常住不滅。」

【今家所用小乘戒體兩宗所明皆出聖師不可偏
取通則只以無作為戒體別則依有是色依空雙
非不可執諍如禪門文也。】

「戒疏(上)(十一)初戒體者不起而巳起即性無作假色(云
云)。

瓔珞經云一切凡聖戒皆以心為體心無盡故戒亦
無盡。

禪門(二)大乘教門戒從心起即以善心為戒體此義
如瓔珞說。

籤(四)(廿六)心非色故戒亦非色故心無盡戒亦無盡故
使一切皆摩訶衍。

戒疏(上)(十三)大乘情期極果憑師一受遠至菩提(云云)
方便求受其體則興若捨菩提願若增上煩惱犯十
重其體則廢若無此二緣至佛乃廢。」

【咸教主曰夫言體者當論二種一者當體二者所
依今明所發無作體者乃是宗中所明因行從因
克果有修有發附事而明故須具於當體而辨未
涉所依也當知戒體通色通心葢由稟戒從三業
受精持無犯虔重恪誠方乃發起無作戒體此體
發時必有能發必有所發心為能發色為所發以
由戒法稟受之時心不散亂身則翹勤口則答對
並由精勤方乃納戒在心方有無作體發故知若
無虔勤之念不能納戒在心若從納義戒為能納
心為所納若從發義心為能發戒為所發所發之
戒即是一種聖法善業此善業者即無表色天眼
能見與小乘戒業體無別但由大乘圓實教中詮
量此體與小乘異乃通二向從能發屬心從所發
屬色止觀輔行以心為體從能發而言戒疏論文
以色為體從所發而說故知非心則無以發非色
則無以彰是故諸文或從心說或從色說有茲所
以文方不虗此色此心皆屬當體皆屬於事有興
有廢在教在權並由三師稟受作為精持制止而
得此戒即修治造作之玅行也五章言之乃屬宗
攝輔行判之並是明宗深有所以如此判巳戒之
當體義有定準然後方可論其所依所依者即理
性也故此事行大乘詮之並由理具方有事用若
無理體而為所依行未免邪事皆成妄是故圓事
乃即理之事所修之行乃全性起修行從性起方
云諸行無作事與理即方云體內之權行是妙行
權是妙權此大乘戒乃全理之事全性之修方為
妙戒是故特云不起而巳起即性無作假色者性
之一字全提理性之所依起字色字乃語發戒之
當體當體有二起字是能發之心色字是所發之
色由依於性而發此戒故云起即性無作假色也
北峰曰從悟理約本實說諸法唯心從迷情約教
權說故起業是色雜編云夫言體者有當體有所
依當體屬色所依屬心其熈鈔頂山不能備引。

問今性無作假色與律圓宗戒體同異耶曰律據
藏識含藏一切善惡因果染淨種子故以藏識善
種子為體今明性具諸法故以性色為體是則善
種與性色本同濟緣問云假色與下細色何別(約有
宗心論假色并天台假色以問空宗分通大乘細色也)答若彼心論名體俱
別若對戒疏名別體同由心所造善惡業種微細
難知故名細色問四分既明善色惡色天眼所見
那得談體却云非色答彼明細色義通大乘此談
非色正符宗意(文)。

<img:>】

** 別教修中

「止觀(六)(卅二)初心尚未入十信至迴向若無迴向豈得
修中無修則無證此中道觀於凡夫人望崖無益。

輔行(六下)(十八)言修中者亦寄次第實而言之三觀圓修
以二觀心修於中道是故至此即名圓修故四念處
云別向圓修即此意也。

妙宗(上)(廿七)方便立巳圓觀可修於十向中即以所顯
中道佛性而為能觀中道之觀諦觀不二惑智一如
三觀圓修是無作行。

妙玄(三)(十一)十迴向始正修中此中但理不具諸法。

輔行(三上)(十六)十迴向中一一迴向各各有十所緣境界
第十向中第十觀者名為無相第一義觀得入初地。」

【北峰師曰原此教中諸大菩薩積劫練行多門赴
機豈至迴向猶觀但理今謂不出二義一者但中
順權教也二者圓中據實行也有以教證二道說
圓修者誤矣或問十向所修無作與圓無作同異
云何曰妙玄云或從教道十向無作斷苦集有道
滅圓教即苦集是道滅故二無作即斷不同四教
義云非圓教之無作即此義也若爾十向無作應
斷苦集耶曰從教則斷從行則不斷也。】

** 所觀陰境

【凡夫境界有根塵識識謂五識五意識第六識塵
謂可見可對色不可見可對色不可見不可對色
根謂六根浮塵外根勝義內根經論浩博故此錄
示。】

「大品云為過一切色相滅有對色相不念種種相入
無邊空處過一切色滅可見有對色滅有對色滅不
可見有對色不念種種色相滅不可見無對色一切
色法唯十一種謂五根塵法入少分少分者無表色
也。

大論二十一四十一云三種色者一可見有對二不
可見有對三不可見無對。

阿毗曇云一可見謂色是二有對有十謂五根塵若
云不可見有對應但云五根四塵三不可見無對謂
法入少分。

大經二十一云眼見色壞名為過色五根塵壞名過
有對於二種餘及無教壞名過異相此之三色並在
色界欲入無色故滅此三(巳上四文並輔行六上四紙引)。

阿毗曇明三種色一者可見有對色即色塵一法為
眼所見假極微所成名為有對二者不可見有對色
謂眼等五根此勝義根也聲等四塵此之九法非眼
所見皆假極微所成三者不可見無對色即無表色
唯識宗明第八識變三種色一唯麤非細即山河大
地等二亦麤亦細內身浮塵色對山河等色即細比
內身中五根即麤三唯細非麤即內五根此即大乘
勝義五根以能造八法不可見有對淨色而為體性
地瑜伽論及五蘊論明三種色謂顯色形色表色開
顯色為十三謂青黃赤白光影明暗煙雲塵霧空一
顯色開形為十謂長短方圓麤細高下若正不正開
表為八謂取捨屈伸行住坐臥俱舍出無表色者謂
無所表彰也涅槃出無作色者謂無所作為也薩婆
多出無教色者謂無所教示也(翻譯名義第三卷三十八顯色篇引)夫
言根者義有二種一者浮塵外根二勝義內根言浮
塵者四大是能造四微是所造色香味觸四微和合
乃得成根故楞嚴云我今觀此浮根四塵只在我面
資中師云浮虗不實昏翳真性故曰浮塵此浮塵外
根也言勝義者即清淨四大洪敏師鈔云此勝義根
雖用能造所造八法為體是不可見有對色能照境
發識乃聖人所知之境其義深遠非同塵境麤淺故
名清淨此是染中說淨非無漏妙明之淨此勝義內
根也(翻譯名義第六卷陰界入法篇第五十八引)
佛地論(聲字函第六卷)大圓鏡智(八識)平等性智(七識)妙觀察智
(六識)成所作智(五識)現量境(定心離分別)比量境(散心分別)。

毗婆沙論(道泰譯分字函第七卷)云何智法云何識法(云云)識
即智智即識惟長一字何者闍那秦言智毗闍那秦
言識長一字者所謂毗也為斷如是意欲說差別義
故先說智次說識復有說者此俱是根本法故增長
法中識為根本寂滅法中智為根本復有說者俱是
元首法故如說道品法中誰為元首所謂智也生死
法中誰為元首所謂識也。

瑜伽師地論(彌勒造玄奘譯聽字函第十五卷)現量者三種一非不
現見二非巳思應思三非錯亂境界(釋文不錄)問如是現
量誰所有耶答略說四種所有一色根現量二意受
現量三世間現量四清淨現量色根現量者謂五色
根所行境界如先所說現量體相意受現量者謂諸
意根所行境界如先所說現量體相世間現量者謂
即二種總說為一世間現量清淨現量者謂諸所有
世間現量亦得名為清淨現量或有清淨現量非世
間現量謂出世智於所行境有知為有無知為無有
上知有上無上知無上如是等類名不共世間清淨
現量比量者謂與思擇俱巳思應思所有境界此復
五種一相比量二體比量三業比量四法比量五因
果比量相比量者謂隨所有相狀或由現在或先所
見推度境界如見幢故比知有車由見煙故比知有
火如是以王比國以夫比妻以角比牛(云云)體比量
者謂現見彼自體性故比類彼物不現見體或現見
彼一分自體比類餘分如以現在比過去(云云)業比
量者謂巳作用比業所依如遠見物無有動搖鳥居
其上由是等事比知是杭若有動搖等事比知是人
若聞嘶聲比知是馬(云云)法比量者謂以相隣相屬
之法比餘相隣相屬之法如屬無常比知有苦(云云)
因果比量者謂以因果展轉相比如見有行比至餘
方見至餘方比先有行若見有人食不平等如是等
類當知總名因果比量是名比量。

瑜伽師地論(福字函第六十三卷)一阿賴耶識二轉識阿賴耶
是所依轉識是能依此復七種所謂眼識乃至意識
譬如水浪依止暴流或如影像依止明鏡復次諸識
皆名心意識若就最勝阿賴耶識名心何以故由此
識能聚集一切法種子故於一切時緣執受境緣不
可知一類器末那名意於一切時執我我所及我慢
等思量為性餘識名識謂於境界了別為相如是三
種有心位中心意意識於一切時俱有而轉若眼識
等轉識不起彼若起時應知彼增俱有而轉如是或
時四識俱轉乃至或時八識俱轉又一意識於一切
間分別一境或二或多自境他境故說意識不可思
議復次阿賴耶識無有煩惱而共相應末那恒與四
種任運煩惱相應於一切時俱起不絕謂我我所行
薩迦耶見我慢我愛不共無明是諸煩惱與善不善
無記識俱而不相違其性唯是隱沒無記任運而起
當知諸餘分別所起隨眾緣力差別而轉(云云)。

達磨雜集論(安慧菩薩糅唐玄奘譯第二卷)云何建立識蘊謂心意
識差別心者謂蘊界處習氣所熏一切種子阿賴耶
識亦名異熟識亦名阿陀那識以能種集諸習氣故
(云云)意者謂一切時緣阿賴識思度為性與四煩惱
相應謂我見我愛我慢無明(云云)識者謂六識身眼
識乃至意識了別為性。

攝大乘論釋(世親菩薩造三藏玄奘譯孝字函第一卷)三種自性一依他
起自性二徧計所執自性三圓成實自性論曰由攝
藏諸法一切種子識故名阿賴耶勝者我開示又曰
阿陀那識甚微細一切種子如暴流我於凡愚不開
演恐彼分別執為我。

此識亦名阿陀那識何以故由此識於身隨逐執持
故亦名阿賴耶識何以故由此識於身攝受藏隱同
安危義故亦名為心何以故由此識色聲香味觸等
積集滋長故。

佛性論(天親造陳真諦譯竭字函第三卷)心者即六識心意者阿陁
那識識者阿梨耶識。

大乘唯識論(天親造陳三藏真諦譯力子函)實無有外塵似塵識生
故猶如翳眼人見毛二月等。

大乘中立義外塵實無所有若爾云何見有外塵為
證此義故言似塵識生故由識似塵現故眾生於無
塵中見塵為顯此識故名斯譬如眼有病及眼根亂
於無物中識似二月。

楞伽經唯識論(天竺三藏魏國照玄沙門統菩提流支譯忠字函)心意與識
及了別等如是四法義一名異此依相應心說非依
不相應心說心有二種一者相應心所謂一切煩惱
結使受想行識與心相應以是故言心意與識及了
別等義一名異不相應心者所謂第一義諦常住不
變自性清淨心。

成唯識論(護法菩提造唐三藏玄奘譯則字函)識所變相雖無量種而
能變識類別為三一謂異熟即第八識多異熟性故
二謂思量即第七識恒審思量故三謂了境即前六
識了境相麤故。

攝論釋(嚴字函第一卷)眼根緣外色塵眼識得生與眼識同
一時共境有分別意識起若一眼識生是時一分別
意識生與眼識共境此眼識若共二識或三四五共
起是時有一分別意識與五識共緣境生。

南嶽止觀(下)(十)問曰似識妄分別時為是意識能總分
別六塵為六識各各自分別一塵答五識見塵時各
與意識俱時而起如眼識見似色時即有一意識俱
時分別妄執也餘識亦如是是故意識總能分別妄
執六塵五識但能得五塵不生分別妄執問曰妄執
五塵為實者為是五意識為是第六意識答曰大乘
不明五意識與第六別但能分別者悉名意識。

輔行(七下)(廿九)唯識云言唯識者唯是一識復分二種一
者分別二無分別分別識者名為識識無分別者名
似塵識一切世間皆為似塵識之所成三無性等色
心之法本來不二彼既分於二識例亦分於二色問
色之與識如何同異答若色心相對則有色有心論
其體性則離色無心離心無色若色心相即二則俱
二一則俱一故圓說者亦應得云唯色唯聲唯香唯
味唯觸何但獨得云唯識耶若合論者無不皆悉具
足法界復次若從末說一切眾生二種不同上界多
著識下界多著色若約識為唯識攬外向內令觀內
識皆是一識識既空巳十界皆空識若假者十界皆
假識若中者十界皆中專於內心觀一切法觀外十
界即見內心是故當知若識若色皆是唯色若識若
色皆是唯識雖說色心但有二名論其法體秪是法
性。

輔行(五上)(廿四)又有宗五識及五意識并第六識俱能引
起受等三心若依乘論五識定無起三心義雖此同
異今初且觀諸識為境問識陰是王有宗心王與數
同起如何別於心王修觀答此但宗計意則不然直
爾觀心義當觀王。

止觀(五)(九)然界內外一切陰入皆由心起佛告比丘一
法攝一切法所謂心是論云一切世間中但有名與
色若欲如實觀但當觀名色心是惑本其義如是若
欲觀察須伐其根如灸病得穴今當去丈就尺去尺
就寸置色等四陰但觀識陰觀陰者心是也。

輔行(五上)(廿五)然界內下欲示識心而為觀境先且總攬
心為起由即前所引經論是也佛告下重引阿含大
論以證心造若欲下雙舉二譬世出世陰如條如病
一念識心如根如穴如華他治病湯不過一種兩種
灸不過一穴兩穴若爾觀心即足何故第四破徧文
末更例觀於餘陰界入答欲融諸法示觀境徧是故
下文例餘界入若示境體觀心即足以心徧故攝餘
法故又非但心攝一切亦乃一切攝心故四念處云
非但唯識亦乃唯聲唯香味等今當下從廣之狹正
示境體陰入界三並可為境寬漫難示故促指的略
二就陰如去丈就尺略四從識如去尺就寸以由界
入所攝寬多陰唯有為有為之中義兼心色故置色
存心心名復含心及心所今且觀心王置於心所故
初觀識餘下例之問五識五意識及第六識並能生
於受等三心何等識心及所生三心是今觀境答五
識五意識定是今境未屬煩惱在無記故於第六中
取能招報者仍須發得乃屬煩惱境餘之分別方屬
今境此五識及五意識雖在今境仍在下文歷緣對
境中明。

十義書(二)且如止觀去於丈尺唯取於寸乃是於事
造中去其所造取能造以為所觀之境故云伐樹得
根灸病得穴乃是去其千枝百脈唯取一根一穴立
所觀境故云先重明境故扶宗云以一念識心為境
也。

止觀(六)(卅七)歷餘一心三觀者若總無明心未必是宜
更歷餘心或欲心瞋心慢心此等心起即空即假即
中還如總中所說(云云)前來所說但觀識陰作如此
說餘四陰亦如是十二入十八界亦如是是名觀陰
界入境破法徧竟。

輔行(六下)(廿四)次歷餘一心者以向橫豎不二一心歷於
諸心一切諸心無非無明是故初且總觀無明總既
非宜開總出別無明心中具諸心故問前文但云觀
於識陰何故得有欲等心耶答一者諸心不出於識
二者為對便宜之人故須兼列問貪等即是煩惱所
攝何名觀陰答雖是煩惱善惡陰攝況此但觀欲等
心王若爾與煩惱境有何別耶答此是煩惱非煩惱
境彼由觀發昔此過現習生與下不同故合在此其
實煩惱非報陰也雖即屬陰攝陰不盡是故下文復
例餘陰所言歷者謂巡檢也以別望總故名為餘不
出無明故云一心次前來下例餘陰入等者問應在
第七卷末明十乘竟例餘陰入皆修十乘何故於此
即例餘耶答以義便故從初至此單約識心從此巳
去乃至離愛具約五陰方成法相故通塞中既檢校
諦緣諦緣必須具足五陰道品念處不可獨明一識
陰故正助秖是助於道品下三秖是明於觀陰次位
等耳故須於此例餘陰入將餘陰入共為觀境問歷
餘一心與四陰何別答有同有異具如向簡又歷餘
一心以心對心而論總別若例餘陰以陰對陰而論
麤細報非報異法相別故故須別明雖復別明應知
同異陰不出心心不離陰陰從能覆心從能造造親
覆疎並心為境。

止觀(八)(一)第二觀煩惱境者上陰界入不悟則非其宜
而觀察不巳擊動煩惱貪瞋發作是時應捨陰入觀
於煩惱前訶五欲知其過罪棄葢是捨平常陰入觀
於果報於中求解今觀發作隆盛起重貪瞋。

輔行(八上)(一)前觀陰入觀於報陰報陰無記於彼陰上
求於妙解故彼陰境未名煩惱又前別歷一心文中
雖觀貪瞋非今境意但是現起善惡諸惑皆陰入攝
是以因陰所起煩惱皆名陰境今境必須因觀陰發
發重貪等方名今境從今觀去正舉今境異陰葢等
故云起重貪瞋。

文句(五)(十七)逼身者五識也心者意識心王也身為八
苦所逼而心不厭惱也。

記(六)(十三)五識等者逼近也濁在五識名之為近以切
巳故名為逼身同時意識俱受苦境非初剎那未分
別時又秖此五識體是異熟八苦故也近豈過此故
此同時安能厭患故此心王心所不能以此意識成
觀唯能分別以成三受三受義成故云切巳逼甚故
切故一一苦皆由五識以對於境次至第六而重分
別復立苦因何能生厭。

輔行(五下)(十七)俱舍云由即六識身無間滅為意身者體
也無間滅時為意根體爾時五識亦依無間滅意以
為親緣用五色根以為疎緣而生五識五識無間分
別生時即名意識。

止觀(四)(廿二)前訶五欲乃是五根對現在五塵發五識
今棄五蓋即是五識轉入意地追緣過去逆慮未來
五塵等法為心內大障。

輔行(四下)(十四)前所訶欲對塵發識非直五識得五欲名
必須同時意識緣現五塵起五意識分別想著起希
須心故名為欲今此五蓋方云轉入意地者謂前五
塵至入禪時意地猶染能覆禪定故名為葢前欲一
向對順情塵蓋通違順對定以說。

輔行(五上)(廿四)若依經部大乘法相等同時意識緣現五
塵及落謝塵法入所收少分屬色少分屬心今且觀
心心即識也。」

【色心五陰十二入十八界揀境從寬至狹指五陰
之識即色心之心故云識陰者心是也四明謂總
無明心荊溪謂尅示境體境既定矣故受之以用
觀即提起心之一字曰一觀心是不思議境而不
曰一觀識是不思議境者葢有旨焉浮塵外根不
能對塵如盲聵𪖵強痺是也能對塵者勝義根也
未發識故故名內根五識者根塵相對所發之識
也五意識同時意識雖二名不同皆發識之後分
別希須之識也色心平等皆是法界而言唯識者
識外無色識法界故若分別之言唯識者一有分
別識此指心也二無分別識此指色也只一識外
既別無色故知若識若色皆是唯識例言唯色者
色外無識色法界故若分別之言唯色者一無分
別色此指色也二有分別色此指心也只一色外
既別無識故知若識若色皆是唯色荊溪云雖說
色心但有二名論其法體秖是法性然心是法界
能造諸法而色是法界能造諸法夫誰曰不然。】

讀教記卷第十七

讀教記卷第十八
天台沙門　法照

* 止觀(四)

** 能觀十乘

「止觀(五)(九)(止第七卷三十三紙)。

輔行(五)(初)(中止第七卷下廿六紙)。」

【不思議境秖可通貫事理不可分對事理餘九亦
然夫得意者觀不思議境任運離四性計不如是
不足以為端坐修理觀人也然約性離計乃寄起
明相耳非謂推四性也纔推四性則是不得意者
改觀屬事故義例云從事則專照起心四性叵得
此對上理觀言也至於破法徧中歷餘一心例餘
陰入若理觀巳成則是觀成歷法故十義書云例
餘陰入合在十乘文末但從初至此單約識心從
此巳去備歷五陰以其文便在破徧示耳歷緣對
境不言可知若不得意者亦須改觀歷餘一心例
餘陰入故輔行云前觀總無明心未必是宜更歷
餘心等十義書以四義明之自有內心修觀內外
兼修捨內觀外專修外觀者不然修內心專觀及
外境事觀還用不思議境等十乘否先達以事理
二觀皆推四性及將不思議境分對事理夫乃不
可乎。】

** 三千

「玅經(方便品)唯佛與佛乃能究盡諸法實相所謂如是
相如是性(止)如是本末究竟等。

金錍(十七)雖則通依一切大部指的玅境出自法華
(云云)所謂諸法實相如是相等當知如是相等即是
轉釋諸法實相(云云)實相必諸法諸法必十如十如
必十界十界必身土又依大經及以大論立三世界
故有三千。

止觀(五)(十三)夫一心具十法界一法界又具十法界百
法界一界具三十種世間百法界即具三千種世間
此三千在一念心若無心而巳介爾有心即具三千
(云云)。

輔行(五中)(七)夫一心下結成理境(云云)故大師於覺意
三昧(云云)並未云一念三千具足(云云)故至止觀正
明觀法並以三千而為指南乃是終窮究竟極說故
序中云說巳心中所行法門良有以也。

不二門(色心門自他門)　別行玄記(下)(下)　指要　雜編。」

【圓具三千不變而變四明等法界照事即理融淨
覺形對像生理無事有如經諸法實相如是相等
止觀不思議境結成三諦金錍指的玅境出自法
華色心不二門亦然故指要云事異故六理一故
即此宗學者誰不言之而的當者無幾應知圓家
明理巳具三千而皆性不可變至若蛣𧏙究竟一
理一切理一究竟一切究竟不唯佛顯九亦同彰
固不可以下凡名實為妨。】

** 三境

「止觀(五)(十七)輔行(五中一)(止十二)(文多不錄須者撿之)。」

【北峰師曰觀一念理具之謂性照理具無性之謂
修解無性而說之謂化他此說不可易矣鑑堂曰
古人問性德境通修不通修今反質云修德境通
修否葢修德境即性德境之修相也神智以修德
境對事觀失之甚矣。】

** 生生

「止觀(五)(十三)例如八相遷物物在相前物不被遷相在
物後亦不被遷前亦不可後亦不可秖物論相遷秖
相遷論物(云云)。

輔行(五中)(八)八相遷物者相為能遷物為所遷俱舍頌
云此謂生生等於八一有能謂本四相及隨四相名
之為八大相名本小相名隨以此八故令一切法成
有為相言生生者所謂小生生大生等等謂等於餘
之三相謂小住住大住小異異大異小滅滅大滅於
八一有能者通無窮難所謂小相於一有能能相大
相大相於八有能謂一大相起時必與三大相及四
小相俱起并一本法故云於八餘三大相各亦如是
故此八相望於本法不前不後。

止觀(五)(廿五)今解生生故生者即是大生生小生八相
所遷有漏之法也。」

【輔行云通無窮難者此釋出俱舍頌意何者頌云
此謂生生等即小生生大生乃至小滅滅大滅如
是則大小循環不休墮無窮矣所以特言於八一
有能則便通了無窮難也此記主深得論意故云
耳。】

** 三無為

「俱舍論(真字函第一卷)無漏謂道諦及三種無為謂虗空二
滅此中空無礙擇滅謂離繫隨繫事各別畢竟礙當
生別得非擇滅。

論釋無漏云何謂道聖諦及三無為何等為三虗空
二滅二滅者何擇非擇滅此虗空等三種無為及道
聖諦名無漏法(云云)三無為中虗空但以無礙為性
由無障故色於中行擇滅即以離繫為性諸有漏法
遠離繫縛證得解脫名為擇滅擇謂揀擇即慧差別
各別揀擇四聖諦故擇力所得滅名為擇滅(云云)云
何隨繫事別謂隨繫事量離繫事亦爾(云云)永礙當
生得非擇滅謂能永礙未來法生得滅異前名非擇
滅得不因擇但由闕緣如眼與意專一色時餘色聲
香味觸等謝緣彼境界五識身等住未來世畢竟不
生由彼不能緣過去境緣不具故得非擇滅。

輔行(五下)(十二)三無為者一虗空二擇滅三非擇滅舊名
數緣非數緣也俱舍頌云此中空無礙謂太虗空無
礙為性非謂所見空一顯色及竅隙等頌云擇滅謂
離繫隨繫事各別隨三界繫見見品品皆名為繫所
繫不同名為隨事離一繫故得一擇滅擇力所得滅
名為擇滅擇謂斷智推度令滅故名擇滅非擇滅者
頌云畢竟礙當生別得非擇滅此非擇滅二類不同
謂根塵闕緣及所證位諸無知惑不得續起名礙當
生如緣一色時於餘諸色及餘四塵得非擇滅為正
緣色礙餘色等當不生故名礙當生。

析玄(下)(廿七)今此中約見道前凡夫斷惑不分理事一
時合斷問此見道前凡夫位斷惑有何所證答於一
一品惑解脫道中皆證一分非擇滅無為又(下)(卅三)言
此有八十九解脫道及滅者即八十九品解脫道智
是有為果八十九品擇滅理是無為果謂見道有八
解脫道及所證八品擇滅理修道有八十一品解脫
道及八十一品擇滅理故有為無為各成八十九品
也。

淨名疏(九)(廿五)但三無為一是涅槃二非涅槃
垂裕記(十)(十九)一是涅槃者暹云擇滅無為也二非涅
槃者虗空及非擇滅也。」

【然三種皆名無為者葢表聖人證真空理無生無
滅無所作為也言虗空者此方便賢位之人觀於
空理為性乃真空無礙也擇滅者此約無漏智斷
三界惑證擇滅理乃見修四果聖位也非擇滅者
此約世智用六行觀於見道前凡夫位中不分事
理一時見思合斷證三四果也言根塵闕緣者良
由此人以智斷惑於根塵中只緣一根塵其餘根
塵闕緣不起如眼與意專緣一色不緣其餘聲香
味觸由闕緣故別得非擇滅之名也當知虗空與
非擇滅通於凡聖擇滅唯在聖果何者虗空既取
無礙為性非擇滅乃約根塵闕緣所以通凡聖也
擇滅既是初果聖人用智斷惑而證真理唯局在
聖故淨名疏云一是涅槃者局也二非涅槃者通
也有云以勝斥劣者不攷疏意或問三無為既是
所證真理出世空法如何判屬法塵四類曰小不
談八識即以法塵為所依空法為當體此小乘詮
法分齊也又問俱舍云無為是非因果者何曰葢
因果屬事今從理說故云爾又問三種無為為四
諦皆有為局一諦曰通則四諦皆有以由伏惑是
道諦斷惑是滅諦所破惑體是苦集諦別則唯在
滅諦以擇力所得故也。】

** 家家

「止觀(六)(五)成論明十六心正是初果位異部明十六心
是修道位今且依修道斷一品欲惑次第至第五品
盡皆名斯陀含向若超斷至第五品名家家次斷六
品盡名斯陀含果超斷至六品盡名一往來次斷第
七品至第八品名阿那含向超斷至第八品名一種
子次斷第九品盡名阿那含果畢竟不復還來欲界
輔行(六上)(六)若釋家家應須先辨欲惑九品能潤七生
斷品多少對果高下謂上上能潤二生上中上下中
上各潤一生中中中下共潤一生下之三品共潤一
生斷多少者俱舍云斷欲三四品三二生家家斷五
至二向斷六一來果釋曰斷上三品則損四生餘三
生在為六品潤名三生家家進斷中上又損一生并
前損五餘二生在名二生家家更斷中中未損一生
但名二向更斷中下兼前中中成損六生餘下三品
但潤一生名為一來問何緣無斷一品二品及斷五
品名家家耶答必無斷二不至第三而命終者亦無
斷五不至斷六而命終者謂由聖者起大加行必無
不斷大品惑盡而命終者言大品者謂三品也離三
成九故三名大若斷至二必至於三是斷初大品也
若斷至五必至六者是第二大品又無一品能障於
果是故斷五必至於六此次斷義與今文同問若無
不斷大品而命終者何故斷八不至於九而有命終
答斷九二義故異三品一者得果二者越界第九一
品以有障果及能越界故斷至八有命終者六唯得
果無越界義是故斷五必至於六二三品中全無二
義斷二必三於理不疑今文中言超斷者即是下文
小越之人本在凡地未得色定或修欲定欲惑未斷
此人至十六心超斷五品名為家家此之五品同四
品故隨其本斷品之多少而得名為家家種子及以
無學向果等名然大師所用並準舊婆沙若欲知者
更撿彼文又家家者有二不同謂人及天天謂欲天
二三家生而證圓寂人謂人處或三二家或三二洲
而證圓寂若天三生天三人二若天二生天二人一
人生三二反此可知故天家家先於人中得見道巳
若超若次進斷三四後於天中三二處生人中反此
天家家者於最後生天中餘殘結斷名得圓寂人中
家家準此說之。

玅玄(四)(廿五)從初果心後更修十六諦觀七菩提行現
前即此世無漏斷煩惱一品無礙斷欲界一品煩惱
乃至斷五品皆是於向亦名勝進須陀洹約此論家
家也。

金剛論(上)人天二別極七反生何故七生餘七結故
七結者何欲貪及瞋色無色愛掉慢無明從此復斷
欲界修所斷惑乃至五品名斯陀含向是中依說二
種家家。」

【止觀依婆沙超斷論家家荊溪引俱舍頌次斷文
釋家家畢斷云此次斷義與今文同則知俱舍次
斷家家與止觀超斷家家一也此自言超次家家
是同非謂超斷人與次斷人同有云俱舍頌超有
云超次兼頌有云與止觀次斷同者誤矣或問妙
玄一品五品云者何也曰玄文葢約二果向是論
家家之位進則成二果退則在初果非論家家位
次也又有引金剛論為妨例此又問楞伽云須陀
洹有三種下者極七中者三五上者即生而般涅
槃以此七生分於三根於上超次如何收束虎溪
曰此該次斷中二種人中下似次斷中不加行人
上者似次斷中加行人經中兼含不可定判也。】

** 般般

「俱舍頌曰此中生有行無行般涅槃上流若雜修能
往色究竟超半超徧沒餘能往有頂行無色有四住
此般涅槃　行無色有九謂三各分三業惑根有殊
故成三九別。

止觀(六)(五)次斷初禪初品至非想第八品凡七十一品
悉名阿羅漢向六種那含位在其中。

輔行(六上)(六)六種那含位在其中者大論三十三云五
那含者謂中生行不行上流復有六種五如上加現
復有七種六如上加無色俱舍不立現般但取色般
并五為六頌曰此中生有行無行般涅槃上流若雜
修能往色究竟超半超徧沒餘能往有頂行無色有
四住此般涅槃釋曰不還有五一中謂欲界沒於色
中陰而般涅槃二者生般生色界巳而般涅槃三者
有行生色界巳長時修行方般涅槃但有勤修無速
進道四者無行生色界巳不經久修無功用行而般
涅槃勤修速進二道俱無五者上流於色界中要轉
經於四禪天處方般涅槃上流又二一者有雜修即
樂慧是二無雜修即樂定是有雜修者往色究竟無
雜修者往於有頂頌中餘字是不雜修又有三種一
全超者謂在欲界於四禪中巳徧雜修遇緣退失從
梵眾沒生色究竟中間盡越故名全超二者半超梵
眾沒巳中間漸受十四天處或超一二乃至十三後
乃方生色究竟天皆名半超非全超故通受半名全
不能超名為徧沒無雜修者生無色界唯不能生五
淨居天從廣果沒生三無色後生有頂方般涅槃故
此那含縱生無色猶屬色攝若欲界沒生無色天即
無色攝復有九種中生上流各三種故如釋籤引此
六九中未入般前或得名為羅漢向攝在色界時或
有勤修速進故也。

玅玄(四)(廿五)五種般者中般生般行般不行般上流般
也七種者開中般為三種也八種般者五如前更有
現般無色般不定般。

籤(七)(十八)準俱舍論總為九種謂三各分三謂中生上
流也有行無行生色界巳方般涅槃並生般攝言中
三者謂速非速經久如迸火星以喻三義思之可知
並於中陰論速非速等生有三者一生約速立二有
行約非速立三無行約經久立並生色界巳論速等
也上流三者一全超約速立二半超約非速立三徧
沒約經久立從色初至色末始終有此三人不同如
是三九由業惑根異言業異者造順現業成中般造
順生業成生般造順後業成上流般言惑三者下品
惑成中般中品惑成生般上品惑成上流般言根別
者上根中般中根生般下根上流般。」

【或問俱舍頌云住此般涅槃輔行何云不立現般
曰此點止觀對大論說也止觀云六種那含位在
其中大論即第六是現般俱舍則第六不立現般
但取無色般并五為六葢俱舍七種則有現般也
輔行言但取色般必脫無字以五是色般故若不
定般名出毗曇婆沙言不定者約期心說三果聖
人期心欲界般涅槃却在色界或無色界而般涅
槃名不定也又疑三果不還欲界如何於三果上
論欲界現般曰斷欲惑巳其身巳謝則不還生今
雖斷惑其身未謝不妨三果於欲界現身論涅槃
也籤云十六處於十八中除大梵無想故也。】

** 圓斷

「輔行(七上)(十二)文似次第意實圓融故於前四勤而觀之
但麤惑浮疎細惑沈隱故分巳生未生之相先巳三
觀勤觀巳生令速不生又更勤令未生不生是以麤
惑任運先除且得名為巳生不生入六根淨進修三
觀復伏細惑名為除斷麤惑先去真諦先成。

止觀(七)(卅二)十信具足名六根清淨相似之位四住巳
盡。

輔行(七下)(廿四)次明十信位者五品巳能圓伏五住豈至
此位別斷見思但是圓修麤惑先斷猶如冶鐵麤垢
先去。

玄籤云云。

指要(下)(五)圓人始終用絕待智頓亡諸法理果尚亡惑
何次第秖由此智功力微著故成疎親由疎親故惑
落前後名迷厚薄智疎惑厚智親惑薄傳傳明之此
乃約智分惑也既有厚薄之義故強分三惑義開六
即名其亡智淺深若論亡智了於即理無一德可修
無一惑可破強分厚薄淺深也。」

【圓人一心既具十界當知三惑秖在一心以由最
初不了一法界故名曰無明如塵若沙起見起愛
一體三惑即十界因斷見思即破六凡因斷塵沙
即破二乘因斷無明即破菩薩因以由三觀圓修
三惑圓斷但麤惑斷處自受見思之名觀智淺深
可以意得故曰譬如冶鐵麤垢先去極其根本惑
智一如不須斷除及翻轉也。】

** 得得

「止觀(七)(十九)輔行(七下)(二)。

淨名疏(五)(卅六)若毗曇人三世是有過去雖去善法不
滅得繩所繫未來雖未有時至則起現在善法成就
在心故皆是有曇無德人則二世無過去實法善滅
故無但有假名得報不失未來未有故無現在善法
成就在心故是有也。」

【小乘不明八識故立得繩任持三世無作十二者
即三大三小并初念三以成九法又於二念自起
作法及大小得成十二也驗第三念中成三十六
則過去成三法現在成共三十九從此展轉得徧
虗空然無作之法任運而起如陶家輪復有法俱
得也言但與形俱者即是形俱無作若爾現報滅
未來報未起時得得以何為形俱曰中陰又如奪
胎之類也何云身死得謝曰且取現報以說若未
來續起任持不斷始自無間終至四果皆有之不
得謂三藏四念處觀心無常中是其階位也。】

讀教記卷第十八

讀教記卷第十九
天台沙門　法照

* 諸部(上)

** 光明定題

「光明玄(十)(五)上來舉譬多是義推依文立名顯然可解
何者義推疎遠依文親近以巳情推度是故言疎彼
義例此是故言遠用佛口說是故言親即此經文是
故言近豈可棄親近而從疎遠耶。

拾遺記(中)(七)然而大師深知三字是法非譬從茲自立
附文當體二種解釋其中附文含於二義一直名理
二從事用若當體釋唯從理立今欲依文先貶譬釋
多是義推不及依文顯然可解。

光明玄(十)(七)問舊云此經從譬得名云何矯異而依文
耶答非今就文而害於譬若苟執譬復害於文義有
二途應須兩存故前云義推疎遠依文親近若鈍根
人以譬擬法若利根人即法作譬下文云如深法性
安住其中即於是典金光明中而得見我釋迦牟尼
又空品云為鈍根故起大悲心鈍人守指守株寧知
兔月利人圓解不須株指。

拾遺記(中)(十三)今釋經題存於二意一順佛語故依文
釋二對古師故作譬釋言對古者因見三師不善用
譬所譬不周乖違法性故作譬釋具顯法性深廣之
義而對形之如此用譬雖無經據存之有益是故二
途不偏廢一汝專執譬則棄親逐疎我今雙存則親
疎俱得。」

【依文立題約義收機先達云究論單法為名乃的
依聖人稱唱雖通利鈍取解實不以被機定題今
取之。】

** 事理二定

「光明文句(上)(五)佛常在定而羣機扣佛佛欲應之故示
軌儀如來常寂猶尚樂定入游法性出敘經王。

記(一)(十五)初入定者大覺頓圓照而常寂今之入定蓋
示軌儀令人樂定次敘述者既入玅定見法尊貴即
於此定敘述經王言敘出者實未示於出定之相葢
寂不妨照故云出耳佛不出定即說此經意本彰於
寂中有照也。

光明文句(下)(末)問佛何處入定此云從三昧起答初將
說經佛游甚深法性今說將竟故從三昧起此經首
尾皆在法性中說其文甚明。

記(六)(卅二)問新經自云爾時薄伽梵於日晡時從三昧
起觀察大眾而說頌曰金光明妙法最勝諸經王今
之讖本何故三番讚畢方云從三昧起耶苟譯者所
見不同其如集經者梵本編文安次如何耶答梵本
不同豈須和會(云云)。

索隱記(一)有二義一者梵本不同豈須和會以滅後
結集有窟內窟外之殊又諸部宗計取捨不同故知
諸經不無增損是故梵本安可一槩二者如華嚴分
真菩薩此根入正受彼根起出說妙覺極果豈不能
耶。

新經十卷(義淨譯場字函)。」

【所入之定為理事耶若事者首尾在法性中說經
云游於無量甚深法性若理者理無動靜出入之
相及以禮塔等事曰即理之事也皆隨物偏好耳
艸菴之說云。】

** 信相位次

「光明文句(上)(二十)信相者信家之相在似道中別判三
十心圓判鐵輪位下文云見有一人似婆羅門以捊
擊皷皷是法身擊是機動似位機興知非真擊又真
似之位地地相隨無位不有如普賢修普賢行滿位
隣尊極此似則高信相稱似道者未敢判其高下也
記(二)(廿二)初約名釋信通真似既言信相信則非真似
真似信是其真證前相故也別教三賢是似信位初
地巳上方得真信圓教登住便得真信即以十信名
為似信(云云)二又真下明似通上位二初明位位有
似巳證名真未證名似普賢等覺望極名似故立賢
名。

光句(上)(卅)踊躍者登位也歡喜者信生也別教釋者信
相似位中疑惑去登歡喜地中信生也圓教釋者信
相鐵輪位中疑惑去入住銅輪位中歡喜也若作普
賢似位釋者下地中疑惑去十地頂深信堅固猶若
金剛隣真接極而生歡喜也。

記(三)(六)真信解發入歡喜位別在初地圓在初住並破
無明名疑惑去此皆內凡而釋似位十地頂者若不
立等覺即第十地破上品無明之惑升於後心此位
名為眾伏之頂金剛喻定既為最後無明所動故生
歡喜及踊躍也。

光句(中)(六)皷是法身擊是機智婆羅門是淨行似是隣
真隣真之人以似解之淨智和會法身甘露相應滅
苦生樂。」

【按大師釋信相位次先示似位在別圓地住之前
次乃以似通上耳故釋歡喜踊躍之文亦先以似
位疑去而入地住也或問前釋歡喜踊躍信相巳
入分真今釋似婆羅門信相却居似位者何曰此
乃迷名而不知義經文顯云信相見有一人似婆
羅門若以婆羅門便是信相不知是誰見有一人
耶不攷經文妄生戲論或云前是實行後是權行
或云悔品似位是隣極之似或云經家順法譬次
第故先壽後懺或云今似婆羅門既在夢中見聞
科內則是室中懷疑之時或云夢人擊鼓事雖壽
量之後表機扣應理實決疑之前作是說者可哀
也哉。】

** 三種懺法

「光明文句(中)(四)小乘作法者如毗尼中發露與學二十
僧行摩那埵(此翻意喜亦翻折伏貢高亦名下意即承事眾僧也)或半月作法
或對首作法或責心但令作法成就不障僧事即清
淨也阿含中亦作相懺犯欲人作毒蛇口想此觀成
時淫罪即滅亦有觀空懺秖是真空。

記(三)(十四)初作法毗尼此云律二十僧者此約懺僧殘
罪也(云云)小乘犯夷亦有懺法而疏文不引者以懺
巳既為學悔沙彌仍障聖果故非此中復本清淨義
也故荊溪云小學悔巳障果仍成重罪未忘二阿含
下取相上明作法但令三業順於佛制法成罪滅尚
是散心滅罪猶淺今論取相屬於定心想成相起滅
罪則深故蛇口想成豈唯淫罪得除亦乃欲心不起
三亦有下無生言觀空者析法明空也觀造罪心本
無主宰念念無常無誰能作無是業報我見若亡諸
使永寂此觀若成四趣則除三界須出小乘三懺其
相略然。

光明新記(四)(七)如毗尼中發露與學者即約事懺夷也。」

【神智謂約事懺夷以破四明今云其妄也何者大
師發露與學但是犯後四篇不覆而學悔耳且四
明全依禪門而說彼既云義如律中廣明但未明
懺悔四重法豈非謂律中作法不懺夷耶其小乘
作法不懺夷者且從戒藏而說若論經藏亦懺夷
愆故引初教為證也大師明判小乘律無作法懺
夷而經中有文神智何苦破之或問大師據經而
照律師資持記(中四)(下七)問有人準初教經三十僧中
懺重得入僧數者答此引偽經不足為據又濟緣
記(四下)(廿二)二十僧者倍受加十僧位之極有云三十
人懺重出初教經此乃偽典不足承用(文)二文却
判為偽者何曰輔行(六下)(一)云文義既正或是失譯
豈以時人未決便推入偽大師親證位在初依不
應錯用(文)記中小乘無生既除四趣出三界則斷
惑證果明矣有云不能斷惑證果謂文句功能中
命伏為斷爾然諸文但明小律作法不滅重罪不
可據此輙判小乘經藏三懺之功請詳妙玄光明
疏記自見矣又謂四明既斷作法不引懺夷驗下
取相無生滅罪斷惑亦但後四篇爾今問當文取
相顯云犯欲作蛇口想安得取相非懺重妙玄顯
云使犯重人念空安得無生非懺重耶。】

「光句(中)(五)大乘中亦有作法或八百日虗空藏塗廁是
也或九十日般舟是也或四十九日大悲懺是也或
二十一日法華是也或七日方等是也灰湯澡豆淨
身辛酒禁口懺愧勤心旋誦各有徧數等皆作法懺
攝也取相懺者如方等求十二夢王菩薩戒見華光
摩頂虗空藏中唱聲印臂相起罪滅雖不正明作法
兼得事用也無生懺者如普賢觀云端坐念實相如
日照霜露觀空緣理無相最上雖不正作事相兼上
兩懺也。

記(三)(十四)行者應知三種懺法無生是主二為助緣故
前疏云灰汁皂莢助於清水若缺妙觀不名大乘便
同外道無益苦行須近善師學懺悔處及懺悔法方
可行於道場事儀故於諸事皆用妙觀照而導之使
作法等皆順實理悉為佛因有謂道場所修行法而
為事治須於十乘先修六法後方助開而不思前六
在道場中用如今明懺具談三種豈捨事行(云云)又
須了知大乘三懺後一雖可獨修不進則須假前二
前二不可暫離無生得此意巳方可說行三種懺法
禪門(二)(六)言觀相者但用心行道功成相現取此判之
便知罪滅不滅非謂行道之時心存事相而生取著
若如此用心必定多來魔事問摩羅亦能作此等相
云何可別答曰實是邪正難別不可定取若相現時
良師乃識事須面決非文可載。

輔行(二上)(五)魔既即印印豈壞印如大論云有菩薩教
人修空斷一切念後時纔起一念有心便為魔動即
便憶念本所修空魔為之滅修空尚爾況復觀之即
法界印。

禪門(二)(六)今但舉要明相不出四種一夢中見相二行
道時聞空中有聲或見異相及諸靈瑞三坐中覩見
善惡破惑破戒等相四以內證種種法門道心開發
等為相此隨輕重判之不可定說。

南嶽四安樂行偈(輔行二上十九引)修習諸禪定得諸佛三
昧六根性清淨菩薩學法華具足二種行一者有相
行二者無相行無相安樂行甚深妙禪定觀察六情
根有相安樂行此依勸發品散心誦法華不入禪三
昧坐立行一心念法華文字行若成就者即見普賢
身。

三昧儀(第九誦經方法)若人本不習坐但欲誦經懺悔當於
行坐之中久誦經疲極可暫歛念消息竟便即誦經
亦不乖行法故云不入三昧但誦持故見上妙色。

光記(三)(十一)正助二懺修逐根緣自有一向修於正道
直登圓住或內外凡自有一向修於助道如南嶽立
有相安樂行不入三昧但誦持故亦能得見上妙色
像此二隨根修入不同若悟理時必兩捨也自有正
助相兼而修或先正後助或先助後正或同時而修
今之所立意在同修耳若於三句都不攝者則人身
牛也。」

【大乘三懺雖散出諸經舉一必皆具足如普賢觀
誦大乘經作法也得見普賢取相也觀心無心無
生也光明中七日七夜朝暮淨心作法也見彌勒
文殊取相也五陰舍空無生也諸經皆然有云大
乘三懺備出唯光明者非也上四十九日指大悲
懺者此指觀音懺為大悲爾若今大悲但三七日
也然於取相不可率爾略引禪門輔行以示之須
知必先作意求滅罪愆期見好相而修修時不可
懸望好相恐招魔事故也但只一心求滅罪障而
修作法而修無生功成罪除其相自現也竊觀禪
門謂行道之時心離相著則似全不許修懺時心
存事相何故四明云口說六根罪時心存三種懺
法方等專求夢王阿含專想蛇口普賢觀為我現
身豈非作意求見事相耶曰上云不可率爾正為
此也且以今人修行布施言之或求佛果或求世
福先亦須念為求佛果為求世福若行施時心心
只在佛果世福則反成亂想取著又須離著忘情
猶如磨鏡垢盡明現豈可磨時心心在明雖非心
心在明終是求明磨鏡鏡明之處方驗塵銷今取
相懺亦復如是但阿含中蛇口想者似如念念心
觀事相然亦不可一途而判有但勤修任相自現
者有專一相而相起取驗者機別教殊豈可一準。】

「光句(中)(五)作法懺成違無作罪滅而性罪不除如犯殺
生作法懺成違無作罪去而償命猶在即其義也取
相懺能滅性罪性罪去違無作罪亦去如伐樹枝葉
萎根本未去續生如故也觀無生懺能滅無明如覆
大地根枝葉等悉皆無餘。

記(三)(十六)無作罪者昔受佛戒由作法發無作體若毀
犯得違逆罪今由作法翻破此罪言性罪者即十惡
也不論受與不受犯之性自是罪如犯下論云斬大
艸殺畜二罪同懺二種違制之罪俱除而殺畜償命
猶存二取相由以定心想成勝相熏修力強能轉惡
業是故能滅性遮二罪(云云)既對遮性辨於無明故
此無明通界內外此即通小之相也。

止觀(四)(二)性戒者莫問受與不受犯即是罪受與不受
持即是善若受戒持生福犯獲罪不受無福不受犯
無罪如伐艸害畜罪同對首懺二罪俱滅大論解云
違無作罪同滅耳而償命猶在故知受持之戒與性
戒有異也。

輔行(四上)(四)性戒不受故無無作若受戒下明受得戒
即有無作故性罪之上加違無作出家等戒無作別
生是故持則功等虗空破乃隨對一支一境舉持勸
受加罪遮違況犯巳法除復本清淨故云瞻蔔華雖
萎猶勝於餘華破戒諸比丘猶勝諸外道如伐艸下
略出遮性同異之相如艸畜俱有違制之罪非單提
悔二遮俱滅然於害畜仍有性愆故引論解償命猶
在問性罪不滅何須懺耶答既違制巳持心相續縱
果位廣償為利物因豈同於違且沈三趣。

輔行(四上)(十五)發菩提心者若直爾滅罪何必發心如小
乘中僧別兩懺則翻無始罪境不徧如滅夷過小教
權文皆由不發菩提心故又小乘懺但名抵債不為
護他故無償理為翻此等發菩提心(補註十三三西京楷師云以無
漏力強排三塗之債故云抵債也)。

光記(三)(七)然菩薩行為轉先業作利他緣乃論無生等
三種懺法聲聞自度縱明懺悔多在作法求免三塗。」

【此等作法能免三塗菩薩為轉先業作果上利緣
若論懺法之功實除三障不必償也問大乘作法
但滅遮罪不滅性罪耶曰諸文且從三懺一往對
論未可為定以由六番功能中此且初番總而言
之大乘三懺皆能除三障也。】

** 觀心觀佛

「觀經疏(一)此經心觀為宗實相為體所言佛說觀無
量壽佛者佛是所觀勝境舉正報以收依果述化主
以包徒眾觀雖十六言佛便周故云佛說觀無量壽
佛。

妙宗(上)(七)心觀者經以觀佛而為題目疏今乃以心觀
為宗此二無殊方是今觀良以圓解全異小乘小昧
唯心佛從外有是故心佛其體不同大乘行人知我
一心具諸佛性託境修觀佛相乃彰今觀彌陀依正
為緣熏乎心性心性所具極樂依正由熏發生心具
而生豈離心性全心是佛全佛是心終日觀心終日
觀佛是故經目與疏立宗語雖不同其義無別又應
須了若觀佛者必須照心若專觀心未必託佛如一
行三昧直觀一念不託他佛而為所緣若彼般舟及
此觀法發軫即觀安養依正而觀依正不離心性故
曰心觀須知此觀不專觀心內外分之此當外觀以
由託彼依正觀故是故經題稱為觀佛若論難易今
須從易法華玄云佛法太高眾生太廣初心為難心
佛眾生三無差別觀心則易今此觀法非但觀佛乃
據心觀就下顯高雖修佛觀不名為難是知今經心
觀為宗意在見佛故得二說義匪殊塗(云云)縱觀他
境亦須約心此經正當約心觀佛也。

妙宗(上)(二)若此觀門及般舟三昧託彼安養依正之境
用微妙觀專就彌陀顯真佛體雖託彼境須知依正
同居一心心性徧周無法不造無法不具若一毫法
從心外生則不名為大乘觀也行者應知據乎心性
觀彼依正依正可彰託彼依正觀於心性心性易發
妙宗(中)(廿八)今之心觀非直於陰觀本性佛乃託他佛
顯乎本性故先明應佛入我想心次明佛身全是本
覺故應佛顯知本性明託外義成唯心觀立。

輔行(二上)(十)所言佛者皆具二意一自心三昧所見佛
二西方從因感果佛今具含二義共為一境為順理
故從初義釋三昧既成隨念即見見是心性名心作
佛佛既心作故見佛時名見自心若見自心即見佛
心以彼佛心是我心故。」

【北峯曰竊詳四明之文粵有定境用觀二義是以
定境須觀佛者有三意焉一者俯順物機宜修外
境令心專注二者釋迦偏讚彼佛誓願攝生故三
者捨穢取淨易出娑婆雖依法體在迷定境屬外
若約解悟修觀乃唯心觀稱性觀佛故鈔云良由
圓解全異小乘(止)知我一心具諸佛性等又云若
一毫法從心外生則不名為大乘觀也(文)但唯心
之言善須得意不可唯局方寸則十方世界都是
一箇唯心法界之體故鈔云託外義成唯心觀立
(文)又云然是大乘知心作佛佛即是心若不然者
觀外有佛境不即心何名圓宗絕待之觀(文)斯乃
託境顯性想彼彌陀了境唯心心外無佛故云約
心觀佛如斯釋義頗合諸文一合經題又經文但
觀眉間白毫(云云)二合止觀常行三昧中云念西
方阿彌陀佛去此十萬億佛剎在寶地寶池寶樹
寶堂眾菩薩中央坐說經三月常念佛(二)(四)三合輔
行科云先念三十二相以為觀境(二上)(十紙)四合不二
門云外謂託彼依正色心此之四文皆定境義也
然約唯心觀佛準觀經止觀輔行等文故融心解
云經云諸佛法界身入眾生心想中是故心想佛
時是心即是三十二相是心作佛是心是佛疏作
感應道交釋解入相應釋若無初釋則觀非觀佛
若無次釋則生佛體殊二釋相成是今觀法(文次　義
是約心初義是觀佛故云約心觀佛)又止觀云我所念者即見佛心
(文二)(四)輔行釋云此正明於境以修三觀中觀文云
我所念等諸句中所言佛者皆具二意一者自心
三昧所見佛二者西方從因感果佛今具含二義
共為一境為順理故從初義釋(二上)(十)言為順理故
從初義釋者鈔主的據此義及疏中二釋相成是
今觀法此皆用觀義也或問今立彌陀為境為真
為妄曰指要巳釋如云修觀行者外境未忘巳來
見有他佛故起信論云以依轉識故說為境界則
知過在於我何關佛耶(文)又十義書云故應佛色
心既為行者所觀乃是感應共造故約感邊亦得
是外陰入法也(六)(四)問約心觀佛為獨觀佛為心佛
俱觀若獨觀佛正同鈔云觀外有佛境不即心何
名絕待觀耶若心佛俱觀却見心佛淆混曰定境
專外萬法唯佛只是觀佛今約用觀唯心法界佛
外無心終日觀佛便是終日觀心故鈔云然是大
乘知心作佛佛即是心既云唯心全佛是心佛外
無心也不同昔人佛為所觀心為能觀也問鈔云
須知依正同居一心及節節云心性等莫同淨覺
攬彼依正歸乎內心修觀曰今約唯心體具皆是
能觀妙觀復是所顯法門故彼依正色心全是我
心名為同居一念並約修觀能觀所顯說也問若
觀內境名唯心觀若觀外境應名唯色觀今定境
屬外觀約唯心未悉如何曰一顯大教唯心體具
二順經疏心觀為宗經云是心作佛疏云心觀為
宗鈔主約此故立唯心觀佛也若爾還可名為唯
色觀得否曰圓觀法界有何不可故鈔云唯色唯
心也問妙宗云內外分之此當外觀又云難易言
之此當觀內何謂也曰須知文有三節初須知下
定境專外二若論下引三法並難三今此下正定
此經約心觀佛如此分之其義自顯問內心修觀
既論揀境今外境修觀還論揀境否曰經云但觀
眉間白毫鈔云的示觀法相有八萬都想難成故
令但觀眉間白毫相此為要門也(下云)(四云)隨乎行者
或依或正隨觀一境即是揀境今是觀法之要且
取白毫以為的揀問十義書四義今此觀法何義
可收曰義書一約內境修觀二內外兼修三捨內
觀外四初心便修外觀此之四義並屬定境今此
定境屬外正同彼第四義也今論唯心觀佛自是
修觀故有小異宜須甄之問止觀中明定境修觀
有兩重能所今此疏中釋題直約境智修觀但明
一重能所不說定境者何曰經中十六勝境以為
定境屬於所觀今大師直約心觀為宗用唯心三
諦三觀以論修觀俱屬能觀故鈔釋云妙諦妙觀
悉是能觀陰等諸境皆是所觀(上)(廿八)則十六境皆
屬陰攝若得此定境用觀之意兩重能所其義自
明。】

** 安養教主

「止觀(七)(廿七)無量壽觀云阿彌陀佛八萬四千相一一
相八萬四千好薩遮華嚴皆云相為大相海好為小
相海既言相海豈局三十二耶為緣不同多少在彼
此真實之相為別圓兩道品所攝。

輔行(七下)(十五)無量壽觀下正明別圓法身現相(云云)。

解謗(二十)(八)止觀輔行顯言觀無量壽八萬相好與華
嚴經藏塵相好同是別圓道品所成法身真相對斥
藏通相非奇特何得輙云定非圓別舍那之像耶。

觀經疏(十)(七)故文云無量壽佛身量無邊非是凡夫心
力所及正可取如釋迦毫相大小現觀若得三昧觀
心成就方可稱彼佛相而觀也。

妙宗(下)(十一)今經明說無量壽佛身量無邊與大論云
色像無邊有何異耶彼云無邊既稱尊特此何獨非
況疏專引彼論此文以證身量無邊之義驗今佛身
的是尊特不須疑也。」

【經說無邊疏判觀心成就方可觀之若未成就則
不可觀豈常身常相耶。】

「妙宗(下)(五)今經教相唯在圓頓釋能觀觀是妙三觀釋
所觀境是妙三身疏解今文云觀佛法身約位乃當
圓教七信正託法性無邊色像尊特觀心使其增長
念佛三昧據何等義云是生身。」

【此文不出四義一圓教二觀三法身四深位既是
圓教妙觀性具法身七信深位方能觀見驗非安
養生身常所見相若是彼土生身常相凡小初心
莫不皆見何俟七信破見思耶。】

「妙宗(下)(十)若慣習小者及諸凡夫依事識故不於尊特
而論明昧良以此等雖因臨終迴向得生佛順本習
故且用小令其證果既說無常苦空之法須以生身
相好應之。

解謗(二十)(五)以彼經說阿彌陀佛有三十二相在須摩
提寶堂之內為比丘說經此經明說若欲志心生西
方者當觀丈六像在池水上大本中說安養國中佛
所浴池廣八萬四千里小本蓮華大如車輪(云云)
解謗(三十)(二)諸經所談往生之行(止)故託安養三十二
相(此以機教土相驗佛常身正當丈六三十二也)。」

【由安養攝受慣習小人及凡夫眾順習說小附識
見相須現丈六常所見身。】

** 定散二善

「佛說無量壽經卷上(有曹魏齊王代嘉平四年天竺沙門康僧凱譯)設我得
佛十方眾生志心信樂欲生我國乃至十念若不生
者不取正覺唯除五逆誹謗正法(此即法藏比丘四十八願中第十八
願文)。

又下卷初云乃至一念志心迴向願生彼國即得往
生住不退轉唯除五逆誹謗正法妙宗(中廿)(二引)。

佛說無量壽經下願生彼國凡有三輩其上輩者捨
家棄欲而作沙門發菩提心專念彼佛修諸功德願
生彼國(云云)中輩者十方世界諸天人民雖不能作
沙門大修功德發無上心專念彼佛奉行齋戒(云云)
下輩者諸天人民假使不能作諸功德由發菩提心
十念乃至一念念彼佛故願生彼國。

佛說觀無量壽佛經云下品下生者或有眾生作不
善業五逆十惡具諸不善如此愚人以惡業故應墮
惡道經歷多劫受苦無窮如此愚人臨命終時遇善
知識種種安慰為說妙法教令念佛此人苦逼不遑
念佛善友告言汝若不能念者應稱無量壽佛如是
志心令聲不絕具足十念稱南無阿彌陀佛稱佛名
故於念念中除八十億劫生死之罪命終之時見金
蓮華猶如日輪住其人前如一念頃即得往生極樂
世界。

觀經疏(十八)此下三觀觀往生人者有二義一為令
識三品往生捨於中下修習上品二為令識位之上
中下即是大本中三品也(云云)問大本五逆謗法不
得生此經逆罪得生釋有兩義(云云)二者約行行有
定散觀佛三昧名定修餘善業說以為散散善力微
不能除滅五逆不得往生大本就此故言不生此經
明觀故說得生。

妙宗(下)(十六)此中二義初即雜觀觀劣應者位在中下
令識三品進修勝觀登於上品次義即是前觀勝應
及修離想了隨機化在八九信今令此人以妙三觀
分別九品即大本三輩事理窮深登第十信既云此
下三觀觀往生人有二義乃是修前觀法行者觀於
九品往生之相非是凡小求生之者讀今三輩經文
既轉行業(云云)初對經雙問逆罪得生即下品下生
文二立義雙釋二(云云)二者下約行有定散大本就
此者指上散善力微也此經明觀者即觀佛三昧問
若定力得生下下品云此人苦逼不遑念佛善友告
言若不能念者應稱無量壽佛如是至心令聲不絕
具足十念此與大本散心十念理應無別答此雖造
惡巳曾修觀故使臨終善友勸稱十念定心則成亦
是法行乘急戒緩人也修觀故乘急造惡故戒緩由
乘急故得值善友縱現世不修三昧亦是宿種今熟
故得往生所以華開見二大士說實相法自非定善
孰至此乎故十疑論云臨終遇善知識十念成就者
並是宿善業強始遇知識等當知作此解釋方合此
中定善之義若本不修三昧之者則屬前悔有輕義
也。」

【疑者云大師既會九品即大本三輩且上中二輩
屬別圓內外凡位若非定善安能入位然大本一
向散善耶彼經明其六度且禪定般若豈是散善
況觀經三種淨業疏云散善思惟名為淨業豈非
亦有散善耶曰大本三輩文中皆名發菩提心念
佛得生無五逆不生之文若疏中對揀五逆不生
者正指前二之經文也況定散名通通於大本觀
經與大乘諸經也或約三學或約六度或約正助
而分定散今經下品下生專對大本約信法揀逆
不生非約三輩對揀也又疑定業云何曰初中後
三心無悔暢其造罪之心名為定業例善業用心
修觀三心無散名為定善又疑興起行經云佛說
酬十種宿業一一結云如來眾惡皆盡諸善普備
能度天龍鬼神帝王人民皆得無為雖有如是功
德猶不免於宿債(文)此應定業不可懺耶先德云
一者附小託緣為利他因二者寄果誡因使凡夫
不起謗逆也若云可懺光明十地菩薩猶有虎狼
之難何耶曰此約單修無生理懺不修助道雖許
一生超登十地父母之身不轉故有此難若其轉
報受法性身必無酬難也。】
讀教記卷第十九

讀教記卷第二十
天台沙門　法照

* 諸部(下)

** 通相三觀

【淨名一經就正宗中託疾興教有二初室外彈訶
折伏二室內引接攝受且折伏既通四教攝受不
應唯圓雖不唯圓經意在實聞彈機轉所以須明
通相也慈室曰葢由問疾品能生經文空則但云
我及涅槃是二皆空假則但云以無所受而受諸
受中則但云如我病者非真非有眾生病亦非真
非有文猶總略故疏云問疾下半品略明實疾者
是至四品所生經文觀眾生品中正約觀眾生并
起四無量心六番窮源明三諦俱空佛道品中約
非道即佛道并煩惱即如來種資生眷屬明三諦
俱假不二法門品香積品明三諦俱中所生既爾
以所從能則顯問疾中略明三觀能生經旨俱談
三諦俱空俱假俱中豈非廣略相顯正顯上下能
所攝受之法皆用於圓也雖則用圓但攝受必攝
其室外所折伏之機攝受是能成折伏是所成故
以通教空觀并觀眾生品成上國王長者斷有為
緣集別教假觀并佛道品成上弟子品斷無為緣
集圓教中觀并不二法門香積品成上菩薩品斷
自體緣集以下成上以能從所人之與惑皆有三
種豈非折攝相應意顯於衍如此則知準下五品
既從此生乃約攝受故不用次第下之五品復能
成上乃從折伏故不用一心如是之機談如是之
觀若不立通相從容之名無以盡折攝上下之旨
故須以通相三觀釋之(云云)雖則以攝從折有歸
衍之義今文既以室內所談三觀正當以折從攝
須名圓門觀法葢由室外國王長者巳勸樂常樂
之身弟子菩薩亦用圓訶故當攝受之際不得不
用圓門三觀故云若不爾者國王長者亦樂佛身
諸大弟子用三教斥菩薩亦用三教為訶然則雖
巳攝受理須用圓但從折伏機猶是衍故云雖多
用圓義歸於衍若用通相二意俱收故云故須通
相別在其中後之四句復用結釋上意雖多用圓
乃結釋準下五品既從此生義歸於衍乃結釋下
之五品復能成上故須通相別在其中者乃結釋
須以通相三觀釋之也(文)具如彼章十義中明問
上明通相雖約成上生下折攝相應銷經而立且
經必被機未審何機用此觀法若謂別無通相之
機祖師不應云一觀當名解心皆通虗解疎通未
成實益通途虗照三諦等也曰今論被機須通二
義一正被偏小轉入圓機二傍被偏圓正接之機
初義者須知室內攝受正被室外彈訶之機疏云
前巳用四教折伏凡夫二乘諸偏菩薩今歡圓教
三脫之果接引攝受令修三觀之因入不思議解
脫(六)(廿七)然此之機既在室外被訶必須轉偏歸圓
也既巳轉偏則室內攝受而修圓觀但從偏入望
本圓人其根小鈍所以三空但破見思三假但破
塵沙三中但破無明耳所謂帶方便之圓虗解疎
通未成實益等正明此也次義者經意雖圓由方
等教中機雜未淳所以只一通相通被眾機隨聞
各解故云雖屬通相復以教分圓教永異故云空
觀多屬於通等(云云)問折攝相應既通通別何云
通相的屬於圓曰荊溪巳釋行相無殊從教前後
也須知三空是凡夫轉圓行相三假是小乘轉圓
行相三中是菩薩轉圓行相荊溪云然此通相三
觀之圓但前二觀唯云空假未有一中一切中故
故須更明圓教四門以圓四門皆悉入中故也問
成上生下通為三乘何故疏云今明三教但慰喻
菩薩不取二乘記云此通相空不關二乘一切皆
應云是菩薩曰二乘被折轉小為圓則成菩薩也
問上明通相義歸於衍空對通教何故疏云今但
約別圓以簡三觀(七)(十六)曰通無三觀故就後明若
從偏轉圓非無通教也。】

** 料揀三土即寂光

【問大師自於三土即寂光荊溪徵釋却指三外虗
通為寂光何耶曰三土即寂光體即也三外虗通
名寂光相異也疏記並有二義何者萬法是性無
不虗通眾生迷情見實差別然則生實別處佛見
虗通佛真空處生自差別所以眾生三土佛常寂
光相自常分體即俱偏故疏云若諸土不空則寂
光不徧既徧一切則三土皆空(文)此文巳明體即
相異而三外之空是寂光恐人不了故自問云別
有寂光土耶答不然只分段變易即常寂光答意
明體常即而相須分記云三土即是何須別求體
即也又三尚徧有三外虗通何得不有相異也是
則徧一切處有三土徧一切處有寂光故云三尚
徧有等又以寂光徧處虗通與太虗辨異文云若
爾虗通之有為與大虗同耶異耶答若同太虗那
徧三土(文)以太虗是三土無物處虗寂光之虗令
三土法體是虗故云若同太虗那徧三土釋虗字
也又云若異太虗豈得通三以若異太虗是實礙
法豈得徧入通於三土釋通字也虗通寂光正是
靈知覺性此性非三土內不住諸法故非三土外
不違諸法故只一靈知性不可得故云內外靈知
徧而非徧若但推離內外四句並濫通教顯真以
通教多推四句所以縱奪揀之又棟虗通寂光有
相無相須知寂光是法性體天台云大乘法性有
色心體四明云但離染礙有清淨相故問三土之
外何殊太虗答徧通理別徧通者寂光徧太虗徧
皆性無礙周徧也理別者體外之頑空豈同諸法
之覺體又徵約理云徧為復常徧為或在無答法
體恒徧常在性無謂理性法體常徧常在諸法諸
法是理性不可得故云性無是則吾人日用照常
寂理法體恒徧常在性無則心行處滅言語道斷
復以八句戒之。】

** 四土淨穢

【問鈔中折觀感穢可在三藏體通衍門次文唯圓
名體前三皆析何耶曰前文通取生方便人故定
衍門感方便淨次文的約此經圓觀正符修觀感
土之義故少不同。

問鈔中約別圓分實報淨穢淨覺論云正應雙取
偏則成非其義然否曰霅川過論不能繁敘須詳
四明約果論上用於教道明次第因者其意深也
良以感土合約果明別人初心聞實報果期心往
生若至果時證道同圓但有教無人故對圓實證
名之為穢正如實報用別教道則有故以教道銷
今疏文。

問寂光淨穢刊正約分極釋妙宗文義難見云何
揀別曰有云鈔文二節初揀諸文是分極義(若就別人
下止而分淨穢)次正釋今疏(今論教道下止名寂光淨別教教道斷十二品名穢初住
至妙覺名寂光淨)四明此釋順韋提希生彼分破無明感
寂光淨若依孤山約分極分則顯當機入住但感
寂光之穢何名感四淨土為宗耶等覺百千萬劫
入重玄門豈可位極方感其淨往生記亦作此看
讀妙宗故約圓教真因極果分對淨穢深不可也
今詳妙宗亦約分極則前說及神智皆誤看四明
之文疏下文云分得究竟上下淨穢(此以上品為上中下品為
下)鈔云分得下明分滿淨穢(此約分極分)據此義解妙
宗有三節初地住巳上對圓極果而分淨穢文云
言分證究竟(止)而分淨穢(此正釋今疏非據他文)二揀別圓
極果顯別極果教道猶穢文云今論教道(止)名寂
光淨(別之究竟唯十二品此教道說寂光猶穢唯圓能斷四十二品惑盡究竟寂光方淨)三
點始終觀體明今疏文談究竟意文云乃要了知
(止)修心妙觀也問據理只應用分極義何須復揀
二妙分淨穢耶曰究竟名通理須重揀顯別妙覺
止齊二行同是圓家分證之穢復顯圓極斷惑方
盡堪作行者唯心觀體況前釋實報既約漸頓今
揀別圓方盡文旨若爾韋提但感三土淨耶曰經
家自約圓位始終論感四淨通被現未不可以當
機為難也。】

** 內外二境

「別行玄(上)(十九)此境復有二所謂自他他者謂眾生佛
自者即心而具華嚴云心如工𦘕師(云云)。

四念處(四)(十)而眾生有兩種一多著外色少著內識二
多著內識少著外色如上界多著內識下二界著外
色多內識少。

不二門外謂託彼依正色心(云云)。

指要(上)眾生諸佛及以依報名為外境自巳心法名
為內境(云云)既以內心為自乃指依報及生佛色心
為彼此乃正立外境。

別行玄記(上)(卅七)一家明觀不出二境四念處心對色
陰而分內外此文心對生佛而分自他十不二門以
心對彼依正色心而分內外則依報生佛及巳色陰
皆名為外荊溪特會兩處之文立外境也。」

【兩處文者即別行玄四念處以別行外境只是生
佛正報一法而無生佛依報并生佛之心及自巳
色陰應以不二門四法顯之四念處中外境只是
自巳色陰一法而無生佛依正生佛之心亦以不
二門四法顯之有此義故故云特會也非荊溪孰
能會之非法智孰能明之若爾則顯大師立境不
足曰隨文便故何者且如念處以色為外色言豈
不收於依報及自巳色法耶依必該正正即生佛
也又如別行生佛為外正必該依是故二文於義
無缺所以荊溪會同者要顯二文皆具四法以為
外境也或問念處云若圓說者亦得唯色乃至唯
識別行記何云唯心之說有實有權唯色之言非
權非實(上)(卅七)曰唯心通權以別教中談能造是佛
性故唯色唯實者別教破九色不即性故。】

「正義(未撿)觀音玄義明境有二所謂自他者他謂眾生
佛自者即心而具彼之自他即今內外前門但是自
巳色心不二此門是以巳攝他色心故云依正色心
依報但色正兼色心以色心只是依正故云依正復
舉色心。」

【評曰四念處別行玄皆獨以心為內何得將自巳
色心俱為內耶今分內外且是陰境何云內心攝
外依正既攝諸法為外境則濫妙境矣。】

「文心解(內外門)今詳究文義秖是前門總在一念為內
別分色心為外(云云)一家教觀以事理為內外其文
非一(云云)應知內外二境即占察經中唯識真如二
種觀境也。」

【評曰天台以心為內如何反以理為內占察乃事
理二觀何却云境則成以境為觀耶總在一念別
分色心乃明一心具法豈可將色心為外境耶。】

** 見見

「淨名疏(三)(廿八)二為發起弟子品者若不現疾無由顧
命弟子參問若其不命豈敢輙述昔日所訶普令二
乘同聞往昔滯小被訶其有樂小執小之徒聞此折
伏慕仰大乘近為入室聞不思議成生酥之由藉遠
為大品法華成熟酥醍醐之弄引亦是生果報土之
良緣三為發起菩薩品者若不託疾菩薩無由被命
豈得各述往昔被訶普令三教菩薩折其方便之滯
同欣圓頓之道咸入不思議解脫淨佛土之勝因。

垂裕(四)(廿四)樂小執小者即是小乘方便執小即是小
乘見有果人慕仰大乘者知有大乘起見敬服爾時
必能發於大心遠為至良緣者若無彈斥不堪挑汰
況復二味為見醍醐因得記捨生必招果報普令三
教等者荊溪云雖有三教正意以圓訶諸菩薩菩薩
不任大旨見見同少其藏通人即以別折其執方便
者於方等中利者入實鈍者仍未故知此中折三語
通或但入通入別而巳至法華會方乃見見咸歸。」

【以由二乘鹿苑見小果至方等慕大見有大乘故
云見見即大小二見若至法華見見俱忘鈍根菩
薩亦同二見也。】

** 遣非

「大經(第二卷十一紙)解脫之法亦非涅槃如來之身亦非涅
槃摩訶般若亦非涅槃三法各異亦非涅槃。

涅槃玄(上)(六)今作三番九義淺深別異各各不同者雖
復多含攝勝未是今經正意文云法身亦非那可單
作三身釋大文云解脫亦非那可單作三脫釋滅文
云般若亦非那可單作三智釋度故知單釋非今經
意意者文云三法具足名大涅槃三法即三智三智
即三點三法即九法九法即三法三法即九法是不
縱九法即三法是不橫不並不別亦復如是。」

【廣智釋曰此一節經文遣兩重非亦乃各遣兩重
非亦乃共遣兩重非共遣兩重非者法身亦非等
此顯三即是九三法各異故亦非者此顯九即是
三也如一伊字具足三點三點互具成九亦無九
點之別名九只是三故一伊字只有三點一伊字
者譬一佛性也具三點者譬法身般若解脫也言
法身亦非者天台釋云真法身非法身法身必具
般若解脫真般若非般若般若必具法身解脫真
解脫非解脫解脫必具法身般若故云法身亦非
般若亦非解脫亦非此乃共遣第一重非顯三即
是九次遣第二重非顯九即是三恐逐名相者錯
作頭數解之謂各有體不知只一體性人身即體
也心智即般若也作務即解脫也豈可作三人解
之故曰三德只是一法雖是一人而有三德不可
謂是三人三體各別(云云)此乃三德共名遺兩重
非義也言各遣兩重非者故章安云點點是字目
目是面也據法身當名自立五章之義(云云)所謂
體者有體禮體底體達體禮即經體體底即經宗
體達即經用此三亦即一而三即三而一而三而
一非三非一如此分別者未免淺深各異故亦非
也(云云)總既屬修有修有證修則修義淺性則性
義深體禮體底體達亦即一而三豈非九法遣第
一重非即三而一豈非三法遣第二重非此三俱
屬體屬性故名深故三法各各論遣兩重非者未
免淺深各異故亦非也廣智釋曰體三即宗三宗
三即用三故都遣兩重非涅槃各具五重只一五
重雅合經文遣兩重非顯不思議一名祕密藏略
明大旨耳教相具五者亦可例云分別二十七法
亦所詮即能詮故只一不思議之三法不可以頭
數分別取性九修十八義加釋名之總二十七兼
教相之二十七增法相頭數者一百二十之分別
爾疑者曰共遣各遣兩重非依何義立廣智釋曰
章安既云點點是字故一字之體用者須論即一
而三即三而一非三非一方全一伊字之體用故
一點具一伊字之體用作般若之三釋引摩天三
日為譬立宗本宗要宗助之三名與一伊字之無
別豈非一點全伊字之體用般若例然解脫例然
此乃別論一點遣兩重非方顯今家即是圓體名
空假即中全此圓體一性洎宗用二假故云中即
空假。】

** 習氣

【問淨名疏(一)(卅二)圓教補處四十一品並盡雖餘一
品有若微煙乃可得名悉巳清淨(文)玄疏(二)云始
從初住終至法雲圓斷諸見猶有習在止習氣微
薄事等微煙又淨名疏(五)(卅五)彌勒法身四十一品
無明巳盡住等覺地餘一品及習氣在生閻浮寂
滅道場朗然大悟一品無明及習氣俱盡(文)三文
不同者何曰各有所以且初文因釋列眾三萬二
千菩薩歎德中悉巳清淨故以習氣合正使而說
故云雖餘一品有若微煙也次文因釋淨無垢稱
之名故以正使一品作習氣說若更有無明在何
得名為三惑巳淨以歎無垢耶第三因釋彌勒一
生當得菩提但取當生閻浮故於正使外別有習
氣而說也然此三文初二葢順經文帖釋故以習
正合之其實依後文習氣在正使外也問等覺入
重玄斷正使耶若然四明何云斷正使外更入重
玄斷於習氣文甚分明耶曰諸文或單說斷正使
或單說斷習氣或合說無明及習俱盡雖各順文
有此不同升妙覺時正習俱盡也若四明記文一
為消正習皆盡故約斷習為入重玄二破孤山正
習不分故云也問前斷習氣唯在等覺何故優婆
塞經九地斷見習十地斷愛習耶淨覺云當知經
在教道之說耳今問若順別教教道者何故淨名
中引證圓教等覺云一家圓斷義轉分明耶須知
準十地論不開等覺十地即等覺也既是界外同
體見思若分二習之相故約九地十地明之其實
在十地等覺論斷也問藏通菩薩支佛斷習可見
其兩教聲聞何處斷習若謂無習可斷者大經中
我衣我鉢大論難陀欲習等正是聲聞見思之習
何謂無之又復別教見思之習何處斷耶曰聲聞
於鹿苑但斷正使雖歷二酥皆未斷習至開顯時
但破無明通習任運而去若別教者應十向後心
方斷也。】

** 隨緣

【中道無性故能全體起於三千但理隨緣則以一
真生於九界原夫實相之體如淨明鏡十界依正
差別之法無不畢備體性本然一切皆妙此所謂
不變性也此性虗通不定于一隨染緣則三千皆
染全為九界無明迷事也隨淨緣則三千皆淨全
為佛界法性淨用也故天台大師曰迷此理者由
無明為緣則有眾生起解此理者猶教行為緣則
有正覺起而荊溪作染淨二種隨緣釋之此即圓
理隨緣之謂也然不變隨緣藏師之言荊溪借用
以申圓義曷為四明却立別教之理亦隨緣耶葢
法智深得荊溪之意云爾荊溪曰別教亦得云從
無住本立一切法無明覆理能覆所覆俱名無住
又曰真如在迷能生九界法智夷考文義乃斷之
曰既許所覆無住別理安不隨緣又曰若不隨緣
焉能生九今反之曰若不生九豈曰隨緣四明立
別理隨緣者本乎此也雖然竊甞疑之不變隨緣
乃藏疏真如門相即之義則與今家圓即若是其
同歟曰不同也夫圓理論相別者全體是用舉用
即體事理不相妨內外皆一致又何體用事理內
外相待於其間哉若藏師二義相即者直今家之
別義耳彼云隨緣即不變不變即隨緣今家別理
二義奚甞不即今試言之夫別理隨緣之所以者
由真如之理非凝然不變非頑駭之性故能隨九
界緣作差別法雖復隨緣而始終不變故知隨緣
不變之性自能相即要知其所以隨緣者實但中
之德豈不即耶不然不足以為但中也若以理望
隨緣之事則彼此角立事理不融此無他為非體
具隨緣故也故知藏疏雖論相即皆指事中隨緣
之性與不變之性自論相即以理對事終成相離
必須破九顯一故曰藏疏相即之義直今家之別
義耳則知即名雖同而於圓即之義固不可同也
然而既曰隨緣乃引生法之文為證何也四明亦
既言之矣若不隨緣安能生九以生法即是隨緣
義也若得此意則相宗凝然不變之執藏通偏空
之理不待申而自明矣。】

** 八相

「起信論所謂從兜率天退入胎住胎出胎出家成道
轉法輪入於涅槃(大乘)。

四教義(三)一從兜率天下二託胎三出生四出家五
降魔六成道七轉法輪八入涅槃(小乘)。

華嚴經(第五十八新譯)離世間品云或見菩薩住兜率天(一)
或見入胎(二)或初出(三)或出家(四)或成道(五)或降魔
(六)或轉法輪(七)或入涅槃(八)。

妙樂(三)(十四)四佛各有四降魔相(云云)既降魔巳應轉
法輪。

玅宗(上)(廿二)佛應三土且說同居化有始終須彰八相
大機所見八相難思若應小機八種皆劣。」

【先達謂小無住胎以不談常住故大無降魔了魔
即法界故且了魔法界唯圓可爾如華嚴文何當
知經論隨機開合存沒不同非必然也若開住胎
應合降魔在成道中若開降魔應合住胎在入胎
內以入胎必住胎也成道必降魔也雖止觀引大
經云為聲聞人說有調魔為大乘者不說調魔(八卅
三)妙樂云以能即魔為法界者(十)(十一)此等非不降
魔但不作意云不調耳但大與小異如籤云皆云
或者一一相中皆八相故疑云文句(八)(六)明衣室座
破四魔云慈悲破天魔柔和破陰魔空破煩惱魔
死魔(文)記云並須約於界外圓釋(八)(十七)且界外豈
有天魔耶曰恐指能破屬界外教非謂天魔通界
外也。】

** 塵沙

【咸教主曰須知塵沙無別惑體全以見思藥病方
法名為塵沙何以知之故止觀所示出假有三謂
知病識藥授藥方法知病者知一切眾生見思之
病知見思根本知見思因緣久近重數等識藥者
有世間藥有出世間藥有出世間上上藥授藥方
法者須能觀機隨病與藥先須自能曉了藥病亦
能了達授藥方法應病與之令他欣樂隨服而治
若能了達知病等三名破塵沙此三不了名之為
惑以由見思有通有別故塵沙惑有內有外若能
分別通見通思授藥與治破界內塵沙若能分別
別見別思授藥與治即破界外塵沙故知塵沙無
別惑體即指善能分別見思藥病等相名破塵沙
菩薩既以利物為先所以習學恒沙佛法廣為眾
生分別藥病雖於界外無明未破亦能學習四種
四諦十六門假至地住時破一品無明方名真益
夫如是則塵沙惑者乃他人分上見思之病見思
因緣見思久近見思重數及治見思之藥也所以
不能牽生者我自見思先巳斷竟但未能分別他
人見思如何牽我之生耶故知自巳分上所有惑
者唯見思無明二種能牽界內外生欲亡此惑修
空修中斷此二惑即自行功滿故云自行唯在空
中然於菩薩軄在利他始初發心菩提為本眾生
無邊誓願度脫稱此本故故須為他分別見思種
種重數令一切人厭離生死永出輪迴若也不能
洞了此等見思法門坐在塵沙如何為物故云塵
沙障乎化導識此惑體唯四明一人而巳故曰見
思重數如塵若沙也如此解會非但能識塵沙惑
體亦見四教所詮之理終自行入道故唯真中從
出假化物故兼俗諦即此自行而為化他令他依
此四教二理之所修習是故俗諦徧在四教分界
內外在我名俗諦以破塵沙在他名空中以破二
惑故知俗理在乎學習法門為他分別令他治病
破他生死以他不知此等是病故招無量生死受
無量果報故四念處云無量取相感無量生死無
量塵沙招無量果報無量無明受無量報身也若
文句云若無四住分段不生若無無知方便不生
若無無明實報不生者以惑對土之義也(文)其餘
邪說得以略之。】

讀教記卷第二十

諸文撮略引之者雖異本文校訛欵內不出之舊
刻有脫誤者從書本改之兩本俱誤則不敢改易
有本文者存校訛于冠頭焉。

比睿山沙門亮典較閱