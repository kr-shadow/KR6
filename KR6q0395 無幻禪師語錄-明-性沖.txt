#+TITLE: 無幻禪師語錄-明-性沖
#+DATE: 2018-05-12 10:25:13
#+SOURCE: github.com/kanripo/KR6q0395 master 190612d4                

* 無幻禪師語錄序

聞夫一光東亙五葉華開密運靈機千差競入
所以諸方各宗其宗門風自是不一共學所學
知見何曾有二唯我車溪大師乃臨濟直下兒
孫實無趣克家之子默籌七事妙協三玄播黃
蘗吐舌之風顯高安𡎺拳之用掌殺活機權衡
學者秉吹毛劍勘驗諸方遐邇咸推獨步古今
屈指一人苟非承宿願之再來寧不為多生之
根熟也圓澄生不遇時學無所附福輕罪重不
能面稟佳猷道聽途傳歲月徒增渴想茲因南
明禪友持錄相示焚香頂讀自覺潛神再玩淵
微初心頗愜何期不出蛙居而聞所未聞生逢
斯世而遇此難遇如展智囊始知巳見之朦朧
似入大海方信江湖之狹淺自慚無德莫可讚
揚略著數言聊伸翹致爾。

萬曆甲寅年夾鍾月　　日嗣曹洞正宗第二
十七代會稽晚學雲門顯聖寺住持圓澄沐
手撰

* 無幻禪師語錄序

從古衲僧大事明了者如麻如粟但得巳躬安
貼便自休去歇去絕無語句漏逗流傳誰謂千
七百則葛藤而外佛法遂爾斷滅幻上人於無
趣老人處得些氣息便爾揚眉瞬目闊步禪林
搖唇弄舌何異蛟龍得一滴水便會作浪興波
法孫某比丘裒次成書程尚甫刻而傳之然非
幻上人之意也近代作家如高峰中峰兩和尚
父子智燈相續各有語錄並增入藏其他或有
或無淺深難測今無趣與無幻一時兩錄並傳
說者謂優曇再見外紹乎內紹乎昆季乎父子
乎請質之雲棲老人定應緇素不爽。

吳興夏休生蔡善繼和南書於無
憂堂之空有齋





* 無幻禪師語錄序

予固非知禪者其於古尊宿升堂入室示眾小
參乃至拈提贊頌種種著述類而成編者未嘗
不莊誦而樂玩之也若其奧旨微機通玄入要
主賓互換人境交奪明暗相參殺活自在脫義
路超情量非予劣智所能測識者不敢妄為之
說也茲無幻古湛禪師既謝世門人錄其語為
帙將鋟梓以傳徵序於予予未識禪師之面而
幸獲睹禪師之遺言猶面也合掌焚香書此以
弁其卷。

老病僧袾宏和南謹識







無幻禪師語錄卷上
門人　慧廣　編集

* 住車溪庵語

圓藏經小參釋迦老子道始從鹿野苑終至跋
提河於此二時中未嘗說一字秪如這一大藏
教從何處得來遂拈拄杖劃一劃云從這裡去
諸大德還檢得出麼若於此際一肩荷負不但
釋迦老漢一期落處被你等看破亦使沖關主
結舌有分其或信之未及數墨循行如披破絮
入棘林中何時解脫昔日有婆子請趙州轉藏
經州秪遶禪床一匝傳語婆子轉藏經竟婆子
聞云某甲請轉全藏云何秪得半藏諸大德那
裡是他轉半藏處還會麼五五二十五欲識全
藏麼良久云善吉維摩談不到目連鶖子視如
盲。

師問秀座主教依甚麼答云依理又問理依甚
麼主無對師曰你問來座問理依甚麼師曰大
眾聽取。

兩客下棋次僧到請益師云若論此事如兩家
著棋用心鮮有不克者何則若也未知局面舉
必全乖不善權宜觸途遭喪秪為他意馬散失
狂象無鉤兵車不識機關心麤常行險地不惟
重重納敗將見皮破血流若是主將威嚴士途
平坦如是而砲不虛發發則打破重圍兵不亂
行誰肯直前退後天馬而追風八面神車而竟
沒遮攔不唯致勝奏功畢竟風行草偃良久云
太平元是將軍致不許將軍見太平。

無趣和尚忌辰陳供養畢拈香云此一瓣香熱
向爐中為光明雲為祥為瑞專伸供養敬畏庵
中無趣空和尚惟願於光明中劈開面門現大
人相與諸人等大家描摸遂作女人拜云看看
山僧舌頭墮地了也咄。

* 徑山語

示眾老漢本擬深藏鄉僻遣過生緣爭柰無趣
老人有不了底公案在山僧出來與他了卻僧
問如何是無趣老人不了公案師便打僧云某
甲有甚過師云殃及兒孫。

示眾大道無向背至理絕言詮迥出三乘高超
十地萬法不到處特地光輝生佛未分時靈源
獨耀不落見聞不隨聲色直下無一絲毫頭遍
界全彰奇特事直饒棒頭取證喝下承當猶是
曲為今時更或光景俱忘契心平等畢竟亦非
的旨所以道向上一路千聖不傳學者勞形如
猿捉影到這裡絕行絕解絕照絕用絕理絕事
若倚天長劍凜凜神威如鐵牛之機羅籠不住
今日明眼人前不敢囊藏被蓋八字打開去也
拈拂子云諸上座還委悉麼耀古騰今即這是
大千沙界一閒身。

復舉雪峰拈拄杖示眾云我這個為中下機人
時有僧出問忽遇上上機人來時如何峰拈卻
拄杖雲門云我不似雪峰打破這葛藤乃拈拄
杖云我這箇為中下機人時有僧問忽遇上上
機人來時如何門便打師云大凡扶宗立教須
是頂門具眼肘臂有符看他二大老殺活縱橫
甚生奇特仔細檢點將來猶是節外生枝若據
山僧見處乃豎起拂子云只將這個普為諸人
無論上中下若要擎展一任擎展若要承當一
任承當處處把斷要津箇箇壁立萬仞且道忽
遇其中人來時如何萬國醉心嘗大鼎相逢攜
手上高臺。

清明示眾禁煙時節陳寒食荒塚野田人啼泣
死骷髏上活眼開鬼神茶飯都打失首陽山堪
隱逸時人莫謂春無力一夜東風鼓少林落花
滿地成狼籍。

復舉臨濟大師拈拄杖示眾云我這裡是活底
一切臨時要用便用天如以拂子搖曳示眾云
我這裡也是活底一切臨時亦是要用便用遂
擲下拂子云臨濟止欠這一著在師拈拄杖云
我這裡臨時要用便用不論死活雖然以拄杖
畫圓相云臨濟天如總出這個不得。

示眾孤峰頂上闊步大千十字街頭知音少遇
不禮維摩詰不尊傅大士良久云舉頭天外看
誰是箇中人。

示眾三界唯心萬法唯識卓拄杖云昨宵時雨
滴空階一片綠苔俱打濕。

示眾天清地寧時亨道泰摩醯正眼洞明肘後
靈符光彩譬如善舞太阿終不自傷其手壯士
展臂不借他力既是水到渠成自然風行草偃
豈不見古德道緣不虛應似鏡臨形若能於心
無事無事於心則法幢隨處建立時節因緣到
來為人一句作麼生道烹煆佛祖。

示眾大道體寬長空絕跡按下雲頭別通消息
同死同生風行草偃且今日把住為人則是放
行為人則是乾坤一合地糊餅日月兩輪天氣
毬。

留執事示眾孤掌拍不嚮獨樹難成林大家出
隻手掇起破沙盆大眾且道喚甚麼作盆良久
云獨來將謂無相識鬧市忽然逢故人。

四月八日示眾毘藍園裡曾呈醜古佛堂前又
露形不是月光三昧力何年洗得你身清大眾
且道釋迦老子今日誕生未審此時落地也未
一僧出云落地了也師曰你見甚麼人說僧無
語師曰杓卜聽虛聲。

示眾古德有休去歇去底特地一場愁有一念
萬年去底死骷髏上無活蛆還有鬧市裡虎麼
一僧遽出師便出去其僧隨後云和尚道甚麼
師曰老鴉入布袋去。

過香積廚示眾古德云不敬功德天唯嫌黑暗
女若恁麼何處出頭來又云有智主人二俱不
受雖然秪救得一半只今莫有不受者麼也好
與二十痛棒何故不見道放下笊籬雖得價動
他杓柄也無端。

朔日拈香畢眾集師良久云思而知慮而解鬼
窟裡作活計古人道胡蜂不戀舊時窠猛將不
在家中死若是箇漢聊聞舉著剔起便行在當
時這般人用得著在今日用不著何故大悲閣
外數竿竹橫者自橫直者直。

端午示眾今日是端陽日輪正停午看取村落
人把筆書門戶婆子抹雄黃孩童懸艾虎攀蒲
映手青插榴燒鬢火秪知應賞時誰想三途苦
時毒如是禳死魔何處躲禪流若也未知歸豎
起拂子云急須薦取這一箇。

示眾石屋珙大師道過去事巳過去了未來不
必預思量只今便道只今句梅子熟時梔子香
大眾且道只今便道只今句為甚麼梅子熟時
梔子香還會麼豈不見丹霞和尚又道過去諸
佛巳過去了你等不必追念未來諸佛又且未
至你等莫妄想現在佛正當今日你是何人一
僧出眾曰某甲今日不疑去也師喝曰汝見箇
甚麼僧云某甲見處如紅爐上一點雪師曰未
夢見在僧便喝師拈杖云喫得棒也未僧擬對
師便打出。

松陵歸示眾水牯偷閒一月多祖翁田地必栽
禾歸來懶得牽犁耙未審其中意若何諸上座
過去巳過去未來巳未至正當今日還曾見有
過去未來纖毫之相麼若理會得下分疏得去
任你早朝喫粥黃昏打眠有甚不甘其或未然
更勞山僧從頭說起昔日南泉和尚道王老師
不會佛法禪道自小牧一頭水牯牛擬向溪東
牧未免食他國王水草擬向溪西牧亦未免食
他國王水草不如隨分納些些總不見得諸上
座隨分兩字大有淆訛在莫錯會好更聽一偈
山前山後從渠牧隨處悠悠本自安若也犯人
苗稼去牧童還用更加鞭。

示眾良久云世界如許開闊為甚麼在老僧手
裡便歸方丈。

示眾若論此事十字街頭靜悄悄地窮岩絕谷
鶴唳鶯啼正當恁麼時十箇有五雙匙挑不上
還有本分道流出來證據看良久云直得天雨
四花地搖六動不如歸堂喫茶。

示眾不登泰山不知天之高不涉滄海不知水
之深此寰區中至論也若是其中人則不然卓
拄杖云手把虛空盛不得威音那畔即今朝。

示眾急急用工夫單提狗子無脊梁堅豎起恰
似須彌盧打失昏沉窟掀開散亂魔廓然雲霧
盡長夜月輪孤這箇猶是漸入佳境若論宗門
中事開口便墮畢竟如何即是卓拄杖云彌勒
未開袋迦文巳入山。

示眾腰包褁糝入山頭腳未登高白汗流不是
閒遊觀勝境皆緣未斷死生愁諸上座佛法遍
一切處一切處覓不得秪有一處不覓自得且
道那一處聻良久卓拄杖云東廝頭佛殿裡。

示眾達摩不來東土人人壁立萬仞二祖不往
西乾箇箇常光現前自從面壁九年致使神光
露布咄家醜不可外揚。

示眾心本是佛造作即乖道不屬修染污不得
只此不染污諸佛之所護念山僧與麼說早是
不著便不見道毫釐繫念三途業因瞥爾情生
萬劫羈鎖卓拄杖云紅爐點雪黑夜穿針。

示眾舉起拂子云未明這些子俱是妄卜度既
明這些子亦是妄卜度一僧出問未明時卜度
某甲不疑既明後為甚麼也是卜度師曰豈不
見道不得春風花不開及至花開又吹落。

示眾諸方有解猛虎項上鈴控驪龍頷下珠握
須彌山𨁝跳過大海劍刃上藏身冰凌上走馬
大悲閣今日則不然身寒縫破衲腹餒煮藜羹
健則經行去慵來臥石床。

示眾明明百草頭明明祖師意笑殺老龐公至
今猶瞌睡曾祖見人便面壁不解寒溫秘魔走
到便擎叉全無禮義南山鱉鼻不若死鰍西院
鑷刀渾如鈍鋸且道大悲閣如何為人卓拄杖
云輪王總未拋三寸遍界先聞刀斧聲。

中秋示眾舉寒山道吾心似秋月碧潭清皎潔
無物堪比倫遂喝一喝曰寒山大似抱贓叫屈
吾心似秋月又道無物堪比倫石屋和尚道吾
心勝秋月秋月非不明有圓復有缺安得如我
心圓明常皎潔這老漢賣弄有家私怎柰勾賊
破家永嘉道江月照松風吹永夜清宵何所為
卻較些子雖然也是臘月扇子且道大悲閣今
夜又作麼生賞翫以拂子打圓相云金風吹桂
子滿院盡清香。

中秋夜師月下坐眾見亦來隨侍師指月示之
眾擬問師便歸方丈。

示眾古者道盡大地都是自巳走殺天下人盡
大地不是自巳疑殺天下人直饒抹過二邊滴
水滴凍到這箇門頭了無干涉諸上座還會麼
豈不見德山焚鈔良遂敲門猶是奴兒婢子且
道如何是主人喝一喝。

示眾舉安國挺禪師在五祖時因僧問真性緣
起其義云何祖默然挺侍次乃謂大德正興一
念時是真性緣起其僧言下大悟後寶應老人
拈云五祖不合默然好與二十棒挺長老不合
道正興一念是真性緣起也與二十棒其僧不
合大悟也與二十棒寶應老還有過也無也與
二十棒師曰寶應有過且置這許多二十棒教
阿誰下手即今有下手者麼出來與老僧相見
不然大悲閣自下手去也便擲下拄杖。

示眾舉僧問仰山法身還解說法否山曰我說
不得別有一人說得僧曰此人在甚麼處仰山
推出枕子示之溈山云寂子用劍刃上事忽有
人問沖長老法身還解說法否老僧對他道枕
子聻。

示眾不參古釋迦不揖新彌勒正當恁麼時乾
坤黑漆漆且道山僧在那裡躲根喝一喝云莫
錯下註腳。

* 示禪人

老僧昔年遊歷叢林參尋耆德無非求箇歇處
諸方老衲別無異說秪教人歇卻狂心休從外
覓諸上座莫說從外覓你便從自巳覓總是外
覓了也何故夜光尚在漁人手徒使人從合浦
來。

諸上座老僧有真實語言苦口相勸各各自相
體究凡聖情量淨盡自然真常獨露但將從前
虛妄攀緣念想塵垢一時放下心如虛空他時
後日自識得根源去在咄伯牙遇子期不是言
相識。

叢林建立秪為修行本色道流宜從實履不可
掠虛過日不可任意縱情切須諦審先宗畢竟
是何標格但外絕諸緣內心不動六門虛靜萬
慮冰清泯絕根塵無傷苗稼雖然更須知有向
上一著在珍重。

大凡出家人須會取佛意好若會得不在僧俗
貧富貴賤但隨家豐儉諸上座盡是久歷叢林
遍參尊宿作麼生會佛意試出來大家商量看
莫空腹高心好僧問如何是佛意師曰汝口似
鼻孔。

大丈夫須猛烈裂斷從前伎倆直下斬釘截鐵
打破佛祖機關碾得須彌粉屑豈不見黃蘗為
人太親切臨濟三番喫痛棒向高安灘上省得
來卻把虎鬚顛倒捋又不見龍潭逼拶周金剛
黑夜吹他紙燈滅如今子孫多不古耳內聞來
口頭別如斯將謂作參禪逗到驢年未休歇大
悲閣下老婆禪也是重新增口業汝等諸人還
知痛痒麼卓拄杖云一場狼藉。

摩醯正眼六處洞明少室真機一超直入傳不
傳之妙心悟無悟之面目直下斬釘截鐵還同
滯殼迷封更若說性說心卻是泥人洗澡會麼
收拾不了。

* 機緣

僧到人事了便問和尚如何是父母未生前本
來面目師良久問云會麼僧云不會師曰描也
描不就說也說不到。

因一座主到師舉古德云窮諸玄辯若一毫置
於太虛竭世樞機似一滴投於巨壑若恁麼不
如歇去好上座還歇得也未主喝一喝師便打
云客亭尚遠。

二僧到師問曰卻是作家禪客麼一僧曰和尚
問甚麼師曰且過這裡來僧擬對師便打僧無
語師曰龍頭蛇尾漢復指第二僧僧曰某甲道
過了也師作拈棒勢僧擬出師喝曰同坑無異
土。

僧到問德山和尚上堂云及盡去也直得三世
如來口挂壁上猶有一人呵呵大笑若識得此
人一生參學事畢未審和尚識得此人否師放
聲云蒼天蒼天僧罔措師便打出。

僧問提婆宗時如何師曰一字不著劃僧云不
問這箇師曰圓相不著圈。

僧問此事人人本具箇箇圓成未審達摩來做
甚麼師曰北斗七南斗八。

師見僧來展手示之僧曰不會師曰與我一文
錢。

僧問臨濟大師道赤肉團上有一無位真人如
何是無位真人師曰胡張三黑李四進云及乎
合煞來又道無位真人是甚麼乾屎橛師曰南
人唱北曲。

僧問臨濟大師有四料揀語意旨如何師曰汝
逐一問來進云如何是奪人不奪境師展手作
相招勢進云如何是奪境不奪人師作捏聚勢
進云如何是人境兩俱奪師乃袖手進云如何
是人境俱不奪師撒手便行。

僧問如何西來密傳心印師呵呵大笑僧罔措
復問密傳箇甚麼師便打云開門漁笛近明月
在滄洲。

師亭前立次一僧問曰和尚在此作麼師指亭
前水曰會麼僧云不會師曰門前一湖水無面
亦無底年去復年來滔滔流不巳。

僧問清虛之理畢竟無身時如何師曰道者合
如是進云向上更有事也無師曰雪隱鷺鷥柳
藏鸚鵡。

僧問如何是輪王三寸鐵師曰嚇僧擬進語師
曰住住遍界是刀槍僧有省又一僧問如何是
佛法大意師曰死骷髏上撐活眼。

二僧論萬法歸一一歸何處一僧曰一心歸於
萬法師叱之曰噇酒糟漢汝恁麼會要見老趙
州驢年又驢年正未夢見在僧曰忽有人問和
尚一歸何處時如何師曰爛溪直儱侗又一僧
問曰機不離位墮在毒海如何免得此過師曰
髑髏乾盡又問萬機不到處作麼生行履師驟
步入僧堂。

僧問新年頭還有佛法也無師曰有問曰新年
頭佛法聻師曰家家點火燒香處處篩鑼擂鼓
進云謝師荅話師曰大悲亭今日不著便又僧
問曰北禪烹露地白牛此間除夜作麼生師曰
謝子供養僧禮拜師曰喫茶去。

歲暮一僧來問臘月三十日到來時如何師曰
家無索債人。

僧問祖師心印狀如鐵牛之機去即印住住即
印破不住不破又作麼生師曰匝僧禮拜師曰
露。

僧問臨濟大師有賓主句請師荅一轉語師曰
道來看進云如何是賓中賓師曰赤腳走紅塵
進云如何是賓中主師曰長年無伴侶進云如
何是主中賓師曰堂官叱吏進云如何是主中
主師曰猛虎當路坐僧禮拜而出。

僧到師問云何處來僧曰嘉定師曰六街三市
從何處得定僧擬對師便喝又一僧入師曰適
來這位大德祗對甚諦當僧擬進語師亦喝首
座至理前話問之座曰二僧真嘉定人師曰你
何處見得座便喝師拈棒座便出去。

僧問婆生七箇子六箇不遇知音秪這一箇也
不消得便拋向水中意旨如何師曰非公境界
進曰忽遇其中人問時如何祗對師便打。

僧問古者道從無住本建立一切法如何是無
住本師曰豈不見道形生未質名起未名進云
建立一切法聻師曰甚麼喚作一切法僧有省
師曰莫將支遁鶴錯認右軍鵝。

僧到師問大德何處來僧曰廬山師曰古人道
不向廬山尋落處象王鼻孔漫撩天如何是廬
山落處僧曰舉即不難傍觀者哂師曰不然你
且舉看僧云和尚尊重萬福師曰我還疑著汝
僧云不消師休去。

僧問達磨未來時如何師曰家家觀世音進云
來後如何師曰旄頭星出現又問如何是最上
一乘師曰藤穿篾縛進云意旨如何師曰三十
年後。

僧問興化和尚打克賓意旨如何師曰我今日
不曾打汝引冤雪屈做甚麼聻進云維那道不
入這保社興化道汝會了不入不會不入那曰
總不恁麼有甚過被打師曰若使總恁麼打折
拄杖亦未有喫棒分進云如何即是師便打。

僧到問古人道山僧若要通消息萬里無雲月
上時此理如何師曰猶是階下漢進云請師接
上階師曰放汝三十棒又一僧問如何是聖諦
第一義師抗聲云汝又要我說聖說凡那進云
前人道去了也師曰阿誰進云達磨師進前把
住云不審老臊胡其僧罔然師托開云偷乾薑
𤉤棗漢出去。

僧問和尚百年後向甚麼處去師曰千株松下
角灣灣百草頭邊亂𨁝跳。

師燒火次僧到問曰如何是自性天真佛師曰
與我搬取一束柴僧搬柴了又問師曰這奴子
好惡也不知便打。

僧問一毫穿眾穴時如何師曰直須自在進云
自在後如何師曰日出東方夜落西。

* 拈古

真歇了和尚道處處覓不得有一處不覓自得
良久云賊身巳露。

師云處處覓不得且道何處不是有一處
不覓自得人無下賤下賤自生良久云甚
麼處去也賊身巳露還我贓來乃曰真歇
和尚秪解閉門作活未知奪角衝關且道
如何是奪角衝關底句卓拄杖云扛沙入
水。

歸宗問僧云子裝束了何處去僧云諸方學五
味禪去宗云我這裡一味禪為甚麼不學僧云
如何是一味禪宗便打僧云莫打某甲我會也
宗云你作麼生會僧擬開口宗又打。

師云這僧被宗老要關把定無處躲根然
雖如是宗老亦被這僧穿卻鼻孔何處出
氣今日眾中或有代他出氣者麼眾無對
師自代云恩多成怨。

* 頌古

** 經前題上以字不成八字不是是甚麼字

「　文彩纔彰字巳成不知此字喚何名閱經三藏無搜處忽聽雲堂板一聲」


** 黃龍選住持

「　宗師口直心猶直鼻孔撩天不覆藏床腳鐘樓當路虎節文義理實難當」


** 魯祖面壁

「　要人省力自勞力本自無端又起端總令生佛未來會也使鰻魚上竹竿」


** 睦州如喪考妣

「　去歲重陽曾賞菊今年賞菊又重陽人心爭柰自明暗那事何曾有變常」


** 女子出定

「　世尊會說法文殊用盡力罔明彈指間女子從定出一火而鑄成思量最難得」


** 青州布衫

「　衫子青州出拈來重七斤一百十二兩莫錯定盤星」


** 趙州喫茶去

「　曾到未到喫茶去空門侍者絕疏親要將滋味均同得一樣烹來普施人」


** 百丈開田

「　躬行數步立展兩手佛法大義那箇不有尋常論作是開田毒氣何曾離得口」


** 僧問投子法身還受苦也無子曰地獄豈
是天堂

「　天堂地獄由心造了得無心罪福空只有法身空不得本來無影亦無蹤」


** 趙州問投子大死人活來時如何子云不
許夜行投明須到

「　死去活來有甚異不行要地也無難趙州差張三李四投子撥李四張三」


** 夾山參船子和尚

「　藥山掩口華亭覆舟青天霹靂白日血流盡已盡人無盡盡青山綠水自悠悠」


** 雲門日裏看山

「　日裏看山明白話層層疊疊萬千重天聰畢索耳根出祖意西來在此中」


** 六祖荅不會佛法

「　碓頭三下三更鼓夜半分燈過嶺南親言不得又不會灼見黃梅不妄傳」


** 僧問洞山清淨行人不入涅槃破戒比丘
不入地獄何如山曰度盡無餘影還他越
涅槃

「　清淨破戒元無二涅槃地獄有何形不知度盡無遺影一陣香風起少林」


** 德山托缽

「　平地洪濤起德山雪峰隨浪挈波瀾岩頭突出翻潮手倒嶽傾湫鬧一番」


** 仰山一二三子偈

「　一二二三子大鵬纔展翅平目覆仰視虛空誰把住兩口無一舌塵塵剎剎說此是吾宗旨言中無別事」


** 雪竇與李殿院并羽士秀才同坐李問三
教中誰尊竇下禪床叉手而立李云何不
道竇云對夫子而難言

「　試問教中誰是貴側身叉手獨稱尊這軀寶相人人具何獨三家村裏尋」


** 馬祖離四句絕百非

「　勞倦頭痛卻不會一盤托出不辜人復云頭白與頭黑可是饒金與益金」


** 達摩大師頌

「　胡鬚儱侗又顢頇無聖無凡本廓然一片赤心云不識自知無計渡江南」


** 雪峰一日參德山山云你與我喚義存來

「　冷灰荳爆呼侍者欲通消息到潘郎老婆一片心徒切不是知音不洞房」


** 高峰上堂云盡十方世界是箇缽盂汝等
諸人行住坐臥俱在裡許若也識得達摩
大師與你為奴若也未識二時粥飯將甚
麼喫

「　佛祖家風衲僧活計百姓日用無不在內喫粥喫飯也要仔細」


** 巖頭三句

「　三句皆從內一句不知一句又何來吹毛利處言思斷遍界巖頭笑滿腮」


** 香嚴獨腳頌

「　香嚴老人露刃劍觸著應知命莫逃總使鋒前超得過也應脫殼換皮毛」


** 二庵主豎拳

「　但知春色無高下誰信花開各不同殺活縱擒非趙老誰能識得老婆雄」


** 臺山婆子

「　驀直一條平坦坦與他勘破太區區崎嶇平坦都行遍穩坐臺山樂故居」


** 抬頭有省

「　踏破草鞋無覓處得來全不費夫工尋常一樣窗前月纔有梅花便不同」


** 次德山托缽頌

「　梅蘊芳姿將欲粉春隨根蒂動香魂東風吹出林間去惹得遊蜂滾到今」


* 讚

** 觀音

「　云從聞思修蝢入三摩地無為未必真有作何所取良哉濟世者出此方便語勿以耳聞聲眼觀猶不許某人寫爾形目之皆可喜若謂這箇是遠之又遠矣除此別相見驢年何所似突出
劫前眸鑑此慈悲體」


** 水月觀音

「　大智若水大滿若月自在體同三無差別是境界中誰生誰滅我作是解認龜作鱉」


** 魚籃觀音

「　筐攜小鱗索撩天價遇知味人可賣不賣負之而趨償馬郎債翳形而去從人笑怪」


** 指顧觀音

「　從聞思修至成寶覺曲盡時機也知絡索不耳聞聲眼聞亦惡一指頭禪何處描摸」


** 題二祖圖

「　達摩何曾面壁神光何曾立雪圖者如虫嚙木偶爾成文觀者指鹿為駒認龜作鱉咄」


** 達摩

「　梁王殿上曾虧本石壁巖前又弄奇不是神光輕覷破至今猶是雪花飛」


** 佛祖手卷

「　一隊老古錐不知為甚麼水石山樹邊行住復坐臥世外并世間盡情俱說破大地及虛空都來無別箇當央展向與人看黑白未分皆話墮咄」


** 傳袈裟

「　塔前付囑無多子百萬人天那裡尋未審是誰成漏泄至今殃禍及兒孫」


** 古卓真

「　若謂這箇是古卓紙墨雲煙空索索若謂這箇非古卓丹青點出顏無錯慈隆悲濟難掩藏威
容德相宜圖卻老禪翁何灑落光風霽月心寥廓捻藤杖驗龍蛇脫諸方鶻臭布衫搖麈尾闡玄言開一隊生盲後學兒孫不必漫搏量酬恩秪在香一握」


** 義道中真

「　無希曰道不倚曰中二義一覺了無所容興衰補敝兮頭頭合轍革故鼎新兮事事皆同顯大悲之如幻三昧開庭柏之據實心宗湛然一寂歸真際萬象森羅列下風」


** 玉峰圖

「　素璧為峰玉作山大都俱在白伽藍雲蒸霧擁元無滓萬別千差總不班銀世界中開寶相水晶宮裡現優曇象王放去無尋處問取前三與後三」


** 三教圖

「　三家村裏元無事行者須從坦道歸到此腳根而未穩依然打入是非堆」


** 師子端禪師

「　林端師子王雲間曾返擲人謂逞風流我知示真實毛彩付阿誰至今絕消息」







無幻禪師語錄卷上(終)

無幻禪師語錄卷下
門人　　　編集

* 偈頌

** 集無趣和尚語偈偶成三首

「　法偈不多句言言是指南掀開須自看不被筆頭瞞畫畫無長短行行非正偏恁麼猶未薦何處問西傳」


「　逐物非良輩循言豈丈夫無思同木石有念悉狐魔擬議三千里承當八萬途如何為諦當貓子問狸奴」


「　元自平常理施勞早自欺即今非是悟往日不曾迷所作皆如幻安然本若愚同參相訊問直下一聲噓」


** 參禪偈十一首

「　參禪須猛烈一切莫交涉擬涉一絲毫萬生參不徹禪是眼中珠如何著得屑何用別尋頭秤鎚元是鐵」


「　參禪不等閒推倒人我山敲出虛空髓揮開佛祖關追迴千古夢放下是非擔獨步千峰外十方彈指間」


「　參禪須切巳不可從外覓打水求杖痕捫空尋鳥跡要徹祖師機頓超心意識毘耶惟默然少林秪面壁」


「　參禪不徒參念念入虛玄對境心無住當機體自圓真如何得失本覺絕中邊皓月無私照千江空湛然」


「　入道方便門參禪最第一靜極巳忘形忘形心
湛寂湛寂合太虛太虛無一物無物即本來千聖從茲出」


「　參禪須出類玄機無伴侶瞬目越三乘揚眉超十地喝散蝦蟆群奔逃窠臼隊傾盡野狐涎直取少林髓」


「　參禪無後前三際一時圓踏著今時地融通劫外天一毛吞萬像大海出微涓參到無參處回頭圓更圓」


「　參禪秪恁麼恁麼巳成多一塵纔著鏡萬像悉糊糢風靜千江寂雲空片月孤語言前一著仔細用工夫」


「　參禪非守中隨處悟心宗蛙鬧池塘月蟬吟樹裏風水流魚躍浪花謝蝶翻空覿體無餘物何須執坐功」


「　參禪絕三思直捷了言辭實理非修證真心無受持泥牛哮吼去石女點頭時空劫前來事行人知未知」


「　參禪活潑參不可死測度大藏半字無毘耶一絡索圓相弄泥團捲簾成大錯憶昔老瑞庵面皮不知落」


** 示禪人六首

「　吾宗如湛海微動即平沉纔起修行念牽歸知見林技窮方得本礦盡始知金不立超玄志終須落古今」


「　心閒無靜鬧何必入林丘猒動非真行忘緣是正修解空寧住寂涉境不隨流既達空王旨冤家也聚頭」


「　菩提非取捨何用歷多辛識妄元非妄尋真巳失真日晡剛道夜臘盡便知春時節因緣到何曾昧本人」


「　曠劫循文字都緣錯用心為渠迷漏習特地訪知音理性無高下機權有淺深言前如未薦七處轉難尋」


「　古德思修日平時亦送迎秪緣常自覺所以不隨情道體怕空寂人心屢變更一從聞見盡觸處自分明」


「　直捷車溪路逶迤更不迷若將心向背又見跡東西須信力非力無嫌齊不齊腳頭如未穩動步便沾泥」


** 山樓寄幻

「　疏慵難順世徙跡憩雲邊實際元無地浮居聊借天棲心空界上縱目遠山巔聞見絕朝市憑虛了幻緣」


** 登烏瞻山

「　曲徑通玄路樓臺迥碧空霞氛籠石壁秋色下梧桐鶴唳階前月猿啼澗底風長歌人不見深院白雲封」


** 辭招遊石湖

「　我懶不出戶人來招勝遊因思摩竭令何事石湖舟月吐半簷白梧飄滿地秋閒情誰委悉應是我同流」


** 徑山回至圓明禪院關居二首

「　歲暮下空碧來棲湖上關八風門外撼一竅箇中圓白日誰為伴黃昏我獨眠通宵今古意都
在寂寥間」


「　莫謂居關逸終朝不自閒燈挑無燄火香爇息心丹禪坐未生體經看無字函盡形如此去誰論釋和玄」


** 霅溪道中

「　我欲尋湖勝乘閒渡霅溪水平天上下山險路高低郭近煙連陌莎長綠遍堤呼童問行徑指我石橋西」


** 詶西歸子

「　塵剎如來境因何獨樂西蘊空真樂土心淨古阿彌忍辱頻伽鳥柔和寶樹枝脫然憎愛盡蓮蘊七珍池」


** 嘆皮袋子

「　檢點這皮囊有甚堅牢計足無半點根喉有三分氣呼吸如不來榮枯一時棄舉世盡難逃幾人知是戲」


** 訪靜源禪友於金山

「　自適居之逸無能更遠遊因思舊相識特入古林丘山靄時還合泉聲夜不收靜來源既徹方可渡中流」


** 入信七首

「　住世休忘出世因進修須是契天真多生昧卻靈明主歷劫甘為懵懂人萬聖不談心外法千經皆演性中文男兒具有衝天志肯住權乘漸海濱」


「　禪宗一著非容易務要當機究的真或不現生而徹証定應來世逐風塵將參佛祖未來事貴
在從空放下心我亦罔諳先聖旨曷曾自肯謾因循」


「　大聖真規日可觀不遵古典籍何般狂心未息今須息世事應寬就放寬眼底紛紛奔渴鹿天邊急急走飛凡吾曹有志同參者尚爾臨機亦被瞞」


「　真修畢竟宗圓頓小果權乘未足奇藥不瞑眩痾莫瘥心非穎悟習難祛儒云盡性方臻極道曰修心可作基祖佛代傳非外術不應諱疾忌良醫」


「　修行先要識心王弗識徒勞萬劫忙若以一知為了當不循法執便成狂從前佛祖皆良範續後兒孫可度量寄語同參須仔細莫教錯認女為郎」


「　參禪端為出囂塵豈類尋常事等倫呼吸順情迷本領剎那忘照失元神竿頭進步重加益撒手懸崖亦未真此度出頭須諦當那堪烏暗謾因循」


「　大道明明似掌平何須委曲復勞形三千律法取心術十二雄文卻妄箴但莫縱情思善惡亦非忘念昧靈明去來今相渾無剩覿體全彰不用尋」


** 山居十首

「　健則經行懶則眠世間何物不相便年年為客路常險日日看山心自閒事理極知須俊傑安危未識總顢頇當機不解離言說空向雲林學指南」


「　貧無一物是吾家日用般般豈足誇五六百竿鄰舍竹兩三四樹過墻花雲山萬疊支晨供瀑布千尋瀉午茶好景自然天設就不須辛苦強安排」


「　聞說煙霞有樂情僕夫心渴入柴扃但知棄世便安穩豈識當機要眼明蔬食也諳延歲月敝廬還解暢平生一朝未剖韶陽句深負岩居與谷耕」


「　觸處逢渠莫聚頭正堪頤養在林丘多生業惑須先盡曠劫無明趁早修若把技能為實學終成管見作時流如同入國朝明主擬到潼關即便休」


「　英靈衲子異尋常坐究行參在撥忙覷破身心如電露嚴持戒律若冰霜濃齋疊案慵趨席好友呼渠不下床颺卻萬般家裡看但除自巳別為狂」


「　搜窮三藏元非字為甚因循不究心有漏界中橫著腳無為堂裡少知音升沉六道安閒少繫屬三途利害深告報諸方玄學者蒸砂無飯不須尋」


「　行非實德道非深煞有人來問祖燈一衲蒙頭貧似洗通身徹骨冷如冰自無半句閒枝葉懶打諸家舊葛藤傳與諸方龍象輩多年學得百無能」


「　老去風霜入骨寒此身當與死相看心因直捷難迂曲性本靈明不著瞞趨座懶陪皆故紙出門遙望盡驚湍年來得箇安閒法忘卻諸方五
味禪」


「　吾生百拙交疏遠門徑雖通絕送迎經蠹昨開函有跡病甦今與藥無情生虀可托充饑餒舊習應宜速改更分定不須重計較勞形役慮又生心」


「　世遠雲深視聽奇了明方始絕狐疑常聞澗底泥牛吼每見山頭躍鯉魚鴉噪鹿鳴皆活句蘿墻蔓壁盡新題無情有性咸平等說法何曾有間離」


** 雪中即事二首

「　放去拈來有甚麼分明大地絕纖瑕青山點出天然境茅屋粧來物外家竹几無燈還待月瓦缾有水不簪花箇中會得真消息眼裡平空又著沙」


「　詠雪看梅不意中溪山常與我相同明時意得依前暗塞處情忘始見空經濕推窗憑几曬衣寒移座就爐烘觀君體覓西來事動止隨宜自合宗」


** 述懷

「　潦倒疏慵貧病漢水邊林下了浮生力微難作有為事眼鈍慣看無字經不著相禪隨處坐離文字句及時賡箇中非是從人辯但有虛空是證明」


** 荅沖玄計居士

「　決意逃禪志不群此心端的遠塵氛莫隨有相光中轉但向無言句外聞夜後啟窗陪皓月朝來移榻掃殘雲非非是是從他去日對煙爐柏
子熏」


** 詠時弊三首

「　古德思修便退藏今時渾不辯迍臧調心未得歸真朴應世還同在色莊僅向口頭談般若曷曾衣底鍊金剛相逢盡道參禪好那箇蒲團肯坐忘」


「　像季寥寥無正信圓機直示尟承當多將權化門為實卻把祖師心盡忘孰解活機開法眼惟遵死句守枯椿不由古道尋方便捨父迷頭徒自狂」


「　平時總說心為主一事相關主便忘大抵物從心即正多應心逐物成狂空居未盡窮空理識處難逃漏識忙我輩又甘為事末不知誰做出頭郎」


** 省身三首

「　四緣假合浮漚體六識調和幻化身畢竟有渠成我愛定非無相別生嗔因貪五欲投交報為染情塵結死生老去不諳知止計驢年方得出沉淪」


「　此身危脆同漚泡攝養殊方總不堅錦褁玉餐猶未淨調精運氣亦難全通身莫禦蟲疣疾九孔常流濁穢泉如是這軀何所實更於痴想望長年」


「　波波挈挈甚來由信類蜉蝣不久留三寸氣存機未息四因緣謝業難酬無根壽命同萍跡有限光陰若電流身世大都俱放下三根椽下且埋頭」


** 物外偶成六首

「　真寂自能含萬化染心應不契斯宗了然得旨虛空外廓爾無心罔象中簷溜滴聲何是水竿幡流影定非風未諳即境惟心者到底將西喚作東」


「　法非頓漸與偏圓祖意西來亦是權了卻目前無一物始知教外有單傳洞山五位悟非悟臨濟三玄然未然剝盡許多閒骨董威音誰定劫初前」


「　此事明明不屬他無端捏目起狂華炷香脫去心猶妄點墨封回見巳差徹骨快須挨白刃故鄉元不在三車未能迸斷欄空索拄杖千峰莫厭賒」


「　昇沉出沒非他物動靜施為總在心迷去實花難結果悟來黃葉易成金迦文謾說三周喻慶喜徒勞七處尋碧眼丈夫宜自看莫教錯認定盤針」


「　至理從來絕妄真工夫奚得論疏親弘宗必藉超玄種樹法還須過量人不識月輪徒望指未忘言路漫揚塵幾多逐色隨香者錯認青黃作曉春」


「　道非跨虎與降龍貴在空空空不空鶴唳鶯啼須辯的蘆花月色漫雷同即心是佛成見戲指石為金亦妄通除卻白拈提掇外誰能鼓舞少林風」


** 遊山七首

「　幾年塵底臥樊籠此日排雲上碧峰踵頂巳知
天地小懸崖不覺我人空盤彎曲徑玄岐活疊杳層臺法界重平地揭開天上眼萬方都在一觀中」


「　晴風暖日漫山行拄杖橫擔百獸驚透頂到峰雙舄健磨灣轉角一身輕煙霞罅裡攀蘿去風月巔頭不憩程直入萬千重上望青山猶在白雲層」


「　拔地參天骨有靈迥然突出太初形懸崖瀑布翻空白列石層巒過眼青最大極尊無我相通玄徹頂可人情咸含眾類多生化萬古乾坤得重名」


「　疊疊重重不盡山人生能得幾躋攀回頭塵世迢迢遠屬目晴雲片片閒萬仞崖巔無俗客孤峰頂上有禪關道人幻寄煙霞裡不放浮名落世間」


「　跏趺盤結半山中一念忘來萬境空不向此間尋落處更宜何地覓心宗樹頭幽鳥啼新句谷口閒花笑古風一軸畫圖誰展卷浮雲流水任西東」


「　欲訪知音上翠岑登登直入亂霞深經危涉險沿崖問渡澗穿雲是處尋但見奇峰高插漢罕聞碩德嚮叢林青山不動人非古滿目秋風自慘吟」


「　拄杖挑雲上碧峰芒鞋踏破古人蹤孤竿探盡千江水萬境收歸一芥中別路迢迢回步近遠山疊疊轉頭空煙霞風味咸知悉漫興歸來月又東」


** 行蹤二首

「　罔識凍流元是水自甘跋涉走山川芒鞋脫綻根塵破布衲㲯毿徹體寒途路踐來咸險曲飯羹嘗遍總餿餕誰知廢盡通身汗依舊眉毛在眼邊」


「　天真之性詎會殊自去隨流失卻渠動靜施為須達本經行坐臥只如愚心同木石閒諸想量等虛空納萬餘此理古今人共具自來不特在頑余」


** 托缽

「　朝悠悠也暮悠悠瀟灑元同不繫舟一衲囊身知旅泊千門乞食示生由道非人與從誰覓過在貪求合自修隨處住於無所住溪光雲影暫相留」


** 生日偶成

「　晝不看經夜不禪順時調攝盡身緣資生僅有三餐辦俗慮渾無一念懸落落太虛雲數片泠泠空界月孤圓行歌坐笑從吾適忘卻先天與後天」


** 村居

「　索居閒處未可獲邂逅江村且適吾除地竹高清氣爽隔墻梅發暗香多常陪夜月奚曾約來慣幽禽不用呼景物自成非力致此中無寄欲如何」


** 荅同參

「　相逢盡說世途難自向安中討不安學道且忘名利路修真應到髑髏乾生緣豈用過前料老
計惟憑退後看福利只宜隨力量勞形役念悉無端」


** 荅梅村

「　一錫湖湘幾十秋叢林想巳飽經遊臺山曾見文殊未鷲嶺還逢迦葉不衣止曹溪今孰守燈懸少室近誰篝憑公問箇真消息傳與叢林作話頭」


** 登萬壽山懷古

「　短策來登萬壽山松迴石徑白雲環梵荷池上香猶在空翠庭前鶴未還坡老詩名盈海外文翁禪語遍塵寰生緣一日重流轉掃盡藩籬滿世間」


** 春晴溪望

「　禪餘挈杖拄芳立西望水容何太清野老肯攜今日座沙鷗未減舊時情雲橫曉樹開還合風送春帆去復輕我勿放閒評世幻獨看生相悉非生」


** 過圓明禪院二首

「　三尺烏藤一衲斑暫來湖寺寄雲關四簷有水絕輪跡盡地無鄰得自閒明月夜來非我約好風時至不吾攀禪流若解其中意何用持盂更入山」


「　敝屋蕭蕭丈許慳住來幽隱絕人兩函梵唄一張几獨箇蒲團七尺單箇裡不懷榮辱夢此中罔有是非關花開花落隨他去也笑春風空往還」


** 荅見招

「　吾生百拙難酬世潦倒惟堪在息機往事不能重記憶鈍根還得自提撕饑瘡作患煨新芋病骨逢寒補敝衣日用但隨緣過日豈甘逾分落便宜」


** 荅幻上人日用工夫

「　禪兄詢問做工夫老我生涯苦不多日啜兩餐無米飯夜參一箇嘴盧都情山岌𡷏和根拔欲海翻瀾徹底枯末後一機難舉似石人撫掌笑呵呵」


** 頌清淨經內觀其心心無其心(云云)

「　遠觀內外皆無物罔識能觀是甚人有見固知非解脫循空應是昧天真纖塵不立猶迷跡當處常靈墮識神秪箇不依他去住自無今古自昇平」


** 知幻究真

「　大地山河皆幻有從渠處覓匪家珍色空明暗如難會見覺聞知總未真池底金烏形在日目中童子影歸人指盲盡作圓融理猶滯功家五位勳」


** 念佛頌四首

「　發心念佛循公道念念無私佛即靈念到公私俱不現惟心惟佛更何論」


「　正心念佛無多子一句明明不覆藏若在此中親薦得蓮花處處自生香」


「　念佛休論閑與忙時時無間始相當一聲喚醒慈悲主剎剎塵塵是淨邦」


「　真心念佛錦添花功德難量等海沙六處顯然
全體現同名同號更無差」


** 指心八首

「　動口全拋一片心擬思量處不知音百千年外看家話倒腹傾腸說與君」


「　起念求心心即念頓然無念念無心九重之內常為主徹古該今不動尊」


「　忙忙尋覓主人翁㘞地逢渠枉費工不是一番顛倒力爭知夜半日輪紅」


「　盡心竭力用工夫內外推求實總無正恁麼時無計可忽聽村內一聲歌」


「　作用施為總是心急須薦取莫沉吟但於事上通無事錯亂縱橫總是真」


「　即心即佛隔皮言非佛非心亦是權端的要知真實處直須吐盡野狐涎」


「　欲覓如如不動心飛沙走石蒲山林雷轟電捲翻滄海總是平常這箇人」


「　覓心起處不可得忽地起來難料量不是道人無把捉十方諸佛也難詳」


* 牧牛圖

** 尋牛

「　排雲撥霧細搜尋幽壑重巖轉更深忽聽子規聲斷處夕陽回首自沉吟」


** 見跡

「　山邊水際巳來多滿路蹄痕見也麼雨後峰前雲冷淡角端影影更無他」


** 見牛

「　樹底黃鶯囀一聲巖前水牯𨁝然興當央鼻竅
無迴避短索慌忙貫未成」


** 得牛

「　驀頭牽轉這頑皮野劣麤狂漫漫除春色上階芳草綠白雲堆裏共安居」


** 牧護

「　得渠到手莫丟閒收放繩頭經幾番掉尾碧天雲影落那容足跡到人間」


** 騎歸

「　水山情足便歸家穩坐騰騰步落霞吹斷沒腔無孔笛此回誰復更爭牙」


** 存人

「　歸來寂寂臥空山簑笠鞭繩一併閒溪北溪南消息斷坦然高枕白雲間」


** 相忘

「　了然無事萬機空廓爾虛靈面面通綠樹溪邊青草足碧天雲影任西東」


** 還源

「　見聞聲色不施功堪笑從前自瞎聾春到樹頭語滑家無四壁日輪紅」


** 入廛

「　這漢堂堂出眾流羅龍打鳳未嘗休等閒拈起龜毛拂挂在虛空眼角頭」


* 六根

** 眼

「　一雙清碧晝長舒俯仰周旋得自如觀盡江山諸物色自家眉睫不相知」


** 耳

「　一竅靈通兩朵根音聲都向箇中分幾多溺聽流淫地智者知機入妙門」


** 鼻

「　秪因空直通靈竅氣息毫釐不許瞞野鴨過時曾受觸桂花香處得親傳」


** 舌

「　搖動莫教無諦當吉凶榮辱箇中來未能得斷言思路不若深藏甚妙哉」


** 身

「　美同天地真難得危若漚花不久長欲證金剛無漏體急將骨肉報爺娘」


** 意

「　方堪息慮停機處瞥地昏沉散亂來變想多端無可料妙觀察智絕刪裁」


* 雲棲六景

** 回耀峰

「　陽烏飛轉耀西峰道是無私也未公爭似衲僧曾返照大千都在一觀中」


** 寶刀巃

「　吹毛劍與活人刀盡為勞生直下拋這箇插天無面背至今元不動纖毫」


** 壁觀峰

「　九年面爾成何事今日誰甘又向君應是赤鬚無伎倆借來引彼未惺人」


** 青龍泉

「　靈涎瀉出真珠沫觸著渾身冷汗流未了衲僧沾一滴劫初禪病即時休」


** 聖義泉

「　泉為甚麼名聖義聖從何起義何來是人識得根源去五葉蓮花次第開」


** 金液泉

「　這些流出本無多盡大地人用不竭五湖四海悉平瀰尚餘潤彼青蓮葉」


** 荅見卓

「　不持糞掃本無塵爭柰貧兒未到門不動步兮俱踏遍甚麼喚作昔時人」


** 無生

「　一剎那間應萬端頭頭顯現不誰瞞禪兄若問其中意白日青天仔細看」


** 鑄鐘

「　自向紅爐煆得成高低隨扣發洪音為他裡許無些子一吼能惺萬劫昏」


** 拄杖

「　壁立一條無甚巧施為動轉活如龍衲僧相見通消息點著須教立下風」


** 火炮

「　團圞無縫罅綿密不通風一點無明裂分身剎土中」


** 拄杖

「　無葉又無梢心空節節高生來無委曲到底赤條條」


** 層巒夕照

「　層巒開夕霽祗樹隱琳宮雲外通樵客尋梁渡此中」


** 巖臺夜月

「　巖臺雲不到冰鑑透重湖試問寒山子今宵意若何」


** 寒江釣雪

「　寒花舞太虛萬像換人日垂絲未有心孤吟恨無續」


** 龕銘

「　死則寄幻生則藏醜無去來底汝不能囿」


* 雜詠

** 山中四威儀

「　山中行暢幽情忽聞樹底泉吹笙千峰踏破歸來晚玉露一杯誰共傾」


「　山中住無俗慮但看落葉溪流去你無情也我無情翠微深處雲千樹」


「　山中坐忘今古鶉衣百結當胸破不將黃葉戲兒啼肯信空花開幾度」


「　山中臥全身露老大乾坤只一箇羅雲為帳月為鉤伸去縮來都是我」


** 又

「　山中行飛霞襯履輕懸崖去撒手上崚嶒」


「　山中住蘿屋依巖樹露堂堂千聖無尋處」


「　山中坐幾度朝還暮沒來由閒看空華墮」


「　山中臥衲被從教破赤條條自有娘生褲」


** 心量歌

「　這一物甚奇偉亙古亙今怕不毀秪為離名離相來無見無聞人未委本無形本無跡無去無來明歷歷捏不成團撒不開隨呼隨應何曾失
本非黃本非赤非紫非紅非黑白萬般顏色不屬渠渠儂卻會分諸色非是韻非是聲亦非梵語與唐音雖然不屬音聲相渠是音聲個主人非是垢非是淨垢淨從人所染病渠儂元不涉毫釐端在其中為號令也能大也能小小大方圓無剩少小則鶖子也難窺大則魔醯無見表也能凡也能聖凡聖盡從渠顯應凡因逐妄繫幽囚聖則從渠常妙淨又能善又能惡善惡二途俱造作善福生天亦是渠惡業受罪非他縛亦能顯亦能隱隱顯從來無定準顯時現出萬般形隱處埋藏無見影亦能空亦能有空有二途俱不守大用繁興渠作為空宗一著他為首人無渠形體爛獸無渠行不慣禽鳥無渠翅莫翔魚鱉無渠鱗甲散天無渠何以清地無渠何以寧王侯無渠國不治萬化無渠總失真盡乾坤同日月大千沙界從渠攝上至佛下至蟻佛與含靈無不具諸佛悟此證菩提萬彙迷茲輪惡趣衲僧家須奮志剔起眉毛當薦是不識渠兮智即愚識得渠兮愚即智休擬議祖佛從來無別意咄三大劫修秪為渠」


** 十二時歌

「　平旦寅修行初不墮尋文心存了義尚不許豈徒紙上費精神」


「　日出卯真色道人沒奇巧絕學無為未到家那堪門外打之遶」


「　食時辰飲喙隨緣續命根飯飽洗缽人盡會拋匙擲箸誰同倫」


「　禺中巳雨前香味無多子未來曾到均一甌不解喫的甘渴死」


「　日南午威光遍界輝今古逃形怖影難出頭接嚮承虛何處躲」


「　日昳未深撥地罏煨紫芋甘香來到鼻尖頭試問禪流會不會」


「　晡時申龜毛繩子束樵薪擔頭防脫牢牢繫佛手驢腳何相親」


「　日沒酉窮子莫循門外走山南石虎解巡更急須收拾子湖狗」


「　黃昏戌萬事千機都寢息纖毫不見露堂堂一物也無明歷歷」


「　人定亥魔來佛來都是歹一根拄杖驀頭揮盡教趁出虛空外」


「　半夜子佛祖命根都在此五白花貓叫一聲床頭老鼠偷心死」


「　雞鳴丑提起衲衣頻抖搜諸山野干出頭來吒地一聲師子吼」


** 題徑山植樹行者

「　劫初有樹名菩提般若幹兮金剛枝不滋雨露宛自茂累經扳折顏無移有一道人親拔得無陰陽地深培植雲蒸水發摩尼香日炙風吹太古色道人得之宜自保頃刻莫教藤蔓繞元非智藥移將來不識這株何處討道人保之宜自重不與千林萬林共常將智慧水溉根莫被八風輕撼動道人重之宜自固迦文昔日曾為座不離自巳腳根邊日用森森靡不露道人固之
宜自悟莫弄閒條功不數抱根守節到春深定有枝頭香果墮」


** 勝果寺月岩秋夜有懷

「　蕭蕭林木秋風起澄霽歛氛淨若洗鴻蒙一竅誰鑿開中有神光流萬里夜涼人坐更且深明簾高捲南山岑石臺霧冷翠欲滴靈巖雨歇青嶙嶙境寂林虛空籟息桂枝錯落飄金粒冰丸輾破碧琉璃突兀萬峰銀海出有時渾不辯西東白雲滿地曇花重珊瑚倒影入龍窟驪珠掘出輝晴空有時渾不分真假左之右之實瀟灑耀古騰今跡未形此身元不在陶冶有時拂衲憑閒楞仰觀八極冰壺清狂歌一發不可禦木人起舞彈瑤琴有時振衣步虛白笑看一輪明歷歷唯有寒山拍手歸堂堂萬古誰相識誰相識千山影落西湖碧九年底事孰為真一語不加猶狼籍猶狼籍夢眼豁開扶杖立審思寰海高尚人烏不來斯謝塵𡋯分明只在眉睫間萬壑千山追未及」


* 號偈

** 月庵

「　我月從來無比況寒山有口道不得我庵畢竟絕安排公輸何處施繩墨不月而月照大千是庵非庵容百億月庵住處總不然長天永夜輝秋白」


** 潮音堂聽泉

「　娘生兩竅甚玲瓏納入潮音八萬重鎮夜寥寥無間隙終朝汩汩盡歸空聲來耳畔聆非切耳
往聲邊聽未聰除是返聞聞不巳五湖四海悉流通」


** 證川上人

「　滔滔一脈從何起萬里悠悠實暢然逢直遇灣無彼此隨高沿下自盤桓源頭活潑流無竭徹底澄清攪不汍任是海龍施盡力不能沾著一毫端」


** 桂秋宇

「　長空淅淅來秋風奇雲薄霧潛其蹤香分萬斛敷古桂聲鼓兩耳鳴寒蛩玉宇無塵淨若洗金波有月溶如朧上人玄境既雅適安與檜枳同其功」


** 日巖

「　金烏躍出群昏絕萬壑千峰俱皎潔圓陀陀也靡不周玉卓卓兮恒聳列無心運用利濟多當處出生機智活吾儕猶慮照裡迷格外道人承此說」


** 卓庵

「　無陰陽地渾平坦信手拈來結個庵卓處豈惟閒禁忌住來不復論司南因無定向忘賓主肯事權乘落二三未否此中誰委悉遶簷松竹是同參」


** 了心

「　三際求心不可得了之一字復云何當機不作語言會覿體掀開影像窠海底泥牛時吼月山頭石女夜拋梭虛空落地須彌碎笑倒傍觀碧眼胡」


** 萃林

「　栴檀林是師子窟拔萃超群從此出擬欲將為叢蕞觀脫然盡作荒郊色是萃無分青與黃茲林不屬寬和窄西風鼓動少林枝皮膚脫落唯真實」


** 復元

「　元非失去今將復達者深明習未祛習盡始知元具足能祛還是習根基塵埋古鏡光常滿霧捲長空月便輝碧眼丈夫當自省不應惡疾忌良醫」


** 六觀

「　突出劫前眸面南觀北斗六即本來無一亦未曾有擊碎驪龍珠笑破虛空口更擬問如何七七四十九」


* 佛事

** 為沈居士秉炬

昔日道吾和尚云生也不道死也不道即今是
生耶是死耶侍棺女子哭聲阿耶阿耶師曰這
女郎倒委悉在遂執火把云若喚作火落在窠
臼中不喚作火斬頭求活畢竟喚作甚麼擲下
火把云漫騰騰地煖烘烘。

** 為石庵殿主秉炬

三陽一轉群陰絕某人胡為不賞節歸鞭著在
春日前針頭削下千觔鐵以火把打一圓相云
某還見麼若謂這個是火十方世界無你啑唾
若謂不是火五葉蓮花開朵朵咄。

** 為童兒秉炬

一點無明是禍胎為渠撞入是非堆今朝拋卻
娘生殼始信從前蹉路來某三緣和合親憐掌
上之珍四大各離人起愛中之慘是汝幻生幻
滅教人涉愛涉憎不唯悲喜昧天真亦且牽纏
生罪業今則到這裏情愛頓空冤親平等業債
從斯而截斷覺心由是以開明明不執明斷無
斷性方可禮覲德生童子來參勝熱明師與善
財眾藝把手並行去也其或未然再聽後偈咦
亙天紅燄元非火劫外靈光本自然。

** 秉炬

出生入死人難免何故悠悠不我思投老不知
歸處事夕陽芳草悔時遲某你生則生矣既往
不追滅今滅兮還知歸否念你生平未究畢竟
難明如果其言諦聽我說生則生你身滅則滅
你形本性無生滅天中號獨尊念起世界起念
寂世界止所以祖師心直示真如理拈起拂子
云還見麼遂擊拂子云還聞麼即此見聞非見
聞無餘聲色可呈君箇中參到無參處始信凡
心即佛心某如斯言下可會得麼其或未然再
聽後偈咦三昧火中全體露九蓮花裏蘊童真。

** 移舊骨入塔

一曲陽春本現成大音之下必希聲石郎彈出
宮商調總是聾人也解聽古德道逢人則不出
出則便為人又有一宿云逢人則出出則不為
人今日本庵定中大德是逢人耶不逢人耶拄
杖子與我定當看遂指一指云從這裡去。

** 挂真

東籬黃菊霜容褪西院老僧歸興濃幾十年前
春夢斷翻身又入畫圖中某今則收因結果捨
妄歸真佛境既現前法身藏不得諸仁者還見
麼謂是本來面目凡所有相皆是虛妄謂非本
來面目則一切是法無非法者還會麼若也會
得不須拈出則某與老彌陀把手共行如或未
然則沖上座與你等揭去也遂揭起云百尺竿
頭須進步十方世界示全身。


無幻禪師語錄卷下(終)

















* 無幻禪師行狀

師諱性沖號古湛禾郡秀水人俗姓張育之夕
母卜氏夢橋上一雞飛而沖天因名曰橋嬰時
每啼不止唯以供具列于前即輟丱歲與群兒
戲以瓦石甃殿宇取上塑佛像率群兒羅拜既
娶生一子甫四歲每嘆曰塵勞膠固曷得出離
會業師方硯山指師看佛經師即留心內典且
復問于方曰教可出世乎方曰子看經有省耶
師曰三藏十二部大約秪是筌蹄耳方曰汝郡
無趣老人臨濟兒孫也野翁曉禪師之的傳乃
本色道流扣之必為子之所重師欣然往參之
趣老曰吾待子久矣子平日作甚麼師曰粗涉
佛典趣遂訶曰記此一絡索汙汝一片清白地
可付諸長流方堪與語師即懇求捷徑趣誨以
教外別傳之旨師蒙誨即欲出家母不聽乃依
于圓明寺訓蒙膳親朝夕參究有所契入母棄
世後始剃染欲結庵徑山往辭趣趣囑曰子緣
在水邊今姑從汝志時趣老欲焚棄生平所作
偈頌師乞稿以集之既就往見趣問曰子向在
甚麼處師曰徑山做得甚麼事曰某甲買得一
段田收得原本契書請和尚僉押即將集本呈
上趣接得展看曰這箇是我底汝底聻師曰和
尚莫搶奪行市趣擲下集本師即趨而出巳而
呈四偈趣莞爾曰非語言文字也是汝作底麼
師曰某甲鼓粥飯氣若謂有所得辜負和尚不
少趣點首遂傳衣法并偈曰師傳拈花宗示我
微笑法親手展付汝持奉遍塵剎趣入滅後師
復住徑山三年因思前囑下山禁足于圓明三
載既而啟關有車溪庵僧證川者敦請師居于
是寄跡于庵二十餘年本庵僧葺禪室以安眾
接待方來遐邇聞風參請不絕日與衲子輩商
確一大事罔不悅服素能儉以自處惠以及人
凡一切利濟之事傾缽資助成之戒律冰霜辭
色溫雅始終一致無出世心適萬曆庚戌春徑
山建禪期主事僧與禪衲請師領眾師固辭之
次年復請不得巳赴之半載餘而脾疾作歸車
溪病益甚至辛亥季冬四日囑後事畢端坐而
逝闍維奉靈骨塔于徑山師之法語偈頌門人
記錄之以廣流通師生于嘉靖庚子十一月廿
一日世壽七十二臘三十白衣時號無幻人皆
稱之無幻云。

門人慧廣等稽首述