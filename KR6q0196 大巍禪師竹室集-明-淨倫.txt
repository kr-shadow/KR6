#+TITLE: 大巍禪師竹室集-明-淨倫
#+DATE: 2018-05-12 10:24:59
#+SOURCE: github.com/kanripo/KR6q0196 master 74d8f370                

* 大巍禪師竹室集序

必有非常之智識而后能具非常
之眼力必有非常之根器而后能
任非常之事業必有非常之造就
而后能立非常之格言是固鍾一
方山川之間氣為一代人物之英
豪展一生問學之底蘊作一教人
天之眼目其氣清其鑒明其力勇
其行決其得真故其發於言也得
古人不傳之旨擴古人未發之蘊
而足以為後人之公案之指歸之
梯航者吾於大巍禪師所著竹室
集見之矣師名淨倫號大巍本滇
南昆明康氏父諱泰母何氏宣德
丁未誕生師幼即超卓不凡正統
庚申出家禮太華無極泰和尚受
禪學天順癸未得法於浮山古庭
和尚為臨濟下廿四世孫蒲團工
夫及盡玄旨成化乙酉卓錫　都
城東隅開創萬福禪剎宗風大著
緇白來者迨無虛日師本好寂靜
歲久厭於酬應至戊戍遂謝事退
居西軒種竹自怡號曰竹室偃息
於中癸卯登五臺訪文殊師利聖
跡丙午歸飯僧米麥之需遠近輻
輳不假勸募弘治庚戍復遊五臺
蓋顯通寺旺覺義敦請撫眾脩淨
業也壬子復歸竹室閱大藏經典
師不但為宗門山斗而又旁通儒
學所著上堂示眾拈古頌古與夫
賡酬獨唱之作士林君子見之莫
不起敬起慕其徒道宗道義二上
人恐其久而失遺相與掇拾成帙
名曰竹室集鋟梓欲傳然尚亦有
失拾者多謂余與師有方外契持
以過余請序首簡余授而展玩至
再雖未究其精義然觀其間亦有
吻合於吾儒者不能無所感焉其
曰百城煙水不出一毛十世古今
匪移當念豈非吾儒一貫之體用
動靜乎其曰如是孜孜不捨生死
坐臥與之根定行到用力不得處
忽然大悟橫豎左右得大受用天
真明妙圓湛虛活拈來用去不期
而然初無容心於其間又非吾儒
之深造自得居安資深左右逢原
者乎至若豎拂子以示色擊卓子
以示聲與夫絕照篇云未若打破
鏡撲滅燈來與汝相見看是甚麼
面孔又豈非吾儒之德輶如毛毛
猶有倫上天之載無聲無臭之旨
乎其餘吟詠雖皆　時應物而發
然理致之言混然天成機杼自別
非升堂入室者未易窺其端際吾
何能贊一辭邪由是有以見其鑒
之明行之力得之真故於繼往開
來有不得辭其任者矣由是有以
見其鍾滇雲之秀氣闡象教之幽
微延禪宗之命脈故於提撕警覺
有不得巳於言者矣由是有以見
其大智識大根器得最上一乘造
就故能具大方之眼力成無為之
事業立方便之格言雖不待傳而
自不容於不傳者矣閱是集者苟
能因言會意於一話頭反覆玩味
忽爾築著磕著偶一覺悟從而入
之脫脫灑灑圓圓陀陀得大自在
則所謂世界中心西來祖意無縫
塔鹽官鼓悉在個中矣否則業識
茫茫甘受輪轉雖古佛與居不能
化而入矣尚何怪其有宗門寂寞
之嘆也哉然則師自謂其言如虛
空鳥跡而吾又復為之序寧不剩
矣哉要知筌本在魚得魚斯忘筌
矣蹄本在兔得兔斯忘蹄矣言本
在意得意斯忘言矣噫安得夫忘
言之人而與之同言哉因其請書
以塞白云。

弘治九年歲次丙辰夏六月望
賜進士第奉政大夫脩正庶尹
光祿寺少卿致仕李紳縉卿拜首
序








曹溪一滴卷之六(大巍禪師竹室集)
妙峰山後學周　理輯
滇南學人陶　珙閱

* 示眾

五臺山大顯通寺淨業堂念佛道場圓滿。示眾指座
云。據師子座善師子吼煞有知音虛空點首。拈香云
此香統天地以同根。會萬物而一體。金罏乍爇。法界
蒙熏。端為祝延
今上皇帝聖躬萬歲萬歲萬萬歲。欽願
至聖至明如日如月惟福惟壽同地同天。又拈香云
此香奉答本師臨濟二十三葉古庭大和尚。極難忘
處初不曾容易道一字。惹惡心處末後來老草唱三
玄。又拈香云此香敬為大吉祥顯通堂上署庵宗主
大和尚。懺主無方和尚。并合堂及本山。諸山諸方。今
日同臻此會。江湖龍象師德每惟願。惟道同尊。惟德
同仰。若帝網珠垂光範範。如玻璃鏡寫影團團。在在
處處。陰翊
皇圖。光揚佛日。垂語云。我此臺山。無孔鐵鎚當面擲。
黑漆崑崙攔路阻。莫有挨拶得入。拈弄得出底麼。出
來道一句看。僧出問如何是臺山境。師云不是下雨
便是天晴。進云如何是境中人。師云金剛寶窟萬菩
薩。進云尋常所談何事。師云清風吹幽松。近聽聲愈
好。又僧問如何是佛法的的大意。師云今年調雨水
農家好春麥。僧又問如何是祖師西來意。師云飯仙
山轉身即向汝道。師乃云。拈砒霜作醍醐亦曾有也。
撒珍珠如瓦礫誰箇不然。開眼上樹特地喪全身。夢
昇兜率也。是揚家醜。未動情思轉魔女盡成菩提寶
器。不勞腕力指娑婆便是妙喜淨邦。長水濬岳積而
來。琅琊覺水消而去。信步踏翻琉璃阱。等閒擊碎珊
瑚枝。三聖振威一喝正法眼裏撒沙。南泉白刃高揮
古佛宗風掃土何必不必探竿子豈在人手。湘之潭
之塔樣子脫體持來。不萌枝上放春回。烈焰堆中揚
雪片。有斯大略。可謂其人。雖然誰家井底無天到處
波心有月。體相用三大齊彰塵塵攝入。因果智五周
頓證法法圓融。百城煙水不出一毛。十世古今匪移
當念。紅藕開時水香觸著蟭螟蟲半邊鼻。青山低處
天闊展開瘦蚊子一莖眉。百川競注而水體不流萬
竅共吼而風本自寂。金師子不妨踞地吼。水牯牛隨
分納些些。動容滿目家山。依舊青天白日。即日恭喜
大吉祥顯通堂上奉　敕提督臺山華梵僧徒自在
修行。僧錄左街覺義署庵旺公大和尚。起居納福即
大聖文殊之影響。繼萬鍾欽命之高蹤。建茲淨業高
堂。浩集江湖龍象。助宣佛化。丕贊宗猷。三載熏修。今
日云滿。普諷華嚴之大典。津濟水陸之冥陽。攜手法
界含靈。高步同遊嘉會。可謂盡善盡美。全始全終。是
以俾我山僧。來上此座然一炷香。先為祝延
聖壽。仰答洪庥。次為序謝一期同緣大眾。因茲記得
華嚴經中有箇念佛三昧。拈出供養大眾。經中道。若
有如是如是思惟。則有如是如是顯現。若無如是如
是思惟。則無如是如是顯現。這箇三昧甚有淆訛。後
來善財童子。參見解脫長者廣說念佛法門。道我若
欲見安樂世界阿彌陀佛隨意即見。山僧道若有如
是如是思惟。則有如是如是顯現。在解脫長者得之
矣。若無如是如是思惟。則無如是如是顯現。便是解
脫長者到此。也須茫然。是你諸人三年在此。松月流
輝。蓮花滴漏。心湛湛口叨叨。費盡多少殷勤。這箇三
昧還透得過麼。其或未然。曲垂一偈。十方龍象總英
賢三載熏修不偶然如是思惟渾坐斷五臺峰頂放
青蓮。

示眾云。真淨文禪師示眾云。頭陀石被莓苔裹。擲筆
峰遭薜荔纏。羅漢院裏一年度三箇行者。歸宗寺裏
參退喫茶。應庵華因僧舉問此理如何。華云他是關
西子。愛說川僧話。師云我這裏一年度一箇行者。一
日喫一缽白粥。也不管五峰頭晴雪抱頂。那羅洞晚
雲橫谷。若有問者。是汝諸人。不可也道。老僧愛說川
僧話好。

冬至示眾云。五頂瓊瑤堆。千松珠玉枝。盡臺山。泉石
煙雲飛樓湧殿。總是文殊師利一隻智眼真光。是你
諸人。常在於其中。經行及坐臥。還知初不曾動著伊
一莖眉毛麼。若也與麼見得。便爾小大千於毫頭。廣
塵沙包法界。也不為難事。其或未然。切忌東卜西卜。
且更聽山僧為你諸人真實告報道。今朝冬至一陽
生。珍重。

示眾云。無著誤入金剛窟。曼殊老問南方佛法如何
住持。著云末法比丘少奉戒律。又問多少眾。著云或
三百或五百。師云實頭人難得。無著卻問此間佛法
如何住持。曼殊云凡聖同居。龍蛇混雜。又問多少眾。
曼殊云前三三後三三。師云實頭人難得。山僧與麼
稱賞。其間還有頭高頭下者麼。若人撿點得出。許他
親見曼殊老。

示眾云。嘗聞老豐干要來五臺禮文殊直至如今不
見消息。噫。日間莫說人好。這老漢堂堂來也。且你這
一隊飯袋子。畢竟著那一箇。代文殊師利與伊秪對
得過。老僧幸是傍邊人。無事且休去。便下座。

示眾云。山高海闊。月朗風清。松蒼石白。夏暑冬寒。如
是歷歷分明。一一成現。且衲僧分上成得箇什麼邊
事。莫有道得者麼。不妨出來道看。若無老僧自道去
也。拈拄杖便下座。

示眾云。古德道參禪參到無參處。參到無參始徹頭。
又云參禪參到無參處。參到無參未徹頭。師云古人
固是赤心片片。要且自語相違。只如參到無參處還
容你開口得麼。良久云。一夜瀟瀟雨。滿山松籟寒。

示眾云。江月照松風吹。永夜清宵何所為。莫可便是
巳過量。無有量大人之境界麼。喝一喝云。永嘉大師
來也。莫寐語。

示眾云。松風淡淡。溪月溶溶。山蒼蒼而不盡。水茫茫
而無窮。伶利漢一坐坐斷便見福城東際底。便是普
賢毛孔裏底。普賢毛孔裏底。便是福城東際底。如師
子兒獨行。更誰可為伴侶。喝一喝云。你是誰家子弟。
得與麼自由。

萬福元宵示眾云。須彌燈王佛與無量光如來。相把
手於萬井笙歌叢裡。千門燈火光中。遊戲一上。卻來
僧堂裏。為汝諸人慶元宵道。好個時節因緣。是汝諸
人。還見麼。還聞麼。若不然則到更深月落燈滅不見
色時。被伊扭住鼻頭。莫道老僧不說來。

示眾云。我曾於教中見外道。持一莖草插於地上云。
此是世界中心。世尊移草插於傍云。此是世界中心。
因此會得些子用處。當是時不自覺有偈云。在天天
高。在地地厚。一莖草上。應時應候。自後來無往不得。
大眾且道外道與佛相去多少。遂以拂子柄向空插
云。你等諸人。切忌也道。是世界中心好。

示眾云。目前無法意在目前。他不是目前法。非耳目
之所到。白雲自占青山。明月誰分流水。

示眾云。是汝諸人朝三暮四。如許多時在這裏。會得
箇入頭處也未。睦州道若未得箇入頭。須得箇入頭。
若得箇入頭不得辜負老僧。我道若未得箇入頭。須
得箇入頭。若得箇入頭。不得辜負眉毛。

示眾云。長沙岑大師道。盡大地草木人畜。總是般若
真光。師乃召云。大眾看看。老僧上黃鶴樓上去也。只
見晴川歷歷漢陽樹。芳草萋萋鸚鵡洲。是你諸人也
還見麼喝一喝下座。

示眾云。雲門道扇子𨁝跳上三十三天築著帝釋鼻
孔東海鯉魚打一棒。雨似盆傾。妙喜道此是禪悅法
喜之樂。師云同聲相應在妙喜即不無。我不與麼道
扇子𨁝跳上三十三天。築著帝釋鼻孔。東海鯉魚打
一棒。雨似盆傾。雲門一上神通不同小小。冷地看來
也只是一把破扇子。

示眾云。古人道難難難。我道也不難。賊來須打。客來
須看。熱則到處熱。寒時天下寒。寒山逢拾得。撞著老
豐干。相喚相呼歸去也。珊瑚枝上月團團。

示眾云。香積界中喫飯。新羅國裏穿衣。且道是甚麼
人。切忌道是胡張三黑李四參。

示眾云。居一切時不起妄念。於諸妄心亦不息滅。住
妄想境不加了知。於無了知不辯真實。我要你會。你
作麼生會。直曉你會得七穿八穴。也正是好肉上剜
瘡。

示眾云。你有拄杖子我與你拄杖子。你無拄杖子我
奪你拄杖子。古人得任麼不惜眉毛。且即今誰是知
恩者。只如雪竇道拄杖子吞乾坤。又作麼生。師乃驀
拈拄杖下座。

示眾云。演祖道有一則奇特因緣。舉似諸人。欲說又
被說礙不說又被不說礙。師云大小演祖。大似靈龜
拽尾。一言既落入耳。如何又諱得住。山僧這裏。也有
一則奇特因緣。索性舉似大方。使他依門傍戶者。一
箇箇壁立千仞。也不為分外。下座。

示眾云。機分大小。教殊半滿我這裏打一鼓則無邊
剎境一聞。按一指則十世古今一念。眾中莫有收拾
不盡者麼。出來老僧為汝雪屈。喝一喝下座。

示眾云。我這裏也不說東村李大郎太儉。也不說西
社王二姐太奢。也不會安角呼兔。也不會添足畫蛇。
早起一碗白粥。午後一碗清茶。更誰管他陳年爛葛
藤冷地開花。展兩手云。你等諸人來這裏討甚麼乾
木查。

示眾云。機先一著搆得著搆不著。不免打拆你腳。句
後承當底且緩緩。

示眾云。不著佛求不著法求不著僧求。是甚麼人分
上事。雖然猶欠掌在。

示眾云。德山木上座。臨濟金剛王。溈仰一串圓相。雲
門體露金風。洞山吾常於此切。法眼曹源一滴水。趙
州青州布衫重七斤。其真參實悟底。猶落在第二頭
況語脈理尋討者。三千里外沒交涉。

示眾云。高坐空寂之床。大握無為之化。使盡大地草
木人畜情與無情一時立地成佛同入涅槃真際。初
不曾用少心力。且道是甚麼人得與麼自在。我要與
汝諸人將出。恐他道我多事下座。

示眾云。演祖道頻呼小玉元無事。只要檀郎認得聲。
若是箇人。也須悟去始得。這些子事。不是你說了便
當得底。昔佛果老人。忽然悟於日下之雞。當是時常
所謂機智語言還用得著麼。比來叢林寥落之甚。蓋
為希見這般本色之人故耳。今既祖禰不了。屈為諸
人露箇消息去也。師乃驀召大眾云。頻呼小玉元無
事。只要檀郎認得聲。

示眾云。古德謂即此見聞非見聞。更無聲色可呈君。
又云即此見聞非見聞。勿於聲色乍盲聾。師云不歸
那畔。獨脫今時。在古人即不無。我今不惜老性命。橫
身於聲色裏。與汝諸人相見去也。豎起拂子云這箇
是色還見麼。卻擊香卓一下云這個是聲還聞麼。乃
云不因夜來鴈。爭見海門秋。

示眾云。趙州道三十年前在南方火爐頭有一則無
賓主話。直至如今無人舉著。師云好一則無賓主話
可惜許拈拄杖云莫動著動著三十棒一棒也較不
過。雖然也是賊過後張弓。

示眾云。石上栽花活不得。水中捉月拈不得。未為好
手。我這裏石上栽花春滿寰區。水中捉月光含萬象。
遂以拂子柄向空畫一畫。下座。

示眾云。金峰謂金峰三十年前有老婆心。三十年後
無老婆心僧問如何是三十年前有老婆心。峰云問
凡答凡問聖答聖。如何是三十年後無老婆心。峰云
問凡不答凡問聖不答聖。師云將謂將謂元來元來。
噫。這老金峰教壞人家男女不少。眾中莫有為伊救
得此過者麼。出來道看莫道你道不得道得也依舊
可憐生。

浴佛示眾云遵布衲於藥山會裏浴佛次。山云汝只
浴得這個。且浴不得那個。遵云把將那個來。山便休
去。師云又是早晚時也。然他家用處固是不同。若是
我纔見道且浴不得那個聲未了舀一杓驀面便潑。
識者必謂九龍吐水未似今日。是說且置。即今杓柄
子在手。不肖兒孫灌沐半偈作麼宣揚。一夜落花雨
滿城流水香。

示眾云。拈過倚天長劍。擲下住山鈯斧使他大地含
靈。個個成佛作祖可謂大施門開略無險阻。只有一
個喚不回頭底寧死不肯入這裏許。大眾你道是誰。
推倒無縫塔。不打鹽官鼓。

師一日對眾云。今早忽然憶起。我天順癸未臘末參
見古庭老和尚於浮山。一日老和尚問。爾從大方不
憚遠來所為何事。我謂特來巾瓶和尚。老和尚云。老
僧與闍黎甚麼時曾相識來。我道將謂和尚忘卻。老
和尚云。即今事作麼生。我乃呈偈云。叢林處處播春
風。此日尋師到別峰。末後聲前句非句。寫在山河大
地中。老和尚喜而容我入室。我後來悔之不及。大眾
且道悔個甚麼。悔不當時見道即今事作麼生攔腮
便掌。劈面便喝。若與麼。也未可便不容我入室。雖然
也是過後見識。

弘治丙辰二月八日尚膳監太監周　請妙應淨業
堂示眾。祝香云此香體極中和。薰陶治業。謹爇金爐
端為祝延
今上皇帝聖躬萬歲萬歲萬萬歲。欽願壽同天地道
並唐虞。千載雍熙。萬方賓化。又拈香云此香奉為大
功德主尚膳監太監周公輔。惟願近須彌而同其寶
色。入滄海而潤其波瀾。光贊佛乘。永膺天眷。(問答不錄)拈
拂云。拈將黃蘗蒿枝。慣打鹽官大鼓。相逢不識誰敢
當機。揮德山棒倒嶽傾湫。肆臨濟喝轟雷掣電。寫出
虛空鳥跡。直穿水底月痕。移淨瓶推枕子從上爪牙。
茶去採藥來宗門格調。誰問他廬陵米價。且脫去
鶻臭布衫。飽齁齁無證無脩。赤骨律有憑有據。枯木
巖前立雪。不萌枝上拈花。搜空涅槃心。點出正法眼。
雖是當人本具。覓他起處無蹤。喝一喝云。獅觔一奏
群響絕聞。即日雪消少室春滿
皇州。恭惟功德主太監公。荷
聖情於北闕。明祖意於西齋。內府良才。法門外護。建
茲淨業堂於妙應。集大比丘眾於叢林。萬善同歸。一
期嘉會分六時之禮誦。為三載之良規。幸得我僧錄
講經。信庵諒公大和尚。宗通說通。名稱德稱。月三八
日。降此敷揚。本山方丈昺公長老。本山耆舊成公瑄
公。與夫堂中江湖龍象。并內外檀越緇白人等輸誠
樂助。決非偶然。是以謁我山僧。肅臨此座。焚一炷香。
上答
皇猷。助宣佛化。因茲記得世尊與眾行次。以手指地
上云。此處宜建梵剎。天帝釋持一莖草插於地上云。
建梵剎巳竟。雖云塵中能作主。化外自來賓。殊不知
世尊帝釋到這裏公案現成。曾誰有作。所以這些用
處。如走盤珠。在在而圓。旨絕詮量自不期然而然。秪
如我太監公。換瓦礫作珠珍。轉穢邦為淨土。樹引七
行寶殿階前枝布影。蓮開九品金波池上水生香。人
人口吐古佛嘉名。個個毛含遮那法界。一塵一念。互
遍互融。堪酬莫大之恩。共入無生之智。可謂紅爐點
雪碧海挑燈。一種也是建箇梵剎。且太監公與天帝
釋。還有古今相隔也麼。更聽垂偈。信手拈來一莖草
堂堂梵剎眼中新乾坤一色黃金界萬象咸彰劫外
春。

* 拈古

舉南泉歸宗麻谷禮拜忠國師泉於路上畫一圓相
云道得即去宗於圓相中坐谷作女人拜泉云恁麼
則不去也宗云是何心行。

拈云南泉與歸宗麻谷。半路做個抽身計以為
自勝。然千說不如一見。

舉香嚴垂語云如人上樹口啣樹枝手不攀枝腳不
踏枝下有人問西來意若不對違他所問若對又喪
身失命正當恁麼時作麼生即是有虎頭招上座云
樹上即不問未上樹請和尚道香嚴呵呵大笑。

拈云叢林謂之虎頭。可謂虎頭者也。然據虎頭
收虎尾。須是香嚴老作何也。不見道樹上道即
易。

舉雲居宏覺禪師僧問如何是沙門所重宏覺曰心
識不到處。

拈云宏覺乃洞下尊宿。恰不聞如馬之馵之說
歟。

舉溈山五峰雲巖同侍立百丈大師云併卻咽喉唇
吻作麼生道溈山云卻請和尚道丈云不辭向汝道
恐巳後喪我兒孫五峰云和尚也須併卻丈云無入
處斫額望汝雲巖云和尚有也未丈云喪我兒孫。

拈云老百丈耄矣。為子孫故忘於言而也不知。

舉城東老母與佛同時而生一生不願見佛一日及
見佛來周迴上下皆避不得乃以手掩面十指掌中
悉皆見佛。

拈云城東老母不願見佛恰不知在巳通身是
佛。殆見佛後。又不能於無佛處藏身。將謂這婆
子有多少奇特。

舉陸亙大夫問南泉弟子家中有一片石有時坐有
時臥欲鐫作佛得否泉云得陸云莫不得否泉云不
得。

拈云陸大夫一片好石不遇南泉幾喪淳矣。

舉玄沙示眾云諸方盡道接物利生忽遇三種病人
來如何接得患盲者拈槌豎拂他又不見患聾者語
言三昧他又不聞患啞者教伊說又說不得若接此
人不得佛法無靈驗。

拈云玄沙三種病人使盧扁再世。也只可拱手。
況庸醫者乎。

舉德山示眾云今夜不答話問話者三十棒時有僧
出禮拜山便打僧云某甲話也未問山云爾是甚處
人僧云新羅人山云未踏船舷好與三十棒法眼拈
云大小德山話作兩橛圓明道大小德山龍頭蛇尾
雪竇云二老宿雖善裁長補短捨重從輕要見德山
亦未可何故德山大似握閫外威權有當斷不斷不
招其亂底劍諸人要識新羅僧麼只是撞著露柱底
箇瞎漢。

拈云若是德山當時只說到今夜不答話處便
住。免見後來惹起這許多葛藤。又云我是新羅
僧。見德山纔開口。呵呵一笑便出。

舉雲門示眾云老胡生下一手指天一手指地周行
七步目顧四方云天上天下惟我獨尊當時若見一
棒打殺與狗子喫卻貴圖天下太平。

拈云雲門雖是報恩有分。苟當時有人。則亦須
喫棒。所以往往瞻前多是不知顧後。

舉臺山路上有一婆子凡有僧問臺山路向什麼處
去婆云驀直去僧纔行婆云好箇阿師又恁麼去也
僧舉似趙州州云待與勘過州亦如前問至來日上
堂云我為汝勘破婆子了也。

拈云趙州勘婆話。千百年下我聞恰如親見這
老漢一般。未知諸方作麼商量。

舉投子問巨榮禪客老僧未曾有一言半句挂諸方
耳目何用要見山僧僧云到這裏不施三拜要且不
甘子云出家兒得恁麼沒碑記僧繞禪床一匝而去
子云有眼無耳朵六月火邊坐。

拈云這僧沒碑記何似投子沒碑記當時若見
也放這老漢不過。

舉布袋和尚頌云彌勒真彌勒分身千百億時時示
時人時人皆不識。

拈云時人且止。布袋還自識麼。

舉睦州問武陵長老了即毛端吞巨海始知大地一
微塵作麼生陵云和尚問誰州云問長老陵云何不
領話州云我不領話你不領話。

拈云若是睦州。待武陵云和尚問誰。便爾休去。
豈不千好萬好。卻云問長老。噫不亦剩矣。

舉太原孚上座問鼓山父母未生時鼻孔在什麼處
山云即今生也鼻孔在什麼處孚不肯乃云你問我
與你答山云父母未生時鼻孔在什麼處孚乃搖扇
而巳。

拈云我是鼓山但向伊道。扇子且從你搖。切忌
築著磕著。

舉雪峰云飯羅邊坐地餓死人無數海水邊坐地渴
殺人無數玄沙云飯羅裏坐餓死人無數海水沒頭
渴殺人無數雲門云通身是飯通身是水。

拈云老雪峰一門父子說飯說水自有意味。我
則不然。不見道不貪香餌味。須是碧潭龍。

舉趙州云老僧答話去也有解問底致將一問來時
有僧出禮拜州云比來拋磚引玉卻引得箇墼子下
座後法眼舉問覺鐵觜此意如何覺云與和尚舉箇
喻如國家拜將相似問云誰人去得有一人云某去
得答云汝去不得法眼云我會也。

拈云纔見道老僧答話去也。便與喝散大眾。尚
且不堪後來覺鐵觜法眼強說兵機。嗚呼。蹉過
趙州遠矣。

舉法華經云止止不須說我法妙難思諸增上慢者
聞必不敬信。

拈云長鯨一吸海水盡團團露出珊瑚枝。

舉崇壽指凳子云識得凳子周匝有餘雲門云識得
凳子天地懸殊。

拈云識得凳子千株松下好坐歇涼。

舉梁武帝問達摩大師云如何是聖諦第一義大師
云廓然無聖帝云對朕者誰大師云不識。

拈云作家君王幾被大師熱瞞一上因茲故直
得少室冷雪光生。

舉白雲端禪師因郭功輔到示眾云夜來枕上作得
箇山偈謝功輔大儒說與大眾請巳後分明舉似諸
方此偈非惟謝功輔大儒只要與天下有鼻孔衲僧
脫卻著肉汗衫乃云上大人丘乙巳化三千七十士
尒小生八九子隹作仁可知禮也。

拈云此偈謝功輔大儒即得要脫他衲僧著肉
汗衫則未可何也猶帶筆墨氣在。

舉保寧勇禪師示眾云大方無外大圓無內無外無
內聖凡普會瓦礫生光須彌粉碎無量法門百千三
昧拈拄杖云總向這裏會去蘇嚕蘇嚕㗭唎㗭唎娑
婆訶。

拈云若是這老漢。只說到無量法門百千三昧
處。便驀拈拄杖下座。至今天下人。不奈這老漢
何。

舉如來大集會中一切諸大眾奉如來命皆發菩提
心惟大力魔王云待一切眾生成佛盡眾生界空時
我乃發菩提心。

拈云噫。名下不虛人。真可謂大力者也。

舉阿育王飯三十萬比丘眾賓頭盧尊者居上座王
問尊者親見佛耶尊者以手舉眉毛視王曰我見於
如來於世無譬類王又問何處見佛尊者曰如來將
五百阿羅漢俱王舍城安居老僧亦在其中。

拈云惜乎賓頭盧。將見佛一隻眼失卻了也。若
是育王見舉起眉毛。便與踏倒飯床。也且當得
一時齋會。卻又問何處見佛。可謂相見不如初。

* 頌古

舉世尊降生(云云)。

頌曰。
「　指天指地獨稱尊誰為銘肌共報恩莫道兒孫渾不肖也知末上有雲門」


舉梁武帝問達麼大師(云云)。

頌曰。
「　廓然無聖又不識長安大路如絃直得來謁君不得君翻成萬里關山隔一蘆江上去茫茫闔國人追追不及少林冷坐纔九秋千古清風蕩八極」


舉僧問趙州如何是趙州州云東門西門南門北門。

頌曰。
「　直指東西南北門堂堂大道接天閽行人好去不歸去回首雲泥又夕昏」


舉道吾至一家吊慰漸源撫棺問生耶死耶吾云生
也不道死也不道源云為甚麼不道吾云不道不道。

頌曰。
「　不道不道還不道泥牛夜吼海天寒若使其人聽得見方知雪曲和應難」


舉乾峰示眾云舉一不得舉二放過一著落在第二
雲門出眾云昨日有人從天台來卻往徑山去峰
明日不得普請便下座。

頌曰。
「　眼眼相看不見眼更於何處覓知音如今要識韶陽老南岳天台沒路尋」


舉世尊與眾行次以手指地云此處宜建梵剎帝釋
將一莖草插於地上云建梵剎巳竟世尊微笑。

頌曰。
「　信手拈將一莖草青山滿目舊家邦怡然一笑不知處月在西林水半江」


舉茶陵郁和尚悟道偈云我有明珠一顆久被塵勞
關鎖今朝塵盡光生照見山河萬朵。

頌曰。
「　斗笠騎驢過水西莓苔朝雨滑如泥不防一踏溪橋斷回首青山天際低」


舉雲門因齋次拈胡餅示眾云我這箇只供養江西
兩淛人不供養向北人時有僧問為甚麼不供養向
北人門云天寒日短兩人共一碗。

頌曰。
「　箇胡餅討甚汁雲門一眾皆充足向北人向北人為君別甑炊香粒咄天寒日短兩人一碗」


舉船子誠禪師囑夾山云直須藏身處沒蹤跡沒蹤
跡處莫藏身吾三十年在藥山只明斯事。

頌曰。
「　三十年來明底事踏番水底一片天無蹤跡處無蹤跡誰說華亭有受傳」


舉定上座問臨濟如何是佛法大意濟下禪床擒住
與一掌便托開定佇立傍僧云定上座何不禮拜定
方禮拜忽然大悟。

頌曰。
「　下床一掌托開去大用全機如掣電當下不容佇思間直教萬疊雲山斷」


舉僧問夾山如何是夾山境山云猿抱子歸青嶂後
鳥啣花落碧巖前法眼拈云老僧二十年只作境會。

頌曰。
「　秋林風掃凋霜葉曉嶂雲穿落澗泉二十年來花下路不知遊遍洞中天」


舉僧問瑯琊覺和尚云清淨本然云何忽生山河大
地覺云清淨本然云何忽生山河大地。

頌曰。
「　清淨本然是何物山河大地是何物江漢一霜天地秋籬邊開遍黃金菊須恁麼勿輕忽六六元來三十六」


舉石頭示眾云言語動用沒交涉藥山云非言語動
用亦沒交涉頭云我這裏針劄不入山云我這裏石
上栽花。

頌曰。
「　石女解吹無孔笛木人能鼓沒絃琴石頭路滑非君到千古誰傳此段音」


舉世尊臘月八日明星出時忽曰奇哉一切眾生具
有如來智慧德相但以妄想執著不能證得。

頌曰。
「　須彌橫海露全身沒奈眾生眼有塵忽見明星當五夜雪深寒谷變陽春」


舉僧問寶壽萬境來侵時如何壽云莫管他僧禮拜
壽云莫動著動著打折你驢腰。

頌曰。
「　萬境來侵總不干呼蛇容易遣蛇難當時不得驅耕手爭現全身百尺竿」


舉雲門問僧云光明寂照遍河沙豈不是張拙秀才
語僧云是門云話墮也。

頌曰。
「　光明寂照遍河沙何事無端舉似他貶眼不知何處去遠山無限落晴霞」


舉張拙秀才問長沙岑大師曰三千諸佛但聞其名
未審居何國土還化物也未沙云黃鶴樓崔顥題詩
後秀才曾題麼拙云不曾沙云得閑題取一編也好。

頌曰。
「　詩家千載羡崔君黃鶴樓高飛白雲為恨長沙好知識如何還似不聞聞」


舉兜率悅禪師三關云撥草瞻風直圖見性且道性
在甚麼處。

頌曰。
「　東西南北人間天上滿目青山一條拄杖云既得見性便脫生死四大分離作麼生脫」


頌曰。
「　四大分離與君訣別兔角杖頭挑潭底月云既脫生死便知去處眼光落地向甚麼處去」


頌曰。
「　元來鼻孔沒有半邊覓伊去處徒費鞋錢」


** 囑大宗宣禪人

「　一陣兩陣秋風生千里萬里秋空碧體露堂堂無位人從來共住不相識」


** 囑月潭清禪人問答時有此語成偈付之

「　佛祖位中留不住卻行異類且輪迴放伊三十婆心切芳草溪邊任去來」


** 囑曉堂明禪人

「　傳他佛祖不傳燈須是叢林一箇僧倘有未知歸路客要伊指出火中冰」


** 囑普門智禪人

「　百草頭邊真祖意持來默默相分付法門重任自當知未可於人輕吐露」


** 囑海藏深禪人

「　臨濟當年第一機只傳活棒不傳衣果然做得他家子喝下承當也是遲」


* 行腳

師一日謂眾曰淨倫滇南昆明康氏父泰母何氏生
子四倫居未生宣德丁未正統丁巳年甫十一入學
庚申是年十四出家受業本府太華無極泰和尚戊
辰春年二十一因請給遂謁大方究明大事天順癸
未臘末參見古庭老和尚於浮山是年巳三十七矣
自戊辰及癸未十六七年間江南江北經寒經暑話
頭上冊子裏掠得些子古人汗臭氣迨見老和尚總
不當得成化乙酉秋九月別浮山丁亥三月京開山
萬福遂自領眾戊戌夏謝院事閑居癸卯春之五臺
掛錫顯通約有年餘常與數輩禪流者朝夕論其本
有丙午京中飯僧弘治庚戌秋赴顯通請淨業堂撫
眾壬子夏是年六十有六即京之舊隱俟其終身然
幻跡去在又未必其何如於戲人之有生為難棲身
方服之下更是為難古云衣線下未明大事誠為苦
也可不勉哉可不勉哉因姑述此以冀吾徒參學者
慎勿我效焉。

* 七言律

** 次喬武庫縉金山勝覽韻

「　妙高臺上昔年遊想遍山中景物幽出洞白雲含海曙映窗晴雪湛江流好音常聽樹頭鳥相對不飛沙際鷗西望金陵千古意蔥蔥隹氣　帝王州」


「　洞口閒雲淡不飛亭高真與世途違青山綠樹環千里霽月晴嵐滿四圍定裏閣愁簾影靜講餘窗午磬聲微一回獨倚闌干外天水分陰半落暉」


** 次韻送太常卿任先生坦然歸田留別

「　參差泉石舊巖廬千里攜歸一篋書松露滴苔三徑滑茶煙凝竹六窗虛非心行處同誰到即色空時可自居溢目青山雖熟路半途爭肯息肩輿」


「　明月清風信有綠衣冠歸去洞中仙黃茅恰好三間屋白粥尋常數畝田道在目前全是理心先物外亦循天未知此事同誰得高枕青山日打眠」


** 新春日閱華嚴經有作次韻

「　帝網重重演妙嚴我生何幸且粗諳耳聲眼色皆同入塵佛毛區等會談不異不同還不一非前非後亦非三百城煙水春風裏物物頭頭盡指南」


** 擬濟川航僧錄早春望湖亭林

「　煙隔孤村叫午雞登臨人立小亭西雪崖日暖飛空
翠泉谷風寒吐白蜺原上燒痕初得雨隄邊新柳未拖泥茫茫湖水渺天際無限青山眼外低」


** 送清泉洪首座南歸

「　來往京華究上乘挑雲聊荷一枝藤草鞋踏遍千巖雪古路曾逢幾個僧秋水拖藍寒瀲灩晚山削碧瘦稜層叢林有則舊公案誰肯拈將繼祖燈」


** 秋早過盧溝

「　雞鳴茅店過盧溝灘急桑乾淺水流霜冷斗牛低北漢風清山月下西樓金鞭策馬人行早竹杖挑雲我自由一望柳堤三十里蒼涼紅日上瀛州」


** 憶受業太華次韻

「　故國太華峰頂寺我年十五始初登月邊幽唳青松鶴雲外高眠白晝僧到岸舟橫流水曲尋溪路入落花藤昨宵因憶石窗下曾也尋經分夜燈」


** 城市山林擬天目和尚作

「　長安車馬日縱橫中有幽棲何許清種竹護煙林下趣開池來月水邊情門閑自與紅塵遠路滑誰嫌綠蘚生住處樂然貧道者從他人世不知名」


** 銀山僧院松棚

「　小院寥寥半畝寬老松傍石壓簷盤一窗風度夜聲碎滿地月窺秋影寒鐵榦低扶青雨蓋虯枝細織碧雲團山僧白日森陰下無限塵緣了不干」


** 龍泉山行癸卯入臺山有作

「　路入龍泉逸興悠春風千里片雲浮遠青近碧山無數東曲西彎水自流幾個人家花發處一聲啼鳥樹高頭誰知未過松關外巳在清涼地上遊」


** 投宿迷解寺次壁間韻

「　杖錫飄飄五頂遊去心不管鬢毛秋半竿落日孤城遠千里分沙一水流清夜做回天上夢白雲攔斷世間憂草鞋明早溪橋外疊疊青山任自由」


** 次顯通署菴僧錄淨業堂詩韻

「　白業精修預者稀一堂風淡景凄凄燈懸宴坐一肩並粥罷經行千指齊天樂響時知去路藕花香處定歸西這回得見黃金父誓遍塵區指導迷」


「　遠繼前賢高躅稀蓮花漏刻畫凄凄幸同持遠千年事當與劉雷一輩齊晴疊青山金沼上冷懸紅日畫樓西即時踏著還鄉路越死超生更不迷」


「　幾年禪悅費多吟雞叫前村月半林清磬一聲千嶂曉白雲數點萬山深盡將南閣題詩夢都作西樓念佛心白髮願求歸去日滿天飄下雨花陰」


「　十方佛讚古彌陀舌覆三千見也麼片雪爐中觀淨土漚花影裏度娑婆比於兔角長些子卻較龜毛短不多星月夜深垂斗柄眉間毫相照山河」


「　五峰廓爾一精藍古鷲巖前著小菴撈月有時空自笑觀心無處共誰諳雨中山色長年露天外松風盡日談睡起倚窗閒看雪尋梅未必到江南」


** 過暘白谷靈峰寺次韻

「　青鞋布襪過南溪小嶺崎嶇似躡梯石咽泉聲能斷續雲連山色自高低樹頭落子偷松鼠崖畔飛霜叫竹雞一飯靈峰秋日短杖黎回首野橋西」


** 送友人求進未遂之南回

「　雞叫霜林夢未醒如何滿得世間情雲橫天際暮山遠潮落江頭秋水平千里去程勞跋涉幾人回首笑功名為憐空劫巳前事又著聰明背一生」


* 五言律(成都喻監生存性西莊)

** 西山夕照

「　好山千萬疊高倚碧樓西橫谷生雲淡隔林歸鳥啼窗開秋景霽簾捲夕陽低遠接岷峨色嘉名入品題」


** 葛仙聳翠

「　山中有仙跡千載亦悠悠黃鶴一飛去落花間自流琴空雲洞古劍化石潭秋路入青蒼裏煙霞不盡頭」


** 古柏參天

「　庭堂清畫永古柏上參天挺挺一千尺遲遲五百年霜皮堆綠蘚鐵榦繡寒煙曾說丘墟變高摽只迥然」


** 銀山

*** 白銀峰

「　景仰白銀峰層臺隔幾重半天晴削出千丈碧芙蓉猿叫洞門月鶴盤雲外松倚窗僧笑指高處有靈蹤」


*** 古佛巖

「　蒼松盤古巖下有白雲屋仙梵隔煙霞洞門鎖幽谷忽逢掃業僧不見啣花鹿來此禮空王苔碑再三讀」


*** 說法臺

「　偶來松下坐苔護石臺平谷口山泉響林梢花雨晴此時誰說聽千古意分明回首日將夕雲堂鐘磬鳴」


** 東林別意寄太初元上人

「　向作東林別年華白我頭此情無共語斯道不堪憂簾卷禪房晝月高經閣秋五臺山色裏還似夢曾遊」


** 竹室自適

「　披衣終日坐惟道可為憑蒼雪千竿竹白頭一個僧雨苔迷石徑山氣冷龕燈門外幾多事生來都不能」


** 南山訪友

「　訪友過南山悠悠翠靄間松皮山舍小石子野溪彎丘止鳥飛倦洞藏雲自閑紛紛身外事誰不厭躋攀」


** 與聰元二上人過南山睹其人境俱秀雲鶴同
閒遂次前韻聯句筆之于壁以紀一時之興云

「　策杖上南山(倫)千峰指顧間(聰)池開天鏡小(元)簾挂月鉤彎僧與山同瘦(倫)鶴隨雲共閒(聰)優游清絕處(倫)乘興一躋攀」


* 七言絕

** 清涼山詠

「　雪高五髻爛堆銀迥比人間境界新山外好山千萬疊不來空老夢中身」


** 清涼頂

「　白雲藏盡千峰碧微露摩空五頂圓高步清風生足下不知身在幾重天」


** 清涼洞

「　松風流入洞門深策杖優游我一尋回首祕魔巖上雨暮雲歸去碧潭陰」


** 遊祕魔巖

「　道得不得杈下死絕無參客到蘿門至今巖畔松風冷吹著行人也斷魂」


** 遊廬山尋竹林跡

「　山色晴開一逕深落花流水入春陰不知坐石看雲處遊遍無門聖竹林」


** 進庵

「　竿頭一步要親登不枉江湖做個僧更會轉身一步子歸家合掌見南能」


** 德雲

「　閒閒一片太空中忽爾興騰事不同普使大千霑一雨歸來不住妙高峰」


** 別峰

「　聞言不與眾山同知在煙霞第幾重一到德雲高步處至今終不更迷宗」


** 曙庵

「　月落潭空夜色濃穿雲誰伴下危峰歸來趺坐不知曉窗外日高松影重」


** 無敵

「　一片當年鐵石心龍蛇陣上慣能臨于今勳業渾忘卻高臥白雲深處深」


** 臥雲

「　我愛青山全是道青山與我亦忘年日長無事青山裏高枕煙霞只打眠」


** 雲菴

「　一片兩片晴不飛三日五日茅簷宿悠悠常伴道人閒謾作甘霖出巖谷」


** 山居雜吟

「　道人活計任天成山自高弓水自平一榻樹陰眠白日不知身似一毛輕」


「　我與青山信有緣青山與我更相便源頭活水松頭月此道無時不見前」


「　自入青山世路遙煙霞養得性情高幾回日轉松陰去安枕柴床睡正牢」


「　野性生來愛住山住來住去自空閑秋霜冬雪不知老瘦鶴枯松碧嶂閒」


「　喜禽飛到立庭柯枝動身輕語更多無限風情冬日
暖底須說似老頭陀」


** 示鬱上人

「　少年清質出家兒大事須明及早時不做一番窮的的何能容易樂無為」


** 示滇南洪上人

「　忙忙走得草鞋穿只為無端要學禪踏破滇池波底月元來佛祖不曾傳」


** 寄廣道者

「　為僧未得個心明自是參禪正念輕寄語上人當自勉莫交此度又虛生」


** 示徒英侍者

「　我苦旃檀樹色秋吾兒何不也添愁出家若不修僧行誰料番為佛祖讎」


** 示增上人

「　唯有死生真大事其餘都是可商量此生若不分明了何劫方歸本分鄉」


** 送傑峰昂長老下山

「　一句彌陀記得牢自然傑出五峰高丁寧再四不依說辜負眉間白玉毫」


** 送僧淨僧髮

「　一枝佛祖未傳燈枯木巖前夜發明不向個中知瞥地累他無事半千僧」


* 五言絕句

** 浮山別意

「　天光寫秋碧林葉脫秋黃片帆雲外去歸興與秋長」


** 九月逸興

「　清清秋風吹泠泠秋露垂伊誰同晚節黃菊發東籬」


** 白水池阻雪寄中巖

「　昨朝春雨多今日山堆雪拄杖欲尋師雲深去不得」


** 采藥雲深

「　洞口流來水溪邊帶出花偶因尋藥物不覺入煙霞」


** 晝寐

「　野禽聲隔樹幽草碧侵簾身外無他事藤床午睡甜」


** 松陰小憩

「　風來石上松僧坐松下石洗缽將煮茶溪流漾晴碧」


** 盆石菖蒲為蘄州姚揮使題

「　雲根漱碧泉劍氣涵秋冷移近讀書窗燈夜分清影」


** 沈周墨芭蕉

「　晴空開雪景寒綠到欄干寫透幾千葉淋漓墨未乾」


* 七言古

** 碧雞山雙月塔為義明二上人題

「　塔目何緣題作雙月名道人高行堪將評虛懷彼彼冰霜清小朗大朗為弟兄三十青黃節不更只觀百歲如長庚日常一缽和羅羹庵前誰把春風耕有時對月陶幽情有時坐石談無生此身不啻一點晴雲輕身外何事能營營虛空無縫藏枯形卻把雲根苦鑿成巖壑含虛兩鏡明海天寫影雙珠擎碧雞午夜空山鳴溪頭眠雪泥牛驚肯似南陽一默話頭行千古萬古遺嘉聲」


** 萬玉飄香墨梅為聰慧菴題

「　溪上同雲壓地黑遙空亂亂飄瓊屑玉龍何處蟠祗園煙逕水濱尋不得綠衣仙子羅浮來芳心細把輕冰裁天風吹徹素屏曉不知滿樹梅花開吟魂自覺有如許千朵萬朵凝寒蕊翠羽不啼林影橫黃昏似
向低低語竹爐靜煮茶索笑山僧家臞肌淡煙掃忘郤歸蓬島上人坐倚蒲團青硯池凍冾空冥冥暗香冷襲清夢去寂寂柴門晝不扃昨夜西湖峰頂月來我窗前吐虛白試問江南多少春都在僧房散在枝頭雪」
