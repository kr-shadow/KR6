#+TITLE: 楞嚴經通議-明-德清
#+DATE: 2018-05-12 10:23:58
#+SOURCE: github.com/kanripo/KR6j0687 master f368361e                

* No. 279-A
 首楞嚴經通議序

首楞嚴經者。諸佛如來大總持門祕密心印。統攝一
大藏教五時三乘聖凡真妄迷悟因果攝法無遺。修
證邪正之階差。輪迴顛倒之情狀。了然目前如觀掌
果。可謂澈一心之源該萬法之致無尚此經之廣大
悉備者。如來以一大事因緣出現世間捨此別無開
導矣。故判教者局於一時一教豈非管窺蠡測哉。自
入中土解者凡十餘家。如會解之外近世緇白各出
手眼而弘通者非一。崇尚巳極。刻意巳深。而披文釋
義靡不參詳精確發無餘蘊。又何俟其蛇足哉。但歷
覽諸說有所未愜者獨理觀未見會通。故言句雖明
而大旨未暢。是於學者未免摸象之歎。余昔居五臺
冰雪中參究向上以此經印證。堅凝正心以照矚之
豁然有得。及至東海枯坐三年。偶閱此經一夕於海
湛空澄雪月光交之際恍然大悟。忽身心世界當下
平沈如空華影落。是夜秉燭述懸鏡一卷。乃依一心
三觀融會一經。謂迷悟不出一心究竟不離三觀以
提大綱。但以理觀為主於文則略。如華嚴法界之設。
意在得義而言可忘也。說者又以文字為障不能融
入觀心猶心為缺故予久有議蘊藉胷中。及投災荒
雖波流瘴海而一念不忘者二十餘年。至萬歷甲寅
以投老南嶽寓靈湖之萬聖蘭若。結夏時。粵門人超
逸侍予最久。甘苦疾病患難。靡不同之。予感其精誠。
因入室請益懸鏡觸發先心。遂直筆成帙。較懸鏡雖
多。無非廣發一心三觀之旨。而文不暇詳釋。題曰通
議。蓋取春秋經世先王之法議而不辨之意。所謂議
其條貫而通其大綱。是於向上一路實以為贅。其於
初機之士可以飲海一滴而吞百川之味也。或曰。佛
不思議法可得而議之耶。曰。不然。法本離言。而堅執
邪見者非言不破。佛說優波提舍名為論議以折邪
慢之幢。良以此經摧九界之邪鋒。拆聖凡之執壘。靡
不畢見於廣長舌端。種種堅壁一鏃而破之。直使智
竭情枯降心歸順而後巳。以經盡發其情。苟不議明
正令無由以淨法界之妖氛彰
覺皇之大化。是可以文字目之哉。得意遺言是在金
剛正眼。

萬歷丁巳端陽日
憨山道人德清書於吳門之貝葉齋
* No. 279-B
 重刻首楞嚴經通議序

大哉教乎。如來金口誠言。祖師悲心詮解。求其妙而
得入深而易悟者。無如憨山大師著釋首楞嚴經之
通議也。宗趣昭然。言辭切約。不是離文顯妙。亦非滯
句談玄。融性相二宗。徹一心三觀。符定宗旨。不遺纖
毫。本末圓通。始終一貫。誠教苑之司南。禪宗之正眼
也。(閑)始披緇雲山。遂獲夢遊殘本。玩其垂訓法教。莫
不周質悚然。及至聽講楞嚴。甞閱諸家疏解。方知大
師亦有發明是經者名之曰通議。於是銘心五內。未
遘一觀。從斯歷十餘年。莫不念念於是書也。甲午春。
雲遊台嶽。果遂前心。消熱惱於一時。鎔冰襟於頃刻。
偶經觸目。喜出尋常。繇茲不耐守株。唱緣䥴梓。實有
心公諸同志。未敢言濬大師之法流也。

時
光緒二十年孟冬月天台嫡裔雲水山人諦閑書於
申江龍華寺之藏經閣
No. 279
大佛頂如來密因修證了義諸菩薩
萬行首楞嚴經通議卷第一
明南嶽沙門憨山釋德清述

** 懸判

議曰。從前釋經諸師凡解當經必先懸判十門。要
令學者知我如來應世四十九年所說一大藏教。
從始至終而有五時五教之別。謂小始終頓圓。而
有淺深次第之不同。刻指一經定屬何時何教此
乃注釋之軌則。如賢首清涼巳後皆祖述之莫不
皆然。獨此一經前後解者凡十餘家。各據一見。所
指之時前後不同。多起諍論。難決眾疑。予甞見有
本別題亦名灌頂部中錄出別行。因諦觀此經非
一時頓說向無的據。既見長水注疏經本別題一
名中印度那蘭陀大道場經於灌頂部中錄出別
行。璿師判云。佛說此經非一時頓說說必前後。是
知集者約類纂為一部。以此為準的信不疑。但詳
經中自名灌頂章句。則集者約類可知矣。請試言
之。然灌頂部乃我中央毗盧遮那佛所說之法也
以毗盧乃法身佛也。從法垂報名盧舍那。坐菩提
場演大華嚴。謂之根本法輪。但被一類大根眾生。
而小根之人如盲如聾。故舍那世尊入剎那際三
昧雙垂兩相。現應化身示生三界名釋迦牟尼。始
從兜率降王宮入胎出胎以至出家苦行八相成
道。始於鹿苑說法歷方等般若法華等四十九年
入大涅槃。始終不出剎那際三昧。所說一大藏教
名為攝末歸本法輪。亦名引攝教。為引五性三乘
攝歸一乘寂滅場地。即指華嚴為妙莊嚴海為所
歸之地。猶如窮子之家。而三觀妙門乃歸家之路。
所謂一路涅槃門也。今觀此經發起示墮婬室。此
正阿含之時也。其徵心以破執身常見。匿王以破
斷見。乃阿含之教也。其辯妄見以顯真見。破見精
以顯本覺。義與深密同時也。五蘊三科會歸藏性。
則同般若真空法華實相。又曆兩時之間也。七大
徧周性真圓融。實與華嚴理事無礙法界相等也。
及至四卷中云。一為無量無量為一。小中現大大
中現小。於一毛端現寶王剎。坐微塵裏轉大法輪。
此乃略顯華嚴事事無礙法界。正是所歸妙莊嚴
海。是謂究竟歸寧之地也。三身一體至是乃顯。釋
迦出世之本懷教化眾生必欲引攝至此而後巳。
是知此經無教不收無機不攝豈可局定一時哉。
蓋釋迦世尊所秉盧舍那佛一實相印。是謂微密
一心。而空假中三觀法門乃為破惑之利具。世尊
出世即欲眾生證此一心。奈何眾生煩惱垢重不
敢頓示此心。姑於阿含會上且說人天十善免墮
三途。及說無常苦空無我苦集滅道四諦及十二
因緣之法。令諸眾生權出三界免離生死。所證涅
槃謂之偏空。執空而不能有。以小乘不達唯識道
理。乃說解深密經以立九識依之而起八識變起
根身器界。要了妄相皆從唯識所變其相本空。次
說般若以顯真空幻有以破小乘偏空之執。此去
阿含四十年矣。及至法華純談實相。直示一心以
顯中道。涅槃乃明平等佛性。三乘同歸五性齊入。
凡有心者皆得成佛。方盡世尊出世本懷。然涅槃
尚未顯有圓融之旨。今以此經所詮理趣通途按
定一代時教攝法無遺。況始從阿含終至涅槃尚
係化佛所說之法。而圓融道理乃屬華嚴為報佛
所說。由是觀之。豈可局定一時哉。若就法界海慧
照之。則釋迦說法四十九年始終不出剎那際三
昧。此乃劫念齊收。無時之時實無先後。若就應化
門頭機有生熟。從淺至深不無次第。以一心法門
佛佛同證。三觀乃悟心之要。以歷五時隨機不同。
故散出一代時教。各對當機三根普收。行布亦異。
故結集者慮恐末世修行之士智識狹劣。而教海
汪洋難究指歸。故推報化二佛所說從本垂末攝
末歸本二種法輪。總於一代教中𢫈出一心。特顯
眾生從悟至迷以極七趣昇沈之情狀。會歸三觀
按破二執以顯從迷至悟所證淺深五十五位之
階差。通會長途始終一貫攝歸一心。從凡至聖直
入果海不涉枝岐。使修行之士一覽無餘。如懸鏡
智於目前。了歸家之道路。所謂一路涅槃門。豈可
局定一時哉。苟不以理融通印契佛心。即刻定一
時於法奚益。故弘通者貴在得本而不貴乎泥迹
也。

「大佛頂如來密因修證了義諸菩薩萬行首楞嚴經」

【議曰。此經題目經中世尊自說有五種名。今此一
題存隱可知。然此題雖一十九字。而獨重在首楞
嚴三字而巳。其上一十六字皆約義也。釋首楞嚴
此云一切事究竟堅固。大定之總名也。乃一心之
異稱。有法有義。且此定體總之而為一心。別之而
為三觀。然此三觀皆依一心而立。起信論云。心真
如者即是一法界大總相法門體。所謂如來藏清
淨真心也。依此心體有三種名。一空如來藏。二不
空如來藏。三空不空如來藏。謂此心體本來清淨
一法不立是故名空。具有恆沙稱性功德故名不
空。三空不空者即此二體但是一心。寂照同時。寂
故名空。照故不空。存泯無礙。名空不空。依此義故
建立三觀。由此三觀還證一心。故云大定之總名
也。是謂之法。上十六字乃其義者謂此一心具有
體相用三大義故。一者體大。二者相大。三者用大。
題稱大佛頂等乃示三大義也。所言大者謂此心
體廣博包含極法界量大而無外體絕名言強名
大也。佛頂者乃約喻以明相大也。謂佛乃至極之
聖頂乃最尊無上之頂。佛相好中名為無見頂相。
故曰初生親捧持諦觀不見頂。以此至極無相之
頂以喻廣大無外之心。無相而不可以見見。故為
相大也。如來密因等者以明用大。謂一切諸佛乘
此一心以躋極果。究竟無餘。故云了義。一切菩薩
乘此一心到如來地。故云萬行。以此一心具上三
義。故為大定之總名。向下阿難約義而請三觀。佛
答直指一心。是知全經所演修證因果總之不出
三觀究竟不離一心。若以此心而照萬法則法法
全真。故云一切事究竟堅固。若了一題則全經之
旨思過半矣。】

「一名中印度那蘭陀大道場經於灌頂部錄出別行」

【議曰。此別目也。印度具云印特伽。此云月邦。印度
有五。此當其一。西域之大國也。那蘭陀此云施無
厭。即龍名也。西域記云。菴沒羅國有池池中有龍
名施無厭。寺近彼池故以為名。大道場者西域諸
寺獨此最大。五天竺國王同共崇奉。集性相二宗
大德沙門居之。佛法多積於此。昔玄奘初至西域
先至此寺從戒賢論師習唯識宗即其處也。灌頂
部者華嚴界中有五方佛所說之法各有一部。中
央毗盧遮那佛為主所說之法名灌頂部。顯此經
通為報佛所說故以此名。既標那蘭陀大道場經
則集者可知。按長水疏存此題亦云此經非一時
說。】

「中天竺沙門般剌密諦於廣州制止道場譯」

【議曰。此譯人名也。天竺亦名乾竺。亦名身毒。亦名
印度。西域國名。梵音楚夏耳。般刺密諦此云極量。
譯師名也。此經西域國王最所寶重。嚴禁不許出
境。般刺三藏欲傳震旦。屢竊而來。皆被獲迴。必不
能得。後以微妙細㲲書之。乃破臂藏於皮中。遂航
海而達廣州。唐神龍元年乙丑五月二十三日。適
遇宰相房融知南銓在廣。安三藏於制止寺翻譯
而筆授之。此經來之難也。既而翻譯纔畢。以三藏
潛來。彼國邊境被責。三藏為解此難遂回。及房公
入奏又遇中宗初嗣國方多事未暇宣布。時神秀
禪師入內道場見而抄寫遂流北地。大通在內親
遇奏經又寫歸荊州度門寺。有魏北館陶沙門慧
振常慕此經於度門寺得之。後慤師於故相房融
家得其譯本因而遂傳。此經流通之難也。昔天台
智者大師作止觀成遇一梵師以止觀示之。梵師
曰。此與西域首楞嚴經三觀大旨相同。大師日夜
西望拜求願見而未及見。是見此經之難也。今幸
古今解者十餘家義疏闡幽發明殆盡。方今緇白
入此法門者不少。而學者槩視為等閒。豈知佛法
之難遇哉。】

「烏萇國沙門彌伽釋迦譯語」

【議曰。烏萇此云苑。國名也。彌伽釋迦此云能降伏。
翻梵為華故云譯語。】

「菩薩戒弟子前正議大夫同中書門下平章事
清河房融筆授」

【議曰。菩薩戒弟子者乃宰官而受菩薩大乘戒者
也。戒經云。欲受國王位時乃至百官受位時應先
受菩薩戒。一切鬼神救護王身百官之身也。

此經十卷準常有三分。

  
  * ○謂一序分序說法之因由故
  * ○二正宗分正示一經之宗體故
  * ○三流通分冀流傳於終古故

入經先列序分。

􂨜初通序。】

「如是我聞。一時佛在室羅筏城祗桓精舍。與大比丘
眾千二百五十人俱。皆是無漏大阿羅漢。佛子住持。
善超諸有。能於國土成就威儀。從佛轉輪妙堪遺囑。
嚴淨毗尼弘範三界。應身無量度脫眾生。拔濟未來
越諸塵累。其名曰。大智舍利弗(此云鶖子)摩訶目犍連(此云
采菽氏)摩訶拘絺羅(此云大膝)富樓那彌多羅尼子(此云滿慈子)
須菩提(此云空生)優波尼沙陀(此云塵性空)等。而為上首。復有
無量辟支無學。并其初心同來佛所。」

【議曰。此通序法會之由也。世尊說法之常儀。乃佛
遺制。諸經通有故為通序。所言六種成就及歎德
列眾弟子氏族準常多解此不重出。

􂨜二別序。】

「屬諸比丘休夏自恣。十方菩薩咨決心疑。欽奉慈嚴
將求密義。即時如來敷座宴安。為諸會中宣示深奧。
法筵清眾得未曾有。迦陵仙音徧十方界。恆沙菩薩
來聚道場。文殊師利而為上首。時波斯匿王為其父
王諱日營齋。請佛宮掖。自迎如來。廣設珍羞無上妙
味。兼復親延諸大菩薩。城中復有長者居士同時飯
僧。佇佛來應。佛敕文殊分領菩薩及阿羅漢應諸齋
主。唯有阿難先受別請。遠遊未還不遑僧次。既無上
座及阿闍黎。途中獨歸。其日無供。即時阿難執持應
器。於所遊城次第循乞。心中初求最後檀越以為齋
主。無問淨穢剎利尊姓及旃陀羅。方行等慈不擇微
賤。發意圓成一切眾生無量功德。阿難巳知如來世
尊訶須菩提及大迦葉。為阿羅漢心不均平。欽仰如
來。開闡無遮。度諸疑謗。經彼城隍。徐步郭門。嚴整威
儀。肅恭齋法。爾時阿難因乞食次經歷婬室。遭大幻
術摩登伽女。以娑毗迦羅先梵天呪攝入婬席。婬躬
撫摩將毀戒體。如來知彼婬術所加。齋畢旋歸。王及
大臣長者居士俱來隨佛願聞法要。於時世尊頂放
百寶無畏光明。光中出生千葉寶蓮。有佛化身結跏
趺坐宣說神呪。敕文殊師利將呪往護。惡呪銷滅。提
獎阿難及摩登伽歸來佛所。」

【議曰。此別序發啟此經之由致也。休夏自恣乃佛
律制。比丘當初夏時即結制名為護生。亦名坐臘。
九旬禁足。無由見佛。夏滿之日同詣佛所。自有過
失恣任僧舉。佛為作法懺悔。名為羯摩。又云。於坐
夏中各為臘人隨身。若有何根犯戒即壞其根則
不算臘。若全不犯者乃成一臘。如世俗之一歲。故
出家以臘不以年。而此經以休夏自恣為開端者。
以盧舍那佛說梵網經金剛寶戒命釋迦化佛宣
布十方。是知釋迦四十九年單演戒法。意在出家
修行出生死法以戒為基本也。問曰。此經理開藏
性。行依大定。教屬頓圓。而以阿難示墮婬室淺近
之事發之者何耶。答曰。此如來說法有深意也。經
云佛以一大事因緣故出現於世。所謂一大事乃
一真法界如來藏清淨真心。此心乃諸佛眾生均
賦而同稟者也。以眾生迷之故如來特因此出世
開示眾生令其悟入。故此實最大一事也。然眾生
既稟此心所以常寢生死久溺輪迴永劫不得出
離者皆由愛欲牽纏故也。以其生死界中獨與真
為對者亦唯此一事為大耳。是為生死根本也。故
曰賴有一矣。若使二同普天之人無能為道者。今
欲返妄歸真必須先拔生死根本。故梵網戒經以
斷殺為先。此經以斷婬為首。以此患最深。非大定
不足以破之。故阿難示墮婬室以發端。及歸來見
佛先以大定為請也。而開口便言欲氣麤濁。向下
世尊歷歷數其過患。至於三種相續則曰想愛同
結愛不能離則諸世間父母子孫相生不斷經百
千劫長在纏縛。唯婬殺盜三為根本。又曰愛鏡中
頭無故狂走。又曰稱汝多聞何不能免摩登伽難。
待神呪力婬火頓滅愛河乾枯令汝解脫。又曰汝
雖憶持如來祕密妙嚴不如一日修無漏業遠離
世間憎愛二苦。又曰摩伽耶輸同悟宿因貪愛為
苦。及安立道場首即告曰六道眾生其心不婬則
不隨其生死相續。婬心不除塵不可出。縱有禪定
必落魔道。若不斷婬修禪定者如蒸砂作飯百劫
難成。婬身修行縱得妙悟皆歸婬根。根本成婬三
途難出。必使婬機身心永斷。至坐道場則曰心滅
貪婬持佛淨戒。至於證果之初則曰除其助因刳
其正性違其現業。又曰當觀婬欲猶如毒蛇。又曰
永斷婬心。先則執身不行。次則執心不起。又曰心
無貪婬。於外六塵不多流逸。塵既不緣根無所偶
身心快然。是人即得無生法忍。從是漸修安立聖
位。欲習初乾則與如來法流水接等。由是觀之。則
世出世間生與無生盡在婬心斷與不斷耳。至若
七趣由情想以取升沈。三途因婬習而招劇苦。及
夫修禪之士以性欲而壞定心破法王而成魔屬。
毒哉此欲生死牢關。長羈三界之囹圄永壞涅槃
之安宅者無尚此矣。苟非密嚴利器付之勇猛丈
夫又何以拔之哉。由此欲習最極幽深。故世尊先
放頂光以照之。無為化佛祕密心呪以破之。文殊
大智以拔之。斯則往救之由以示全經大定之體
矣。由是觀之。因愛欲為生死之根。大定為成佛之
本。意謂非大覺不足以破大夢。非大法不足以除
大患。斯實真妄兩途覿體無二者矣。故於正示觀
相文中偈云如世巧幻師幻作諸男女。雖見諸根
動要以一機抽。息機歸寂然諸幻成無性。又曰靜
極光通達寂照含虗空。却來觀世間猶如夢中事。
摩登伽在夢誰能留汝形。諦觀全經的指唯此一
事。故知發啟之由則見吾佛說之本意也。

○二正宗分大科分二。

􂨜初大開修證之門(從此起至第八卷中問結經名止)。

􂨜二曲示迷悟差別(從精研七趣詳辨魔陰終止)。

初開修證門中通分四科。

△初開三種如來藏以顯三觀之體(此從初卷起至四卷中尚
留觀聽止)。

△二示三觀之相(從請入華屋起至第七卷中作如是願止)。

△三顯三觀之用(從問四十四心起至第八卷中名邪觀止)。

△四結三觀之名(文殊問結名止)。

巳上四科通屬大開修證之門。

􂗰初開空如來藏示空觀之體(文有三卷分為二科)。

􂨝初約生滅門中決擇真妄以顯本覺真心(經至二卷
半)。

􂨝二約不生不滅會妄歸真以顯真空藏性(從會五蘊
起至三卷終)　初中二。

􂨞初當機請行。】

「阿難見佛。頂禮悲泣。恨無始來一向多聞未全道力。
殷勤啟請十方如來得成菩提妙奢摩他三摩禪那
最初方便。於時復有恆沙菩薩及諸十方大阿羅漢
辟支佛等。俱願樂聞。退坐默然。承受聖旨。」

【議曰。此阿難因誤墮而請行也。意謂妙奢摩他三
摩禪那乃十方如來得成菩提之妙門。阿難從佛
以來一向聞之熟矣。但以非巳智分。故一向徒益
多聞。不肯依之造修。所以未全道力。今因魔力所
攝。乃知多聞無功。且自知愛習深厚。此非大法不
足以斷之。必仗三觀之力庶可消其欲漏。今將發
憤造修。但不知最初下手工夫從何而入。故問最
初方便。向後佛示妙行借二十五聖發揮。意顯門
門皆可還源。處處盡成解脫。但初心入處只觀解
結當心便是下手之處。不必別指何者為最初方
便。即觀音耳根正應此方之機耳。

􂨞二世尊曲示分四。

􂔹初正破五蘊八識以明人空。

􂔹二例破二種世界以明法空。

􂔹三顯本覺離緣以示真如出纏。

􂔹四拂迹入玄以顯真如絕待。

初明人空分四。

􂨟先徵心破色受二蘊明前五識無體分六。

􂨠初審發心。】

「佛告阿難。汝我同氣情均天倫。當初發心於我法中
見何勝相頓捨世間深重恩愛。阿難白佛。我見如來
三十二相勝妙殊絕。形體映徹猶如瑠璃。常自思惟。
此相非是欲愛所生。何以故。欲氣麤濁。腥臊交遘。膿
血離亂。不能發生勝淨妙明紫金光聚。是以渴仰從
佛剃落。」

【􂨠二斥妄本。】

「佛言。善哉阿難。汝等當知一切眾生從無始來生死
相續。皆由不知常住真心性淨明體。用諸妄想。此想
不真故有輪轉。汝今欲研無上菩提真發明性。應當
直心詶我所問。十方如來同一道故出離生死皆以
直心。心言直故如是乃至終始地位中間永無諸委
曲相。」

【􂨠三詰妄元。】

「阿難。我今問汝。當汝發心。緣於如來三十二相。將何
所見。誰為愛樂。阿難白佛言。世尊。如是愛樂用我心
目。由目觀見如來勝相心生愛樂。故我發心願捨生
死。」

【􂨠四審妄處。】

「佛告阿難。如汝所說真所愛樂因於心目。若不識知
心目所在則不能得降伏塵勞。譬如國王為賊所侵
發兵討除。是兵要當知賊所在。使汝流轉心目為咎。
吾今問汝。唯心與目今何所在。」

【議曰。阿難見佛首以三觀為請。佛即不答。且先詰
問發心出家捨愛之由。此似神醫治病先審病根
所在而後方施藥石也。阿難答以由見如來三十
二相勝妙殊絕心生渴仰愛樂從佛剃落。即此一
語便見病根。何耶。以見色相而生愛慕者正是妄
想之心也。故曰若以色見我以音聲求我是人行
邪道不能見如來。此阿難見佛但愛色相而未見
法身。用妄想心以愛捨愛豈真出家耶。此其愛習
種子潛發現行。既愛如來安得不愛摩登耶。此乃
因地發心不真果招紆曲。所以今日遭此婬室之
難耳。且此妄想之心不獨阿難。即一切眾生無始
以來生死相續皆由不知常住真心性淨明體用
諸妄想。此想不真故有輪轉。阿難以此生死之心
從佛安得而不墮耶。汝今欲研無上菩提以求真
發明性殆非妄想可入。應當直心詶我所問。維摩
經云直心是道場。起信論云。信成就發心略有三
種。一者直心正念真如法故。二者深心樂集一切
善行故。三者大悲心欲拔一切眾生苦故。今如來
先教阿難直心詶問。以心直則不欺。不欺則可詣
真矣。因而再審阿難當初發心緣見如來三十二
相將何所見誰為愛樂此似神醫按定病根可施
必瘳之藥耳。阿難直心以答。乃曰由目觀見心生
愛樂。此正出病原。故如來告曰。若果愛樂因於心
目。此正生死之本也。故曰使汝流轉心目為咎。如
國被賊侵發兵討除必須知賊所在。今汝六為賊
媒自劫家寶者皆依心目為主使也。所謂擒賊擒
王。今知心目為法身之害。必須知其所依之處乃
可掃除蕩滅以絕害源。故曰唯心與目今何所在。
在即處也。故經即言無有是處。問破妄明文世尊
但標指心目而科云所破五蘊八識者何也。答成
佛之要乃一心三觀。所破之妄唯五蘊八識。一大
藏中諸大乘教顯此而巳。以眾生所迷但執妄心
居在身內。然身即有執受身。乃五識所依之根。實
六賊所依之處。為色受二蘊。心即妄想為六識想
蘊。見乃八識之見分即七識行蘊。此指八識見精
為根為識蘊。故心目二妄該盡五蘊八識。經文昭
然。但義旨幽潛。一向解者發明未透。學者麤浮未
易入耳。起信論宗百部大乘乃立真如生滅二門。
且從生滅門入真如門。論云。推求五陰色之與心
六塵境界畢竟無念。以心無形相十方求之終不
可得。此大教之綱宗也。苟不知所宗但見文字纏
繞義無歸宿矣。以此印定經文理自昭著。】

「阿難白佛言。世尊。一切世間十種異生同將識心居
在身內。縱觀如來青蓮華眼亦在佛面。我今觀此浮
根四塵祇在我面。如是識心實居身內。佛告阿難。汝
今現坐如來講堂。觀祗陀林今何所在。世尊此大重
閣清淨講堂在給孤園。今祗陀林實在堂外。阿難。汝
今堂中先何所見。世尊。我在堂中先見如來。次觀大
眾。如是外望方矚林園。阿難。汝矚林園因何有見。世
尊。此大講堂戶牖開豁。故我在堂得遠瞻見。」

【􂨠五正示定體。】

「爾時世尊在大眾中。舒金色臂摩阿難頂告示阿難
及諸大眾。有三摩提名大佛頂首楞嚴王。具足萬行
十方如來一門超出妙莊嚴路。汝今諦聽。阿難頂禮。
伏受慈旨。」

【􂨠六正破妄處無體。】

「佛告阿難。如汝所言。身在講堂。戶牖開豁。遠矚林園。
亦有眾生在此堂中。不見如來見堂外者。阿難答言。
世尊。在堂不見如來能見林泉無有是處。阿難。汝亦
如是。汝之心靈一切明了。若汝現前所明了心實在
身內。爾時先合了知內身。頗有眾生先見身中後觀
外物。縱不能見心肝脾胃。爪生髮長筋轉脈搖誠合
明了如何不知。必不內知云何知外。是故應知汝言
覺了能知之心住在身內無有是處。阿難稽首而白
佛言。我聞如來如是法音。悟知我心實居身外。所以
者何。譬如燈光然於室中。是燈必能先照室內。從其
室門後及庭際。一切眾生不見身中獨見身外。亦如
燈光居在室外不能照室。是義必明將無所惑。同佛
了義得無妄耶。佛告阿難。是諸比丘適來從我室羅
筏城。循乞摶食。歸祗陀林。我巳宿齋。汝觀比丘一人
食時諸人飽不。阿難答言。不也。世尊。何以故。是諸比
丘雖阿羅漢軀命不同。云何一人能令眾飽。佛告阿
難。若汝覺了知見之心實在身外。身心相外自不相
干。則心所知身不能覺。覺在身際心不能知。我今示
汝兜羅綿手。汝眼見時心分別不。阿難答言。如是。世
尊。佛告阿難。若相知者云何在外。是故應知汝言覺
了能知之心住在身外無有是處。阿難白佛言。世尊。
如佛所言。不見內故不居身內。身心相知不相離故
不在身外。我今思惟知在一處。佛言。處今何在。阿難
言。此了知心既不知內而能見外。如我思忖潛伏根
裏。猶如有人取瑠璃椀合其兩眼。雖有物合而不留
礙。彼根隨見隨即分別。然我覺了能知之心不見內
者為在根故。分明矚外無障礙者潛根內故。佛告阿
難。如汝所言。潛根內者猶如瑠璃。彼人當以瑠璃籠
眼當見山河見瑠璃不。如是。世尊。是人當以瑠璃籠
眼實見瑠璃。佛告阿難。汝心若同瑠璃合者當見山
河何不見眼。若見眼者眼即同境不得成隨。若不能
見云何說言此知了心潛在根內如瑠璃合。是故應
知汝言覺了能知之心潛伏根裏如瑠璃合無有是
處。阿難白佛言。世尊。我今又作如是思惟。是眾生身
腑藏在中。竅穴居外。有藏則暗。有竅則明。今我對佛。
開眼見明名為見外。閉眼見暗名為見內。是義云何。
佛告阿難。汝當閉眼見暗之時。此暗境界為與眼對。
為不對眼。若與眼對暗在眼前云何成內。若成內者
居暗室中無日月燈。此室暗中皆汝焦腑。若不對者
云何成見。若離外見內對所成。合眼見暗名為身中。
開眼見明何不見面。若不見面內對不成。見面若成。
此了知心及與眼根乃在虗空。何成在內。若在虗空
自非汝體。即應如來今見汝面亦是汝身。汝眼巳知
身合非覺。必汝執言身眼兩覺應有二知。即汝一身
應成兩佛。是故應知汝言見暗名見內者無有是處。
阿難言。我常聞佛開示四眾。由心生故種種法生。由
法生故種種心生。我今思惟。即思惟體實我心性。隨
所合處心則隨有。亦非內外中間三處。佛告阿難。汝
今說言。由法生故種種心生。隨所合處心隨有者。是
心無體則無所合。若無有體而能合者則十九界因
七塵合。是義不然。若有體者如汝以手自挃其體。汝
所知心為復內出。為從外入。若復內出還見身中。若
從外來先合見面。阿難言。見是其眼。心知非眼。為見
非義佛言。若眼能見。汝在室中門能見不。則諸巳死
尚有眼存應皆見物。若見物者云何名死。阿難。又汝
覺了能知之心。若必有體。為復一體。為有多體。今在
汝身為復徧體。為不徧體。若一體者則汝以手挃一
支時四支應覺。若咸覺者挃應無在。若挃有所則汝
一體自不能成。若多體者則成多人。何體為汝。若徧
體者同前所挃。若不徧者當汝觸頭亦觸其足。頭有
所覺。足應無知。今汝不然。是故應知隨所合處心則
隨有無有是處。阿難白佛言。世尊。我亦聞佛與文殊
等諸法王子談實相時。世尊亦言心不在內。亦不在
外。如我思惟。內無所見。外不相知。內無知故在內不
成。身心相知在外非義。今相知故。復內無見。當在中
間。佛言。汝言中間。中必不迷。非無所在。今汝推中中
何為在。為復在處。為當在身。若在身者在邊非中。在
中同內。若在處者為有所表。為無所表。無表同無。表
則無定。何以故。如人以表表為中時。東看則西。南觀
成北。表體既混心應雜亂。阿難言。我所說中非此二
種。如世尊言眼色為緣生於眼識。眼有分別色塵無
知。識生其中則為心在。佛言。汝心若在根塵之中。此
之心體為復兼二。為不兼二。若兼二者物體雜亂。物
非體知。成敵兩立云何為中。兼二不成非知不知。即
無體性。中何為相。是故應知當在中間無有是處。阿
難白佛言。世尊。我昔見佛與大目連須菩提富樓那
舍利弗四大弟子共轉法輪。常言覺知分別心性既
不在內。亦不在外。不在中間。俱無所在。一切無著名
之為心。則我無著名為心不。佛告阿難。汝言覺知分
別心性俱無在者。世間虗空水陸飛行諸所物象名
為一切。汝不著者為在為無。無則同於龜毛兔角。云
何不著。有不著者不可名無。無相則無。非無則相。相
有則在。云何無著。是故應知一切無著名覺知心無
有是處。」

【議曰。佛問阿難心目所在。阿難先答心在身內。此
乃一切眾生尋常所執無一不在身內者。以妄心
妄執色身為所依之處。此正賊之所在也。然阿難
端請三觀而如來先徵心目者來意深長。從來解
者漫云七處徵心。殊不知佛意所主。但見佛許大
定。竟不識三觀所歸。此從來經旨所以通途難明
也。請試言之。原夫一真法界不生不滅常住真心。
諸佛眾生同稟此心。本源無二者也。良以眾生無
始無明一念不覺而有生滅。即此生滅與不生滅
和合變此真心成阿賴耶識而為眾生生死之根
本。此識具有三分。一者業相。乃根本無明。即識之
自證分。二者轉相。乃轉根本智而為妄見即識之
見分。此見乃前七識之根。三者現相。即識之相分。
乃因無明不覺覆蔽真心遂將靈明無相寂滅之
真空變為頑然無知之虗空。故下經云迷妄有虗
空。此頑空體中無明凝結遂變而為四大之妄色
以為空中之世界。故云依空立世界。由妄見而對
四大之妄色相待既久遂摶取四大之外色少分
執為巳有。而妄見吸攬居中色心和合執受無知
之色以為我遂成五蘊之眾生。故云想澄成國土
知覺乃眾生。此正眾生由之而起也。自此眾生但
執五蘊身心為我。豈更知廣大真心哉。所謂一迷
為心汝定惑為色身之內也。今此阿難執心在內。
正以色身之內妄想之心為真心。所以只見形貌
可愛。而不達色心本空也。依此五蘊妄分六根。六
根對境復取四大所造五塵為我所受用而起六
識妄生分別。起惑造業。職此之由。生死輪迴。實從
妄認五蘊身心為我。妄執為常。今將返妄歸真必
先破其五蘊之我執也。以其此執歷劫根深。非大
定不足以破之。故如來將宣大定先審心目所在。
據阿難所執心在身內即賊所據之處。便可進而
擊破之。以由阿難向執為我。今一旦打破。恐其驚
怖。故摩頂安慰而告之曰。有三摩提名大佛頂首
楞嚴王。具足萬行。十方如來一門超出妙莊嚴路。
是知從此徵心辯見以去直至二種妄見通破眾
生我法二執以顯本覺真心。皆借大定之力也。以
先破五蘊假我眾生妄執為常者。今七處徵心之
文名雖徵心其實潛破色受二蘊耳。以妄想一向
執受四大為我以為心在身內。是執色身為心所
依之處也。由執心在身內則內求之而不得。執心
在外則外索之而不得。因而展轉七處推求竟不
可得。足知妄身不有而執受以為我者皆虗妄矣。
由是觀之。七處徵心之文實破色蘊而受蘊亦隨
破之矣。從此漸進而破想行識三蘊明文具在後
文。此實通途大旨。智者請深觀之。不然。何以世尊
徵心之初先許大定。而後竟無結指之文。豈如來
說法為漫談耶。

􂨟二斥妄心破想蘊以明六識無體分四。

􂨠初當機重請定門。】

「爾時阿難在大眾中。即從座起。偏袒右肩。右膝著地。
合掌恭敬。而白佛言。我是如來最小之弟。蒙佛慈愛。
雖今出家猶恃憍憐。所以多聞未得無漏。不能折伏
娑毗羅呪。為彼所轉溺於婬舍。當由不知真際所詣。
惟願世尊大慈哀愍。開示我等奢摩他路。令諸闡提
隳彌戾車。作是語巳五體投地。及諸大眾傾渴翹佇。
欽聞示誨。」

【􂨠二世尊光示定體。】

「爾時世尊從其面門放種種光。其光晃耀如百千日。
普佛世界六種震動。如是十方微塵國土一時開現。
佛之威神令諸世界合成一界。其世界中所有一切
諸大菩薩皆住本國合掌承聽。」

【議曰。即此一光全示定體也。由前世尊徵問阿難
心目所在。阿難妄指心在身內。此一切眾生之通
病也。巳蒙如來追徵。阿難執定此身是實。故謂心
在身內。由是展轉七處推窮。了不可得。此則明知
所執色身本不有矣。阿難未悟。故此責躬重請開
示奢摩他路。殊不知如來先許大定然後徵心。意
要阿難直下頓悟四大本空五蘊非有。即是大定
全體現前矣。若阿難果是伶俐漢一狀領過則可
截斷葛藤喝散大眾而楞嚴一會從此散揚矣。由
其懵懂不知故勞我世尊多方開示。然而阿難所
以不悟者皆由執此生死妄想誤為真實故也。故
此巳下示二根本名破想蘊。將破妄想而如來先
從面門放種種光者。古德所謂有一無位真人在
汝等面門放光動地。奈何諸人自昧。所以日用但
認妄想。六根隔越。六塵障礙。今佛放此一光照破
根塵識界一一本真故云普佛世界。光明頓現翻
破無明故云六種震動。根塵門頭了無障礙故云
合成一界。如此照用現前則不勞動步即澄道場
故光中菩薩皆住本國合掌聽法。且此一光佛即
密示大定全體矣。向下破妄顯真。而所顯者此一
段光明境界而巳。若人了此光相又何別求佛法
哉。阿難不悟故須次第一一開示。由破妄之初阿
難重請奢摩他路。如來先以光相密詶也。

􂨠三總示顛倒根本。】

「佛告阿難。一切眾生從無始來。種種顛倒。業種自然。
如惡叉聚。諸修行人不能得成無上菩提。乃至別成
聲聞緣覺。及成外道諸天魔王及魔眷屬。皆由不知
二種根本錯亂修習。猶如煑沙欲成嘉饌。縱經塵劫
終不能得。云何二種。阿難。一者無始生死根本。則汝
今者與諸眾生用攀緣心為自性者。二者無始菩提
涅槃元清淨體。則汝今者識精元明能生諸緣緣所
遺者。由諸眾生遺此本明。雖終日行而不自覺枉入
諸趣。」

【議曰。如來將演大定必先示以生死之本。故曰一
切眾生無始以來。種種顛倒由惑業也。惑乃發業
潤生二種無明。因此無明造種種業故名業種。既
有此業而苦果隨之。故惑業苦三必同條如惡叉
聚。惡叉毒樹名。生子必三同一蒂。故以喻之。此惑
正是大定之所破者故先示之。由此惑故諸修行
人不能得成無上菩提。乃至別成二乘外道諸天
魔王。正為惑之所使。由不知真妄二種根本。故錯
亂修習耳。二根本者。一者眾生所迷生死根本。即
汝今者用攀緣妄想心為自性者是也。二者諸佛
所證菩提涅盤元清淨體。即汝今者識精元明能
生諸緣以認諸緣而遺失者是也。由諸眾生失此
本明。故枉受生死。識精乃八識之體。元明乃本覺
妙明真心。由諸眾生迷此本妙明心。變為識精而
起妄想。意將先破妄想。次破識精。而本覺真心乃
顯。皆仗大定之功。故破妄之初揭而示之。以下破
妄顯真正示奢摩他乃歸真之路。其所破者二顛
倒耳。

􂨠四正示顛倒分三。

◎初詰顛倒之心分五。
􂨡初驗詰妄心。】

「阿難。汝今欲知奢摩他路願出生死。今復問汝。即時
如來舉金色臂。屈五輪指。語阿難言。汝今見不。阿難
言見。佛言。汝何所見。阿難言。我見如來舉臂屈指。為
光明拳。耀我心目佛言。汝將誰見。阿難言。我與大眾
同將眼見。佛告阿難。汝今答我如來屈指為光明拳
耀汝心目。汝目可見。以何為心當我拳耀。阿難言。如
來現今徵心所在。而我以心推窮尋逐。即能推者我
將為心。」

【􂨡二斥妄想非真。】

「佛言。咄。阿難。此非汝心。阿難矍然避座合掌起立白
佛。此非我心當名何等。佛告阿難。此是前塵虗妄相
想。惑汝真性。由汝無始至於今生。認賊為子。失汝元
常。故受輪轉。」

【議曰。此正破妄心以明第一顛倒也。如來將破妄
心先審欲知奢摩他路者。意顯從此巳去即顯大
定之體也。奢摩他乃空觀之名。而如來藏清淨真
心本無一法此即空觀之體也。且此觀體更無別
法。但以妄心妄見分別緣塵故隱而不現。今若心
見既破緣塵本空真心乃顯。若了緣生無性即是
真心。故向下阿難執妄心妄見分別緣塵以問。如
來但據空藏定體以答。故此以去皆示奢摩他路。
故先揭示以破妄心。如來初審阿難出家之因。而
答以由目見如來心生愛樂遂從出家。如來明告
之曰使汝流轉心目為咎。是的示阿難妄心妄見
也。及先徵心而七處求之皆不可得。名雖徵心要
知妄身非所依處足顯身本空矣。阿難未悟重請
定門。如來妙辯先破妄心次破妄見。故今舉拳以
問阿難。汝目可見。以何為心。要顯妄心本空。故重
詰之。阿難仍指能推窮者我將為心。是執妄想生
死之心為真實也。如來因而大斥之曰咄此非汝
心。如來說法四十九年。今唯向阿難施此一喝。如
金剛王寶劍。實能勦絕命根。可惜阿難不悟。又費
婆心。以阿難從來但認此為真心。故今被喝乃矍
然向佛。若此非我心當名何等。如來明告之曰此
心正是分別前塵虗妄浮想乃六識攀緣之心耳
所謂妄有緣氣於中積聚假名為心迷惑汝之真
性者豈可以為真心乎。由汝無始以來認此為心
如認賊為子。故失本元常住真心。所以輪轉生死
耳。

􂨡三詰六識無體。】

「阿難白佛言。世尊。我佛寵弟。心愛佛故令我出家。我
心何獨供養如來。乃至徧歷恆沙國土承事諸佛及
善知識。發大勇猛行諸一切難行法事皆用此心。縱
令謗法永退善根亦因此心。若此發明不是心者。我
乃無心同諸土木。離此覺知更無所有。云何如來說
此非心。我實驚怖。兼此大眾無不疑惑。惟垂大悲開
示未悟。爾時世尊開示阿難及諸大眾。欲令心入無
生法忍。於師子座摩阿難頂而告之言。如來常說諸
法所生唯心所現。一切因果世界微塵因心成體。阿
難。若諸世界一切所有。其中乃至草葉縷結。詰其根
元咸有體性。縱令虗空亦有名貌。何況清淨妙淨明
心性一切心而自無體。若汝執悋分別覺觀所了知
性必為心者。此心即應離諸一切色香味觸諸塵事
業別有全性。如汝今者承聽我法此則因聲而有分
別。」

【􂨡四帶顯七識非真。】

「縱滅一切見聞覺知內守幽間猶為法塵分別影事。
我非敕汝執為非心。但汝於心微細揣摩。若離前塵
有分別性即真汝心。若分別性離塵無體斯則前塵
分別影事。塵非常住。若變滅時此心則同龜毛兔角。
則汝法身同於斷滅。其誰修證無生法忍。即時阿難
與諸大眾默然自失。」

【􂨡五總責顛倒。】

「佛告阿難。世間一切諸修學人現前雖成九次第定。
不得漏盡成阿羅漢。皆由執此生死妄想誤為真實。
是故汝今雖得多聞不成聖果。」

【議曰。阿難一向誤執妄想六識攀緣之心為真心。
今被佛呵遂驚怖自失。乃以無心同諸土木為問。
世尊真慈欲令阿難大眾心入無生。恐其失措。乃
摩頂撫慰。略示其真而告之曰。汝何自疑無心同
土木耶。如來常說諸法所生唯心所現。一切世間
依正因果因心成體。此真心也。汝何不悟。且世界
所有至微之物皆有體性。縱令虗空亦有名貌。何
況清淨妙淨明心為一切心之性而自無體耶。真
心有體而汝不悟。但執分別妄想以為真心。豈不
謬耶。若汝執吝此分別心為真心者。若果是真心
即當離諸六塵別有全體乃是真心。今離塵無體
非妄而何。且如汝今承聽我法此則因聲而有分
別。若我無聲則汝心亦無。此正緣塵分別之心。乃
第六識分別妄想之心。塵亡而心亦滅矣。此句正
破想蘊無體以顯六識虗妄。下句帶顯七識非真。
意謂不但六識分別妄想非真。縱汝滅却一切見
聞覺知六用不行內守幽閒猶為法塵分別影事。
此正七識執自內我為意識之根。正是生死根本。
又豈可以認為真乎。佛意將破行蘊滅第七識故
預以此句為張本。然我非斥汝所執者定非心也。
但是妄想非真心耳。故令微細揣摩。離塵有體即
可許是汝真心。若離塵無體塵滅而心亦隨滅同
於龜毛兔角矣。如此則法身同於斷滅。其誰修證
無生耶。阿難被破妄想不真則失其固有而了無
歸宿故默然自失。世尊總斥其非曰諸修行人雖
成九次第定不得成阿羅漢者皆由執此妄想誤
為真實。是故汝雖多聞不成聖果者職此之由也。
阿羅漢但滅六識得出三界。以此印定足知是破
想蘊。
前破妄心。後破妄見。

◎二詰顛倒之見分三。

􂨡初當機重請。】

「阿難聞巳。重復悲淚。五體投地。長跪合掌而白佛言。
自我從佛發心出家恃佛威神。常自思惟無勞我修
將謂如來惠我三昧。不知身心本不相代失我本心。
雖身出家心不入道。譬如窮子捨父逃逝。今日乃知
雖有多聞若不修行與不聞等。如人說食終不能飽。
世尊。我等今者二障所纏。良由不知寂常心性。惟願
如來哀愍窮露。發妙明心開我道眼。」

【􂨡二光示一真。】

「即時如來從胷卍字涌出寶光。其光晃昱有百千色。
十方微塵普佛世界一時周徧。徧灌十方所有寶剎
諸如來頂。旋至阿難及諸大眾。告阿難言。吾今為汝
建大法幢。亦令十方一切眾生獲妙微密性淨明心
得清淨眼。」

【議曰。下破妄見也。阿難蒙佛一往開示。巳信緣塵
分別之心離塵無體。足知一向所執之心非真心
矣。以此而推則前見佛之見亦非真也。故請發妙
明心開我道眼。然以道眼印證足知此下破妄見
也。然此妄見乃意識執外根身為我名分別我法
二執為分別見。意根執內。八識見分為我為俱生
我法二執名俱生見。以根識相依總屬妄想故云
二障所纏。如來破妄之初先從胷卍字涌百寶光
者。表此妄想原是如來藏心大智慧光。今迷之而
為妄想故轉此智光而為妄見。今將破妄故先放
此光照徹十方一時周徧以為前相。且此一段光
明聖凡共有。故灌十方佛頂旋至阿難及諸大眾。
要悟真心真見了此一段光明便是。以迷此智光
轉成妄心妄見。今欲轉心見成此光明本自具足。
唯在轉變之間耳。若悟此真光頓獲妙淨明心得
清淨眼。心是皆真。此實如來建大法幢也。下文會
見歸心者。以阿難一向執知是心見是眼。不知眼
非是見。故佛會見歸心。以破小乘執見是眼。為下
辯見之本。

􂨡三會見歸心。】

「阿難。汝先答我見光明拳。此拳光明因何所有。云何
成拳。汝將誰見。阿難言。由佛全體閻浮檀金赩知寶
山清淨所生故有光明。我實眼觀。五輪指端屈握示
人故有拳相。佛告阿難。如來今日實言告汝。諸有智
者要以譬喻而得開悟。阿難。譬如我拳。若無我手不
成我拳。若無汝眼不成汝見。以汝眼根例我拳理。其
義均不。阿難言。唯然世尊。既無我眼不成我見。以我
眼根例如來拳。事義相類。佛告阿難。汝言相類是義
不然。何以故。如無手人拳畢竟滅。彼無眼者非見全
無。所以者何。汝試於途詢問盲人汝何所見。彼諸盲
人必來答汝。我今眼前唯見黑暗更無他矚。以是義
觀。前塵自暗見何虧損。阿難言。諸盲眼前唯覩黑暗。
云何成見。佛告阿難。諸盲無眼唯觀黑暗。與有眼人
處於暗室。二黑有別為無有別。如是世尊。此暗中人
與彼羣盲二黑較量曾無有異。阿難。若無眼人全見
前黑。忽得眼光。還於前塵見種種色名眼見者。彼暗
中人全見前黑。忽獲燈光。亦於前塵見種種色應名
燈見。若燈見者燈能有見自不名燈。又則燈觀何關
汝事。是故當知燈能顯色。如是見者是眼非燈。眼能
顯色。如是見性是心非眼。」

【議曰。將破妄見如來舉拳驗見者。以小乘不知八
識三分。祇知六識。一向但執根識相生。故以眼能
見。而不知此見在心也。此所謂愚者難分識與根
耳。如來將欲會見歸心。故舉金拳以驗。問曰汝將
誰見。阿難答言我將眼見。此正執見在眼也。如來
就拳以例眼根。我若無手則不成拳。汝若無眼豈
無見耶。故引盲人是無眼也。所見黑暗豈非見耶。
其盲人與暗室中人所見黑暗無二則知見不在
眼明矣。若盲人忽得眼光名眼見者。則暗室中人
忽得燈光應名燈見矣。豈有是理哉。以燈但能顯
色而巳。其見在人。是知眼根但能顯色而巳。而此
見性是心非眼。此乃會見歸心。下正明顛倒破生
死心。驗明六識妄執五蘊身心為我。計常無常。起
顛倒見。謂凡夫妄執五蘊身心為常。以無常計常。
二乘不了身心本是真常。妄計為無常。故云顛倒。
正屬阿含教義。敢如此解者後結顛倒文云則知
汝身與諸如來清淨法身比類發明。如來之身名
正徧知。汝等之身號性顛倒。故知前文乃約身見
所起妄想分別心也。

◎三示顛倒之人分二。
􂨡初請。】

「阿難雖復得聞是言。與諸大眾口巳默然心未開悟。
猶冀如來慈音宣示。合掌清心佇佛悲誨。」

【議曰。阿難所執妄心有依色受二蘊業巳被破。今
會見歸心則茫無歸宿。故不知所請。是以口巳默
然心未開悟。但佇佛悲誨。

􂨡次答分六。
􂗶初示凡夫顛倒。】

「爾時世尊舒兜羅緜網相光手開五輪指。誨勅阿難
及諸大眾。我初成道。於鹿園中。為阿若多五比丘等
及汝四眾。言一切眾生不成菩提及阿羅漢。皆由客
塵煩惱所誤。汝等當時因何開悟今成聖果。時憍陳
那起立白佛。我今長老。於大眾中獨得解名。因悟客
塵二字成果。世尊。譬如行客。投寄旅亭。或宿或食。宿
食事畢。俶裝前途。不遑安住。若實主人自無收往。如
是思惟不住名客。住名主人。以不住者名為客義。又
如新霽。清晹升天。光入隙中。發明空中諸有塵相。塵
質搖動。虗空寂然。如是思惟澄寂名空。搖動名塵。以
搖動者。名為塵義。佛言如是。」

【議曰。此破凡夫顛倒見以示迷也。破見之初陡以
客塵問之者。由凡夫妄執五蘊身心為常故起常
見。如來借客塵以破之。蓋客投旅亭食宿便行。若
真主人自無攸往。此譬眾生旅泊三界生死無常
也。安可計為常乎。清晹升天塵動而空體寂然。此
譬生滅無常也。如此無常安可妄計為常乎。此正
凡夫顛倒也。

􂗶二示二乘顛倒分二。
􂨢初示迷。】

「即時如來於大眾中屈五輪指。屈巳復開。開巳又屈。
謂阿難言汝今何見。阿難言。我見如來百寶輪掌眾
中開合。佛告阿難。汝見我手眾中開合。為是我手有
開有合。為復汝見有開有合。阿難言。世尊寶手眾中
開合。我見如來手自開合。非我見性有開有合。佛言。
誰動誰靜。阿難言。佛手不住。而我見性尚無有靜誰
為無住。佛言如是。如來於是從輪掌中飛一寶光在
阿難右。即時阿難迴首右盼。又放一光在阿難左。阿
難又則迴首左盼。佛告阿難。汝頭今日因何搖動。阿
難言。我見如來出妙寶光來我左右。故左右觀頭自
搖動。阿難。汝盼佛光左右動頭。為汝頭動。為復見動。
世尊。我頭自動。而我見性尚無有止誰為搖動。佛言
如是。」

【議曰。此破二乘顛倒見以示迷也。如來屈指飛光
驗見不動。以二乘妄計五蘊身心為無常故生厭
離。以不了眾生如故。故如來將破妄見先屈指飛
光以驗。阿難既知頭動而見不動則知身境本不
動矣。又何計為無常耶。此巳密示真常矣。客塵飛
光皆印如是者謂阿難所對不謬也。

􂨢次詰責。】

「於是如來普告大眾。若復眾生以搖動者名之為塵。
以不住者名之為客。汝觀阿難頭自動搖。見無所動。
又汝觀我手自開合見無舒卷。云何汝今以動為身。
以動為境。從始洎終念念生滅。遺失真性。顛倒行事。
性心失真。認物為巳。輪迴是中自取流轉。」

【議曰。此總責二妄以驅凡聖之計也。意謂眾生既
知搖動名塵則生滅不常明矣。奚可計此生滅為
常乎。二乘若知頭動而見性不動則本自真常明
矣。奚可計為無常乎。既知常無常義云何汝等以
動為身以動為境。此二句經言含兩意真妄齊驅。
意謂即此無常之身境凡夫豈可認以為常耶。此
責凡夫也。即此幻妄身境本是真常。幻化空身即
法身二乘豈可認為無常耶。意責二乘也。由此妄
計所以從始洎終念念生滅遺失真性顛倒行事。
本有心性而失之。爾乃認物為巳。所以輪迴顛倒
之中自取流轉。斯乃總責顛倒也。】
大佛頂如來密因修證了義諸菩薩萬行首楞嚴經
通議卷第一

大佛頂如來密因修證了義諸菩薩萬行首楞嚴經
通議卷第二
唐天竺沙門般刺密帝譯
烏萇國沙門彌伽釋迦譯語
菩薩戒弟子清河房融筆受
明南嶽沙門憨山釋德清述

【􂗶三示外道斷見顛倒。】

「爾時阿難及諸大眾。聞佛示誨。身心泰然。念無始來
失却本心。妄認緣塵分別影事。今日開悟。如失乳兒
忽遇慈母。合掌禮佛。願聞如來顯出身心真妄虗實。
現前生滅與不生滅。二發明性。時波斯匿王起立白
佛。我昔未承諸佛誨勅。見迦旃延毗羅胝子。咸言此
身死後斷滅名為涅槃。我雖值佛。今猶狐疑。云何發
揮證知此心不生滅地。今此大眾諸有漏者咸皆願
聞。」

【議曰。此出斷見之疑也。阿難聞前開示客塵飛光
以示身境動有不動則知生滅有不生滅義。業巳
領悟。但一向妄認緣塵分別之心為心。未見不生
滅性。故願聞世尊即在現前的示何者是真實。何
者為虗妄。如何是生滅。如何是不生滅。令真妄二
體了然分明。方自信不疑。此乃阿難心願而未決。
故匿王因之以請也。匿王先事外道姓迦旃延名
迦羅鳩駄。計一切法亦有亦無。又外道名刪闍夜
毗羅胝子。而毗羅胝乃母號也。故云子。此計諸法
自然。其西域外道雖多。而所計者不出斷常二見。
此二計斷見者匿王巳奉此法。故雖見佛尚執舊
習祇知死後斷滅。今聞此心不生滅性猶懷狐疑
故請發揮。大眾願聞。若悟不生滅心則阿難妄執
之情自謝真常之性自顯矣。然死後斷滅之見不
獨西域。而此方亦多。謂人死清氣歸天。濁氣歸地。
一靈真性還於太虗。此斷滅之見也。若果還太虗
則因果絕矣。豈不幸哉。】

「佛告大王。汝身現在。今復問汝。汝此肉身為同金剛
常住不朽。為復變壞。世尊。我今此身終從變滅。佛言
大王。汝未曾滅云何知滅。世尊。我此無常變壞之身
雖未曾滅。我觀現前念念遷謝新新不住如火成灰
漸漸銷殞。殞亡不息決知此身當從滅盡。佛言。如是
大王。汝今生齡巳從衰老。顏貌何如童子之時。世尊
我昔孩孺膚腠潤澤。年至長成血氣充滿。而今頹齡
迫於衰耄。形色枯悴。精神昏昧。髮白面皺。逮將不久。
如何見比充盛之時。佛言大王。汝之形容應不頓朽。
王言世尊。變幻密移。我誠不覺。寒暑遷流。漸至於此。
何以故。我年二十雖號年少。顏貌巳老初十歲時。三
十之年又衰二十。於今六十又過於二。觀五十時宛
然強壯。世尊。我見密移。雖此殂落。其間流易且限十
年。若復令我微細思惟。其變寧唯一紀二紀。實為年
變。豈唯年變。亦兼月化。何直月化。兼又日遷。沈思諦
觀。剎那剎那念念之間不得停住。故知我身終從變
滅。佛告大王。汝見變化遷改不停。悟知汝滅。亦於滅
時汝知身中有不滅耶。波斯匿王合掌白佛。我實不
知。佛言。我今示汝不生滅性。大王。汝年幾時見恆河
水。王言。我生三歲。慈母攜我謁耆婆天。經過此流。爾
時即知是恆河水。佛言大王。如汝所說二十之時衰
於十歲。乃至六十日月歲時念念遷變。則汝三歲見
此河時至年十三其水云何。王言。如三歲時宛然無
異。乃至於今年六十二亦無有異。佛言。汝今自傷髮
白面皺。其面必定皺於童年。則汝今時觀此恆河與
昔童時觀河之見有童耄不。王言。不也世尊。佛言大
王。汝面雖皺。而此見精性未曾皺。皺者為變。不皺非
變。變者受滅。彼不變者元無生滅。云何於中受汝生
死。而猶引彼末伽黎等都言此身死後全滅。王聞是
言信知身後捨生趣生。與諸大眾踊躍歡喜得未曾
有。」

【議曰。此破外道斷見也。阿難願佛就在現前身心
拈出不生滅性。此理甚難發揮。故借匿王開示。然
匿王不但不知生滅即常。而且執死後斷滅者也
苟知滅元不滅則知生本無生。真常之義顯矣。不
滅之性死後難明。只就現前身心以驗則可知矣。
故問匿王汝此肉身為同金剛常住不朽為復變
壞。此問為引終從變滅之言也。若就形骸而觀其
實遷變不常。以從生至幼從幼至壯從壯至老漸
漸不同。至老衰朽終歸於死。若就歲月而觀其實
遷流不住。以紀變而年化。月變而日遷。細而察之
不唯時遷而剎那剎那念念不住。此皆身心生滅
無常也。即此生滅有不生滅真常之性。何從而見
耶。故世尊乃詰觀河之見以印證之。三歲觀河以
至於老。形骸雖變而見水之見性不變。即此不變
之性乃真性也。以此足證變者受滅。而不變之性
云何受汝生死耶。此身雖謝真性常存。如何引彼
末伽黎等都言死後斷滅耶。真常之性即就此身
於是乎顯矣。王聞此言信知身死不入斷滅。巳上
破外道斷見竟。

􂗶四示顛倒之狀。】

「阿難即從座起。禮佛合掌。長跪白佛。世尊。若此見聞
必不生滅。云何世尊名我等輩遺失真性顛倒行事。
願興慈悲洗我塵垢。即時如來垂金色臂。輪手下指。
示阿難言。汝今見我母陀羅手為正為倒。阿難言。世
間眾生以此為倒。而我不知誰正誰倒。佛告阿難。若
世間人以此為倒。即世間人將何為正。阿難言。如來
豎臂兜羅緜手上指於空則名為正。佛即豎臂。告阿
難言。若此顛倒首尾相換。諸世間人一倍瞻視。則知
汝身與諸如來清淨法身比類發明。如來之身名正
徧知。汝等之身號性顛倒。隨汝諦觀。汝身佛身稱顛
倒者。名字何處號為顛倒。於時阿難與諸大眾。瞪瞢
瞻佛目睛不瞬。不知身心顛倒所在。」

【􂗶五正責顛倒。】

「佛興慈悲。哀愍阿難及諸大眾。發海潮音。徧告同會
諸善男子。我常說言色心諸緣。及心所使。諸所緣法。
唯心所現。汝身汝心皆是妙明真精妙心中所現物。
云何汝等遺失本妙圓妙明心寶明妙性。認悟中迷。」

【議曰。阿難聞佛開示觀河之見生滅中有不生滅。
則前見拳之見即此見性。信知真性本不曾失。云
何世尊獨許匿王而說我等遺失真性。原不顛倒
云何見責我等顛倒行事耶。此阿難其實未見真
性。乃認妄為真。不知顛倒所在也。故世尊以垂手
示之。且天然垂手而人以為倒。是猶身境本自真
常而返生厭離。此二乘外道之顛倒也。豎臂是倒
而返以為正。是認生滅無常而妄計為常。此凡夫
之顛倒也。然唯我一臂耳。本無正倒。但以首尾相
換妄生分別。世人一類如此瞻視。倍猶類也。如來
法身與汝等色身皆一身也。若比類發明如來之
身名正徧知汝等之身號性顛倒。以如來法身安
然自在。汝等之身妄計斷常。此所以為顛倒也。世
尊意要阿難即色身以悟法身。故問阿難隨汝諦
觀汝身佛身何處名為顛倒耶。阿難大眾向以執
迷故瞢然不知顛倒所在。佛興慈悲徧告同會曰。
我常說言色心諸緣及心所使諸所緣法唯心所
現。色十一色法也。心四蘊八識也。諸緣塵根也。心
所使五十一心所也。諸所緣法根身器界一切萬
法也。皆唯心所現。以此而觀足知汝身汝心皆是
妙明真精妙心中所現物。如何但認幻妄身心而
遺失本妙圓妙明心寶明妙性認悟中迷。以本來
不迷。由汝認妄失真所謂悟中迷。此即顛倒所在
也。

􂗶六示迷悟同源。】

「晦昧為空。空晦暗中結暗為色。色雜妄想想相為身。
聚緣內搖。趣外奔逸。昏擾擾相以為心性。一迷為心
決定惑為色身之內。不知色身外洎山河虗空大地
咸是妙明真心中物。譬如澄清百千大海棄之惟認
一浮漚體。目為全潮。窮盡瀛渤。汝等即是迷中倍人。
如我垂手等無差別。如來說為可憐愍者。」

【議曰。由說一切諸法唯心所現恐當機難悟。故推
原迷倒之由以示迷悟同源唯心之旨以破顛倒
之妄心妄見也。意恐轉計一切諸法及此身心既
唯心所現然則何以迷之耶。故推迷妄之由以發
之。原夫一真法界如來藏清淨真心本無身心世
界之相也。但由真淨界中一念妄動而成不覺之
無明。以此無明葢覆真心遂將靈明廓徹之真空
變為頑然無知之虗空故云晦昧為空。依此頑空
無明凝結變成四大之幻色故云結暗為色。真心
既迷即轉本有之智光變為妄見。以此妄見對彼
幻色。相待既久即搏取四大之少分妄見和合而
為五蘊之身心。故云色雜妄想想相為身。執此妄
身遂失本有之真性。但認聚緣內搖昏擾擾相以
為自巳之心性。是所謂性心失真也。既一迷廣大
之真心而據蕞爾幻妄之身心決定惑為色身之
內矣。曾不知此色身外洎山河虗空大地咸是妙
明真心中所現物耳。譬如棄大海而認一漚此巳
迷矣。且以一漚目為全潮又更迷也。是故汝等為
迷中倍人。此正顛倒之狀。如我垂手無異。故如來
說為可憐愍者耳。

上從前二種根本以來破想蘊滅前六識明第一
顛倒竟。

􂨟三辯妄見破行蘊明七識無體分二。

􂨠初破妄分五。

◎先徵破分別妄見無體分四。

􂨡初呈妄見。】

「阿難承佛悲救深誨。垂泣义手而白佛言。我雖承佛
如是妙音。悟妙明心元所圓滿常住心地。而我悟佛
現說法音現以緣心允所瞻仰。徒獲此心。未敢認為
本元心地。願佛哀愍。宣示圓音。拔我疑根。歸無上道。」

【議曰。此下明第二顛倒也。阿難向認介爾妄想顛
倒之心為心。今蒙佛開示妙明廣大真心誠所未
聞。故感激垂泣。但以承佛妙音悟此妙心元所圓
滿。此則因聞法音以緣心而悟。非親證也。未敢認
為自巳本元心地。哉請拔疑根。古人徹信自心直
到不疑之地方為實證。阿難所悟但因聲分別乃
緣塵之心生滅心也。故屬意根。所云認緣失真者
此也。

􂨡二揀妄緣不實。】

「佛告阿難。汝等尚以緣心聽法。此法亦緣非得法性。
如人以手指月示人。彼人因指當應看月。若復觀指
以為月體。此人豈唯亡失月輪。亦亡其指。何以故。以
所標指為明月故。豈唯亡指。亦復不識明之與暗。何
以故。即以指體為月明性明暗二性無所了故。汝亦
如是。若以分別我說法音為汝心者。此心自應離分
別音有分別性。譬如有客寄宿旅亭暫止便去終不
常住。而掌亭人都無所去名為亭主。此亦如是。」

【􂨡三示根識俱妄。】

「若真汝心則無所去。云何離聲無分別性(下暎前六識無體)。
斯則豈唯聲分別心。分別我容離諸色相無分別性。
(下帶顯八識非真)如是乃至分別都無非色非空拘舍離等
昧為冥諦。」

【􂨡四示可還非真。】

「離諸法緣無分別性。則汝心性各有所還。云何為主。」

【議曰。此明第二根本故借見精以破七識無體將
顯識精為涅槃體也。以七識乃意識之根。為分別
性。但托六識分別以顯其用。通屬八識之見分。以
緣內外亦名緣心。今離前塵則無體矣。故約緣塵
以破。世尊告曰。汝等若以緣心聽法此法但屬所
緣生滅心耳。非得離言法體也。然我所說法如以
指指月示人而指非月也。離指方能識月。若以指
當月則月指二體皆失明暗二性無所了矣。若以
分別法音為汝心者此心自當離聲有體。如客宿
旅亭客去而亭主常住。若此分別果是汝之真心
則應常住。如何離聲無體耶。如此不但此心無體。
即分別我容離諸色相亦無體也。此則總顯六識
分別之心無體。以六識依此七識而有分別。今既
分別無體即顯此識虗妄矣。不但分別非真。縱使
分別都無非色非空。七識內緣離外五塵故非色。
執內為我故非空。此正八識昏昧之體猶非真心。
而拘舍離等昧為冥諦。此尚非真。況分別緣塵者
乎。緣塵分別者乃七識為意之根故有分別。若離
外塵無緣即內緣八識為自內我。故外道計此為
神我。立此為冥初主諦。計以為常。依此生二十五
法。拘舍離外道名也。因破七識帶顯八識為所執
之我亦非真也。若離法緣無分別性則汝之心性
各有所還云何為主。此結前起後。意在不還者為
主。乃顯真心耳。

◎二姑借見精以揀緣塵分二。
􂨡初請。】

「阿難言。若我心性各有所還。則如來說妙明元心云
何無還。惟垂哀愍為我宣說。」

【􂨡次答分三。
􂗶初立見精。】

「佛告阿難。且汝見我見精明元。此見雖非妙精明心。
如第二月非是月影。汝應諦聽。今當示汝無所還地。」

【􂗶二揀緣塵。】

「阿難。此大講堂洞開東方。日輪升天則有明曜。中夜
黑月雲霧晦暝則復昏暗。戶牖之隙則復見通。牆宇
之間則復觀壅。分別之處則復見緣。頑虗之中徧是
空性。鬱𡋯之象則紆昏塵。澄霽斂氛又觀清淨。阿難。
汝咸看此諸變化相。吾今各還本所因處。云何本因。
阿難。此諸變化。明還日輪。何以故。無日不明明因屬
日是故還日。暗還黑月。通還戶牖。壅還牆宇。緣還分
別。頑虗還空。鬱𡋯還塵。清明還霽。則諸世間一切所
有不出斯類。汝見八種見精明性當欲誰還。何以故。
若還於明。則不明時無復見暗。雖明暗等種種差別
見無差別。」

【􂗶三示見性。】

「諸可還者自然非汝。不汝還者非汝而誰。則知汝心
本妙明淨。汝自迷悶喪本受輪。於生死中常被漂溺。
是故如來名可憐愍。」

【議曰。阿難聞說可還者非主。故請不還之真心也。
以真心難明姑借見精以破之。以見乃雜於緣塵
之中。而八識精明之體不屬緣塵。故曰見精明元。
此雖非真以元係真如所變。巳切近於真故如第
二月不離月體。非是水中之影也。若悟此見精不
還則可了悟真心矣。前云認緣失真故約緣塵揀
示不還之地。若諸緣淨盡則真性自顯矣。且見所
緣者不過明暗通壅緣空塵霽八緣而巳。且此八
緣皆有所還。汝見八種之見精明性當誰還耶。諸
可還者自非汝之真心明矣。其不還者豈非汝之
真性而誰耶。是則真性在汝本自妙明。今自迷悶
不悟喪失本有而受生死。是故如來說為可憐愍
者此耳。

◎三示見性離緣以顯見精分四。

􂨡初請不還。】

「阿難言。我雖識此見性無還。云何得知是我真性。」

【議曰。阿難意謂我巳知此不還之性矣。但不知此
性如何即是我之真性也。此非呈悟正陳不悟之
心也。蓋此見雖破。以是八識之精光應五根而了
境者。故姑借見精以為主。外揀緣塵以破之。若塵
亡而此見亦泯矣。故先揩定見量。揀緣塵而後破。

􂨡二定見量。】

「佛告阿難。吾今問汝。今汝未得無漏清淨。承佛神力
見於初禪得無障礙。而阿那律見閻浮提如觀掌中
庵摩羅果。諸菩薩等見百千界。十方如來窮盡微塵
清淨國土無所不矚。眾生洞視不過分寸。」

【􂨡三揀緣塵。】

「阿難。且吾與汝觀四天王所住宮殿。中間徧覽水陸
空行。雖有昏明種種形像。無非前塵分別留礙。汝應
於此分別自他。今吾將汝擇於見中。誰是我體誰為
物象。阿難。極汝見源。從日月宮。是物非汝。至七金山
周徧諦觀。雖種種光亦物非汝。漸漸更觀雲騰鳥飛
風動塵起樹木山川草芥人畜咸物非汝。」

【􂨡四示見精。】

「阿難。是諸近遠諸有物性雖復差殊。同汝見精清淨
所矚。則諸物類自有差別。見性無殊。此精妙明誠汝
見性。」

【議曰。此正示見精明元也。以見乃八識之精光。映
五塵而了境。故名緣塵之見。若就初照境時即名
現量。正屬八識精明之體。若第二念起心分別則
名比量。乃屬意識。前約八還以破。乃破緣塵分別
之見。猶屬比量。今約現量以顯見精。故科云楷量
以破也。且聲聞菩薩與佛及眾生雖聖凡各別。而
照境之用廣狹不同。都是八識現量見精所矚。雖
天地虗空萬物雜陳。一見洞照。足知物異而見不
異。此不異之見不雜於物者此精妙明誠汝之見
性也。若知此性則可超悟真性矣。

◎四破轉計見精是物分二。

􂨡初破轉計。】

「若見是物則汝亦可見吾之見。若同見者名為見吾。
吾不見時何不見吾不見之處。若見不見自然非彼
不見之相。若不見吾不見之地自然非物。云何非汝。
又則汝今見物之時。汝既見物。物亦見汝。體性紛雜。
則汝與我并諸世間不成安立。」

【􂨡二示真見。】

「阿難。若汝見時是汝非我。見性周徧非汝而誰。云何
自疑汝之真性性汝不真取我求實。」

【議曰。此破轉計也。由前指萬物以示見精。誠恐阿
難認見是物。故特示之曰。萬物乃所見之境也。而
見物之見精豈是物耶。若見是一物則爾我之見
皆是物也。而汝亦可見我之見矣。若謬執謂同見
一物即是見我之見者。然我離物之時汝何不見
我不見之處耶。縱許汝能見我不見之處此但是
汝之妄見自然非彼不見之相也。彼字佛自指也。
作我字看。若不見我不見之地足知爾我之見皆
非物也。即此離物之見豈非汝之見性乎。若必執
見是物則物皆有見。彼此互見人物不分不成安
立矣。此離物之見乃會見分而歸識精。知此則可
漸見真性矣。故特指歸見性曰。汝見物時是汝之
見而不預我。即汝之見物圓滿而周徧者。豈非汝
之真性而誰耶。且汝之見性圓明了了。云何自疑
而不悟。此性是汝本具而不以為真。返取我言以
為實。豈不誤哉。

◎五正破見量以顯真心分二。
􂨡初立量。】

「阿難白佛言世尊。若此見性必我非餘。我與如來觀
四天王勝藏寶殿。居日月宮。此見周圓徧娑婆國。退
歸精舍祇見伽藍。清心戶堂但瞻薝廡。世尊。此見如
是。其體本來周徧一界。今在室中唯滿一室。為復此
見縮大為小。為當牆宇夾令斷絕。我今不知斯義所
在。願垂弘慈為我敷演。」

【􂨡次正破。】

「佛告阿難。一切世間大小內外諸所事業各屬前塵。
不應說言見有舒縮。譬如方器中見方空。吾復問汝。
此方器中所見方空。為復定方。為不定方。若定方者
別安圓器空應不圓。若不定者在方器中應無方空。
汝言不知斯義所在。義性如是云何為在。阿難。若復
欲令入無方圓。但除器方。空體無方。不應說言更除
虗空方相所在。若如汝問。入室之時縮見令小。仰觀
日時汝豈挽見齊於日面。若築牆宇能夾見斷。穿為
小竇寧無續迹。是義不然。」

【􂨠二顯真。】

「一切眾生從無始來。迷巳為物。失於本心。為物所轉。
故於是中觀大觀小。若能轉物則同如來。身心圓明
不動道場。於一毛端徧能含受十方國土。」

【議曰。此正破除見量也。由迷真心而成阿賴耶識。
此識具三分。一自證分。二見分。三相分。以無明力
凝結既久遂成頑然無知之虗空而成四大之幻
色。因此而有妄見。攬四大而成眾生。故根身器界
一切萬物由之而起也。今將破妄顯真故先揀去
所緣之相分。姑顯見性離緣。令緣塵既消故能見
亦泯。此所謂會妄見而歸見精也。今見分既泯而
見精獨存。以八識未破此識現量雖能圓現根身
器界。猶存限量。不能圓照法界。故有內外大小之
隔。而疑夾絕之見也。若此量一破則根境兩亡圓
明普照十方矣。阿難問意經文可知。但破見量之
說從前未發。苟不如此。何以此見一破即能一毛
含受十方國土耶。世尊答意約器以破者。以此圓
明妙心今在迷中而為根身器界之所局礙。若能
內脫身心外遺世界則圓明妙體當下現前。故除
器方而空體本無方圓也。不除虗空方相者此古
德所謂不用求真唯須息見。若見量一泯則相分
頓亡。此所謂若能轉物即同如來。身心圓明不動
道場。於一毛端徧能含受十方國土也。始因迷一
心真如故轉為妄相。今轉妄相歸一心故即同如
來。如此深觀方見如來說法之妙。以從悟至迷從
細至麤法爾而有三細六麤之相。今破妄顯真必
須從麤至細漸詣真際也。論文昭然。以論勘經則
一毛不爽。非是謬談。智者請深觀之。

從前阿難承佛悲救以來辯妄見破見分滅第七
識行蘊以顯分見真理明第二顛倒竟。

􂨟四非見精破識蘊滅第八識的指正修行路分
三。
􂨠初破我執以顯一真分三。

◎初當機出計。】

「阿難白佛言。世尊。若此見精必我妙性。今此妙性現
在我前。(計即色是我)見必我真。我今身心復是何物。(計離色是
我)而今身心分別有實。彼見無別分辯我身(計我大色小色
在我中)若實我心令我今見。見性實我而身非我。何殊
如來先所難言物能見我。(計色大我小我在色中)唯垂大慈開
發未悟。」

【議曰。此下破八識自證分。潛破我執以顯一真也。
以一向七識執此識體為自內我。故二乘計此識
為涅槃真我。外道執此為神我。故說我徧十方等。
故曰。阿陀那識甚深細。習氣種子成瀑流。我於凡
愚不開演。恐彼分別執為我。此識世尊一向不輕
談者為是故也。阿難聞佛開示若能轉物即同如
來。遂起執物是見之疑。就中潛計我見為請。意在
破外道所執之我。以外道執此識為神我。而二乘
執蘊即離我。故須代破。言雖不顯。意實含之。乃曰
若此見精必我妙性今此妙性現在我前者此字
指前所轉之物也。意謂若能轉物即同如來。斯則
現前一切萬物皆是我之見精矣。此潛計即色是
我也。見必我真我今身心復是何物者。意謂若此
萬物必是我之真見則彼物巳是我矣。我今身心
復是何物哉。此潛計離色是我也。而今身心分別
有實彼見無別分辯我身者。意謂若物是我則身
心非我矣。況今身心實有分別。彼物既是我何以
不能分別我身耶。此潛計我大色小色在我中也。
若實我心令我今見等者。意謂彼物若實是我心
令我今見則彼之見性實是我而身心非我矣。如
此則何殊如來先所難言物能見我。此潛計色大
我小我在色中。總計外物是我也。此計從轉物一
語而起。故世尊向下就物擇見。約即物以破之。前
云若見是物蓋彼認見作物也。今計認萬物是見
故不同耳。

◎二世尊委破分二。
􂨡初即物破是見。】

「佛告阿難。今汝所言見在汝前是義非實。若實汝前
汝實見者。則此見精既有方所非無指示。且今與汝
坐祗陀林。徧觀林渠。及與殿堂。上至日月。前對恒河。
汝今於我師子座前。舉手指陳是種種相。陰者是林。
明者是日。礙者是壁。通者是空。如是乃至草樹纖毫。
大小雖殊。但可有形。無不指著。若必其見現在汝前。
汝應以手確實指陳。何者是見。阿難當知若空是見
既巳成見何者是空。若物是見既巳是見何者為物。
汝可微細披剝萬象。析出精明淨妙見元。指陳示我。
同彼諸物分明無惑。阿難言。我今於此重閣講堂。遠
洎恒河。上觀日月舉手所指。縱目所觀。指皆是物。無
是見者。世尊。如佛所說。況我有漏初學聲聞。乃至菩
薩。亦不能於萬物象前剖出精見。離一切物別有自
性。佛言。如是如是。」

【議曰。世尊令阿難就物擇見以顯物非見精也。故
先責所言見在汝前是義不然。若現前物實是汝
之見精者則物物各有方所而汝見精必有方所
可指陳矣。故令就此現坐祗林徧觀種種諸物。但
有形者一一指著。何者是見披剝萬象析出精明
指陳示我分明無惑。此令即物以辯我也。阿難領
旨。答云不但聲聞即菩薩大智亦不能於萬物象
前析出精見離一切物別有自性。佛言如是如是。
許其所對不妄也。

􂨡二即物破非見。】

「佛復告阿難。如汝所言無有見精離一切物別有自
性。則汝所指是物之中無是見者。今復告汝。汝與如
來坐祗陀林。更觀林苑。乃至日月。種種象殊。必無見
精受汝所指。汝又發明此諸物中何者非見。阿難言。
我實徧見此祗陀林。不知是中何者非見。何以故。若
樹非見云何見樹。若樹即見復云何樹。如是乃至若
空非見云何見空。若空即見復云何空。我又思惟。是
萬象中微細發明無非見者。佛言。如是如是。於是大
眾非無學者聞佛此言茫然不知是義終始。一時惶
悚失其所守。如來知其魂慮變慴。心生憐愍。安慰阿
難及諸大眾。諸善男子。無上法王。是真實語。如所如
說不誑不妄。非末伽黎四種不死矯亂論議。汝諦思
惟。無忝哀慕。」

【議曰。阿難認物為見精故世尊就物敕令指陳。今
指擇不出巳知物不是見明矣。世尊仍令即物而
指何者非見。阿難領旨。答云我又思惟是萬象中
微細發明無非見者。佛亦印許如是如是。問曰。阿
難認物為見。世尊敕令就物指陳。而阿難巳知物
不是見。世尊巳印許矣。又令阿難即物所指何者
非見。阿難亦知即一切物無非見者。佛亦印許之。
何耶。答曰。佛意端在直指一真了無是非之相。阿
難大眾不悟落在是非圈裏。故茫然不知失其所
守。至此則勦絕命根矣。如來知其魂慮變慴故憐
愍安慰而暫縱之也。乃告之曰。法王所說是真實
語。不同外道末伽黎等四種不死矯亂論議。謂矯
智亂答無一定道理。世尊不然。以我法據真實義。
不忝汝之哀慕也。以世尊自指非末伽黎四種不
死矯亂論議。足知前破我執明矣。

◎三文殊顯真。】

「是時文殊師利法王子愍諸四眾。在大眾中即從座
起。頂禮佛足。合掌恭敬而白佛言。世尊。此諸大眾不
悟如來發明二種精見色空是非是義。世尊。若此前
緣色空等象。若是見者應有所指。若非見者應無所
矚。而今不知是義所歸。故有驚怖。非是疇昔善根輕
鮮。惟願如來大慈發明此諸物象與此見精元是何
物。於其中間無是非是。佛告文殊及諸大眾。十方如
來及大菩薩。於其自住三摩地中。見與見緣并所想
相。如虗空華本無所有。此見及緣元是菩提妙淨明
體。云何於中有是非是。文殊。吾今問汝。如汝文殊。更
有文殊。是文殊者。為無文殊。如是世尊。我真文殊。無
是文殊。何以故。若有是者則二文殊。然我今日非無
文殊。於中實無是非二相。佛言。此見妙明與諸空塵
亦復如是。本是妙明無上菩提淨圓真心。妄為色空
及與聞見。如第二月。誰為是月。又誰非月。文殊。但一
月真。中間自無是月非月。是以汝今觀見與塵種種
發明。名為妄想。不能於中出是非是。由是真精妙覺
明性故能令汝出指非指。」

【議曰。阿難大眾不悟見精是非之義。故文殊特為
啟請也。以迷智而為識故妄見有根身器界一切
萬物種種差殊。是皆唯識所變現也。若轉識成智
則一切萬物當下消亡。經云。得相是識。不得相是
智。唯在轉變之間耳。以一真之體全變而為阿賴
耶識。故根身器界由之而起。若內脫身心外遺世
界。即此識藏元是如來藏一真法界常住真心。又
何有是非之相哉。以依識妄見故有是非。若以大
智照之則了無彼此是非之相。此非大智不能洞
然。故假文殊啟請物與見精云何無是非是也。如
來乃據大定而答曰。十方如來及大菩薩自住三
摩地中以智而觀則見與見緣并所想相如空中
華本無所有。以此見及緣元是菩提妙淨明體云
何有是非是。此特示一真了無別法。可謂極盡開
示矣。故文殊自謂但一真文殊。何有是非二相哉。
佛言以此足知此見妙明與諸空塵本是妙明無
上菩提淨圓真心妄為色空及與聞見如第二月。
若了知一月是真。自無是非之相矣。前破妄見乃
約見精以破。故曰此見雖非妙精明心如第二月
非是月影。今將破見精則曰唯一月真更無二月。
此如來說法從麤至細漸引歸真了然可見矣。若
以妄想而觀則不能出是非之外。若以妙覺明性
而觀故能令汝出指非指。至此一真之性於是乎
顯矣。

上破我執以顯一真竟。

􂨠二破自證以顯一真分四。

◎初當機出計。】

「阿難白佛言。世尊。誠如法王所說覺緣徧十方界。湛
然常住。性非生滅。與先梵志娑毗迦羅所談冥諦。及
投灰等諸外道種說有真我徧滿十方。有何差別。世
尊亦曾於楞伽山為大慧等敷演斯義。彼外道等常
說自然。我說因緣非彼境界。我今觀此覺性自然。非
生非滅。遠離一切虗妄顛倒。似非因緣與彼自然。云
何開示不入羣邪。獲真實心妙覺明性。」

【議曰。將破自證故阿難約自然以問也。自然者謂
自體本然不假因緣。以真如在迷有自性可證。外
道不知計為自然。故阿難假之以難請也。問有二
義。一則承前世尊所示覺緣徧十方界。故疑與外
道說有真我徧滿十方相同。二則聞說覺性自然
不屬前塵。則妙性天然與彼外道所說自然何別。

◎二世尊委破分二。
􂨡初破自然。】

「佛告阿難。我今如是開示方便。真實告汝。汝猶未悟。
惑為自然。阿難。若必自然自須甄明有自然體。汝且
觀此妙明見中。以何為自。此見為復以明為自。以暗
為自。以空為自。以塞為自。阿難。若明為自應不見暗。
若復以空為自體者應不見塞。如是乃至諸暗等相
以為自者。則於明時見性斷滅。云何見明。阿難言。必
此妙見性非自然。我今發明是因緣生。心猶未明。咨
詢如來。是義云何合因緣性。」

【􂨡二破因緣。】

「佛言。汝言因緣。吾復問汝。汝今因見見性現前。此見
為復因明有見。因暗有見。因空有見。因塞有見。阿難。
若因明有應不見暗。如因暗有應不見明。如是乃至
因空因塞同於明暗。復次阿難。此見又復緣明有見。
緣暗有見。緣空有見。緣塞有見。阿難。若緣空有應不
見塞。若緣塞有應不見空。如是乃至緣明緣暗同於
空塞。」

【◎三的示精覺。】

「當知如是精覺妙明。非因非緣。亦非自然。非不自然。
無非不非。無是非是。離一切相。即一切法。汝今云何
於中措心。以諸世間戲論名相而得分別。如以手掌
撮摩虗空祇益自勞。虗空云何隨汝執捉。」

【◎四重拂妄計。】

「阿難白佛言。世尊。必妙覺性非因非緣。世尊云何常
與比丘宣說見性具四種緣。所謂因空因明因心因
眼。是義云何。佛言阿難。我說世間諸因緣相非第一
義。」

【議曰。阿難執謂覺性自然。世尊約境甄破。顯自無
體。則不屬自然明矣。隨復轉計是因緣生。世尊即
境按破不屬因緣。蓋此妙性不借緣生。不因境有。
故直示精覺。乃曰當知如是精覺妙明不屬一切
因緣自然。超出是非之外。離一切相。即一切法。名
言道斷。心行處滅。云何於中措心以諸世間戲論
名相而得分別耶。譬如以手撮摩虗空徒自勞耳
虗空云何隨汝執捉耶。此直示一真覺性了無餘
蘊矣。如此開示阿難猶然不悟。仍執尋常所說因
緣為疑。此正名言習氣也。故世尊答曰非第一義。

上破妄計以顯一真竟。

􂨠三破見精以示始覺分三。

◎初徵破妄計。】

「阿難。吾復問汝。諸世間人說我能見。云何名見。云何
不見。阿難言。世人因於日月燈光見種種相名之為
見。若復無此三種光明則不能見。阿難。若無明時名
不見者應不見暗。若必見暗此但無明云何無見。阿
難。若在暗時不見明故名為不見。今在明時不見暗
相還名不見。如是二相俱名不見。若復二相自相陵
奪。非汝見性於中暫無。如是則知二俱名見。云何不
見。」

【◎二的示始覺分二。
􂨡先揀緣。】

「是故阿難。汝今當知見明之時見非是明。見暗之時
見非是暗。見空之時見非是空。見塞之時見非是塞。」

【􂨡次的示。】

「四義成就。汝復應知見見之時見非是見。見猶離見。
見不能及。云何復說因緣自然成和合相。」

【◎三結責勸修。】

「汝等聲聞。狹劣無識。不能通達清淨實相。吾今誨汝。
當善思惟。無得疲怠妙菩提路。」

【議曰。此破見精以顯始覺也。一往辯見以來姑借
見精先破緣塵分別之見。次破見分以顯見精。以
見相二分本同一體。元依識精所現。故物與見混
而難分。故或認見是物。或執物是見。而起種種外
道妄見。世尊即物以徵其是非。今既蒙逐破見精。
巳顯唯一真精更無別物超出是非之外。阿難一
切自然因緣之疑巳決矣。此乃泯見分而歸識精
也。但此見精猶屬迷妄。正是無明。名為識蘊。故如
第二月。若此不破難契本覺真心。故此一節乃破
見精以示始覺之智也。且將破識精世尊猶以見
與不見為審者。前乃對緣以辯。此乃離緣以辯。意
顯此見精不因境有。不借緣生。唯一精真切近真
心。故此識一破則五蘊頓空。即名始覺之智矣。佛
審阿難世人舉皆說我能見。然云何名見。云何不
見耶。阿難答以因明暗而有見。世尊破云。若見因
明暗而有。且明去而見暗暗去而見明。是明暗自
有去來。而汝見性非暫無也。是故明暗通塞自是
前境。而此見精不因境有。不借緣生。唯一精見而
巳。此則前境既離而見精獨顯。猶屬無明。故破之
曰。汝復應知見見之時。見非是見。見猶離見見不
能及。云何復說因緣自然及和合相耶。此乃正破
識精也。見見之時見非是見者謂真見見於見精
之時而真見非是見精也。且見精切近於真者尚
猶離之。豈汝妄見而能及此真見乎。故曰見猶離
見見不能及。是知此句乃的破見精明矣。此離妄
之真見乃清淨實相真心也。以汝等狹劣不能通
達耳。此即是名始覺之智。以始覺有功本覺乃顯。
故此正示奢摩他路。吾今誨汝當善思惟。無得疲
怠而不進修也。從初啟請妙奢摩他以來至此。通
破五蘊身心以顯人空。故結指觀名。以此正屬我
執。名為但空。以法執猶存。故下例破二種世界以
破法執。

上破五蘊八識以明人空竟。

􂔹二例破二種世界本空以明法空分二。

􂨟初當機呈請。】

「阿難白佛言。世尊。如佛世尊為我等輩宣說因緣及
與自然諸和合相與不和合心猶未開。而今更聞見
見非見重增迷悶。伏願弘慈施大慧目。開示我等覺
心明淨。作是語巳悲淚頂禮。承受聖旨。」

【議曰。今破法執之初阿難且以聞前因緣自然然
猶未明和合及不和合故云心猶未開。以前說五
蘊不屬因緣自然。但破假名而實法尚存。未達本
空故心猶未開。今聞見五蘊之見亦非見故重增
迷悶者正是二乘我執雖空法執未忘猶妄見有
身心世界故覺心未淨。所以重請開示也。

下答意總顯五蘊不實例顯世界本空。

􂨟二世尊許說分二。
􂨠初許說誡聽。】

「爾時世尊憐愍阿難及諸大眾。將欲敷演大陀羅尼
諸三摩提妙修行路。告阿難言。汝雖強記但益多聞。
於奢摩他微密觀照心猶未了。汝今諦聽。吾當為汝
分別開示。亦令將來諸有漏者獲菩提果。」

【􂨠二正示二妄分二。
◎初總示。】

「阿難。一切眾生輪迴世間。由二顛倒分別見妄當處
發生當業輪轉。云何二見。一者眾生別業妄見。二者
眾生同分妄見。」

【◎二別示分三。
􂨡初別業妄見。】

「云何名為別業妄見。阿難。如世間人目有赤眚。夜見
燈光別有圓影五色重疊。於意云何。此夜燈明所現
圓光為是燈色。為當見色。阿難。此若燈色。則非眚人
何不同見而此圓影唯眚之觀。若是見色。見巳成色
則彼眚人見圓影者名為何等。復次阿難。若此圓影
離燈別有。則合傍觀屏帳几筵有圓影出。離見別有
應非眼矚。云何眚人目見圓影。是故當知色實在燈。
見病為影。影見俱眚。見眚非病。終不應言是燈是見。
於是中有非燈非見。如第二月非體非影。何以故。第
二之觀揑所成故。諸有智者不應說言此揑根元是
形非形離見非見。此亦如是目眚所成。今欲名誰是
燈是見。何況分別非燈非見。」

【􂨡二同分妄見。】

「云何名為同分妄見。阿難。此閻浮提除大海水中間
平陸有三千洲。正中大洲東西括量大國凡有二千
三百。其餘小洲在諸海中。其間或有三兩百國。或一
或二至於三十四十五十。阿難。若復此中有一小洲
祇有兩國。唯一國人同感惡緣。則彼小洲當土眾生
覩諸一切不祥境界。或見二日。或見兩月。其中乃至
暈適珊玦彗孛飛流負耳虹蜺。種種惡相。但此國見。
彼國眾生本所不見亦復不聞。」

【􂨡三進退合明分三。
􂗶初進別例同。】

「阿難。吾今為汝以此二事進退合明。阿難。如彼眾生
別業妄見矚燈光中所現圓影。雖似前境。終彼見者
目眚所成。眚即見勞非色所造。然見眚者終無見咎。
例汝今日以目觀見山河國土及諸眾生。皆是無始
見病所成。見與見緣似現前境。元我覺明見所緣眚。
覺見即眚。本覺明心覺緣非眚。覺所覺眚。覺非眚中。
此實見見。云何復名覺聞知見。是故汝今見我及汝。
并諸世間十類眾生。皆即見眚非見眚者。彼見真精
性非眚者故不名見。」

【􂗶二退同例別。】

「阿難。如彼眾生同分妄見例彼妄見別業一人。」

【􂗶三進退合明。】

「一病目人同彼一國彼見圓影眚妄所生。此眾同分
所見不祥同見業中瘴惡所起。俱是無始見妄所生。
例閻浮提三千洲中兼四大海娑婆世界并洎十方
諸有漏國及諸眾生。同是覺明無漏妙心見聞覺知
虗妄病緣和合妄生和合妄死。」

【上顯法空竟。

􂔹三顯本覺離緣以示真如出纏。】

「若能遠離諸和合緣及不和合。則復滅除諸生死因。
圓滿菩提不生滅性。清淨本心本覺常住。」

【議曰。此以五蘊例破世界以破法執也。將破法執
且云將演大陀羅尼諸三摩提妙修行路者。陀羅
尼此云總持。蓋前結勸無得疲怠妙菩提路者乃
單示人空未顯法空猶屬但空。以法執未忘。今將
示圓融空觀之體。以舉一即三言三即一。故云諸
三摩提。今法執一破而空如來藏體頓顯。且此空
藏乃圓融之空體。總會萬有。融歸一心。故云總持
三昧。此所以為諸三摩提妙修行路。義顯真空乃
即假之空非但空也。故佛責阿難強記多聞於奢
摩他微密觀照心猶未開。正指不悟本非因緣自
然之旨。未達即假之空。故今重為開示也。然法執
端是內之五蘊身心外及山河大地虗空世界二
種實法而巳。前云汝之身心外洎虗空山河大地
皆是妙明真精妙心中所現物。譬棄百千大海認
一浮漚目為全潮。是為顛倒。今將破二妄故先告
阿難一切眾生輪迴世間由二顛倒分別見妄也。
且此二妄從一真界中當處發生。既生此妄惑必
有妄業。所謂動即有苦。故當業流轉耳。云何二見。
一者別業妄見。二者同分妄見。別業乃眾生正報。
各各五蘊之身心。是各人別業所感者。同分乃眾
生依報之世界。是大家同業所感者。以此二妄本
來不有。良由真淨妙明心中一念妄動而有無明。
遂變真心而為阿賴耶識。故有見相二分。見為妄
心。相為妄境。心境對待起惑造業。輪迴生死實二
妄之咎也。所謂見與見緣并所想相如空中華本
無所有。故真心如好眼。妄心如眼眚。五蘊身心如
燈上之圓影。四大山河如空中之狂華。若了目眚
則二妄本空矣。故約目眚以破之。云何名為別業
妄見。別業者乃眾生正報各各五蘊之身心。要顯
五蘊本空元依見妄而有。故譬目有赤眚夜見燈
光五色圓影。好眼燈光總喻真心。眚喻妄見。影喻
五蘊。故即燈離燈以辯之。本無所有豈可以是非
論之哉。色實在燈喻妄不離真也。見病為影喻因
迷有妄也。影見俱眚喻心境俱迷也。覺迷迷滅故
見眚非病。又喻如第二月足知了無是非之相矣。
苟知二月是揑目所成則知影見乃目眚之咎。又
何於燈起是非之妄計哉。了此足知五蘊本空。則
因緣自然之疑可決矣。云何名為同分妄見。同分
者乃十方眾生同感依報之世界。欲顯世界不有
元依見妄所生。故以南閻浮提大小多國之災祥
不一明之。但一國人同感惡緣則一國人同見不
祥。彼無惡者本不見聞。是知穢土眾生乃惡業之
所感。而淨土中人本不見耳。所謂大火所燒時我
此土安隱。以本不見有穢惡也。吾今以此二事進
退合明。謂進別業以例同分。退同分以例別業。以
五蘊本空易悟。世界不有難明。故假二事進退合
而明之耳。即彼眾生別業妄見五蘊身心如見燈
光所現圓影。然影雖似有。畢竟是目眚所成。非燈
本有也。若知是眚者則無見病矣。以此例汝觀見
山河國土及諸眾生皆是無始無明見病之所成
耳。見與見緣似現前境本非實有。元是我覺明之
無明故妄見有所緣之眚耳。是則若覺若見皆即
眚也。其本覺明心覺了諸緣者則非眚矣。然覺其
所覺是眚此真覺也。真覺豈墮於妄覺之中哉。故
曰覺非眚中。此實見見。因阿難前云今聞見見重
增迷悶故佛以覺所覺眚覺非眚中以釋見見之
疑也。以此證成。則上見乃真覺。下見為目眚。眚乃
妄見。正指無明識精也。此如來自釋。明文昭然。不
必異解。且識精乃見之精者。以真智而觀猶是眚
妄。云何覺聞知見而可及哉。是所謂見猶離見見
不能及也。當知一真界中生佛本無。汝今見有佛
有眾生者皆是妄見之眚非見眚者也。彼妙見真
精性非眚者遠離諸妄故不名見耳。此上進別業
以例同分。合而觀之。則世界本空可知矣。故又退
同分以例別業。即此眾生同分妄見例彼別業妄
見一人。以一病目人所見之圓影乃眚妄所成。例
彼一國所見之不祥同是惡業之所起。而此國界
俱是無始見妄之所生。以此一國例閻浮提并洎
十方諸有漏國及諸眾生。同是覺明無漏妙心見
聞覺知。謂因無明迷此無漏妙心而妄為見聞覺
知虗妄之病緣根境和合而妄生妄死耳。由是觀
之則五蘊身心外及虗空山河大地當下消亡了
無寄矣。故知例破二種世界以顯法空也。二執既
破則始覺有功本覺乃顯。總結本覺離緣以示真
如出纏。故曰若能遠離諸和合緣及不和合則復
滅除諸生死因。圓滿菩提不生滅性。清淨本心本
覺常住矣。從前徵心辯見以來多方開示破妄顯
真。至此二執既破乃顯本覺真心。然此猶是破和
合識以顯本覺。未極一心之源。向下更破始本和
合之計方乃會歸藏性耳。

上顯本覺離緣以示真如出纏竟。

􂔹四拂跡入玄以顯真如絕待分二。

􂨟初世尊特示。】

「阿難。汝雖先悟本覺妙明性非因緣非自然性。而猶
未明如是覺元非和合生及不和合。」

【􂨟二重拂妄計分二。
􂨠初破和合。】

「阿難。吾今復以前塵問汝。汝今猶以一切世間妄想
和合諸因緣性而自疑惑。證菩提心和合起者。則汝
今者妙淨見精為與明和。為與暗和。為與通和。為與
塞和。若明和者。且汝觀明。當明現前何處雜見。見相
可辯雜何形像。若非見者云何見明。若即見者云何
見見。必見圓滿何處和明。若明圓滿不合見和。見必
異明。雜則失彼性明名字。雜失明性和明非義。彼暗
與通及諸羣塞亦復如是。復次阿難。又汝今者妙淨
見精為與明合。為與暗合。為與通合。為與塞合。若明
合者。至於暗時明相巳滅。此見即不與諸暗合云何
見暗。若見暗時。不與暗合。與明合者應非見明。既不
見明。云何明合了明非暗。彼暗與通及諸羣塞亦復
如是。」

【􂨠二破不和合。】

「阿難白佛言。世尊。如我思惟。此妙覺元與諸緣塵及
心念慮非和合耶。佛言。汝今又言覺非和合。吾復問
汝。此妙見精非和合者。為非明和。為非暗和。為非通
和。為非塞和。若非明和。則見與明必有邊畔。汝且諦
觀何處是明。何處是見。在見在明自何為畔。阿難。若
明際中必無見者則不相及。自不知其明相所在畔
云何成。彼暗與通及諸羣塞亦復如是。又妙見精非
和合者。為非明合。為非暗合。為非通合。為非塞合。若
非明合。則見與明性相乖角。如耳與明了不相觸。見
且不知明相所在云何甄明合非合理。彼暗與通及
諸羣塞亦復如是。」

【議曰。前巳開示始覺有功本覺乃顯。此所謂菩提
心生生滅心滅猶屬生滅。以有對待故也。阿難前
間未明和合之義。向以始覺合乎本覺名究竟覺。
將謂本覺真心亦因和合而起。故此重拂妄計。以
顯真心絕待觀智俱泯。然後乃可妙契一心。故科
名拂跡入玄。是知此中和合乃就真心以揀始覺。
故不同前破和合識揀妄計也。此因阿難前云心
猶未明故不待請問而告之曰。汝雖先悟本覺妙
明性非因緣非自然性。而猶未明如是覺元非和
合生及不和合。非和合生謂天然妙性不因修生
不因和合而生也。及非不和合謂體絕妄緣。不與
諸緣和合而未嘗離緣也。然覺體明淨難以措心。
故借前塵妄想以發明之。乃曰吾今復以前塵問
汝。汝今猶以一切世間妄想和合諸因緣性。指八
識體名和合識。而自疑惑證菩提心和合起者。謂
汝猶以夙習妄想妄謂菩提覺心亦從和合而起
也。汝今即以妙淨見精而推。為與前緣明暗通塞
誰和合耶。所言和者如水乳和。合者如函葢合。所
言和者雜而不分之義。且汝觀明時何處雜見耶。
下離即破。若明非見者則明既非見不當見明矣。
此離不可也。若明即見者則明巳成見不當更見
矣。此即不可也。故曰云何見見。下一異破。若見是
一則見巳圓滿又於何處和明耶。若明是一則明
巳圓滿不應又與見和矣。意謂兩物相雜乃可名
和耳。此一不可也。若見必異明而言和者則雜而
不分。若見若明兩失之矣。豈可又言見明哉。此異
不可也。既雜失明性而更言和明者此非義也。明
既非和。則暗與通塞準可知矣。又汝今者妙淨見
精與明暗通塞如何而合耶。若與明合明滅則不
當見暗以見隨明滅故。若與暗合則暗謝自不當
見明以見隨暗謝故。了明若此。則暗與通塞準可
知矣。阿難既蒙開示非和合義。故又轉計云。如我
思惟此妙覺元本非和合與諸緣塵及心念慮非
和合耶。世尊破云。若非明和。則見與明各有邊畔。
若非明合。則見與明兩相乖角。不相及矣。何以知
其合不合耶。以此而推。足知妙淨見精與諸緣塵
若言和合及非和合皆不成矣。見精尚出是非之
外。何況妙覺真心豈可以是非和合而計之哉。良
以生滅與不生滅和合而成八識。故今破和合識
則諸妄巳盡。以始覺合乎本覺。觀智俱泯。是非情
忘。以顯真如絕待。斯則寂滅一心於是乎見矣。

上約生滅門決擇真妄以顯本覺真心竟。

􂨝二約不生不滅會妄歸真以顯真空如來藏性
分二。
􂨞初直指一心。】

「阿難。汝猶未明一切浮塵諸幻化相當處出生隨處
滅盡。幻妄稱相。其性真為妙覺明體。如是乃至五陰
六入從十二處至十八界。因緣和合虗妄有生。因緣
別離虗妄名滅。殊不能知生滅去來本如來藏常住
妙明不動周圓妙真如性。性真常中。求於去來迷悟
生死了無所得。」

【議曰。此直指一心真源不生不滅如來藏性將以
融會萬法也。由迷此一心不生不滅與生滅和合
成阿黎耶識。變起見相二分。為色心二法內成五
蘊之眾生外及虗空之世界。諸所緣法悉現其中。
良由眾生不覺認緣失真故受輪轉耳。阿難大悲
示現假墮婬室之由全因妄認五蘊身心為誤。故
特請世尊開示十方如來得成菩提妙奢摩他三
摩禪那最初方便。故世尊首破五蘊而指心目為
咎。始從徵心辯見以來總破妄心妄見而巳。然則
心見乃八識之見分。諸緣乃八識之相分。是為根
本無明。由此無明不了諸相本空。故從前漸揀緣
塵非有妄見本無。泯見相以歸識精。破識精而歸
始覺。會始覺以歸一心。而空如來藏體於是乎顯
矣。巳前破妄所顯之空名但空耳。以空而不能有
故非真空。今將會五蘊根塵識界并及七大本如
來藏妙真如性。是為即有之空名實相真空。方盡
大乘圓融空藏之體。此非二乘所知。故世尊特告
阿難曰。汝猶未明一切浮塵諸幻化相當處出生
隨處滅盡。若了緣生如幻本自無生但幻妄稱相
而巳。其性真為妙覺明體也。此則法法全真何有
一法之妄相哉。如是則知五陰六入從十二處至
十八界。此諸妄相。但是因緣和合虗妄有生因緣
別離虗妄名滅。汝等但見生滅之妄相。殊不能知
生滅去來者本如來藏常住妙明不動周圓妙真
如性也。了知藏性又何有生滅去來之幻妄哉。若
以妄想而觀則似有生死去來之相。若以正智而
觀性真常中求於去來迷悟生死了無所得矣。此
特示一心真源。而從前破妄所顯者妙極於斯。向
下五蘊三科七大一一會歸藏性方盡真空之體
也。

上直指一心竟。

􂨞二頓融萬法分三。

􂔹初會三科以顯即事即理分四。

􂨟初會五陰。
􂨠一會色陰。】

「阿難云何五陰本如來藏妙真如性。阿難。譬如有人
以清淨目觀晴明空。唯一晴虗迥無所有。其人無故
不動目睛瞪以發勞。則於虗空別見狂華。復有一切
狂亂非相。色陰當知亦復如是。阿難。是諸狂華非從
空來非。從目出。如是阿難。若空來者。既從空來還從
空入。若有出入即非虗空。空若非空自不容其華相
起滅。如阿難體不容阿難。若目出者。既從目出還從
目入。即此華性從目出故當合有見。若有見者。去既
華空旋合見眼。若無見者。出既翳空旋當翳眼。又見
華時目應無翳云何晴空號清明眼。是故當知色陰
虗妄本非因緣非自然性。」

【議曰。此會色陰也。清淨目喻真智。晴明空喻真理。
瞪喻無明。勞喻妄見。狂華喻妄相。乃色陰也。約空
目以辯無體。若了狂華不從空來。不從目出。則知
色陰本無所有。全一虗妄也。

􂨠二會受陰。】

「阿難。譬如有人手足宴安百骸調適。忽如忘生性無
違順。其人無故以二手掌於空相摩。於二手中妄生
澀滑冷熱諸相。受陰當知亦復如是。阿難。是諸幻觸
不從空來。不從掌出。如是阿難。若空來者。既能觸掌
何不觸身。不應虗空。選擇來觸。若從掌出應非待合。
又掌出故合則掌知離則觸入。臂腕骨髓應亦覺知
入時蹤跡。必有覺心知出知入。自有一物身中往來
何待合知要名為觸。是故當知受陰虗妄本非因緣
非自然性。」

【議曰。此會受陰也。宴安調適本無違順諸受也。二
手相摩則冷暖觸現。約空掌以辯。不從空來不從
掌出。足知觸受無體。受陰本無所有。全一虗妄也。

􂨠三會想陰。】

「阿難。譬如有人談說酢梅口中水出。思蹋懸崖足心
酸澀。想陰當知亦復如是。阿難。如是酢說不從梅生。
非從口入。如是阿難。若梅生者。梅合自談何待人說。
若從口入。自合口聞何須待耳。若獨耳聞。此水何不
耳中而出。想蹋懸崖與說相類。是故當知想陰虗妄
本非因緣非自然性。」

【議曰。此會想陰也。談說酢梅而口水出。思蹋懸崖
而足酸澀。此陳妄想之狀也。約梅口以辯想陰無
體。如是酢說應云如是口水。然口水因談梅而有。
若此口水從梅而生則梅合自談則水在梅不在
口矣。若從口出且因聞談梅而出則當是口聞不
待耳矣。若獨因耳聞談梅而水出則此水當從耳
出不從口矣。蹋崖相類。如是推窮則想無實體。足
知想陰本無所有。全一虗妄也。

􂨠四會行陰。】

「阿難。譬如暴流波浪相續。前際後際不相踰越。行陰
當知亦復如是。阿難。如是流性不因空生。不因水有。
亦非水性。非離空水。如是阿難。若因空生。則諸十方
無盡虗空成無盡流世界自然俱受淪溺。若因水有。
則此暴流性應非水。有所有相今應現在。若即水性。
則澄清時應非水體。若離空水。空非有外水外無流。
是故當知行陰虗妄本非因緣非自然性。」

【議曰。此會行陰也暴流相續以喻行陰之相也。此
約四法以辯無體。謂因空因水即水性離空水。謂
此流若因空而生則十方虗空成無盡流。是則空
所徧處流亦徧滿。一切世界皆淪溺矣。豈有是理
哉。若因水有則此流性應在水外。以是水之所有
故。若有所有相則今當止水。可指流性矣。若流是
水性則流者是水而澄湛者應非水矣。若離空水
且空不外於水水外則無流。如是推窮而此遷流
之行陰竟何有耶。足知全一虗妄也。

􂨠五會識陰。】

「阿難。譬如有人取頻伽瓶塞其兩孔滿中擎空。千里
遠行用餉他國。識陰當知亦復如是。阿難。如是虗空
非彼方來。非此方入。如是阿難。若彼方來。則本瓶中
既貯空去。於本瓶地應少虗空。若此方入。開孔倒瓶
應見空出。是故當知識陰虗妄本非因緣非自然性。」

【議曰。此會識陰也。瓶喻中陰身。空喻識。兩孔喻見
聞。人死見聞悶絕故喻塞。識被業牽故喻往他國。
若執有識隨身往來者。此處識滅。往彼處生。如瓶
盛此方虗空遠餉他國。則本瓶地應少虗空。而彼
處倒瓶應見空出。故知虗空不動。則識無去來。而
以計識隨生死去來者妄矣。由不達識體本空故。
噫。如來妙辯推窮曲盡其理。總顯五陰本一虗妄
了無實體。若知五蘊元無則真空藏性顯矣。三科
七大一一皆然。】

大佛頂如來密因修證了義諸菩薩萬行首楞嚴經
通議卷第二

大佛頂如來密因修證了義諸菩薩萬行首楞嚴經
通議卷第三
唐天竺沙門般刺密帝譯
烏萇國沙門彌伽釋迦譯語
菩薩戒弟子清河房融筆受
明南嶽沙門憨山釋德清述

【􂨟二會六入。
􂨠初會眼入。】

「復次阿難。云何六入本如來藏妙真如性。阿難。即彼
目睛瞪發勞者。兼目與勞同是菩提瞪發勞相。因於
明暗二種妄塵。發見居中。吸此塵象。名為見性。此見
離彼明暗二塵畢竟無體。如是阿難。當知是見非明
暗來。非於根出。不於空生。何以故。若從明來暗即隨
滅。應非見暗。若從暗來明即隨滅。應無見明。若從根
生必無明暗。如是見精本無自性。若於空出前矚塵
象歸當見根。又空自觀何關汝入。是故當知眼入虗
妄。本非因緣非自然性。」

【議曰。此總徵六入本如來藏也。說者槩以六入為
六根。謂根乃六塵所入之處。諦觀經義不然。以明
言見精聞性等。豈浮塵根而可擬哉。經云。元以一
精明分成六和合。此中特言見聞覺知蓋推初分
六湛之源也。意謂如來藏性唯一堅密身。了無能
所。本不可入。良由一念妄動遂起無明。迷此真心
而為八識。所謂識精元明也。以此識具有自證見
相三分。由見相對待則吸習塵相中歸藏識。以吸
故名入。發起見聞覺知而為六用之元。湛淵之體
因此而分。六受用根依之而立。以此遂為六塵所
入耳。非謂浮塵根也。即彼目睛瞪發勞者兼目與
勞同是菩提瞪發勞相。此言根識同源也。目根也。
乃清淨四大即無明殻屬相分。為六根之元。勞指
見分。為七識之元。菩提瞪發勞謂生相無明即自
證分。意顯相見同一自證。則根識同一識精元明
之體。但因無明熏習而發見聞覺知以為六用之
元耳。是知瞪喻無明。勞喻相見。同是菩提瞪發勞
相。是則由無明力熏習真如故有八識三分耳。以
此推之。若了三分無體元一真心。則根塵識三全
無自性。故不屬因緣自然。皆本如來藏妙真如性
矣。

􂨠二會耳入。】

「阿難。譬如有人以兩手指急塞其耳。耳根勞故頭中
作聲。兼耳與勞同是菩提瞪發勞相。因於動靜二種
妄塵。發聞居中。吸此塵象。名聽聞性。此聞離彼動靜
二塵畢竟無體。如是阿難。當知是聞非動靜來。非於
根出。不於空生。何以故。若從靜來動即隨滅。應非聞
動。若從動來。靜即隨滅。應無覺靜。若從根生必無動
靜。如是聞體本無自性。若於空出有聞成性即非虗
空。又空自聞何關汝入。是故當知耳入虗妄。本非因
緣非自然性。」

【議曰。此會耳入也。曰聽聞性名聞性。揀鼻入也。辯
無自性本如來藏矣。

􂨠三會鼻入。】

「阿難。譬如有人急畜其鼻。畜久成勞。則於鼻中聞有
冷觸。因觸分別通塞虗實。如是乃至諸香臭氣。兼鼻
與勞同是菩提瞪發勞相。因於通塞二種妄塵。發聞
居中。吸此塵象。名齅聞性。此聞離彼通塞二塵畢竟
無體。當知是聞。非通塞來。非於根出。不於空生。何以
故。若從通來塞則聞滅。云何知塞。如因塞有通則無
聞。云何發明香臭等觸。若從根生必無通塞。如是聞
機本無自性。若從空出是聞自當迴齅汝鼻。空自有
聞何關汝入。是故當知鼻入虗妄。本非因緣非自然
性。」

【議曰。此會鼻入也。亦曰聞性曰聞機義與耳同。在
耳曰聽聞。在鼻曰齅聞。體同而用異。所謂性中相
知用中相背也。

􂨠四會舌入。】

「阿難。譬如有人以舌舐吻。熟甜令勞。其人若病則有
苦味。無病之人微有甜觸。由甜與苦顯此舌根不動
之時淡性常在。兼舌與勞同是菩提瞪發勞相。因甜
苦淡二種妄塵。發知居中。吸此塵象。名知味性。此知
味性。離彼甜苦及淡二塵畢竟無體。如是阿難。當知
如是嘗苦淡知。非甜苦來。非因淡有。又非根出。不於
空生。何以故。若甜苦來淡則知滅。云何知淡。若從淡
出甜即知亡。復云何知甜苦二相。若從舌生必無甜
淡及與苦塵。斯知味根本無自性。若於空出虗空自
味非汝口知。又空自知何關汝入。是故當知舌入虗
妄。本非因緣非自然性。」

【議曰。此會舌入也。以舌抵物曰䑛。吻唇吻也。曰知
味性。又曰知味根。則根性一源也。

􂨠五會身入。】

「阿難。譬如有人以一冷手觸於熱手。若冷勢多熱者
從冷。若熱功勝冷者成熱。如是以此合覺之觸顯於
離知。涉勢若成因於勞觸。兼身與勞同是菩提瞪發
勞相。因於離合二種妄塵。發覺居中。吸此塵象。名知
覺性。此知覺體。離彼離合違順二塵畢竟無體。如是
阿難。當知是覺。非離合來。非違順有。不於根出。又非
空生。何以故。若合時來離當巳滅。云何覺離。違順二
相亦復如是。若從根出必無離合違順四相。則汝身
知元無自性。必於空出空自知覺何關汝入。是故當
知身入虗妄。本非因緣非自然性。」

【議曰。此會身入也。在身為覺。名覺知性也。

􂨠六會意入。】

「阿難。譬如有人勞倦則眠。睡熟便寤。覽塵斯憶。失憶
為忘。是其顛倒生住異滅。吸習中歸。不相踰越。稱意
知根。兼意與勞同是菩提瞪發勞相。因於生滅二種
妄塵。集知居中。吸撮內塵。見聞逆流流不及地名覺
知性。此覺知性離彼寤寐生滅二塵畢竟無體。如是
阿難。當知如是覺知之根。非寤寐來。非生滅有。不於
根出。亦非空生。何以故。若從寤來寐即隨滅。將何為
寐。必生時有滅即同無。令誰受滅。若從滅有生即滅
無。請知生者。若從根出寤寐二相隨身開合。離斯二
體此覺知者同於知華畢竟無性。若從空生自是空
知何關汝入。是故當知意入虗妄。本非因緣非自然
性。」

【議曰。此會意入也。眠則為忘。寤則為憶。莊子其寐
形交。其覺形開。故曰開合。憶則為生。忘則為滅。生
法暫停曰住。住不久留曰異。謂吸撮此生住異滅
為內法塵。較前指塞耳而有聲。急畜鼻而有冷觸
舌舐吻而有苦甜。手相摩而有冷煖。則知塵非外
來。意顯根塵識三唯識所變。且意吸生滅而為塵
豈有實法哉。見聞逆流流不及地者。謂見聞等五
根往外順流緣五塵境。今不外緣但內緣五塵落
謝影子生滅不停故云逆流。以生滅法塵但歸意
地。而八識本體非見聞所及故云流不及地名知
覺性。以統收六根但云見聞覺知而巳。一一辯妄
無體皆本如來藏矣。

􂨟三會十二處。
􂨠初會色處。】

「復次阿難。云何十二處本如來藏妙真如性。阿難。汝
且觀此祇陀樹林及諸泉池。於意云何。此等為是色
生眼見。眼生色相。阿難。若復眼根生色相者。見空非
色色性應銷。銷則顯發一切都無。色相既無誰明空
質。空亦如是。若復色塵生眼見者。觀空非色見即銷
亡。亡則都無誰明空色。是故當知見與色空俱無處
所。即色與見二處虗妄。本非因緣非自然性。」

【議曰。此總徵十二處也。初約色塵以對眼根以顯
根塵十二處虗妄。說者謂十二處正破在色。經文
明言即色與見二處虗妄。豈單在處耶。今皆無體
則本如來藏矣。

􂨠二會聲處。】

「阿難。汝更聽此祗陀園中。食辦擊鼓。眾集撞鐘。鐘鼓
音聲前後相續。於意云何。此等為是聲來耳邊。耳往
聲處。阿難。若復此聲來於耳邊。如我乞食室羅筏城。
在祗陀林則無有我。此聲必來阿難耳處。目連迦葉
應不俱聞。何況其中一千二百五十沙門。一聞鐘聲
同來食處。若復汝耳往彼聲邊。如我歸住祗陀林中。
在室羅城則無有我。汝聞鼓聲其耳巳往擊鼓之處。
鐘聲齊出應不俱聞。何況其中象馬牛羊種種音響。
若無來往亦復無聞。是故當知聽與音聲俱無處所。
即聽與聲二處虗妄。本非因緣非自然性。」

【議曰。此會聲處也。聲不來耳邊耳不往聲所。是則
音聲聞性兩皆寂然。而妄生分別。二妄無體則本
如來藏矣。

􂨠三會香處。】

「阿難。汝又齅此鑪中栴檀。此香若復然於一銖。室羅
筏城四十里內同時聞氣。於意云何。此香為復生栴
檀木。生於汝鼻。為生於空。阿難。若復此香生於汝鼻。
稱鼻所生當從鼻出。鼻非栴檀云何鼻中有栴檀氣。
稱汝聞香。當於鼻入。鼻中出香說聞非義。若生於空
空性常恆香應常在。何藉鑪中爇此枯木。若生於木
則此香質因爇成煙。若鼻得聞合蒙煙氣。其煙騰空
未及遙遠。四十里內云何巳聞。是故當知香鼻與聞
俱無處所。即齅與香二處虗妄。本非因緣非自然性。」

【議曰。此會香處也。香無定在。聞根本空。二皆無體
則本如來藏矣。

􂨠四會味處。】

「阿難。汝常二時眾中持鉢。其間或遇酥酪醍醐名為
上味。於意云何。此味為復生於空中。生於舌中。為生
食中。阿難。若復此味生於汝舌。在汝口中祇有一舌。
其舌爾時巳成酥味。遇黑石蜜應不推移。若不變移
不名知味。若變移者舌非多體云何多味一舌之知。
若生於食。食非有識。云何自知。又食自知即同他食。
何預於汝名味之知。若生於空汝噉虗空當作何味。
必其虗空若作鹹味。既鹹汝舌亦鹹汝面。則此界人
同於海魚。既常受鹹了不知淡。若不識淡亦不覺鹹。
必無所知云何名味。是故當知味舌與嘗俱無處所。
即嘗與味二俱虗妄。本非因緣非自然性。」

【議曰。此會味處也。約味以辯。味若生於舌則一舌
而不能知多味。若生於食則食自知而無預於舌。
若生於空則根塵無干何名知味。是知二皆無體
則本如來藏矣。

􂨠五會觸處。】

「阿難。汝常晨朝以手摩頭。於意云何。此摩所知誰為
能觸。能為在手。為復在頭。若在於手頭則無知。云何
成觸。若在於頭手則無用。云何名觸。若各各有則汝
阿難應有二身。若頭與手一觸所生。則手與頭當為
一體。若一體者觸則無成。若二體者觸誰為在。在能
非所。在所非能。不應虗空與汝成觸。是故當知覺觸
與身俱無處所。即身與觸二俱虗妄。本非因緣非自
然性。」

【議曰。此會觸處也。約觸以辯。以手摩頭而為身之
觸也。若觸在手頭不應知。觸若在頭則不待手觸。
若頭手皆有觸則有二知應有二身。若頭手是一
則不成觸。若頭手二體則觸無定在。是知覺觸與
身俱無處所。二俱虗妄。此以自手觸身故一體二
體以辯。畢竟無體則本如來藏矣。

􂨠六會法處。】

「阿難。汝常意中所緣善惡無記三性生成法則。此法
為復即心所生。為當離心別有方所。阿難。若即心者
法則非塵。(蓋法巳是心則非塵矣既)非心所緣。云何成處。若離於
心別有方所。則法自性為知非知。知則名心。異汝非
塵同他心量。(若有知而又異汝則非汝之法塵應同他心量矣)即汝即心(若有
知而即汝之塵乃即汝之心矣)云何汝心更二於汝。若(異汝而)非知者
此塵既非色聲香味。離合冷煖及虗空相當於何在。
今於色空都無表示。不應人間更有空外(縱計空外則)心
非所緣。處從誰立。是故當知法則與心俱無處所。則
意與法二俱虗妄。本非因緣非自然性。」

【議曰。此會法處也。約法塵以辯。以意中所緣善惡
無記三性生成法則名為法塵。以此法塵唯意識
所變。故即心離心推之。若此法塵即心而有法則
是心而非塵矣。既非法塵則非汝心所緣之塵矣。
云何成處耶。此言即心而有者妄矣。若此法塵離
心而有必別有方所。若有方所則法自性為有知
耶是無知耶。若知則非塵當名汝之心矣。若有知
而又異於汝則非是汝之法塵應同他人之心量
矣。且異汝而又有知而言即是汝之塵即是汝之
心故云。即汝即心。斯則云何汝心更二於汝耶。此
則異汝而言有知者非也。若異汝而非知將為汝
之法塵者此塵既非色聲香味離合冷煖之實法
又不同於虗空畢竟當何所在耶。此言離心而非
知者妄矣。今於色空求之都無表示。不應人間更
有空外而為汝之法塵也。此喻五塵之外別有法
塵也。縱許法外有法則非汝心所緣之境矣。處從
誰立耶。以此觀之都無實體。一切總非。則空如來
藏之義於是乎顯矣。

􂨟四會十八界。
􂨠初會眼識界。】

「復次阿難。云何十八界本如來藏妙真如性。阿難。如
汝所明眼色為緣生於眼識。此識為復因眼所生以
眼為界。因色所生以色為界。阿難。若因眼生既無色
空無可分別。縱有汝識欲將何用。汝見又非青黃赤
白。無所表示。從何立界。若因色生空無色時汝識應
滅云何識知是虗空性。若色變時汝亦識其色相遷
變。汝識不遷界從何立。(若)從(色)變則(譏亦)變界相自無。
不變則恆。既從色生應不識知虗空所在。若兼二種
眼色共生。合則中離。離則兩合。體性雜亂云何成界。
是故當知眼色為緣生眼識界三處都無。則眼與色
及色界三。本非因緣非自然性。」

【議曰。此徵會十八界也。以根塵和合識生其中故
就根塵以辯識無體。前後辯法要顯無生之義。中
論云。諸法不自生。亦不從他生。不共不無因。是故
說無生。從根生自生也。從色生他生也。根塵合生
共生也。虗空生無因生也。此四生法前後間出。總
顯無生之義。所謂不生滅性即如來藏矣。

􂨠二會耳識界。】

「阿難。又汝所明耳聲為緣生於耳識。此識為復因耳
所生以耳為界。因聲所生以聲為界。阿難。若因耳生。
動靜二相既不現前根不成知。必無所知。(既無所知之境亦無
能知之根)知尚無成識何形貌。(知根尚且無成所生之識作何形貌)若取耳
聞。無動靜故聞無所成。(聞性尚且無成)云何耳形雜色觸塵
名為識界。(既無動靜又無耳根)則耳識界復從誰立。若生於聲。
識因聲有則不關聞。無聞則亡聲相所在。識從聲生
(若此識果從聲生)許聲因聞而有聲相(是則識巳被聞)聞應間識(不是
聞聲矣)不聞非界。聞則同聲。識巳被聞誰知聞識。若無
知者終如草木。不應聲聞雜成中界。(根塵既雜則中界不成)界
無中位則內外相復從何成。是故當知耳聲為緣生
耳識界三處都無。則耳與聲又聲界三。本非因緣非
自然性。」

【議曰。此會耳識界也。耳聞聲塵故約動靜以辯。若
因耳生下約根以辯。若耳識但因耳生何假動靜。
若無動靜則根不成知。必無所知之境。亦無能知
之根。知根尚且無成而所生之識作何形貌。若取
耳聞為根。無動靜時則聞亦無成。聞性尚且無成
豈有耳形雜色觸塵便為耳識界耶。既無動靜又
無耳根則耳識界復從誰立。此計因耳生識者妄
矣。若生於聲下約境以辯。若耳識因聲而生則此
識因聲而有。既因聲有則不關汝聞性矣。若聞既
是聲則有聞便有聲。無聞則無聲相所在矣。若果
識從聲生又許此聲因聞而有聲相。是則識巳被
聞。識既被聞則聞聲應是聞識不是聞聲矣。若不
聞識又非聲界。若是聞識則識巳同聲。識既同聲
巳被聞矣。將誰又知聞識耶。若無知者則終如草
木矣。此計因聲生識者妄矣。不應聲塵與聞根共
處雜成中界。此破共生也。反覆推之根塵無體而
識界竟從何立。識界既空則本如來藏矣。

􂨠三會鼻識界。】

「阿難。又汝所明鼻香為緣生於鼻識。此識為復因鼻
所生以鼻為界。因香所生以香為界。阿難。若因鼻生
則汝心中以何為鼻。為取肉形雙爪之相。為取齅知
動搖之性。若取肉形。肉質乃身身知即觸。名身非鼻
名觸即塵。(觸即身塵不名鼻識)鼻尚無名。云何立界。若取齅知。
(若以知性為鼻)又汝心中以何為知。以肉為知。則肉之知元
觸非鼻。以空為知。空則自知肉應非覺。如是則應虗
空是汝汝身非知。今日阿難應無所在。(知性尚無將何為鼻鼻根
尚無又從何而生識耶)以香為知。知自屬香何預於汝。若香臭
氣必生汝鼻。則彼香臭二種流氣不生伊蘭及栴檀
木。二物不來汝自齅鼻為香為臭。臭則非香。香應非
臭。若香臭二俱能聞者則汝一人應有兩鼻。對我問
道有二阿難。誰為汝體。若鼻是一香臭無二。臭既為
香香復成臭。二性不有(香尚無體)界從誰立。若因香生。識
因香有。(香即是識)如眼有見不能觀眼。因香有故應不知
香。知即非生。不知非識。(若不知香即非鼻識)香非知有香界不
成。識不知香因界則非從香建立。既無中間(之識)不成
內外。(根境)彼諸聞性畢竟虗妄。是故當知鼻香為緣生
鼻識界三處都無。則鼻與香及香界三。本非因緣非
自然性。」

【議曰。此會鼻識界也。辯識界文皆約根塵。獨此一
段有齅知之性。以從鼻形兼齅知性雙辯無體也。
謂若鼻識因鼻而生先審以何為鼻。是取肉形之
相耶。為取齅知之性耶。若取肉形則肉質乃身也。
若身知香名身則非鼻。名觸即是身塵。而鼻尚無
名云何立界。此計從肉鼻生者妄矣。若取齅知之
性以為鼻者。則汝心中以何為知耶。若以肉為知
則是肉之知元是身觸非鼻識也。若以空為知則
虗空是汝而汝身非知則阿難應無所在矣。此則
知性尚無將何為鼻。此計以知為鼻者妄矣。若以
香為知則知自屬香何預於汝。若香臭氣必生汝
鼻則香臭不生伊蘭及栴檀矣。二物不來汝自齅
鼻為香為臭。若香臭齊聞則有兩鼻。若鼻是一而
香臭無二。臭既為香香復成臭。二性不有則香尚
無體知從誰立。知尚無體識從何生。此計香為知
者妄矣。若因香生下約境以辯。若鼻識因香而生。
則此識亦因香有。香即是識。如眼不見眼。既因香
有則識巳是香應不更知香矣。若又知首即非從
香生矣。若不知香則非鼻識矣。若香不待知而有
則香界不成。若識不知香而因界則非從香建立
矣。此計從香生識者妄矣。既無中間則內外不成。
而聞香之識畢竟虗妄。三處都無而識自無體。無
生之義於茲顯矣。

􂨠四會舌識界。】

「阿難。又汝所明舌味為緣生於舌識。此識為復因舌
所生以舌為界。因味所生以味為界。阿難。若因舌生。
則諸世間甘蔗烏梅黃連石鹽細辛薑桂都無有味。
汝自嘗舌為甜為苦。若舌性苦誰來嘗舌。舌不自嘗
孰為知覺。舌性非苦。味自不生。云何立界。若因味生。
識自為味。同於舌根應不自嘗。云何識知是味非味。
又一切味非一物生。味既多生識應多體。識體若一
體必味生。鹹淡甘辛和合俱生諸變異相同為一味
應無分別。分別既無則不名識。云何復名舌味識界。
不應虗空生汝心識。舌味和合(根塵共生)即於是中元無
自性云何界生。是故當知舌味為緣生舌識界三處
都無。則舌與味及舌界三。本非因緣非自然性。」

【議曰。此會舌識界也。若因舌生下。約根以辯。此識
若因舌生何假眾味而顯也。若無眾味當自嘗舌
為甜為苦。若舌成味誰來嘗舌。舌不自嘗誰為知
覺。舌性非苦味自不生。此計從舌生識者妄矣。若
同味生下約境以辯。此識若因味生則識自為味
同於舌根。舌不自嘗云何識知是味非味。又味非
一物則識應多體。若識體是一而識從味生則識
一而多味通成一味應無分別矣。既無分別何名
舌識耶。此計從味生識者妄矣。根塵無體不應虗
空生汝識也。若舌與味和合共生即於是中元無
自性矣。從根生自生也。從味生他生也。和合共生
也。從空生無因生也。前後皆據此義以顯無生。獨
此段文最顯。微細推窮三處都無。了無自體本如
來藏矣。

􂨠五會身識界。】

「阿難。又汝所明身觸為緣生於身識。此識為復因身
所生以身為界。因觸所生以觸為界。阿難。若因身生。
必無合離二覺觀緣身何所識。若因觸生。必無汝身
誰有非身和合離者。阿難。物不觸知。(物不因觸而有知)身知
有觸。(身因有知而即有觸)知身即觸(身知即因觸而顯)知觸即身。(知觸即因
身而顯是則身觸不相離也)即觸非身(若即觸則非身矣)即身非觸。(若即身則
非觸矣)身觸二相元無處所。合身即為身自體性。(觸若合身
即為身自體而至觸矣)離身即是虗空等相。(觸若離身即是虛空)內外不
成中云何立。中不復立內外性空。則汝識生從誰立
界。是故當知身觸為緣生身識界三處都無。則身與
觸及身界三。本非因緣非自然性。」

【議曰。此會身識界也。若因身生下約根以辯。此識
若從身生必無合離二緣則身何所識耶。是識不
從身生也。若因觸生下約境以辯。此識若因觸塵
而生是則但有觸而無身矣。豈有非身而知合離
者。且物不因觸而有知。身因有知而即有觸。知身
則因觸而顯。知觸即因身而顯。是則身觸不相離
也。若即觸則非身矣。若即身則非觸矣。然則身觸
二相元無處所。若觸合身即為身自體而非觸矣。
若觸離身即是虗空相矣。內外性空則識從何以
立界耶。一切無性而無生之義顯矣。

􂨠六會意識界。】

「阿難。又汝所明意法為緣生於意識。此識為復因意
所生以意為界。因法所生以法為界。阿難。若因意生。
於汝意中必有所思發明汝意。若無前法意無所生。
離緣無形識將何用。又汝識心與諸思量兼了別性
為同為異。同意即意云何所生。異意不同應無所識。
若無所識云何意生。若有所識云何識意。唯同與異
二性無成界云何立。若因法生。世間諸法不離五塵。
汝觀色法及諸聲法香法味法及與觸法。相狀分明。
以對五根。非意所攝。汝識決定依於法生。今汝諦觀
法法何狀。若離色空動靜通塞合離生滅。越此諸相
終無所得。生則色空諸法等生。滅則色空諸法等滅。
所因既無。因生有識作何形相。相狀不有界云何生。
是故當知意法為緣生意識界三處都無。則意與法
及意界三。本非因緣非自然性。」

【議曰。此會意識界也。意根約法塵以辯意識無體。
謂意識若從意根而生。然於根中必有所思之法。
塵方發明是汝之意根。若無法塵則意根尚無必
無所生之識矣。若離所緣之法塵則根亦無形。縱
有汝識將何所用。以無可分別故。此約根塵既無
則識亦無體矣。下約同異以辯根識。又汝識心指
意識也。與諸思量指七識意根也。此二兼有了別
性。此識與根為同為異。同意即但是根。云何而為
所生之識耶。若異意根則不同意應無所知之識。
云何說名意根所生之識耶。若異意而又有知識。
即名意根矣。云何意根而又識意根耶。且同異二
妄尚無體性。而界云何立耶。此計從根生識者妄
矣。下約塵辯。此識若因法塵而生。然世間諸法不
離五塵。分明以對五根都有相狀皆非意所攝。今
汝諦觀法塵之法作何相狀。以法塵乃五塵謝落
之影子。故約五塵對辯無體。五塵乃色空動靜通
塞合離生滅也越此諸相終無所得。是則生但諸
法等生。滅但諸法等滅。所因之法既無則因生之
識作何形相耶。此計從塵生識者妄矣。根塵既空
識界何有。則當下無生藏性顯矣。

從初卷阿難啟請妙奢摩他以來至此。始則破妄
顯真。次則會妄歸真。而所顯之理從淺至深。總該
四時所說之教。初徵心辯見以破身見阿含教義
也。破見分識精方等教義也。五蘊三科會歸藏性
根塵識界一一本空般若教義也。本如來藏妙真
如性則法法全真通歸實相法華終教義也。若下
文七大徧周一一圓融周徧法界則引歸華嚴理
事無礙法界。總顯三諦圓融空如來藏性以為空
觀之體。所謂融會入於如來妙莊嚴海。此通途之
大旨也。按理而推是豈可局於時哉。

上會三科以顯即事即理竟。

􂔹二會七大以顯事理無礙分五。

􂨟初當機疑請。】

「阿難白佛言。世尊。如來常說和合因緣。一切世間種
種變化皆因四大和合發明。云何如來因緣自然二
俱排擯。我今不知斯義所屬。惟垂哀愍開示眾生中
道了義無戲論法。」

【議曰。如來一往開示可謂理極情忘。而阿難猶執
常談因緣自然為疑者豈阿難顓愚至此耶蓋理
有未盡故疑有未決。所以示同未悟耳。當機以中
道之義為請。而此判屬空藏者。所謂一空一切空。
無假無中無不空也。

􂨟二許說誡聽。】

「爾時世尊告阿難言。汝先厭離聲聞緣覺諸小乘法。
發心勤求無上菩提。故我今時為汝開示第一義諦。
如何復將世問戲論妄想因緣而自纏繞。汝雖多聞。
如說藥人真藥現前不能分別。如來說為真可憐愍。
汝今諦聽。吾當為汝分別開示。亦令當來修大乘者
通達實相。阿難默然承佛聖旨。」

【議曰。佛謂阿難厭離小乘勤求大法。巳為開示第
一義諦矣。而猶自妄想纏繞。良由一向多聞久執
名言未有真修。如說藥人真藥現前不能分別也。

􂨟三總出妄計。】

「阿難。如汝所言四大和合發明世間種種變化。阿難
若彼大性體非和合則不能與諸大雜和。猶如虗空
不和諸色。若和合者同於變化。始終相成生滅相續。
生死死生生生死死如旋火輪未有休息。」

【􂨟四特示一源。】

「阿難。如水成冰冰還成水。」

【議曰。此總答問義也。阿難執謂四大和合發明世
間種種變化。以不達性真圓融周徧之理妄計和
合。佛言大性若不和合則不能與諸大雜如。猶如
虗空不和諸色。若和合者。則同於變化。生滅相續
生生死死未有休息。是則不可言和合非和合也。
若了真妄一體如水成冰冰還成水。則一切妄計
當下情忘矣。

􂨟五徧示大性分七。
􂨠初示地大。】

「汝觀地性。麤為大地。細為微塵。至鄰虗塵析彼極微
色邊際相七分所成。更析鄰虗即實空性。阿難。若此
鄰虗析成虗空。當知虗空出生色相。汝今問言由和
合故出生世間諸變化相。汝且觀此一鄰虗塵。用幾
虗空和合而有。不應鄰虗合成鄰虗。又鄰虗塵析入
空者。用幾色相合成虗空。若色合時合色非空。若空
合時合空非色。色猶可析空云何合。汝元不知如來
藏中性色真空性空真色。清淨本然周徧法界。隨眾
生心應所知量。循業發現。世間無知惑為因緣及自
然性。皆是識心分別計度。但有言說都無實義。」

【議曰。此示地大周徧也。意約體空以示性真。且此
地大乃積微塵所成者。故析微塵以至鄰虗。析鄰
虗以成虗空。由是而知虗空出生色相而地大之
體本空也。若言和合而成大地。此鄰虗塵用幾虗
空和合而有。以鄰虗極微乃地大之始也。若析鄰
虗而為虗空當用幾色相以合成虗空耶。若合色
則非空。若合空則非色。色可析而空不可合。此計
四大和合發明者妄矣。此地大體汝元不知如來
藏中循業發現。本非和合而有也。若了循業發現
則性真周徧之義顯矣。

􂨠二示火大。】

「阿難。火性無我寄於諸緣。汝觀城中未食之家欲炊
爨時。手執陽燧日前求火。阿難。名和合者如我與汝
一千二百五十比丘今為一眾。眾誰為一。詰其根本
各各有身。皆有所生氏族名字。如舍利弗婆羅門種。
優樓頻螺迦葉波種。乃至阿難矍曇種姓。阿難。若此
火性因和合有。彼手執鏡於日求火。此火為從鏡中
而出。為從艾出。為於日來。阿難。若日來者。自能燒汝
手中之艾來處林木皆應受焚。若鏡中出。自能於鏡
出然於艾鏡何不鎔。紆汝手執尚無熱相。云何融泮。
若生於艾。何藉日鏡光明相接然後火生。汝又諦觀
鏡因手執。日從天來。艾本地生。火從何方遊歷於此。
日鏡相遠非和非合。不應火光無從自有。汝猶不知
如來藏中性火真空性空真火。清淨本然周徧法界。
隨眾生心。應所知量。阿難。當知世人一處執鏡一處
火生。徧法界執滿世間起。起徧世間寧有方所。循業
發現。世間無知惑為因緣及自然性。皆是識心分別
計度。但有言說都無實義。」

【議曰。此示火大周徧也。以手執鏡於日求火。諦觀
此火不從日來。不從鏡出。不從艾生。又非無從自
有。則非和合明矣。汝猶不知如來藏中周徧法界。
而性火真空本然周徧。故一處求火一處火生。若
徧界求則滿世間起。足知循業發現之義矣。

􂨠三示水大。】

「阿難。水性不定流息無恒。如室羅城迦毗羅仙斫迦
羅仙及鉢頭摩訶薩多等諸大幻師。求大陰精用和
幻藥。是諸師等於白月晝手執方諸承月中水。此水
為復從珠中出。空中自有。為從月來。阿難。若從月來。
尚能遠方令珠出水所經林木皆應吐流。流則何待
方珠所出。不流明水非從月降。若從珠出。則此珠中
常應流水。何待中宵承白月晝。若從空生。空生無邊
水當無際。從人洎天皆同滔溺。云何復有水陸空行。
汝更諦觀月從天陟。珠因手持。承珠水盤本人敷設。
水從何方流注於此。月珠相遠非和非合。不應水精
無從自有。汝尚不知如來藏中性水真空性空真水。
清淨本然周徧法界。隨眾生心應所知量。一處執珠
一處水出。徧法界執滿法界生。生滿世間寧有方所。
循業發現。世間無知惑為因緣及自然性。皆是識心
分別計度。但有言說都無實義。」

【議曰。此示水大周徧也。方諸水精珠也。但觀幻師
以方諸求水。此水不從珠出。不從月來。不從空出。
又非無從自有。汝尚不知如來藏中性水真空本
然周徧元非和合。徧法界求滿法界生。則循業發
現可知矣。

􂨠四示風大。】

「阿難。風性無體動靜不當。汝常整衣入於大眾。僧伽
梨角動及傍人則有微風拂彼人面。此風為復出袈
裟角。發於虗空。生彼人面。阿難。此風若復出袈裟角
汝乃披風。其衣飛搖應離汝體。我今說法會中垂衣。
汝看我衣風何所在。不應衣中有藏風地。若生虗空。
汝衣不動何因無拂。空性常住風應常生。若無風時
虗空當滅。滅風可見。滅空何狀。若有生滅不名虗空。
名為虗空云何風出。若風自生被拂之面。從彼面生
當應拂汝。自汝整衣云何倒拂。汝審諦觀整衣在汝。
面屬彼人。虗空寂然不參流動。風自誰方鼓動來此。
風空性隔非和非合。不應風性無從自有。汝宛不知
如來藏中性風真空性空真風。清淨本然周徧法界。
隨眾生心應所知量。阿難。如汝一人微動服衣有微
風出。徧法界拂滿國土生。周徧世間寧有方所。循業
發現。世間無知惑為因緣及自然性。皆是識心分別
計度。但有言說都無實義。」

【議曰。此示風大周徧也。風體難言故借整衣有風
拂彼人面以辯性空。此如來妙辯最可思也。因整
伽黎則有微風拂彼人面。此風為復出於袈裟。為
發於空。為生彼人面。若出於袈裟則汝披風衣當
飛搖而去矣。豈我衣中有藏風地耶。若生於空。空
性常住而風亦常生。風滅而空亦當滅。若有生滅
非虗空矣。若風自生被拂人面。既從彼面而生則
當拂汝。云何彼人倒拂耶。三處無體豈成和合。汝
宛不知如來藏中性風真空本然周徧。寧有方所。
循業發現。非識心計度可知也。

􂨠五示空大。】

「阿難。空性無形因色顯發。如室羅城去河遙處。諸剎
利種及婆羅門毗舍首陀兼頗羅墮旃陀羅等。新立
安居鑿井求水。出土一尺於中則有一尺虗空。如是
乃至出土一丈中間還得一丈虗空。虗空淺深隨出
多少。此空為當因土所出。因鑿所有。無因自生。阿難。
若復此空無因自生。未鑿土前何不無礙。唯見大地
逈無通達。若因土出。則土出時應見空入。若土先出
無空入者。云何虗空因土而出。若無出入。則應空土
元無異因。無異則同。則土出時空何不出。若因鑿出
則鑿出空應非出土。不因鑿出鑿自出土云何見空。
汝更審諦諦審諦觀。鑿從人手隨方運轉。土因地移。
如是虗空因何所出。鑿空虗實不相為用。非和非合。
不應虗空無從自出。若此虗空性圓周徧本不動搖。
當知現前地水火風均名五大。性真圓融皆如來藏
本無生滅。阿難。汝心昏迷不悟四大元如來藏。當觀
虗空為出為入為非出入。汝全不知如來藏中性覺
真空性空真覺。清淨本然周徧法界。隨眾生心應所
如量。阿難。如一井空空生一井。十方虗空亦復如是。
圓滿十方寧有方所。循業發現。世間無知惑為因緣
及自然性。皆是識心分別計度。但有言說都無實義。」

【議曰。此示空大周徧也。虗空因色而顯。以空是色
之體。故假鑿井以發明之。虗空融貫大地。但見色
礙而不見空。因鑿井出空則知虗空為處不徧矣。
故曰喻如虗空徧至一切色非色處。今觀鑿井之
空。不因土出。不因鑿出。又非無因。若了此虗空性
圓周徧則知現前地水火風均名五大。性真圓融
本如來藏循業發現矣。豈以因緣自然而計度哉。

此虗空并前四大皆八識之相分。

􂨠六示見大。】

「阿難。見覺無知因色空有。如汝今者在祗陀林朝明
夕昏。設居中宵白月則光黑月便暗。則明暗等因見
分析。此見為復與明暗相并太虗空為同一體。為非
一體。或同非同。或異非異。阿難。此見若復與明與暗
及與虗空元一體者。則明與暗二體相亡。暗時無明
明時無暗。若與暗一明則見亡。必一於明暗時當滅。
滅則云何見明見暗。若明暗殊見無生滅一云何成。
若此見精與暗與明非一體者。汝離明暗及與虗空。
分析見元作何形相。離明離暗及離虗空。是見元同
龜毛兔角。明暗虗空三事俱異從何立見。明暗相背
云何或同。離三元無云何或異。分空分見本無邊畔
云何非同。見暗見明性非遷改云何非異。汝更細審
微細審詳審諦審觀明從太陽。暗隨黑月。通屬虗空。
壅歸大地。如是見精因何所出。見覺空頑非和非合。
不應見精無從自出。若見聞知性圓周徧本不動搖。
當知無邊不動虗空并其動搖地水火風均名六大。
性真圓融皆如來藏本無生滅。阿難。汝性沈淪不悟
汝之見聞覺知本如來藏。汝當觀此見聞覺知為生
為滅。為同為異。為非生滅。為非同異。汝曾不知如來
藏中性見覺明覺精明見。清淨本然周徧法界。隨眾
生心應所知量。如一見根見周法界。聽齅甞觸覺觸
覺知妙德瑩然徧周法界。圓滿十虗寧有方所。循業
發現。世間無知惑為因緣及自然性。皆是識心分別
計度。但有言說都無實義。」

【議曰。此示見大周徧也。見大乃八識之見分。亦名
見精。無知者以此見元是妙明之智光本無對待。
今迷而為妄見。因對色空之妄境遂形了別。以本
無所知故約明暗虗空一異以破。若一則既一於
明而不到暗。必一於暗而不到明。兩不相到則不
能雙見明暗矣。若異則離於虗空明暗之外別求
此見形相而不可得。異此三處從何立見。且明暗
相背難言或同。離三無體難言或異。空見不分難
言非同。明暗遷而性不改難言非異。況見有知而
空頑無知非和合矣。又非無從而有。畢竟無體。則
見性本空。若見聞知性圓周徧本不動搖則知虗
空并其四大性真圓融皆如來藏不生不滅性矣。
汝曾不知如來藏中性見覺明本然周徧。但隨眾
生心量循業發現耳。豈可以因緣自然計之哉。

􂨠七示識大。】

「阿難。識性無源因於六種根塵妄出。汝今徧觀此會
聖眾用目循歷。其目周視但如鏡中無別分析。汝識
於中次第標指。此是文殊此富樓那此目犍連此須
菩提此舍利弗。此識了知為生於見。為生於相。為生
虗空。為無所因突然而出。阿難。若汝識性生於見中。
如無明暗及與色空四種必無元無汝見。見性尚無
從何發識。若汝識性生於相中不從見生。既不見明
亦不見暗。明暗不矚即無色空。彼相尚無識從何發。
若生於空非相非見。非見無辯自不能知明暗色空。
非相滅緣見聞覺知無處安立。處此二非。空則同無
有非同物。縱發汝識欲何分別。若無所因突然而出。
何不日中別識明月。汝更細詳微細詳審。見託汝睛。
相推前境。可狀成有。不相成無。如是識緣因何所出。
識動見澄非和非合。聞聽覺知亦復如是。不應識緣
無從自出。若此識心本無所從。當知了別見聞覺知
圓滿湛然性非從所。兼彼虗空地水火風均名七大。
性真圓融皆如來藏本無生滅。阿難。汝心麤浮不悟
見聞發明了知本如來藏。汝應觀此六處識心為同
為異。為空為有。為非同異。為非空有。汝元不知如來
藏中性識明知覺明真識。妙覺湛然徧周法界。含吐
十虗寧有方所。循業發現。世間無知惑為因緣及自
然性。皆是識心分別計度。但有言說都無實義。」

【議曰。此示識大周徧也。識性無源因於六種根塵
妄出。故約見相二分以破。八識假見分七識為根。
以親相分為境。離此二分別識性本空。故曰識從
何發。若生於空則非相非見。若非見則瞢然無辯。
若非相則無前緣而見聞覺知無處安立矣。若言
是空則同於無。若言是有又不同物。亦非無因突
然而出。若此識心本無所從則知了別見聞覺知
皆本無從。兼彼虗空地水火風均名七大性真圓
融皆如來藏本無生滅矣。汝元不知如來藏中性
識明知覺明真識。妙覺湛然徧周法界。含吐十虗
循業發現。殊非妄心計度可知也。

上約不生不滅會妄歸真以顯真空藏性竟。

巳上三科七大通云會妄歸真以顯真空藏性。而
所顯之理亦為門不同。按華嚴法界觀門中有四
句義。一會色歸空。二明空即是色。三空色無礙。四
泯絕無寄。今經三科會歸藏性正當觀中初句會
色歸空。當論中如實空義。今七大之文一一皆云
性真圓融循業發現即當觀中第二明空即是色
第三空色無礙義。當論中如實不空義。論云。如實
不空。謂一切境界悉於中現。不出不入。不失不壞。
今以論不空收入此經空藏體者以論宗楞伽等
經理齊終教。此經引歸性海帶顯圓融理該華嚴
圓教。故以彼不空入此中空藏者義顯妙有真空
圓融無礙之空。非遠離一切心境界相之空也。此
空藏體即當華嚴理法界門。四句通收。十門齊會。
若約七大色心周徧圓融則巳帶顯觀中理事無
礙十門中初二門義。以即真故相徧。由相徧故無
礙。以此而觀足見此經理收五教。是知向下顯不
空如來藏前當華嚴理事無礙法界後八門義若
約毛端現剎塵裏轉輪則又帶顯事事無礙法界
矣。義顯此經為引攝教。以一切因果攝歸果海故。
請觀法界觀文決無疑矣。

􂔹三當機領悟說偈陳情。】

「爾時阿難及諸大眾。蒙佛如來微妙開示。身心蕩然
得無罣礙。是諸大眾。各各自知心徧十方。見十方空
如觀手中所持葉物。一切世間諸所有物。皆即菩提
妙明元心。心精徧圓含裹十方。反觀父母所生之身
猶彼十方虗空之中吹一微塵若存若亡。如湛巨海
流一浮漚起滅無從。了然自知獲本妙心常住不滅。
禮佛合掌得未曾有。於如來前說偈讚佛。」

【議曰。此當機領悟也。阿難大眾初但認蕞爾之身
以為心在身內。今蒙如來微妙開示則各自知心
徧十方矣。向以虗空為大。今悟妙心廣大。故觀十
方空如手持葉物耳。向以目前諸物作障。不達唯
心所現。今則了一切物皆即妙明真心。此心周徧
含裹十方矣。向以祇認父母所生之身為實而生
愛戀。今則反觀此身如十方空中之一塵。湛巨海
浮一漚起滅無從了不可得矣。一向迷真但執妄
想生滅為心。今則了悟自知獲本妙心常住不滅
矣。自非如來大悲開示何以一旦超悟至此哉。故
說偈陳情讚佛。】

「妙湛總持不動尊。首楞嚴王世希有。」

【議曰。初句讚佛。此單讚佛法身。而三身具焉。不必
別也。清淨妙法身。湛然應一切。故曰妙湛。以此法
身為諸法體。三德具足。故曰總持。佛身充滿於法
界。普現一切羣生前。隨緣赴感靡不周。而恆處此
菩提座。故曰不動。舉一體而具三身。故為聖中尊。
所以單讚法身者。以阿難最初但見如來三十二
相心托愛樂故從佛出家。以所見之佛不真而所
發之心亦是妄想。今既蒙開示妙悟自心。乃見佛
法身。故此特讚。此句有以三觀配之者。若言法身
則無不具矣。次句讚法。阿難初請妙奢摩他三摩
禪那。佛許云有三摩提名大佛頂首楞嚴王。從前
一往破妄顯真以極一心之源。通顯大定之空體。
圓融三諦總合真空。巳悟此定體。故讚此法為世
希有。】

「銷我億劫顛倒想。不歷僧祗獲法身。」

【議曰。此二句通陳獲益也。從前所徵破者而佛呵
云皆由執此顛倒妄想誤為真實。今皆了悟盡淨
消除。以前但認幻妄身心。今悟即此五蘊而頓獲
法身。不須更歷僧祗。乃呈悟獲益之速也。正所謂
狂心不歇歇即菩提。勝淨明心本周法界不從人
得。何藉劬勞肯綮修證也。】

「願今得果成寶王。還度如是恆沙眾。將此深心奉塵
剎。是則名為報佛恩。」

【議曰。此陳願也。初句巳悟法身則成佛不遠。依此
修行則聖果可期。小乘一向未有成佛之心。今自
信巳心乃上求佛果也。次句謂下化眾生也。小乘
一向不肯利生。今悟無心外之眾生。故願度恆沙
之眾也。上求下化是謂深心將此深心以奉多佛。
所感佛恩而無可報者唯此利生可報耳。】

「伏請世尊為證明。五濁惡世誓先入。如一眾生未成
佛。終不於此取泥洹。」

【議曰。此請佛加被以成大願也。五濁惡世難入而
今誓入。仗如來加被庶遠魔事。故請證明。誓願度
盡眾生方成佛道此大願也。四十年來小乘一向
未有發此願也。】

「大雄大力大慈悲。希更審除微細惑。令我早登無上
覺。於十方界坐道場。」

【議曰。此請益也。阿難雖悟法身。但初見道而巳。猶
有無明微細結惑深密難斷。非巳智可知。必仗雄
猛慈悲之力方能破除。故請佛審諦一一破除。此
惑一盡則成佛不遠。故曰早登意欲速證菩提於
十方現坐道場也。】

「舜若多性可銷亡。爍迦羅心無動轉。」

【議曰。此誓不退堅固心也。舜若多此云虗空。爍迦
羅此云。堅固。意謂虗空無形可使銷亡。而我願力
堅固之心永無動轉。此非大定之力何以有此願
力哉。

前開空如來藏竟。】

大佛頂如來密因修證了義諸菩薩萬行首楞嚴經
通議卷第三

大佛頂如來密因修證了義諸菩薩萬行首楞嚴經
通議卷第四
唐天竺沙門般刺密帝譯
烏萇國沙門彌迦釋伽譯語
菩薩戒弟子清河房融筆受
明南嶽沙門憨山釋德清述

【􂗰二開不空如來藏以示假觀之體分三。

􂨝初當機疑請。】

「爾時富樓那彌多羅尼子在大眾中即從座起。偏袒
右肩右膝著地。合掌恭敬而白佛言。大威德世尊。善
為眾生敷演如來第一義諦。世尊常推說法人中我
為第一。今聞如來微妙法音。猶如聾人逾百步外聆
於蚊蚋。本所不見何況得聞。佛雖宣明令我除惑。今
猶未詳斯義究竟無疑惑地。世尊。如阿難輩雖前開
悟習漏未除。我等會中登無漏者雖盡諸漏。今聞如
來所說法音尚紆疑悔。」

【議曰。將顯不空藏性。滿慈示疑以請。深窮生起之
由故有忽生之問。此先敘疑也。阿難以多聞無功
故發啟斯教。從前開示業巳了悟法身自信成佛
無疑矣。而滿慈素推說法第一。既合聞開示尚未
至無疑之地。足見此法非口耳所能入也。

􂨝二正述疑情分二。
􂨞初疑真不容妄。】

「世尊。若復世間一切根塵陰處界等皆如來藏清淨
本然。云何忽生山河大地諸有為相。次第遷流終而
復始。」

【􂨞二疑四大相陵。】

「又如來說地水火風本性圓融周徧法界湛然常住
世尊。若地性徧云何容水。水性周徧火則不生。復云
何明水火二性俱徧虗空不相陵滅。世尊。地性障礙。
空性虗通。云何二俱周徧法界。而我不知是義攸往。
惟願如來宣流大慈。開我迷雲及諸大眾。作是語巳
五體投地。欽渴如來無上慈誨。」

【議曰。此呈疑致問也。滿慈因前佛說根塵識界既
皆如來藏性清淨本然云何忽生山河大地諸有
為相耶。是不知世界眾生生起之由也。又聞七大
徧周而地水火風齊徧法界。且水火相陵地空相
奪。云何一一周徧耶。是不悟性真圓融之理也。此
問徹底窮源。非如來一切種智何以能究本始之
因哉。

􂨝三世尊窾啟分五。
􂨞初許說誡聽。】

「爾時世尊告富樓那及諸會中漏盡無學諸阿羅漢。
如來今日普為此會宣勝義中真勝義性。今汝會中
定性聲聞及諸一切未得二空迴向上乘阿羅漢等。
皆獲一乘寂滅場地真阿練若正修行處。汝今諦聽
當為汝說。富樓那等欽佛法音默然承聽。」

【議曰。此許說也。勝義中真勝義性。成識論勝義有
四。一世間勝義謂蘊處界等。二道理勝義謂四諦
法。三證得勝義謂二空真如。四勝義勝義謂一真
法界。此後正窮法界緣起。故說勝義中真勝義性
也。阿練若此云寂滅處。華嚴說菩提場為阿蘭若
處。是所謂一乘寂滅場也。以法界性為本修因故
是正修行處。下顯不空空不空二種如來藏性。帶
顯圓融法界。故佛許說意有所歸也。

􂨞二示妄依真起分五。

􂔹初立一心為迷悟之本。】

「佛言。富樓那。如汝所言清淨本然云何忽生山河大
地。汝常不聞如來宣說性覺妙明本覺明妙。富樓那
言。唯然世尊。我常聞佛宣說斯義。」

【􂔹二雙詰二門為生起之因。】

「佛言。汝稱覺明。為復性明稱名為覺。(詰心真如門)為覺不
明稱為明覺(詰心生滅門)。」

【議曰。此兩詰妄源以示生起之由也。滿慈問如來
藏既清淨本然則了無諸相矣。云何於清淨界中
忽生此物耶。忽生謂無故而起也。此推車拄壁之
問最難措口。若在宗門只消一棒一喝便徹疑情。
今教海窮源不得不遡推其始。故世尊婆心乃窾
啟之。將明妄依真起。故先立一真法界之源以為
迷悟之本。特拈常談性覺妙明本覺明妙二語雙
啟二門以詰滿慈。謂汝稱曰覺曰明。為是覺性本
明不假明而明之稱為覺耶。此詰真如門。為是覺
性不明要將明以明之稱為明覺耶。此詰生滅門。
此世尊立定雙關要引滿慈所明一語以為造妄
之端耳。佛性有三謂正因緣因了因。天然妙性本
自圓成不借功勛故名正因。要假知識師緣開發
所謂佛種從緣起故名緣因。修而後悟故名了因。
此中性覺妙明正因佛性也。本覺明妙了因佛性
也。以借始覺之功而顯本有。蓋屬修而後成者也。
此二佛性總會一心故雙舉以立宗本。

􂔹三認妄失真。】

「富樓那言。若此不明名為覺者則無所明。」

【議曰。佛意要引滿慈所明一語以啟迷妄之端。而
滿慈果認生滅之覺。謂若不假明以明此覺者則
但有其明而無所明之覺矣。意要必有所明方為
明覺也。

􂔹四生滅門中依無明不覺生三細。】

「佛言。若無所明則無明覺。有所非覺。無所非明。無明
又非覺湛明性(先縱奪遣妨)性覺必明(覺義)妄為明覺(不覺義)
覺非所明(業相)因明立所(現相)所既妄立生汝妄能(轉相)。」

【議曰。此示生妄之始也。若無所明則無明覺此縱
辭也。意牒無所明一語。謂若果無所明則無明覺
之妄矣。豈不幸哉。下奪之曰。爭奈有所則非真覺。
無所乃非妄明。若絕無本明又非覺湛明性之真
體矣。性覺必明者謂性覺必定妙明不須更以明
明之。此是本然佛性。當論覺義也。妄為明覺者謂
纔動所明之一念則將本然覺性妙明失之矣。當
論不覺義也。覺非所明若有所明則屬無明。此當
論三細之業相也。以因此妄明之無明迷覆絕待
之真心遂形對待之所相。此一所字則虗空世界
眾生之相巳兆於此。故曰因明立所。當現相也。然
所相既巳妄立則對待是形。故將本然寂照妙明
之智光轉為能見之妄見。故曰所既妄立生汝妄
能。當轉相也。三細之相明見於此。

􂔹五境界為緣長六麤分三。
􂨟初總顯六麤。】

「無同異中熾然成異。(明全真起妄)異彼所異因異立同。同
異發明因此復立無同無異。(上總出妄相下正明六麤)如是擾亂
相待生勞。(智相)勞久發塵(相續相)自相渾濁。(執取計名字相)由是
引起塵勞煩惱。(起業繫苦相下總結妄相)起為世界。靜成虗空。虗
空為同。世界為異。彼無同異真有為法。」

【議曰。此原倒妄之由以顯六麤相也。無同異中熾
然成異者。謂一真法界常住真心本無同異之相。
以一念妄動則真如隨緣而有生滅遂為不覺成
阿賴耶識。由此即有微細三相而六麤巳兆。則世
界眾生種種差別之相炳然現於藏識之中。是則
本無同異而今有之。法爾齊現故曰熾然。異彼所
異下四句從一所字以揀迷中之同異將顯六麤
之相也。所異即熾然成異。謂無明為能異世界等
為所異。今就異中揀有一法不同所異之世界乃
虗空也。所謂迷妄有虗空。因世界種種差別之異
而立虗空為同以恆一故。以虗空靜而世界動動
靜發明則又立一法為無同無異乃眾生也。以眾
生有色相不同虗空。有知覺不同世界。此則迷中
從三細現相而有虗空世界眾生之異相。所謂依
空立世界。知覺乃眾生。此一念圓具故。下文佛自
釋之也。如是擾亂下明六麤相也。謂一真法界妙
圓心中湛然常寂。今既迷妄而有世界眾生。於虗
空中動靜相待擾亂生勞。勞則妄生分別當麤中
智相也。勞久則發塵。勞久當相續相也。自相渾濁
所謂自心取自心。當執取計名字相也。由是引起
塵勞煩惱業起而苦必隨之當業繫苦相也。蓋因
動念一所字故於本然清淨界中。妄有山河大地
有為遷流之相由是而生起也。起為世界下釋上
迷中同異之所以。謂上所言同異者。以起而動者
為世界。一而靜者為虗空。則彼無同異恐濫於真
乃指之曰真有為法是眾生也。此上總明由一迷
妄遂有三細六麤以成世界眾生業果之相。下示
輪迴不斷之義。故別說三種相續之所因四大互
生之所以也。

􂨟二別示相續分三。
􂨠發世界相續。】

「覺明空昧相待成搖故有風輪執持世界。因空生搖
堅明立礙。彼金寶者明覺立堅故有金輪保持國土。
堅覺寶成搖明風出。風金相摩故有火光為變化性。
寶明生潤火光上蒸故有水輪含十方界。火騰水降
交發立堅。溼為巨海乾為洲潬。以是義故。彼大海中
火光常起。彼洲潬中江河常注。水勢劣火結為高山。
是故山石擊則成𦦨融則成水。土勢劣水抽為草木。
是故林藪遇燒成土因絞成水交妄發生遞相為種。
以是因緣世界相續。」

【議曰。此明世界相續之因也。初言因明立所以所
字當現相指世界眾生等。今言世界乃唯識所變
之相分。始因迷妄有虗空依空立世界。故推覺明
之無明以對頑然之虗空而為世界生起之本。以
空晦暗中結暗為色。此正結色之始也。以世界乃
四大種正儒家所推先天之五行。謂由無明而成
四大之世界。則天地以之而位。由四大而為五行。
以生成故萬物以之而育。然世界即吾人所居之
天地非別有一世界也。說者但於經中約文字以
作解。從來未有發明於目前者。故因經文乃設問
以明之。不但決二氏之疑。而吾徒亦知唯識之旨
矣。幸無厭其煩。

問云何而有風輪執持世界耶。
答經云覺明空昧
等。謂由迷一真法界妙明真心而為覺明之無明。
遂變靈明寂滅之真空而為無知暗昧之頑空。能
所相待明暗相傾既久而成妄想。此想鼓動心體
積虗成氣充滿空中遂有風相。如虗室生風又如
鼓扇生風也。積想不休而風力愈大。故曰一切世
界風力所持。又一切世間境界皆依無明妄心而
得住持。故有風輪執持世界。此風大種也。(老氏指覺明之
無明為道體。故曰杳杳冥冥其中有精。又以空體為虛無大道。指此風相為沖氣。故專氣致柔。又曰天地
之間其猶槖籥乎。此老氏之道源也。儒氏以識神為天命之性。指空大為太極。指此風大為混元一氣。由
一氣以生成萬物。是皆不知唯識所變也。故太極圖黑白相參。然白即覺性。黑即無明。正不生滅與生滅
和合成阿賴耶識為生萬法之始以此識有三分。而虛空世界乃相分耳)。
問云何世界
而以金寶為體耶。
答經云因空生搖等。謂由頑空
體中而生搖動妄想之風。返吹藏識體中無知之
明覺。一動一靜生滅不停相摩相盪摩盪。既久而
明體愈堅遂結為色。即成相分無知之外色。故曰
結暗為色。彼金寶者乃明覺所成之堅。故寶有光
明以得堅覺之性也。由是故有金輪保持國土。此
性色為地大種。指體而言故曰金寶。以須彌巳下
地底為金剛際(此儒家所言一陰一陽之謂道。以為生天地之本也。此中空靜也。暗幽也。
故為陰。搖動也。覺明也。故為陽。故曰動靜有常剛柔斷矣。此由動靜以成金輪為地大種。即天地初成之
始也以動為乾體。靜為坤體。故形而上者為天。形而下者為地。所謂乾坤成列而易位乎其中矣。斯則陰
陽未形而動靜剛柔巳具所謂先天之易也)。
問云何而有火光為變化
性耶。
答經云堅覺寶成等。謂由前堅覺之寶既成
搖明之風既出。二者相對。一剛一柔相摩相盪。故
有火光為變化性。此火大種也(此易所言剛柔相摩而成變化。以形
而上者在天成象。為日。乃太陽之火精也。形而下者在地成形。為火乃變化性。謂變生為熟。化有為無。且
後天五行巽為風為木。故鑽木取火。以得先天之性也。此四象中日也)。
問云何而有
水輪含十方界耶。
答經云寶明生潤等。此句文倒。
應云火光上蒸寶明生潤。謂由火光上𦦨而蒸堅
覺之寶。寶被火蒸故生潤而水出。故有水輪含十
方界也。此句經義極難理會。且寶為地體何以火
蒸而為空中雨露之水耶。以金寶為地體須彌山
亦名金剛山。大論云。須彌山四寶所成。山頂帝釋
所居三十二天。是則上界宜乎金剛為地體也。況
須彌山形如細腰鼓。是則上界地而覆於下者亦
相若。日月行於山腰照臨一四天下。足知仰視蒼
蒼而碧色者皆上界寶地之體也。而為下方眾生
業火所蒸而生潤。即空中雨露霜雪之類皆寶所
生之水也。是則眾生常居寶界之中。而寶中有水
豈非水輪含十方界耶(此即易所謂形而上者在天成象。月。太陰之精。為星
辰形而下者為江河湖海流注之狀。此四象具矣)此前因覺明空昧相待
而有風金二大。因風金相摩而有火大因火蒸寶
潤而有水大。是則因四大而成天地陰陽日月星
辰之四象。此正易經所說太極生兩儀。兩儀生四
象。以為八卦之體。故曰。天尊地卑乾坤定矣。卑高
以陳貴賤位矣。動靜有常剛柔斷矣。在天成象在
地成形變化見矣。此上且說天地生成之相。後方
說萬物本末之由。以此而推世界從覺明唯識所
變皎然不爽。予昔遇一梵宿謂予楞嚴經談五行
之妙極精。故刻意而推之。吾徒不可不知也。
問云
何而有江河湖海洲潬乾溼流注之狀耶。
答經云
火騰水降等。前言乾坤巳成陰陽既分而天地位
矣。由四大種而為後天之五行以生成萬物。此火
金生水水火生土也。謂由火光上蒸寶明生潤。故
火光上炎水勢下降。交合於半空之中。水火既濟
陰陽和而生子。故水火俱堅實而成形。其本源溼
性流為四大海水。其本源火性遂結成土。大者為
洲。小者為潬。故有四大部洲諸小洲等。以是義故
水含父之性故海中火光常起。土得母之性故洲
潬中江河常注也。以水火乃稱性之水火。故在天
成象有日月星辰。在地成形。有江河湖海四大部
洲之狀。故云變化見矣。此交發立堅以水火相敵
乃水火既濟謂相生也。下水勢劣火故有山石草
木乃相剋以成物也。
問云何而有山川高下不平
耶。
答經云水勢劣火等。以前水火既濟而勢相敵
故為洲為海。今水火未濟水勢劣火勢不相敵而
火上炎遂結為高山巨石。以其受父之性故山石
擊則成𦦨。得母之性故融則成水。即今石中有火
山頂有水石根多潤類可見矣。此猶屬先天性火
但性不相敵故成有形之山石耳。
問云何而有草
木之類耶。
答經云土勢劣水等。此五行水土生木
也。以其受父之氣分故林藪遇燒成土也。以其受
母之氣分故草木遇絞成水也。由覺明空昧二妄
而為四大之種。遂成天地日月四大部洲江河湖
海山川草木。而一氣流行。陰陽錯綜。五行相生。八
卦流變。至六十四。故易卦始於乾坤而終於既濟
未濟也。故曰交妄發生遞相為種。以是因緣世界
相續也。昔大慧禪師云。楞嚴世界相續說五行極
詳。舉此示眾。但未細分別耳。

􂨠二明眾生相續。】

「復次富樓那。明妄非他覺明為咎。所妄既立明理不
踰。以是因緣聽不出聲。見不超色。色香味觸六妄成
就。由是分開見覺聞知。同業相纏。合離成化。見明色
發。明見想成。異見成憎。同想成愛。流愛為種。納想為
胎。交遘發生吸引同業。故有因緣生羯羅藍遏蒲曇
等。胎卵溼化隨其所應。卵唯想生。胎因情有。溼以合
感。化以離應。情想合離更相變易。所有受業逐其飛
沈。以是因緣眾生相續。」

【議曰。此明眾生相續之因也。明妄非他乃至合離
成化等者。蓋言四生受形之因而身為苦本也。清
淨界中本無眾生。但因無始一念妄動而有無明
遂為眾生之本。故曰明妄非他覺明為咎。覺明指
無明也。因此無明遂形四大之所相。吸攬四大以
為身。故使真明之理不能踰越於色身。復取外色
所造之六塵而為受用之境。以是因緣故聽不出
聲見不超色因色香味觸六種妄塵既就則根塵
和合而發六識。圓湛之體由是分為見聞覺知。根
境識三和合造業為因。而四生之苦果隨具。故同
業相纏而有胎卵之形。合離成應而有溼化之類。
此四生眾生始因一念無明而有也。見明色發以
至遏蒲曇等者此言投胎之狀也。六道升沈不一。
此就人道而言。謂眾生既造妄業死後得中陰身
所謂遊魂也。鬼無色身而有五通。眼見最遠。以愛
染習氣必尋所愛之境。極其見而求之。雖數千里
外而可愛之境遂現。故曰見明色發。既見其境而
識神必趨其所。以明見可愛而想形之。故曰明見
想成。當其男女交遘之際而識神守之。若本是男
則愛母而憎父。若本是女則愛父而憎母。故曰異
見成憎同想成愛。乘其交遘而渴隨隨之。吸愛涎
而流入母胎。而為受形之種子。故曰流愛為種。想
攬父母一點精血納想於中遂執為我。故曰納想
為胎。此入胎受形之始蓋從交遘發生也。若其男
女之辯又因憎愛吸引同業而有別也。由愛業為
因。愛境為緣。而胎中一七日而為羯羅藍。(此云凝滑)遏
蒲曇。(此云皰二七之狀)蔽尸。(此云軟肉三七之狀)健南。(此云堅肉四七之狀)鉢
羅奢。(此云形位謂六根方具五七之狀也)上言投胎之所以也。至若
胎卵溼化四生之不一者特隨其所造之業而應
之。所謂當業流轉也。卵唯想生。胎因情有。溼以合
感。化以離應。想輕舉而情重濁。由想而愛隨之故
卵為首。附合溼氣而生曰溼生。轉脫易形曰化生。
由情想合離故更相變易。隨因感果所有受業逐
其飛沈耳。以是因緣眾生相續也。

􂨠三明業果相續。】

「富樓那。想愛同結愛不能離。則諸世間父母子孫相
生不斷。是等則以欲貪為本。貪愛同滋貪不能止。則
諸世間卵化溼胎隨力強弱遞相吞食。是等則以殺
貪為本。以人食羊。羊死為人。人死為羊。如是乃至十
生之類死死生生互來相噉。惡業俱生窮未來際。是
等則以盜貪為本。汝負我命。我還汝債。以是因緣經
百千劫常在生死。汝愛我心。我憐汝色。以是因緣經
百千劫常在纏縛。唯殺盜婬三為根本。以是因緣業
果相續。」

【議曰。此明業果相續之因也。想愛同結愛不能離。
父母子孫相生不斷。此言眾生所以不能出生死
而受輪迴之苦果者欲貪為本也。貪愛同滋貪不
能止。謂貪眾生身分血肉取以為食滋養巳身故
曰同滋。以強陵弱取而食之。故曰殺貪為本也。以
人食羊等為盜貪者。以本不與而取之。強殺其命
而食其肉。故為盜也。汝負我命殺貪也。我還汝債
盜貪也。汝愛我心我憐汝色欲貪也。故此歷劫牽
纏三業為本。以是因緣業果相續也。

􂨟三結顯妄相。】

「富樓那。如是三種顛倒相續。皆是覺明明了知性因
了發相。從妄見生。山河大地諸有為相次第遷流。因
此虗妄終而復始。」

【議曰。此結三種妄元也。謂三種顛倒之相本來不
有。但因無始一念妄動而有無明。故曰覺明。由此
無明而生妄見。故曰明了知性。因無明而發所相
是從無明而生山河大地諸有為相也。是知初言
因明立所。只一所字而三種之相巳具其中矣。以
妄見不泯則輪迴不息。故終而復始也。

上約迷以示妄依真起竟。

􂨞三示本無生滅分二。
􂔹初執妄疑真。】

「富樓那言。若此妙覺本妙覺明與如來心不增不減。
無狀忽生山河大地諸有為相。如來今得妙空明覺。
山河大地有為習漏何當復生。」

【議曰。滿慈巳蒙開示從悟至迷因依妙覺明心迷
妄而生山河大地。遂疑如來巳證妙空明覺而山
河大地何當復生耶。要顯覺不生迷本無生滅之
義故興此問。

􂔹地球本無生滅。】

「佛告富樓那。譬如迷人於一聚落惑南為北。此迷為
復因迷而有因悟而出。富樓那言。如是迷人亦不因
迷又不因悟。何以故迷本無根云何因迷。悟非生迷
云何因悟。佛言。彼之迷人正在迷時。倐有悟人指示
令悟。富樓那於意云何。此人縱迷。於此聚落更生迷
不。不也世尊。富樓那。十方如來亦復如是。此迷無本。
性畢竟空。昔本無迷似有迷覺。覺迷迷滅覺不生迷。
亦如翳人見空中華。翳病若除華於空滅。忽有愚人
於彼空華所滅空地待華更生。汝觀是人為愚為慧。
富樓那言。空元無華。妄見生滅。見華滅空巳是顛倒。
敕令更出斯實狂癡。云何更名如是狂人為愚為慧。
佛言。如汝所解。云何問言諸佛如來妙覺明空何當
更出山河大地。又如金鑛雜於精金。其金一純更不
成雜。如木成灰不重為木。諸佛如來菩提涅槃。亦復
如是。」

【議曰。滿慈此問要顯迷悟同源本無生滅。故如來
連以四喻答之。迷方一喻使知昔本不迷今亦無
悟。空華一喻使知真元無妄悟不生迷。金喻覺性
不變。灰喻果德無生。

上答云何忽生。下答四大相陵。

􂨞四顯理事無礙。】

「富樓那。又汝問言地水火風本性圓融周徧法界疑
水火性不相陵滅。又徵虗空及諸大地俱徧法界不
合相容。富樓那。譬如虗空體非羣相而不拒彼諸相
發揮。所以者何。富樓那。彼太虗空日照則明。雲屯則
暗。風搖則動。霽澄則清。氣凝則濁。土積成霾。水澄成
映。於意云何。如是殊方諸有為相為因彼生為復空
有。若彼所生。富樓那。且日照時既是日明。十方世界
同為日色。云何空中更見圓日。若是空明空應自照。
云何中宵雲霧之時不生光耀。當知是明非日非空
不異空日。觀相元妄無可指陳。猶邀空華結為空果。
云何詰其相陵滅義。觀性元真唯妙覺明。妙覺明心
先非水火云何復問不相容者。真妙覺明亦復如是。
汝以空明則有空現。地水火風各各發明則各各現。
若俱發明則有俱現。云何俱現。富樓那。如一水中現
於日影。兩人同觀水中之日東西各行則各有日隨
二人去。一東一西先無準的。不應難言此日是一云
何各行。各日既雙云何現一。宛轉虗妄無可憑據。」

【議曰。此下喻顯事理無礙以示不空藏性也。滿慈
疑水火性不相陵滅。又疑虗空大地本不相容。如
來舉虗空之喻以顯事理無礙。故曰譬如虗空體
非羣相而不拒彼諸相發揮。以喻妙覺性空體絕
諸妄而不妨隨業發現也。且空中明暗等相本非
虗空而不異虗空是知妙覺明心發現諸相本非
妙明而不異妙明。此則不空之義顯矣。觀相元妄。
觀性元真。唯一妙心。元非水火。云何復問不相容
者。蓋真妙覺心具有廣大業用故循業發現。而地
水火風各各發明則各各現。若俱發明則一時俱
現。然俱現者如水中日影隨人東西各行不可作
一異會也。知此四大各徧之疑泮然冰釋矣。

上喻顯理事無礙。

􂨞五顯迷悟同源以結事理無礙。】

「富樓那。汝以色空相傾相奪於如來藏。而如來藏隨
為色空周徧法界。是故於中風動空澄日明雲暗。眾
生迷悶背覺合塵故發塵勞有世間相。我以妙明不
滅不生合如來藏。而如來藏唯妙覺明圓照法界。是
故於中一為無量。無量為一。小中現大。大中現小。不
動道場徧十方界。身含十方無盡虗空。於一毛端現
寶王剎。坐微塵裏轉大法輪。滅塵合覺故發真如妙
覺明性。」

【議曰。此結顯事理無礙帶顯事事無礙也。謂如來
藏性本圓周徧。若以色空傾奪則隨色空周徧法
界。且事徧即理徧也。但眾生迷悶不悟背覺合塵
故發塵勞有世間相。以顯事理無礙也。我以妙明
不生不滅合如來藏。而如來藏唯妙覺明圓照法
界。故能一多相含。小大攝入。毛端現剎。塵裏轉輪。
良以滅塵合覺故發真如妙覺明性。此帶顯事事
無礙也。
上示不空藏性竟。

􂗰三開空不空如來藏示中道觀體分。

􂨝初約遮照以顯圓分四。

􂨞約雙遮以顯圓。】

「而如來藏本妙圓心。非心非空。非地非水非風非火。
非眼非耳鼻舌身意。非色非聲香味觸法。非眼識界
如是乃至非意識界。非明無明明無明盡如是乃至
非老非死非老死盡。非苦非集非滅非道。非智非得。
非檀那非尸羅非毗棃耶非羼提非禪那非般剌若。
非波羅蜜多。如是乃至非怛闥阿竭(此云如來)非阿羅訶
(此云應供)三耶三菩。(此云正徧知)非大涅槃。非常非樂非我非
淨。」

【􂨞二約雙照以顯圓。】

「以是俱非世出世故。即如來藏元明心妙。即心即空。
即地即水即風即火。即眼即耳鼻舌身意。即色即聲
香味觸法。即眼識界如是乃至即意識界。即明無明
明無明盡如是乃至即老即死即老死盡。即苦即集
即滅即道。即智即得。即檀那即尸羅即毗棃耶即羼
提即禪那即般剌若。即波羅蜜多。如是乃至即怛闥
阿竭即阿羅訶三耶三苦。即大涅槃。即常即樂即我
即淨。」

【􂨞三約同時以顯妙。】

「以是俱即世出世故。即如來藏妙明心元。離即離非
是即非即。」

【􂨞四結示離言。】

「如何世間三有眾生及出世間聲聞緣覺以所知心
測度如來無上菩提。用世語言入佛知見。譬如琴瑟
箜篌琵琶雖有妙音。若無妙指終不能發。汝與眾生
亦復如是。寶覺真心各各圓滿。如我按指海印發光。
汝暫舉心塵勞先起。由不勤求無上覺道。愛念小乘
得少為足。」

【議曰。此約遮照以顯圓也。而如來藏清淨本然纖
塵不立離一切法十法界相了不可得。此約雙遮
以顯圓也。以是俱非世出世故。而如來藏即一切
法。世出世間一法不捨。此約雙照以顯圓也。若言
非言即猶是遮照未極一心。必離即離非是即非
即遮照同時心言路絕方顯一心之妙耳。此則圓
融果海妙絕言思。安可以所知妄心而能測度用
世語言而入之哉。是須圓悟圓修方契一心之妙
耳。故譬琴瑟雖具妙音若無妙指終不能發。妙指
喻觀行也。然汝與眾生寶覺真心各各圓滿與我
無異。如我按指則海印發光。汝暫舉心則塵勞先
起者。何也。良由愛念小乘不肯勤求得少為足耳
上開空不空如來藏為中道觀體竟。

從初卷至此通開三種藏性為三觀體。

􂨝二示一心以顯頓悟頓得。】

「富樓那言。我與如來寶覺圓明真妙淨心無二圓滿。
而我昔遭無始妄想久在輪迴今得聖乘猶未究竟。
世尊諸妄一切圓滅獨妙真常。敢問如來一切眾生
何因有妄。自蔽妙明受此淪溺。佛告富樓那。汝雖除
疑餘惑未盡。吾以世間現前諸事今復問汝。汝豈不
聞室羅城中演若達多忽於晨朝以鏡照面。愛鏡中
頭眉目可見。瞋責巳頭不見面目。以為魑魅無狀狂
走。於意云何。此人何因無故狂走。富樓那言。是人心
狂更無他故。佛言。妙覺明圓本圓明妙。既稱為妄云
何有因。若有所因云何名妄。自諸妄想展轉相因。從
迷積迷以歷塵劫。雖佛發明猶不能返。如是迷因因
迷自有。識迷無因妄無所依。尚無有生欲何為滅。得
菩提者如寤時人說夢中事。心縱精明。欲何因緣取
夢中物。況復無因本無所有。如彼城中演若達多。豈
有因緣自怖頭走。忽然狂歇頭非外得。縱未歇狂亦
何遺失。富樓那。妄性如是因何為在。汝但不隨分別
世間業果眾生三種相續。三緣斷故三因不生。則汝
心中演若達多狂性自歇。歇即菩提勝淨明心本周
法界。不從人得。何藉劬勞肯綮修證。譬如有人於自
衣中繫如意珠。不自覺知。窮露他方。乞食馳走。雖實
貧窮。珠不曾失。忽有智者指示其珠。所願從心。致大
饒富。方悟神珠非從外得。」

【議曰。前巳開示三種藏性雖為三觀之體。然且猶
屬修證不無漸次。故滿慈復問何因有妄。要明妄
元無因。以顯頓悟頓得。方見天然妙性本自圓成。
不借功勛非從外得耳。滿慈何因有妄一問最為
徹底窮源。學人日用但將此句時時參究。莫謂教
中無祖師意也。世尊難以措口聊借演若迷頭之
事發明。以示妄元無因。亦見頭非外得。以妙覺明
心本來無妄。既稱為妄云何有因。有因則不名妄。
但自諸妄想相因從迷積迷耳。如是迷因乃因迷
自有若知迷無因則妄無所依。尚無有生云何有
滅。如寤時人說夢中事耳。妄性如此因何為在。汝
但不隨分別三種相續。三緣斷故則三因不生矣。
三緣即殺盜婬。三因乃發業潤生二種無明為三
緣之因。謂若了三緣本空而根本無明當下不生。
則妙覺明心本來不迷。一旦頓得。正若演若狂心
若歇頭非外得也。又何藉劬勞修證乎。故如貧子
衣珠元不曾失非從外得也。頓悟之旨於茲見矣
上直指一心以顯頓得竟。

􂨝三示真妄雙絕以顯妙分二。

􂨞初當機執迷猶疑因緣自然。】

「即時阿難在大眾中頂禮佛足起立白佛。世尊現說
殺盜婬業。三緣斷故三因不生。心中達多狂性自歇。
歇即菩提不從人得。斯則因緣皎然明白。云何如來
頓棄因緣。我從因緣心得開悟。世尊。此義何獨我等
年少有學聲聞。其此會中大目犍連及舍利弗須菩
提等。從老梵志聞佛因緣。發心開悟得成無漏。今說
菩提不從因緣。則王舍城拘舍棃等所說自然成第
一義。惟垂大悲開發迷悶。」

【議曰。阿難聞說妙心頓得不假修行。猶躡因緣之
疑以啟自然之問也。向以佛性借因緣而顯。今則
本有不修自得。是說佛性自然。則彼外道神我自
然成第一義矣。此約佛性不假功勛為自然。非前
妄見分別之自然也。

􂨞二世尊曲借旁通即事以顯真心絕待分六。

􂔹初總顯迷悟俱非。】

「佛告阿難。即如城中演若達多狂性因緣若得滅除。
則不狂性自然而出。因緣自然理窮於是。」

【􂔹二顯真妄雙絕分二。

􂨟初例真絕分二。
􂨠初絕自然。】

「阿難。演若達多頭本自然。本自其然無然非自。何因
緣故怖頭狂走。」

【􂨠次絕因緣。】

「若自然頭因緣故狂。何不自然因緣故失。本頭不失
狂怖妄出。曾無變易何藉因緣。」

【􂨟二例妄絕分二。
􂨠初絕自然。】

「本狂自然本有狂怖未狂之際狂何所潛。」

【􂨠次絕因緣。】

「不狂自然。頭本無妄何為狂走。」

【􂔹三結妙絕言思。】

「若悟本頭識知狂走。因緣自然俱為戲論。」

【􂔹四遣妄緣。】

「是故我言三緣斷故即菩提心。菩提心生生滅心滅。
此但生滅。」

【􂔹五觀智雙泯。】

「滅生俱盡。無功用道若有自然。如是則明自然心生
生滅心滅。此亦生滅無生滅者名為自然。猶如世間
諸相雜和成一體者名和合性。非和合者稱本然性。
本然非然。和合非合。合然俱離。」

【􂔹三泯同果海。】

「離合俱非。此句方名無戲。」

【􂨝四結責勸修以發行。】

「菩提涅槃尚在遙遠。非汝歷劫辛勤修證。雖復憶持
十方如來十二部經清淨妙理如恆河沙祇益戲論。
汝雖談說因緣自然決定明了。人間稱汝多聞第一。
以此積劫多聞熏習不能免離摩登伽難。何須待我
佛頂神呪摩登伽心婬火頓歇得阿那含。於我法中
成精進林。愛河乾枯令汝解脫。是故阿難。汝雖歷劫
憶持如來祕密妙嚴。不如一日修無漏業遠離世間
憎愛二苦。如摩登伽宿為婬女。由神呪力銷其愛欲。
法中今名性比丘尼。與羅睺母耶輸陀羅同悟宿因。
知歷世因貪愛為苦。一念熏修無漏善故或得出纏。
或蒙授記。如何自欺尚留觀聽。」

【議曰。此即事例顯真心絕待也。阿難向執因緣自
然之見特常情耳。安可以入絕待真心哉。故世尊
以演若迷頭之事責之曰。即演若迷頭之事。若狂
性因緣滅時則有自然頭之見。但觀未狂巳前何
有因緣自然哉。故曰理窮於是。下示本無因緣自
然。故雙辯其相。謂汝以離諸因緣便為自然者。且
如演若頭本自然則畢竟自然。又何因緣故怖頭
狂走則非自然矣。此絕自然也。若自然頭以因緣
故狂。何以不自然頭假因緣而失耶。雖狂而頭本
不失乃狂怖妄出耳。縱狂而頭無變改。何藉因緣
耶。此絕因緣也。上辯頭不因自然因緣而有得失。
足知真性不屬因緣自然也。下辯狂。謂不但頭不
屬因緣自然。即狂亦無因緣自然。若狂是自然於
未狂之先狂何所潛耶。此狂非自然也。若狂不自
然而頭本無妄何為狂走。此狂亦非因緣也。足知
妄亦不屬因緣自然矣。總而言之凡因緣自然之
說皆妄計名言習氣。但未一悟本頭耳。若悟本頭
識知狂走則因緣自然俱為戲論矣。以此而觀。則
知天然妙性不屬因緣自然明矣。故下合顯果海
妙絕言思。是故我言三緣斷故即菩提心者。此但
妄緣斷而覺性生但是生滅邊事。若此滅生俱盡
至於無功用道。此雖觀智而對待未亡。若有自然
則名自然心生生滅心滅。此猶屬生滅邊收。又指
無生滅者名為自然。豈非妄見耶。智雖泯而理未
忘。宗門到此但名法身邊事。未是法身向上事。猶
如世間調和成味而指非和合者稱本然性耳。此
非絕待真心也。必若本然非本然。和合非和合。和
合本然。一切俱離。離合俱非至此則觀智俱泯。心
境兩忘。聖凡情盡。迷悟雙祛不墮法身。泯同果海。
迥出言思。此句方名無戲論法也。前阿難陳悟謂
不歷僧祗獲法身矣。至此又以因緣自然為疑。正
是多聞名言習氣未忘。豈可以戲論名言取菩提
涅槃哉。故如來大慈結責勸修曰。菩提涅槃尚在
遙遠非汝歷劫勤修無以取證。縱汝憶持十二部
經祇益戲論耳。且汝多聞乃積劫熏習。何以不免
摩登伽難。只須待我神呪令汝解脫耶。是故汝雖
歷劫憶持不如一日修無漏業。且摩登婬女也。耶
輸婦人也。祇一念熏修無漏善故。或得出纏。或蒙
授記。而汝丈夫何不勇猛熏修而返留滯於見聞
觀聽之迹耶。

上開三種藏性以為三觀之體。末後切勸修持。故
下請行。

△二詳陳眾行以示三觀之相分二。

􂗰初特請行門。】

「阿難及諸大眾聞佛示誨。疑惑銷除心悟實相。身意
輕安得未曾有。重復悲淚頂禮佛足。長跪合掌而白
佛言。無上大悲清淨寶王善開我心。能以如是種種
因緣方便提獎。引諸沈冥出於苦海。世尊。我今雖承
如是法音。知如來藏妙覺明心。徧十方界含育如來
十方國土清淨寶嚴妙覺王剎。如來復責多聞無功
不逮修習。我今猶如旅泊之人忽蒙天王賜與華屋。
雖獲大宅要因門入。惟願如來不捨大悲。示我在會
諸蒙暗者捐捨小乘。畢獲如來無餘涅槃本發心路。
令有學者從何攝伏疇昔攀緣。得陀羅尼。入佛知見。
作是語巳。五體投地。在會一心。佇佛慈旨。」

【議曰。此當機請行也。古德判為修道分。愚判此為
示觀相。以阿難初請三觀。前但約所顯理以為觀
體。今阿難發心修行。遠取菩提。非觀行不能入。以
觀妄相為行。故向下十方如來同聲說偈正示觀
相。而二十五聖圓通乃示各人隨宜觀相之方便
耳。阿難蒙佛開示巳悟法身真體。自信妙覺明心
本圓周徧。含育十方諸佛剎土矣。如來現今結責
謂菩提涅槃尚在遙遠。非歷劫修行而不能證。殊
非多聞可得。此則譬如天王賜與華屋要因門入。
故此請行。以三觀乃入法界之門。今剋約本經旨
趣故為示觀相。

􂗰二世尊委示行相分二。

􂨝初示自利妙圓理行分四。

􂨞初通示迷悟之根分四。
􂔹初總示發覺初心。】

「爾時世尊哀愍會中緣覺聲聞於菩提心未自在者。
及為當來佛滅度後末法眾生發菩提心開無上乘
妙修行路。宣示阿難及諸大眾。汝等決定發菩提心。
於佛如來妙三摩提不生疲倦。應當先明發覺初心
二決定義。」

【􂔹二別示二決定義分二。

􂨟初以不生滅心為本修因分三。

􂨠初示能觀之心。】

「云何初心二義決定。阿難。第一義者。汝等若欲捐捨
聲聞修菩薩乘入佛知見。應當審觀因地發心與果
地覺為同為異。阿難。若於因地以生滅心為本修因。
而求佛乘不生不滅無有是處。以是義故。汝當照明
諸器世間可作之法皆從變滅。阿難。汝觀世間可作
之法誰為不壞。然終不聞爛壞虗空。何以故。空非可
作。由是始終無壞滅故。」

【􂨠二示所觀之境分三。
◎初示生滅源。】

「則汝身中堅相為地。潤溼為水。煖觸為火。動搖為風。
由此四纏。分汝湛圓妙覺明心。為視為聽為覺為察。
從始入終五疊渾濁。」

【◎二喻生滅相。】

「云何為濁。阿難。譬如清水清潔本然。即彼塵土灰沙
之倫本質留礙。二體法爾性不相循。有世間人取彼
土塵投於淨水。土失留礙水亡清潔。容貌汩然名之
為濁。汝濁五重亦復如是。」

【議曰。此下正示生滅之元。先立二決定義為發覺
初心也。將示不生滅心為本修因。先示五濁生滅
之相。意在即生滅以證無生。即五蘊以證法身也。
眾生所以迷倒者。良由迷一心而為業識。依見相
而為色心。依色心而成五蘊。由是妄分根塵識界。
唯以五蘊為生死之本也。今將返妄歸真。若離此
五蘊身心更無可修之地。故以觀五蘊為入道之
門。若因地倒還因地起也。前徵心辯見以破者破
此五蘊身心是妄耳。會歸藏性必從五蘊為首也。
眾生相續則以五蘊為苦本也。故今修行必觀五
蘊妄相以發軔也。即末後開示陰魔蓋由觀五蘊
不得其妙故墮魔屬也。結會總示五蘊邊際使知
歸宿也。此佛出世說法之本意專為打破眾生五
蘊身心耳。獨於此經周備。故使觀者必先得其要。
則若理若觀皆有所歸矣。世尊許說之初乃曰於
佛如來妙三摩提不生疲倦者以最初許曰有三
摩提名大佛頂首楞嚴王。今先誡令於此大定勿
生疲倦耳。以此證之則前顯理為觀體今說行門
為觀相無疑矣。二決定義謂決定而不可易者。一
審因地發心。二審煩惱根本。意謂若生滅入照則
當下真常。若煩惱知根則迎刃而解矣。修行之要
莫切於此。故令審觀因地發心與果地覺為同為
異。意使以果地覺為本因心。殆非生滅心可契不
生滅。果也。故令照明世間諸生滅法皆可壞相。獨
虗空不壞者以無作故。此則的指無作妙行為根
本也。且不生滅者即圓湛妙明清淨真心也。祇因
最初一念妄動而為無明。遂形所相而成四大之
妄色。因起妄見摶取四大而為身。因此四纏即將
圓明妙心分為見聞覺知而成五蘊之眾生。譬如
清冷之水投之以灰沙塵土渾濁不分。此五蘊穢
濁之因從此而有也。

◎三別明生滅。】

「阿難。汝見虗空徧十方界空見不分。有空無體。有見
無覺。相織妄成。是第一重名為劫濁。汝身現摶四大
為體。見聞覺知壅令留礙。水火風土旋令覺知。相織
妄成。是第二重名為見濁。又汝心中憶識誦習。性發
知見。容現六塵。離塵無相。離覺無性。相織妄成。是第
三重名煩惱濁。又汝朝夕生滅不停。知見每故留於
世間。業運每常遷於國土。相織妄成。是第四重名眾
生濁。汝等見聞元無異性。眾塵隔越無狀異生。性中
相知用中相背。同異失準相織妄成。是第五重名為
命濁。」

【議曰。上總顯五濁生滅之元。下別示五濁生滅之
相。然五濁依五蘊而立者。意謂清淨界中本無眾
生。何有劫見煩惱眾生命濁等事。只因迷本元明
結為色心而為五蘊之眾生即渾濁真心故有五
種之妄相也。見空相織為劫濁者此約色蘊以明
劫濁也。劫者梵語劫波此云時分。長時之稱也。且
此明依色蘊應云四大相纏。今以空見而言者以
迷妄最初有虗空而為色體。乃妄見先所攬者。故
因頑空以渾濁真心而成妄見。此見吸取空相久
結為色而成色心。由此葢覆真心故約空以明色
蘊也。此中相織約義而言但取綿密相纏不分。蓋
約生滅不停有織成義。非若世之經緯為織也。空
見不分者。謂迷。妙空而為頑空則空本徧也。迷妙
明而為妄見則見亦徧也。二妄混合而為一故云
不分。且空本是真如之實體。見本是圓明之妙覺。
今既迷而混為一。正似投灰土於清水。則兩失之
矣。故但有空而無真體。但有見而無真覺。由此二
妄生滅相纏乃有色心故為色蘊之始也。名劫濁
者。以清淨界中本無有時。今由色心初集之時便
為長時之本。故依色蘊名為劫濁。汝身現摶四大
等為見濁者指受蘊為見濁也。此見乃五識執受
之妄見也。指四大六根而為見濁者蓋妄認四大
為自身相為妄見也。意謂汝之色身本非有也。乃
現摶取四大以為體。遂將圓明妙心壅令留礙。分
為見聞覺知隔越而不通。且彼四大本無知覺。今
壅識心於內。旋無知而令有知。遂執受為我。以無
知投於知見之內知覺融貫於無知之中。自相渾
濁生滅不停。妄見執此為受用根。以於清淨心中
妄見有此執受之色根。故依受蘊名為見濁。又汝
心中意識誦習等名煩惱濁者此依想蘊而立也。
想乃六識之妄想。煩惱性空此妄想本非有也。由
汝心中尋常誦習慣熟之往事習氣內鼓忽然起
念欲有所知所見之境。引起宿習故曰性發知見。
隨其妄想而所念之塵境即分明形容於妄想心
中。此所謂妄認六塵緣影為自心相故曰容現六
塵。然此妄想緣塵而有。離塵則無實體。離覺則了
無自性。以此妄想生滅不停。擾亂於清淨心中。故
依想蘊名煩惱濁。又汝心中朝夕不停等名眾生
濁者此依行蘊而立也。謂此眾生本非有也。由汝
妄想生滅不停。知見每欲留於世間故念念造業。
而善惡業力念念流變於十二類生。以去留生滅
為眾生本。渾濁真心。故依行蘊名眾生濁。汝等見
聞元無異性等名命濁者此依識蘊而立也。然此
命根本非有也。由汝元一妙圓真心本無同異之
相。良由四大壅分識性而為見聞覺知。則眾塵隔
越故無狀異生。性中本為一體故相知。用中六根
割據故相背。故同無一定之同。異無各各之異。兩
失其準。此識連持色心而為命根。同異渾濁相織
妄成。故依此識蘊名為命濁。原此五濁於妙圓心
中本無所有。但由五蘊生滅渾濁真心故為濁耳。
是皆迷妄之源也。故此下約返妄歸真以示觀行。

􂨠三示觀行之因分三。
◎初明因真果正。】

「阿難。汝今欲令見聞覺知遠契如來常樂我淨。應當
先擇死生根本。依不生滅圓湛性成。以湛旋其虗妄
滅生伏還元覺。得元明覺無生滅性為因地心。然後
圓成果地修證。」

【◎二喻斷惑淺深分二。
􂨡初喻漸斷。】

「如澄濁水貯於淨器。靜深不動沙土自沈。清水現前
名為初伏客塵煩惱。」

【􂨡二喻頓斷。】

「去泥純水名為永斷根本無明。」

【◎三結真窮惑盡。】

「明相精純。一切變現不為煩惱。皆合涅槃清淨妙德。」

【議曰。此略示觀行之相也。意謂欲令渾濁之覺遠
契涅槃清淨之妙德。應先擇死生之根本。擇猶摘
也。專依不生滅性以旋生滅。旋猶漩也。如水之漩
澓也。謂念念漩妄以歸真也。伏還元覺得元明覺
為因地心。如此方能圓成果地修證。故如澄濁水
清水現前名為初伏客塵煩惱此漸斷也。去泥純
水名為永斷根本無明此頓斷也。當等覺後心將
入妙矣。真窮惑盡則合涅槃清淨妙德矣。斯由不
生滅心觀行之功也。

􂨟二審煩惱根本意擇圓根分六。

􂨠初敕令詳審。】

「第二義者。汝等必欲發菩提心。於菩薩乘生大勇猛
決定棄捐諸有為相。應當審詳煩惱根本。此無始來
發業潤生誰作誰受。阿難。汝修菩提。若不審觀煩惱
根本。則不能知虗妄根塵何處顛倒。處尚不知云何
降伏取如來位。」

【􂨠二正指結根。】

「阿難。汝觀世間解結之人不見所結云何知解。不聞
虗空被汝隳裂。何以故。空無形相無結解故。則汝現
前眼耳鼻舌及與身心六為賊媒自劫家寶。由此無
始眾生世界生纏縛故於器世間不能超越。」

【議曰。此審煩惱根本也。發業是根本無明。潤生是
愛取二惑。生死實由此二而有。通名煩惱。然此二
種依根而辯者。謂此二法元無實體。但依六識妄
想為用。故於六根門頭緣塵取境純是無明用事
以資愛取。故念念愛取處處貪著。生死結於根塵
之中。故令審知虗妄根塵何處顛倒。以根塵相交
結處即顛倒處。乃生死結根之所在也。若欲解結
當就結根而解之。故審六根優劣。意取圓根虗而
易解。所以用其選擇耳。將選圓根先示六根之優
劣欲令知所選耳。

􂨠三顯根因妄織。】

「阿難。云何名為眾生世界。世為遷流。界為方位。汝今
當知東西南北東南西南東北西北上下為界。過去
未來現在為世。方位有十。流數有三。一切眾生織妄
相成。身中貿遷世界相涉。而此界性設雖十方。定位
可明世間祇目東西南北。上下無位。中無定方。四數
必明與世相涉三四四三宛轉十二。流變三疊一十
百千總括始終六根之中各各功德有千二百。」

【􂨠四顯力用不齊分六。
◎初眼根。】

「阿難。汝復於中克定優劣。如眼觀見後暗前明。前方
全明。後方全暗。左右旁觀三分之二。統論所作功德
不全。三分言功。一分無德。當知眼唯八百功德。」

【◎二耳根。】

「如耳周聽十方無遺。動若邇遙。靜無邊際。當空耳根
圓滿一千二百功德。」

【◎二鼻根。】

「如鼻齅聞通出入息。有出有入而闕中交。驗於鼻根
三分闕一。當知鼻唯八百功德。」

【◎四舌根。】

「如舌宣揚盡諸世間出世間智。言有方分理無窮盡。
當知舌根圓滿一千二百功德。」

【◎五身根。】

「如身覺觸識於違順。合時能覺。離中不知。離一合雙
驗於身根三分闕一。當知身唯八百功德。」

【◎六意根。】

「如意默容十方三世一切世間出世間法。唯聖與凡
無不包容盡其涯際。當知意根圓滿一千二百功德。」

【􂨠五誡選圓根。】

「阿難。汝今欲逆生死欲流。返窮流根至不生滅。當驗
此等六受用根誰合誰離。誰深誰淺。誰為圓通。誰不
圓滿。若能於此悟圓通根。逆彼無始織妄業流得循
圓通。與不圓根日劫相倍。我今備顯六湛圓明本所
功德數量如是。隨汝詳擇其可入者。吾當發明令汝
增進。」

【􂨠六使一門深入。】

「十方如來於十八界一一修行皆得圓滿無上菩提。
於其中間亦無優劣。但汝下劣。未能於中圓自在慧。
故我宣揚。令汝但於一門深入。入一無妄。彼六知根
一時清淨。」

【議曰。此示六根優劣也。上云由此眾生世界生纏
縛故於器世間不能超越。故知眾生世界但就正
報之身而言。所云世界者世約妄念遷流界約一
身而有左右前後故為界也。以一念纔興居然遷
流便有三世。方雖有十祇言四方。此三世四方只
就一身而觀。故曰身中貿遷。以界與世互相交涉
所謂織妄相成也。三四四三宛轉十二者。謂一念
法爾具該三世全徧於一身。不出於左右前後之
四方。則每方各有三世此三四以成十二也。其四
方全被一念之所融貫則每世皆有四方此四三
以成十二也。以此相織故曰宛轉。初則一念為一
疊但有十二耳。妄念重變前念巳滅後念續生最
極微細。以初起一念無本。即此一念巳包三世流
於四方故成十二。此一疊也。第二疊者即於東方
三世每世各有一根本共成三十。則四方合一百
二十故曰百。第二疊也。第三疊者就百二十上各
各有十則成千二百。此三疊也。此以世涉方其界
例此可知。最初一念不立本者以從無住本立一
切法故。然生滅妄念微細流注。謂一念中有九十
剎那。一剎那中有九百生滅。其實剎那剎那窮劫
不盡。今但以三疊而言者。謂約生滅一念法爾遷
流具該三世。雖窮劫亦只言三世耳。故就生滅根
身以明六根之業用。各各本該一千二百之功能。
但約徧不徧處圓不圓根定其力用優劣耳。若眼
根見前不能見後約功能不到處則三分闕一只
具八百。耳則圓聞十方故全具千二。鼻則約出入
息闕於中交亦只八百。舌則宣揚妙理圓滿千二。
身以離合離則不知亦只八百。意則默容十方三
世無不周徧故千二百。此全約功能以論也。六根
優劣巳示於此。眾生顛倒於生死之中而不能超
越者。但依六根緣塵取境無明發業愛取潤生起
惑造業結成生死之根故長劫沉淪。今若逆生死
流返妄歸真。只就此六根門頭返窮流根至不生
滅地耳。不必捨此別求也。以此六根本是妙明真
心中所現之物。故根根塵塵皆可還源。今但就圓
根取其易入功用易成。故須選擇令於一門深入。
果能入一無妄則六知根一時清淨矣。

􂔹三略示妄盡還源分二。
􂨟初當機疑請。】

「阿難白佛言。世尊。云何逆流深入一門。能令六根一
時清淨。」

【􂨟二世尊的示分十。
􂨠初總明機淺法深。】

「佛告阿難。汝今巳得須陀洹果。巳滅三界眾生世間
見所斷惑。然猶未知根中積生無始虗習。彼習要因
修所斷得。何況此中生住異滅分齊頭數。」

【􂨠二令觀六一虗妄。】

「今汝且觀現前六根為一為六。阿難。若言一者。耳何
一見。目何不聞。頭奚不履。足奚無語。若此六根決定
成六。如我今會與汝宣揚微妙法門。汝之六根誰來
領受。阿難言。我用耳聞。佛言。汝耳自聞何闕身口。口
來問義身起欽承。是故應知非一終六。非六終一。終
不汝根元一元六。」

【􂨠三的示真妄兩忘。】

「阿難。當知是根非一非六。由無始來顛倒淪替故於
圓湛一六義生。」

【􂨠四責迷執一。】

「汝須陀洹雖得六銷猶未亡一。」

【􂨠五喻出形名。】

「如太虗空參合羣器。由器形異名之異空。除器觀空
說空為一。彼太虗空云何為汝成同不同。何況更名
是一非一。則汝了知六受用根亦復如是。」

【􂨠六別示妄源分二。
◎初別顯妄源分六。

􂨡初眼根。】

「由明暗等二種相形。於妙圓中黏湛發見。見精映色
結色成根。根元目為清淨四大。因名眼體如蒲萄朵。
浮根四塵流逸奔色。」

【􂨡二耳根。】

「由動靜等二種相擊。於妙圓中黏湛發聽。聽精映聲
卷聲成根。根元目為清淨四大。因名耳體如新卷葉。
浮根四塵流逸奔聲。」

【􂨡三鼻根。】

「由通塞等二種相發。於妙圓中黏湛發齅。齅精映香
納香成根。根元目為清淨四大。因名鼻體如雙垂爪。
浮根四塵流逸奔香。」

【􂨡四舌根。】

「由恬變等二種相參。於妙圓中黏湛發嘗。嘗精映味
絞味成根。根元目為清淨四大。因名舌體如初偃月。
浮根四塵流逸奔味。」

【􂨡五身根。】

「由離合等二種相摩。於妙圓中黏湛發覺。覺精映觸
摶觸成根。根元目為清淨四大。因名身體如腰鼓顙。
浮根四塵流逸奔觸。」

【􂨡六意根。】

「由生滅等二種相續。於妙圓中黏湛發知。知精映法
攬法成根。根元目為清淨四大。因名意思如幽室見。
浮根四塵流逸奔法。」

【◎二總結虗妄。】

「阿難。如是六根。由彼覺明有明明覺。失彼精了黏妄
發光。是以汝今離暗離明無有見體。離動離靜元無
聽質無通無塞齅性不生。非變非恬嘗無所出。不離
不合覺觸本無。無滅無生了知安寄。」

【􂨠七指歸觀心。】

「汝但不循動靜合離恬變通塞生滅明暗。如是十二
諸有為相。隨拔一根脫黏內伏。」

【􂨠八智起惑忘。】

「伏歸元真發本明耀。耀性發明。諸餘五黏應拔圓脫。
不由前塵所起知見。」

【􂨠九略顯大用。】

「明不循根寄根明發。由是六根互相為用。阿難。汝豈
不知今此會中阿那律陀無目而見。䟦難陀龍無耳
而聽。殑伽神女非鼻聞香。驕梵鉢提異舌知味。舜若
多神無身覺觸。如來光中映令暫現。既為風質其體
元無。諸滅盡定得寂聲聞如此會中摩訶迦葉久滅
意根圓明了知不因心念。」

【􂨠十顯妄盡還源。】

「阿難。今汝諸根若圓拔巳。內瑩發光。如是浮塵及器
世間諸變化相如湯消冰。應念化成無上知覺。阿難。
如彼世人聚見。於眼。若令急合暗相現前。六根黯然
頭足相類。彼人以手循體外繞。彼雖不見。頭足一辯
知覺是同。緣見因明暗成無見。不明自發則諸暗相
永不能昏。根塵既銷。云何覺明不成圓妙。」

【議曰。此略示妄盡還源也。阿難聞入一無妄六根
一時清淨之說未悟。故興此問以啟本無一六之
談。因示六妄本源以明所歸之地耳。故世尊先審
此根為一為六者意顯此本元非一六義也。但由
無始顛倒於圓湛體中一六義生。故譬虗空參合
羣器遂名為異。除器觀空又說空為一。且虗空豈
因器以成同異。同尚強名云何更說是一非一耶。
了知此義則六受用根如此而巳。不可作一六解
也。問六根本是妙湛圓明之真心。何以成此六根
之妄想耶。答由明暗等下正示初成六根之妄相
以示六妄之源也。由明暗等者意顯六根本非有
也。但由迷妙圓之真心妄成阿賴耶識謂之識精。
以因明立所遂有四大之妄塵。由明暗相形以擊
湛明之真體。因此黏湛而發妄見。見精映色久而
取著。故結色成根。而根初成之時乃四大之淨色
以籠識精。及麤而為浮塵根於外故識精從此流
逸而奔於色等塵。此眼根之所以成也。由動靜二
塵以發耳根。由通塞二塵以發鼻根。由恬變二塵
以發舌根。用離合二塵以發身根。由生滅二塵以
發意根。皆例如眼根。此六根之所以成也。意根屬
心無形。而根元亦名清淨四大者。謂初由妄見吸
取父母之精血而識栖託於中。及五根既就而初
結肉團居中名肉團心。故此屬四大名浮塵根。而
有一竅識精從此以奔法塵乃無明殻最初所結
清淨四大名勝義根以裹藏識。意根處此杳冥之
中故如幽室見。聖人之心有七竅言其虗而明耳。
巳上通示六根生起之妄源。故總結之曰如是六
根由彼覺明妄有明明之覺故失彼真精黏妄而
發其精光耳。皆以緣塵而有離塵則無體矣。故曰
無滅無生了知安寄。初以不知是妄故認無明為
主宰愛取為受用故依之而造業也。下示觀心。故
曰汝今若欲返妄歸真。但不循六塵隨拔一根脫
黏內伏伏歸元真。則本有真心光明一旦發耀。若
從一根耀性發明則五黏隨脫不隨前塵所起知
見盡是真光獨露耳。由此真明則不循六根之妄
但寄根以明疑。由是六根開通互相為用。此所以
令汝速證安樂妙常亦汝六根更非他物也。下引
不循六根之人豈不信哉。阿難下正示還源。謂今
汝諸根若圓拔巳則內瑩發光。如是浮塵根身及
器世間如湯消冰應念化成無上知覺矣。如水成
冰冰還成水豈假於外哉。且妄知妄見皆借前塵。
今不由前塵不因明而自然開發本有之真見則
諸暗相永不能昏矣。所以障蔽妙明者根塵之過
也。若根塵既消云何覺明之無明不成圓明之妙
覺哉。是知真妄還源總不出六根之外也。

上略顯妄盡還源。

􂔹四密示最初方便分二。

􂨟初當機重疑斷滅分二。
􂨠初以真疑妄。】

「阿難白佛言。世尊。如佛說言因地覺心欲求常住。要
與果位名目相應。世尊。如果位中菩提涅槃真如佛
性菴摩羅識空如來藏大圓鏡智。是七種名稱謂雖
別。清淨圓滿體性堅凝。如金剛王常住不壞。若此見
聽離於明暗動靜通塞畢竟無體。猶如念心離於前
塵本無所有。云何將此畢竟斷滅以為修因。欲獲如
來七常住果。」

【􂨠二以妄疑真。】

「世尊。若離明暗見畢竟空。如無前塵念自性滅。進退
循環微細推求本無我心及我心所。將誰立因求無
上覺。如來先說湛精圓常。違越誠言終成戲論。云何
如來真實語者。惟垂大慈開我蒙悋。」

【議曰。此將示聞性真常以密揀耳根為最初方便
故當機先設斷滅之疑也。阿難聞說六根離塵無
體遂疑為斷滅。故問佛果七種皆是常住。若果念
心離於前塵本無所有則斷滅矣。云何將此畢竟
斷滅以為修因欲獲如來七常住果耶。故進退循
環求而不知。遂起如來自語相違之疑。

􂨟二巧示真常分五。
􂨠初責許除疑。】

「佛告阿難。汝學多聞未盡諸漏。心中徒知顛倒所因。
真倒現前實未能識。恐汝誠心猶未信伏。吾今試將
塵俗諸事當除汝疑。」

【􂨠二擊鐘以驗。】

「即時如來敕羅睺羅擊鐘一聲。問阿難言汝今聞不。
阿難大眾俱言我聞。鐘歇無聲。佛又問言汝今聞不。
阿難大眾俱言不聞。時羅睺羅又擊一聲。佛又問言
汝今聞不。阿難大眾又言俱聞。佛問阿難。汝云何聞
云何不聞。阿難大眾俱白佛言。鐘聲若擊則我得聞
擊久聲銷音響雙絕則名無聞。如來又敕羅睺擊鐘。
問阿難言爾今聲不。阿難大眾俱言有聲。少選聲銷。
佛又問言爾今聲不。阿難大眾答言無聲。有頃羅睺
更來撞鐘。佛又問言爾今聲不。阿難大眾俱言有聲。
佛問阿難。汝云何聲云何無聲。阿難大眾俱白佛言。
鐘聲若擊則名有聲。擊久聲銷音響雙絕則名無聲。」

【􂨠三正顯真常分五。
◎初揀定。】

「佛語阿難及諸大眾。汝今云何自語矯亂。大眾阿難
俱時問佛。我今云何名為矯亂。佛言。我問汝聞汝則
言聞。又問汝聲汝則言聲。唯聞與聲報答無定。如是
云何不名矯亂。阿難。聲銷無響汝說無聞。若實無聞。
聞性巳滅同於枯木。鐘聲更擊汝云何知。知有知無
自是聲塵或無或有。豈彼聞性為汝有無。聞實云無
誰知無者。」

【◎二正示。】

「是故阿難。聲於聞中自有生滅。非為汝聞聲生聲滅
令汝聞性為有為無。」

【◎三責迷。】

「汝尚顛倒惑聲為聞。何怪昏迷以常為斷。終不應言
離諸動靜閉塞開通說聞無性。」

【◎四喻顯。】

「如重睡人眠熟牀枕。其家有人於彼睡時擣練舂米。
其人夢中聞舂擣聲別作他物。或為擊鼓。或為撞鐘。
即於夢時自怪其鐘為木石響。於時忽寤遄知杵音。
自告家人我正夢時惑此舂音將為鼓響。阿難。是人
夢中豈憶靜搖開閉通塞。其形雖寐聞性不昏。」

【◎五顯結。】

「縱汝形銷命光遷謝。此性云何為汝銷滅。」

【􂨠四總結顛倒。】

「以諸眾生從無始來循諸色聲逐念流轉。曾不開悟
性淨妙常。不循所常逐諸生滅。由是生生雜染流轉。」

【􂨠五指歸觀心分三。
◎初滅塵同覺。】

「若棄生滅守於真常。」

【◎二智起惑亡。】

「常光現前。根塵識心應時銷落。」

【◎三塵消覺淨。】

「想相為塵。識情為垢。二俱遠離。則汝法眼應時清明
云何不成無上知覺。」

【議曰。此下世尊巧示真常也。阿難因疑此心離塵
無體將為斷滅。世尊試將俗事以驗令其除疑。故
令羅睺擊鐘以驗。初擊鐘時問曰聞否意在驗聞
性也。如來又敕羅睺擊鐘乃問聲否是約聲塵以
驗也。先巳報言無聞矣。次又擊時再問而報有聲。
若聞性果無則隨時巳滅不應又聞此聲矣。故責
之曰報答無定。以知有知無自是聲塵或有或無
耳。豈彼聞性為汝有無哉。若實無聞誰知無者。以
此足徵聞恒真常也。乃正示之曰聲於聞中自有
生滅。非汝聞性為有為無。乃責之曰。汝尚惑聲為
聞。何怪以常為斷。故不應言離彼動靜前塵便說
聞無性也。故說睡夢之人形寐而聞性不昏。以此
足知縱汝形消命光遷謝此性云何為汝消滅耶。
此結顯真常之義也。下示顛倒。以諸眾生循諸色
聲逐念流轉。不循所常逐諸生滅。故生生雜染流
轉。下指歸觀心。若棄生滅守於真常。一旦常光現
前。則根塵識心應時消落矣。想相識情二俱遠離。
則根塵頓消而汝法眼應時清明。云何不成無上
知覺耶。此巳巧示真常。意顯耳根可為最初方便。
次下指結根元將明下手功夫耳。

上總示迷悟之根竟。】

大佛頂如來密因修證了義諸菩薩萬行首楞嚴經
通議卷第四

大佛頂如來密因修證了義諸菩薩萬行首楞嚴經
通議卷第五
唐天竺沙門般剌密帝譯
烏萇國沙門彌伽釋伽譯語
菩薩戒弟子清河房融筆受
明南嶽沙門憨山釋德清述

【􂨞二正示一心三觀之相分二。

􂔹初當機以真疑妄。】

「阿難白佛言。世尊。如來雖說第二義門。今觀世間解
結之人。若不知其所結之元。我信是人終不能解。世
尊。我及會中有學聲聞亦復如是。從無始際與諸無
明俱滅俱生。雖得如是多聞善根。名為出家。猶隔日
瘧。惟願大慈哀愍淪溺。今日身心云何是結從何名
解。亦令未來苦難眾生得免輪迴不落三有。作是語
巳。普及大眾五體投地。雨淚翹誠佇佛如來無上開
示。」

【議曰。此下將示三觀之相欲顯即妄即真故約生
滅以問也。阿難聞前第二義門巳知生死結根。但
不知今日身心云何是結從何名解。乃疑不知真
妄之元。此特請解結之方。所謂下手之處。即是最
初方便也。此大定法門非小因緣。故十方諸佛放
光攝授同聲說偈也。

􂔹二佛示迷悟同源分四。
􂨟初本尊安慰。】

「爾時世尊憐愍阿難及諸會中諸有學者。亦為未來
一切眾生為出世因作將來眼。以閻浮檀紫金光手
摩阿難頂。」

【􂨟二諸佛證成分二。
􂨠初光證道同。】

「即時十方普佛世界六種震動。微塵如來住世界者
各有寶光從其頂出。其光同時於彼世界來祗陀林
灌如來頂。是諸大眾得未曾有。」

【􂨠次言顯一真。】

「於是阿難及諸大眾俱聞十方微塵如來異口同音
告阿難言。善哉阿難。汝欲識知俱生無明使汝輪轉
生死結根。唯汝六根。更無他物。汝復欲知無上菩提
令汝速證安樂解脫寂靜妙常。亦汝六根更非他物。」

【􂨟三當機重請。】

「阿難雖聞如是法音心猶未明。稽首白佛。云何令我
生死輪迴安樂妙常同是六根更非他物。」

【􂨟四世尊宣示分二。
􂨠初長行分六。

◎初指真源不二。】

「佛告阿難根塵同源。縛脫無二。」

【◎二示無明體空。】

「識性虗妄猶如空華。」

【◎三明根塵妄發。】

「阿難。由塵發知因根有相。」

【◎四明妄元無體。】

「相見無性同於交蘆。」

【◎五示迷悟同源。】

「是故汝今知見立知即無明本。知見無見斯即涅槃
無漏真淨。」

【◎六指歸真際。】

「云何是中更容他物。爾時世尊欲重宣此義而說偈
言。」

【議曰。諸佛先示迷悟同源然後乃示觀相也。以阿
難雨淚翹誠哀請之心極切。故世尊摩頂安慰而
後告也。即時十方世界六種震動者表破根本無
明則六根翻破故震動也。世界本唯一真故云普
佛。微塵如來各有寶光同時來灌釋迦頂者以表
釋迦所說頂法與諸佛道同也。諸佛異口同音告
阿難者。以阿難初請十方如來得成菩提妙奢摩
他三摩禪那最初方便。故今正示觀相諸佛同告
以表十方諸如來一道出生死。即所示者乃諸佛
最初之方便也。使汝輪轉生死結根唯汝六根更
無他物。令汝速證安樂解脫亦汝六根更非他物。
以示諸佛修證皆同。欲令阿難諦信不疑也。此非
阿難所知故致疑重請。本尊先指真源以示之曰。
根塵同一真源。縛脫本無二致。斯則直指一心更
無剩法矣。疑謂既是一真無奈現有無明識性。故
曰識性虗妄猶如空華本無所有。此言無明體空
也。疑是本空然則根塵從何而有。故曰由塵以發
知。即所既妄立生汝妄能也。因根有相謂無明雖
空今既結成根則有妄相。此明根塵妄發也。即此
見相二分原是無明所成。無明既是本空則此相
見亦了無自性。故喻如交蘆。蓋蘆體本空。而交處
亦空。此明妄元無體也。知見立知等者。謂無明根
塵一一本空。空則一法不有。唯一真獨存。但汝於
所知所見性自天然不必更立知見。若強立一知
見則是無明之本矣。是故即今返妄歸真不必別
修。但於知見不起妄見即是涅槃無漏真淨矣。此
示迷悟同源也。云何是中更容他物耶。此結指真
際。而修行之要莫切於此矣。有未盡之義故重說
偈言。

􂨠二偈頌正示觀相分六。

◎初依一心立三觀之相。】

「真性(宗本)有為空。(空觀)緣生故如幻。(假觀)無為無起滅。不實
如空華(中觀)。」

【◎二即一心為所觀之境。】

「言妄顯諸真。妄真同二妄。(真妄雙絕)猶非真非真。云何見
所見。(根境兩忘)中間無實性。是故若交蘆。(無明體空)結解同所
因。(迷悟同源)聖凡無二路。(歸源無二)汝觀交中性。空有二俱非。」

【(直觀中道)迷晦即無明。發明便解脫(正出同源所以)。

◎三依圓根為入理之門。】

「解結因次第。六解一亦亡。根選擇圓通。入流成正覺。」

【◎四指生相無明為所斷之惑。】

「陀那微細識。習氣成暴流。真非真恐迷。我常不開演。」

【◎五頓證一心顯三觀之用。】

「自心取自心。非幻成幻法(真妄互立)不取無非幻(妄滅真亡)非
幻尚不生。幻法云何立(真窮惑盡)。」

【◎六諸佛同證結三觀之名。】

「是名妙蓮華。金剛王寶覺。如幻三摩提。彈指超無學。
此阿毗達磨。十方薄伽梵。一路涅槃門。」

【議曰。此真性下至發明便解脫為應頌。正示三觀
之相義也。真性乃宗本也。謂真如妙性為萬法之
宗。故首標之。有為空此示空觀也。謂諸有為法依
真而立。雖有而性常自空。即此為空觀。以空則唯
一真如。了無一法。寂滅湛然。故當奢摩他義也。緣
生故如幻此示假觀也。謂真如體空以不變而隨
緣故成諸法。以諸法本無。但以緣會而生。緣會而
生。則未生無有。有而性常自空。故如幻耳。明照諸
法當體如幻故當三摩義也。無為無起滅不實如
空華此示中觀也。謂真如無為本無起滅。今既隨
緣成事似有起滅。以幻體不實了無起處。故如空
華。以空華本無起滅。而空體體一向寂然。謂真性寂
然不礙隨緣。雖任隨緣而真源湛寂。斯則空有齊
彰中道頓顯。故當禪那義也。然此三觀總依一心
以示其相。即首楞嚴大定。此定乃解結之祕訣破
惑之神符也。佛佛成道皆以此為密因。而阿難最
初便問此定。以迷妄根深故先破妄以顯三觀之
體。及問行門乃審生死結根。今既知結根故請解
結之方。至此諸佛方同聲顯示者足見此法甚深
非諦信不疑者未可輕易拈出也。言妄顯諸真一
偈半乃示即一心真源為所觀之境。謂依一心建
立三觀。以此三觀還照一心。故為觀境。謂寂滅一
心真妄雙絕。且真之名但由妄顯。若言妄言真總
皆是妄。故曰妄真同二妄。且此心猶不說真與非
真。云何而有能見所見。是知能所皆因無明而立。
若了無明體空則根塵自泯能所雙忘。以根塵交
處全體本空。空則不結。不結則根塵頓消。而解結
之妙無尚此矣。結解同所因下為伽陀。乃出同源
之所以也。謂迷一心而為無明妄立能所對待。根
塵因此而結。今解亦因此而解。以聖凡同稟一心
元無二路。今汝但觀根塵相交之中本無實性從
何而結耶。無明妄立故非空。雖有而無自性故非
有。言空言有皆依無明。而湛寂一心空有兩絕。故
二俱非。汝但觀此交中之性。迷晦即是無明。若發
明即成解脫矣。何難之有哉。解結因次第下一偈
意依圓根為入理之門。謂既有六結須次第解之。
故曰因次第。若六結解而一亦不存。故曰六解一
亦亡。以此故須選擇圓根。即可入流成正覺也。陀
那下的指根本無明為所斷之惑。謂能斷者三觀。
此識甚深微細薰變難思。以習氣內鼓使湛淵心
體遂成瀑流。以真妄和合故曰真非真恐迷。謂恐
外道二乘妄執為我起斷常見。故尋常不敢開演
也。今所斷者正此識耳。自心取自心下五句示頓
證一心以顯三觀之用。由迷真心而成業識。變起
根塵諸法。不達自心所現。故執取而起惑造業。豈
非自心取自心耶。因一取字故令非幻之真而成
虗幻之妄法。今若返妄歸真更無別法。只不取則
根塵頓消。真且不立。幻法從何而立耶。此真窮惑
盡只在了此發業無明本空而潤生之愛取則當
下消亡。此所以不勞肯綮而頓證無生也。歸真之
要莫切於此是名妙蓮華下三句總結觀名。謂此
大定是名妙蓮華。以本來無染故猶蓮華。無堅不
摧故名金剛王寶覺。即有以觀空故曰如幻三摩
提。彈指超無學者此顯法利能収速效也。阿毗達
摩此云無比法。顯法勝也。十方薄伽梵一路涅槃
門顯佛佛同修同證也。一往開示妙義盡萃此章
故判為正示觀相。此外更無顯了若此者。幸深觀
之。

上示三觀之相竟。

􂨞三略示解結方之分三。
􂔹初經家敘致。】

「於是阿難及諸大眾。聞佛如來無上慈誨。祇夜伽陀
雜糅精瑩。妙理清徹。心目開明歎未曾有。阿難合掌
頂禮白佛。我今聞佛無遮大悲性淨妙常真實法句。」

【􂔹二當機啟請分二。
􂨟初問六解一亡。】

「心猶未達六解一亡。」

【􂨟二問舒結倫次。】

「舒結倫次。惟垂大慈。再愍斯會及與將來。施以法音
洗滌沈垢。」

【議曰。此下略示解結之方也。阿難因聞解結次第。
以未知六解一亡。舒結倫次。意請明下手之方也。

􂔹三世尊巧示分二。
􂨟初答六解一亡分三。

􂨠初示根結所由分五。

◎初借顯妄迷一心而成五陰。】

「即時如來於師子座。整涅槃僧斂僧伽梨。攬七寶几。
引手於几取劫波羅天所奉華巾。」

【◎二借顯妄結五陰而成六根。】

「於大眾前綰成一結。示阿難言此名何等。阿難大眾
俱白佛言。此名為結。於是如來綰疊華巾又成一結。
重問阿難此名何等。阿難大眾又白佛言。此亦名結。
如是倫次綰疊華巾總成六結。一一結成。皆取手中
所成之結。持問阿難此名何等。阿難大眾亦復如是
次第詶佛此名為結。」

【◎三借顯一六義生。】

「佛告阿難。我初綰巾汝名為結。此疊華巾先實一條。
第二第三云何汝曹復名為結。阿難白佛言。世尊。此
寶疊華緝績成巾雖本一體。如我思惟。如來一綰得
一結名。若百綰成終名百結。何況此巾祇有六結。終
不至七亦不停五。云何如來祇許初時。第二第三不
名為結。」

【◎四借顯六根同異。】

「佛告阿難。此寶華巾。汝知此巾元止一條。我六綰時
名有六結。汝審觀察。巾體是同因結有異。於意云何。
初綰結成名為第一。如是乃至第六結生。我今欲將
第六結名成第一不。不也世尊。六結若存。斯第六名。
終非第一。縱我歷生盡其明辯。如何令是六結亂名。」

【◎五結合六根同異。】

「佛言如是。六結不同。循顧本因一巾所造。令其雜亂
終不得成。則汝六根亦復如是。畢竟同中生畢竟異。」

【議曰。此巧示六結同異之元也。如來取劫波羅天
所奉華巾將為結本者以巾有五色意表迷一真
而為五蘊。將依此而妄分六根也。佛告阿難下徵
示一六義生也。以此華巾先實一條次第綰成六
結。正表元依一精明分成六和合也。此寶華巾下
至生畢竟異借顯六根同異也。
上示巾結所由。

􂔹二示六解一亡分二。
◎初借顯六解一亡。】

「佛告阿難。汝必嫌此六結不成。願樂一成復云何得。
阿難言。此結若存是非鋒起。於中自生此結非彼彼
結非此。如來今日若總解除。結若不生則無彼此。尚
不名一六云何成。」

【◎二法合真妄不生。】

「佛言。六解一亡亦復如是。由汝無始心性狂亂知見
妄發。發妄不息勞見發塵。如勞目睛則有狂華於湛
精明無因亂起。一切世間山河大地生死涅槃皆即
狂勞顛倒華相。」

【議曰。此示六解一亡以顯本無一六義也。佛問阿
難汝必嫌此六結願樂一成云何能得者意使阿
離自悟六解一亡之義也。蓋以一喻無明。六喻六
根。阿離領知結若不生一尚無名云何成六。故佛
印許亦復如是。此乃借事以明。故下正示之曰。由
汝無始知見妄發發妄不息如目勞而見狂華。故
於元湛精明一真體中無因亂起一切世間山河
大地。而真淨界中生死涅槃皆即狂勞顛倒華相。
是所謂妄真同二妄。妄滅而真亦不存。六解一亡
義見於此。

􂨠三示解結之方分五。
◎初借顯二邊無力。】

「阿難言。此勞同結云何解除。如來以手將所結巾偏
掣其左。問阿難言如是解不。不也世尊。旋復以手偏
牽右邊。又問阿難如是解不。不也世尊。佛告阿難。我
今以手左右各牽竟不能解。汝設方便云何解成。」

【◎二借顯中道收功。】

「阿難白佛言。世尊。當於結心解即分散。」

【◎三借令直觀中道。】

「佛告阿難。如是如是。若欲除結當於結心。」

【◎四正示成佛真因。】

「阿難。我說佛法從因緣生。非取世間和合麤相。如來
發明世出世法。知其本因隨所緣出。如是乃至恆沙
界外一滴之雨亦知頭數。現前種種松直棘曲鵠白
烏玄皆了元由。」

【◎五結示由根證入。】

「是故阿難。隨汝心中選擇六根。根結若除塵相自滅。
諸妄銷亡不真何待。」

【議曰。此正示解結之方也。阿難問云此勞同結云
何解除。雖就巾結而問。意在即請解根結之方。故
以此勞同結為請。世尊巧示。乃以手左右偏掣而
問。阿難皆云不能解者。意顯二邊無力也。乃返令
阿難汝設方便云何解成。阿難答曰當於結心解
即分散。然如來豈不自知解結當心。而返徵阿難
者正是欲令自知下手之處。故佛印許當於結心。
意令直觀中道也。下示成佛真因欲令當機諦信
不疑。故佛自陳一切世出世法皆了元因。矧此修
行豈不知其節要耶。今則隨汝心中還擇六根。根
結若除則塵相自滅。諸妄消亡不真何待。此的示
由根證入也。

上總答六解一亡。

􂨟二答舒結倫次分四。
􂨠初借顯生因識有。】

「阿難。吾今問汝。此劫波羅巾六結現前。同時解縈得
同除不。不也世尊。是結本以次第綰生。」

【􂨠二借顯滅從色除。】

「今日當須次第而解。六結同體結不同時。則結解時
云何同除。」

【􂨠三法合解結次第分三。

◎初由中道斷見思以證人空。】

「佛言。六根解除亦復如是。此根初解先得人空。」

【◎二由中道斷塵沙以證法空。】

「空性圓明成法解脫。」

【◎三由中道斷無明以證無生。】

「解脫法巳俱空不生。」

【􂨠四結歸觀心。】

「是名菩薩從三摩地得無生忍。」

【議曰。此答舒結倫次也。結由次第而綰者借顯生
因識有。今亦次第而解者借顯滅從色除也。上皆
借事以顯。下以法合解結次第。此根初解先得人
空者。謂由奢摩中道觀任運先斷見思滅分段生
死故曰先得人空。此從觀行以滿十信也。空性圓
明成法解脫者。謂由三摩中道觀滅塵沙惑分破
無明。乃從初住以去歷三賢以至登地也。解脫法
巳俱空不生者。此由禪那中道觀入初地。中中流
入薩婆若海。此歷十地以極等覺也。故結歸觀心
乃曰是名菩薩從三摩地得無生忍。解結之方無
尚此矣。自非如來大慈何以曲盡如此哉。

上示解結之方竟。

議曰。按經通途阿難最初啟請十方如來得成菩
提妙奢摩他三摩禪那最初方便。蓋三觀乃佛佛
成道之本。所謂一道出生死。其最初方便乃各各
發心悟道之本因。正如解結之功夫也。從前如來
巳為阿難巧示解結之方。審明下手之處。不啻三
令五申矣。至此重假二十五聖旁通者正示各各
最初悟道之方便也。如趨王城。家家有路透長安。
但出門一步。即在各人脚跟下。隨方取便耳。故圓
覺修心而有二十五輪之觀法。此經有二十五聖
之妙門。即其人人悟處皆可還源。但取圓通本根
處而易入故選耳根為第一。此正除結當心勅二
十五聖之意也。

􂨞四廣示最初方便分四。
􂔹初當機特請當根。】

「阿難及諸大眾蒙佛開示慧覺圓通得無疑惑。一時
合掌頂禮雙足而白佛言。我等今日身心皎然快得
無礙。雖復悟知一六亡義。然猶未達圓通本根。世尊。
我輩飄零積劫孤露。何心何慮預佛天倫。如失乳兒
忽遇慈母。若復因此際會道成。所得密言還同本悟。
則與未聞無有差別。惟垂大悲惠我祕嚴。成就如來
最後開示。作是語巳五體投地。退藏密機冀佛冥授。」

【􂔹二世尊借證密授分二。
􂨟初世尊借問。】

「爾時世尊普告眾中諸大菩薩及諸漏盡大阿羅漢。
汝等菩薩及阿羅漢。生我法中得成無學。我今問汝
最初發心悟十八界誰為圓通。從何方便入三摩地。」

【議曰。此下廣示最初方便也。阿難大眾巳悟一六
亡義。但猶未達圓通本根。冀望開示。所得密言者
巳領六解一亡之義謂諸如來所說之法也。還同
本悟者謂先悟實相但於華屋未得門入猶與未
聞等也。世尊不自開示乃問在會菩薩聲聞者。意
借各人所入之初心方便以顯門門皆可證入也。
冀佛冥授故如來默然假眾以說。

􂨟二諸聖證成分三。
􂨠初諸聖宣示分二。

◎初二十四聖別證分四。
􂨡初六塵分六。

􂗶一聲塵。】

「憍陳那五比丘即從座起。頂禮佛足而白佛言。我在
鹿苑及於雞園。觀見如來最初成道。於佛音聲悟明
四諦。佛問比丘我初稱解。如來印我。名阿若多。妙音
密圓。我於音聲得阿羅漢。佛問圓通。如我所證音聲
為上。」

【議曰。此下二十五聖由三科七大此從聲塵而入
者也。憍陳那此云火器。以先世為事火外道因以
命族。五比丘乃佛最初得度者。佛出家時淨梵乃
命家族三人。一阿顯婆。二䟦提。三摩訶男拘利。舅
氏二人。一憍陳那。二十力迦葉。勅此五人隨衛。後
捨佛各修異道。及如來成道思度五人。遂之鹿苑
三轉四諦法輪。問言解否。陳那答言巳解。佛印許。
阿若多此云解。此由聞聲得悟者。

􂗶二色塵。】

「優婆尼沙陀即從座起。頂禮佛足而白佛言。我亦觀
佛最初成道。觀不淨相生大厭離。悟諸色性以從不
淨白骨微塵歸於虗空。空色二無成無學道。如來印
我名尼沙陀。塵色既盡妙色密圓。我從色相得阿羅
漢。佛問圓通。如我所證色因為上。」

【議曰。此由色塵而入者也。優波尼沙陀此云近少。
亦云塵性空。由悟色性以得名。從不淨觀以至白
骨微塵歸於虗空。

􂗶三香塵。】

「香嚴童子即從座起。頂禮佛足而白佛言。我聞如來
教我諦觀諸有為相。我時辭佛宴晦清齋。見諸比丘
燒沈水香。香氣寂然來入鼻中。我觀此氣非木非空
非煙非火。去無所著來無所從。由是意銷發明無漏。
如來印我得香嚴號。塵氣倐滅妙香密圓。我從香嚴
得阿羅漢。佛問圓通。如我所證香嚴為上。」

【議曰。此由香塵而入者也。菩薩以童真入道故稱
童子。觀香非木非空非煙非火則香嚴體空。去無
所著來無所從則塵境如如。由是意消發明無漏。

􂗶四味塵。】

「藥王藥上二法王子并在會中五百梵天即從座起。
頂禮佛足而白佛言。我無始劫為世良醫。口中嘗此
娑婆世界草木金石。名數凡有十萬八千。如是悉知
若醋鹹淡甘辛等味并諸和合。俱生變異。是冷是熱
有毒無毒悉能徧知。承事如來。了知味性非空非有。
非即身心。非離身心。分別味因從是開悟。蒙佛如來
印我昆季藥王藥上二菩薩名。今於會中為法王子。
因味覺明位登菩薩。佛問圓通如我所證味因為上。」

【議曰。此由味塵而入者也。堪紹佛種故稱法王子。
藥王多劫知味非一時也。了知味性本空。約身心
即根識與味塵對觀非即非離。則中道自顯。分別
味因則無明體空了證無生。

􂗶五觸塵。】

「䟦陀婆羅并其同伴十六開士即從座起。頂禮佛足
而白佛言。我等先於威音王佛聞法出家。於浴僧時
隨例入室。忽悟水因。既不洗塵。亦不洗體。中間安然。
得無所有。宿習無忘。乃至今時從佛出家令得無學。
彼佛名我䟦陀婆羅。妙觸宣明成佛子住。佛問圓通。
如我所證觸因為上。」

【議曰。此由觸塵而入者也。䟦陀婆羅此云賢護。忽
悟水因既不洗塵境空也。亦不洗體根空也。根塵
既空而中間安然得無所有。此脫根塵而入空性。

􂗶六法塵。】

「摩訶迦葉及紫金光比丘尼等即從座起。頂禮佛足
而白佛言。我於往劫於此界中有佛出世名日月燈。
我得親近聞法修學。佛滅度後供養舍利然燈續明。
以紫光金塗佛形像。自爾以來世世生生身常圓滿
紫金光聚。此紫金光比丘尼等即我眷屬同時發心。
我觀世間六塵變壞唯以空寂修於滅盡。身心乃能
度百千劫猶如彈指。我以空法成阿羅漢。世尊說我
頭陀為最。妙法開明銷滅諸漏。佛問圓通。如我所證
法因為上。」

【議曰。此由法塵而入者也。摩訶迦葉此以大飲光
氏。名畢鉢羅。頭陀第一。供佛舍利等敘往因也。觀
六塵變壞生滅也。唯以空寂無生也。以觀生滅得
證無生故曰空法。

􂨡二五根分五。
􂗶初眼根。】

「阿那律陀即從座起。頂禮佛足而白佛言。我初出家
常樂睡眠。如來訶我為畜生類。我聞佛訶啼泣自責。
七日不眠失其雙目。世尊示我樂見照明金剛三昧。
我不因眼觀見十方。精真洞然如觀掌果。如來印我
成阿羅漢。佛問圓通。如我所證旋見循元。斯為第一。」

【議曰。此下由五根而入者也。阿那律此云無貧。是
佛堂弟。白飯王之子。多樂睡眠。佛呵之曰。咄咄胡
為寐。螺螄蚌蛤類。一睡一千年。不聞佛名字。因此
發憤不睡失明。依教修行遂得天眼通。不因眼觀
見十方者。所謂明不循根。不明自發則諸暗相永
不能昏。

􂗶二鼻根。】

「周利槃特迦即從座起。頂禮佛足而白佛言。我闕誦
持無多聞性。最初值佛聞法出家。憶持如來一句伽
陀。於一百日。得前遺後。得後遺前。佛愍我愚。教我安
居調出入息。我時觀息微細窮盡。生住異滅諸行剎
那。其心豁然得大無礙。乃至漏盡成阿羅漢。住佛座
下印成無學。佛問圓通。如我所證反息循空。斯為第
一。」

【議曰。此由鼻根而入者也。周利槃特迦此云蛇奴。
亦云繼道。以生於路邊故。性最愚鈍。以前世為法
師祕吝佛法故感愚報。五百比丘同教一偈。經九
十日不能記憶。世尊教止散亂觀出入息。遂得心
開。返息循空離出入息也。

􂗶三舌根。】

「憍梵鉢提即從座起。頂禮佛足而白佛言。我有口業。
於過去劫輕弄沙門。世世生生有牛呞病。如來示我
一味清淨心地法門。我得滅心入三摩地。觀味之知
非體非物。應念得超世間諸漏。內脫身心外遺世界。
遠離三有。如鳥出籠。離垢銷塵法眼清淨成阿羅漢。
如來親印登無學道。佛問圓通。如我所證還味旋知。
斯為第一。」

【議曰。此由舌根而入者也。憍梵鉢提此云牛呞。牛
事虗哨感報如之。非體非物則根塵兩忘。故內脫
身心外遺世界。

􂗶四身根。】

「畢陵伽婆蹉即從座起。頂禮佛足而白佛言。我初發
心從佛入道。數聞如來說諸世間不可樂事。乞食城
中心思法門。不覺路中毒剌傷足舉身疼痛。我念有
知知此深痛雖覺覺痛覺清淨心無痛痛覺。我又思
惟如是一身寧有雙覺。攝念未久身心忽空。三七日
中諸漏虗盡成阿羅漢。得親印記發明無學。佛問圓
通。如我所證純覺遺身。斯為第一。」

【議曰。此由身根而入者也。畢陵伽婆蹉此云餘習。
昔為婆羅門餘習多慢如罵河神曰小婢之類。初
入道時聞佛所說世間無常苦空之法故云不可
樂事。心思法門而路中不覺毒剌傷足此苦事也。
我念身有知而知此深痛。雖有知覺覺此深痛。返
觀覺心清淨無有痛能痛此覺心者是所謂純覺
遺身。

􂗶五意根。】

「須菩提即從座起。頂禮佛足而白佛言。我曠劫來心
得無礙。自憶受生如恆河沙。初在母胎即知空寂。如
是乃至十方成空。亦令眾生證得空性。蒙如來發性
覺真空。空性圓明得阿羅漢。頓入如來寶明空海。同
佛知見印成無學。解脫性空我為無上。佛問圓通。如
我所證諸相入非非所非盡旋法歸無。斯為第一。」

【議曰。此由意根而入者也。須菩提此云空生。又云
善現。以生時庫藏皆空。解空為上。因久知空寂故
從佛得聞性覺真空遂得開悟。同佛知見者蓋言
分同佛所觀空理非全同也。非所非盡謂非所之
非亦盡。

􂨡三六識分六。
􂗶初眼識。】

「舍利弗即從座起。頂禮佛足而白佛言。我曠劫來心
見清淨。如是受生如恒河沙。世出世間種種變化一
見則通獲無障礙。我於路中逢迦葉波兄弟相逐宣
說因緣。悟心無際從佛出家。見覺明圓得大無畏成
阿羅漢。為佛長子。從佛口生。從法化生。佛問圓通。如
我所證心見發光光極知見。斯為第一。」

【議曰。此由眼識而入者也。舍利弗此云鶖子。連母
名也。曠劫以來心見清淨則宿因巳深。世出世間
種種變化謂四諦生滅法也。心見發光光極知見
謂不由前塵所起知見。

􂗶二耳識。】

「普賢菩薩即從座起。頂禮佛足而白佛言。我巳曾與
恆沙如來為法王子。十方如來教其弟子菩薩根者
修普賢行從我立名。世尊。我用心聞分別眾生所有
知見。若於他方恆沙界外有一眾生心中發明普賢
行者。我於爾時乘六牙象分身百千皆至其處。縱彼
障深未得見我。我與其人暗中摩頂。擁護安慰令其
成就。佛問圓通。我說本因心聞發明分別自在。斯為
第一。」

【議曰。此由耳識而入者也。行彌法界曰普。位隣極
聖曰賢。若耳識分別則有限量。今以心聞故心徧
十方而聞亦徧法界。蓋眾生所有知見不出此心
之外故能一一分別也。但有心契普賢行者即為
攝受擁護。以由心聞故分別自在。

􂗶二鼻識。】

「孫陀羅難陀即從座起。頂禮佛足而白佛言。我初出
家從佛入道。雖具戒律。於三摩地心常散動未獲無
漏。世尊教我及俱絺羅觀鼻端白。我初諦觀經三七
日。見鼻中氣出入如煙。身心內明圓洞世界。徧成虗
淨猶如瑠璃。煙相漸消鼻息成白。心開漏盡。諸出入
息化為光明照十方界得阿羅漢。世尊記我當得菩
提。佛問圓通。我以消息息久發明明圓滅漏。斯為第
一。」

【議曰。此由鼻識而入者也。孫陀羅難陀此云豔喜。
兼妻得名也。乃佛親弟。出家之初因心散動。故佛
教令觀鼻端白。所以注心不涉攀緣。故為依鼻識
也。前數息但依根耳。諸出入息化為光明以離識
故心光發越照十方界。

􂗶四舌識。】

「富樓那彌多羅尼子即從座起頂禮佛足而白佛言。
我曠劫來辯才無礙。宣說苦空深達實相。如是乃至
恒沙如來祕密法門。我於眾中微妙開示得無所畏。
世尊知我有大辯才。以音聲輪教我發揚。我於佛前
助佛轉輪。因師子吼成阿羅漢。世尊印我說法無上。
佛問圓通。我以法音降伏魔怨消滅諸漏。斯為第一。」

【議曰。此由舌識而入者也。富樓那此云滿。彌多羅
此云慈。尼女稱乃其母也。從曠劫來辯才無礙。則
宿因巳深。宣說苦空四諦生滅之法。而能達於實
相。是謂微妙開示者也。以舌識宣揚妙法而得漏
盡。是所謂善解法義隨說悟入。

􂗶五身識。】

「優波離即從座起。頂禮佛足而白佛言。我親隨佛踰
城出家。親觀如來六年勤苦。親見如來降伏諸魔制
諸外道。解脫世間貪欲諸漏。承佛教戒。如是乃至三
千威儀八萬微細性業遮業悉皆清淨。身心寂滅成
阿羅漢。我是如來眾中綱紀。親印我心。持戒修身眾
推為上。佛問圓通。我以執身身得自在。次第執心心
得通達。然後身心一切通利。斯為第一。」

【議曰。此由身識而入者也。優波離此云近執。如來
為太子時親近執事之臣也。謂殺盜婬妄性本是
罪。不待制止。犯而成業。故云性業。其餘即因過始
制。制前犯即無罪。故云遮業。以二業既空故身心
寂滅。以身戒圓明故身自在。心戒圓明故心自在。

􂗶六意識。】

「大目犍連即從座起。頂禮佛足而白佛言。我初於路
乞食。逢遇優樓頻螺伽耶那提三迦葉波。宣說如來
因緣深義。我頓發心得大通達。如來惠我袈裟著身
鬚髮自落。我遊十力得無罣礙。神通發明推為無上
成阿羅漢。寧唯世尊。十方如來歎我神力圓明清淨
自在無畏。佛問圓通。我以旋湛心光發宣如澄濁流
久成清瑩。斯為第一。」

【議曰。此由意識而入者也。目犍連此云采菽氏。名
拘律陀此云無節樹。優樓頻螺此云木瓜癃。伽耶
此云城。亦山名。那提此云河。三迦葉波所住之處
也因緣深義謂無生法也。以意識生滅。今悟無生
故心得通達。旋湛謂不逐生滅前塵。故心光發宣。

上由十八界而悟入者下由七大而悟入者。

􂨡四七大分七。
􂗶初火大。】

「烏芻瑟摩於如來前。合掌頂禮佛之雙足而白佛言。
我常先憶久遠劫前性多貪欲。有佛出世名曰空王。
說多婬人成猛火聚。教我徧觀百骸四肢諸冷煖氣。
神光內凝化多婬心成智慧火。從是諸佛皆呼召我
名為火頭。我以火光三昧力故成阿羅漢。心發大願
諸佛成道我為力士親伏魔怨。佛問圓通。我以諦觀
身心煖觸無礙流通。諸漏既銷生大寶𦦨登無上覺
斯為第一。」

【議曰。此由火大而入者也。烏芻瑟摩此云火頭。此
火大非外火也。乃就自心欲火而觀。化多婬心成
智慧火。所謂性火耳。因如來藏具有真空性火。凡
婬機一動助發婬心。故生為欲火死為業火。然婬
欲為生死根本由性火以成。今徧觀百骸四肢諸
冷煖觸本自性空。故婬心滅而智光現前。所謂生
大寶𦦨。

􂗶二地大。】

「持地菩薩即從座起。頂禮佛足而白佛言。我念往昔
普光如來出現於世。我為比丘常於一切要路津口
田地險隘有不如法妨損車馬我皆平填。或作橋梁。
或負沙土。如是勤苦經無量佛出現於世。或有眾生
於闤闠處要人擎物。我先為擎。至其所詣放物即行
不取其直。毗舍浮佛現在世時世多饑荒。我為負人
無問遠近唯取一錢。或有車牛被於泥溺。我有神力
為其推輪拔其苦惱。時國大王延佛設齋。我於爾時
平地待佛。毗舍如來摩頂謂我當平心地則世界地
一切皆平。我即心開。見身微塵與造世界所有微塵
等無差別。微塵自性不相觸摩。乃至刀兵亦無所觸。
我於法性悟無生忍成阿羅漢。迴心今入菩薩位中。
聞諸如來宣妙蓮華佛知見地我先證明而為上首。
佛問圓通。我以諦觀身界二塵等無差別。本如來藏
虗妄發塵。塵銷智圓成無上道。斯為第一。」

【議曰。此由地大而入者也。持地菩薩先平世界地
是未。達塵性本空。故因毗舍浮佛教平心地即得
心開。以心地平等則一切平等。故見自身微塵與
外微塵等無差別。是悟微塵性空本無內外也。性
不相觸者如以空合空故也。塵性既空則一切皆
空。故刀兵亦無所觸耳。古人將頭臨白刃猶似斬
春風者以悟塵性空故。塵銷智圓則本如來藏矣。

􂗶三水大。】

「月光童子即從座起。頂禮佛足而白佛言。我憶往昔
恆河沙劫有佛出世名為水天。教諸菩薩修習水觀
入三摩地。觀於身中水性無奪。初從涕唾如是窮盡
津液精血大小便利。身中旋復水性一同。見水身中
與世界外浮幢王剎諸香水海等無差別。我於是時
初成此觀。但見其水未得無身。當為比丘室中安禪。
我有弟子闚窗觀室。唯見清水徧在室中了無所見。
童稚無知。取一瓦礫投於水內。激水作聲顧盼而去。
我出定後頓覺心痛。如舍利弗遭違害鬼。我自思惟。
今我巳得阿羅漢道久離病緣。云何今日忽生心痛。
將無退失。爾時童子捷來我前說如上事。我則告言。
汝更見水可即開門入此水中除去瓦礫。童子奉教。
後入定時還復見水瓦礫宛然。開門除出。我後出定
身質如初逢無量佛如是至於山海自在通王如來
方得亡身。與十方界諸香水海性合真空無二無別。
今於如來得童真名預菩薩會。佛問圓通。我以水性
一味流通得無生忍圓滿菩提。斯為第一。」

【議曰。此由水大而入者也。當為比丘。當爾時也。定
成水觀。有弟子者即見水滿一室。是知唯識所變
也。昔有僧居山入火觀則遠見徧山火光。故知性
水性火圓滿周徧。但循業發現耳。初未忘身以定
有出入故。亡身之後對待情忘。故內身之水與香
水海性合真空無二無別。方顯性水真空本圓周
徧一味流通性無二故。

􂗶四風大。】

「瑠璃光法王子即從座起。頂禮佛足而白佛言。我憶
往昔經恆沙劫有佛出世名無量聲。開示菩薩本覺
妙明。觀此世界及眾生身皆是妄緣風力所轉。我於
爾時觀界安立。觀世動時觀身動止。觀心動念。諸動
無二等無差別。我時覺了此羣動性。來無所從。去無
所至。十方微塵顛倒眾生同一虗妄。如是乃至三千
大千一世界內所有眾生。如一器中貯百蚊蚋啾啾
亂鳴。於分寸中鼓發狂閙。逢佛未幾得無生忍。爾時
心開。乃見東方不動佛國。為法王子事十方佛。身心
發光洞徹無礙。佛問圓通。我以觀察風力無依悟菩
提心入三摩地。合十方佛傳一妙心。斯為第一。」

【議曰。此由風大而入者也。此風大但觀諸眾生身
皆是妄緣風力所轉。故一切羣動俱屬妄緣。本性
寂滅。故曰諸動無二。則知動無去來之相。而眾生
顛倒但於寂滅性中鼓發狂閙耳。動本無動。故於
東方不動佛國為法王子。身無動止心無生滅。故
身心發光洞徹無礙也。

􂗶五空大。】

「虗空藏菩薩即從座起。頂禮佛足而白佛言。我與如
來定光佛所得無邊身。爾時手執四大寶珠。照明十
方微塵佛剎化成虗空。又於自心現大圓鏡。內放十
種微妙寶光。流灌十方盡虗空際。諸幢王剎來入鏡
內。涉入我身。身同虗空不相妨礙。身能善入微塵國
土廣行佛事得大隨順。此大神力。由我諦觀四大無
依妄想生滅虗空無二佛國本同。於同發明得無生
忍。佛問圓通。我以觀察虗空無邊入三摩地。妙力圓
明。斯為第一。」

【議曰。此由空大而入者也。虗空是色之體。因迷真
空妄結四大故失空性。今以四大寶珠照十方微
塵佛剎化成虗空者以觀四大圓明體合真空是
所謂得無邊身也。自心現大圓鏡故光照十方盡
虗空際此心合真空也。以大圓鏡智平等顯現故
也。諸剎來入鏡內涉入我身身同虗空不相妨礙
者。良以鏡智圓照身心寂滅依正平等。所以善入
國土廣行佛事也。得大隨順者則一一皆入平等
法界矣。

􂗶六識大。】

「彌勒菩薩即從座起。頂禮佛足而白佛言。我憶往昔
經微塵劫有佛出世名日月燈明。我從彼佛而得出
家。心重世名。好遊族姓。爾時世尊教我修習唯心識
定入三摩地。歷劫巳來以此三昧事恆沙佛。求世名
心歇滅無有。至然燈佛出現於世。我乃得成無上妙
圓識心三昧。乃至盡空如來國土淨穢有無皆是我
心變化所現。世尊。我了如是唯心識故。識性流出無
量如來。今得授記次補佛處。佛問圓通。我以諦觀十
方唯識。識心圓明入圓成實。遠離依地及徧計執得
無生忍。斯為第一。」

【議曰。此由識大而入者也。彌勒久修唯識法門。往
昔出家心重世名者以迷智成識堅執我愛故心
重世名。以耽染六塵遊戲諸根故好游族姓。以根
塵識三和合為界。界者種族義。以久修唯心識定
歷事多佛。了悟萬法唯識。故求世名心歇滅無有。
至然燈佛方成妙圓識心三昧。乃了國土淨穢皆
是自心變現。無量如來皆從識性流出。故得授記
次補佛處。由觀唯識得圓成實。遠離依他及徧計
執。故得無生法忍也。

􂗶七見大。】

「大勢至法王子與其同倫五十二菩薩即從座起。頂
禮佛足而白佛言。我憶往昔恆河沙劫有佛出世名
無量光。十二如來相繼一劫。其最後佛名超日月光。
彼佛教我念佛三昧。譬如有人一專為憶一人專忘。
如是二人若逢不逢或見非見。二人相憶二憶念深。
如是乃至從生至生同於形影不相乖異。十方如來
憐念眾生如母憶子。若子逃逝雖憶何為。子若憶母
如母憶時。母子歷生不相違遠。若眾生心憶佛念佛。
現前當來必定見佛。去佛不遠。不假方便自得心開。
如染香人身有香氣。此則名曰香光莊嚴。我本因地
以念佛心入無生忍。今於此界攝念佛人歸於淨土。
佛問圓通。我無選擇。都攝六根淨念相繼得三摩地。
斯為第一。」

【議曰。此由見大而入者也。唯此見大乃八識之見
分也。以迷大圓鏡智而為無明成阿賴耶識。發起
妄見故為見分。以妄見根身器界一切眾生執取
染汙故成穢土。今將返妄歸真故以念佛攝歸淨
土則妄見一破諸穢頓除。故以念佛為破妄見之
要術也。以此妄見本是智光故大勢所師之佛為
無量光。此見由迷智變起故如母之於子也。妄見
妄流隨情造業故如子逃逝。諸佛智願攝化眾生
故如母憶子。若有返妄歸真之志則如子憶母也。
子母相憶豈無見面之時。若眾生念念迴光返照
無有不見自心之佛也。如染香人者以由熏變之
力也。故大勢依此見大攝念佛人皆歸淨土。都攝
六根等者以妄見根塵念念執取念念成染造種
種業故臨終見地獄惡相墮落生死。今念佛人於
六根門頭一切見聞覺知純一淨心唯佛現前念
念成淨故臨終見佛。故云都攝六根淨念相繼。此
正不思議熏變之力。淨土唯心見於此矣。然見乃
生死之本。若參禪則曰不用求真唯須息見。若念
佛則轉染見而成淨見。唯一見分有用與不用。此
禪淨之分也。】

大佛頂如來密因修證了義諸菩薩萬行首楞嚴經
通議卷第五

大佛頂如來密因修證了義諸菩薩萬行首楞嚴經
通議卷第六
唐天竺沙門般刺密帝譯
烏萇國沙門彌伽釋迦譯語
菩薩戒弟子清河房融筆受
明南嶽沙門憨山釋德清述

【◎二觀音耳根圓證分三。

􂨡初述觀行所由。】

「爾時觀世音菩薩即從座起。頂禮佛足而白佛言。世
尊。憶念我昔無數恆河沙劫。於時有佛出現於世名
觀世音。我於彼佛發菩提心。彼佛教我從聞思修入
三摩地。」

【􂨡二述根獲圓通分三。

􂗶初此根初解先證人空分二。

􂨢初亡前塵。】

「初於聞中入流亡所。所入既寂動靜二相了然不生。」

【􂨢二盡內根。】

「如是漸增聞所聞盡。」

【􂗶二空性圓明以證法空分二。

􂨢初遣觀智。】

「盡聞不住覺所覺空。」

【􂨢次遣重空。】

「空覺極圓空所空滅。」

【􂗶三俱空不生頓證一心。】

「生滅既滅寂滅現前。」

【􂨡三述入流成正覺分二。

􂗶初總顯頓超十地。】

「忽然超越世出世間。十方圓明獲二殊勝。一者上合
十方諸佛本妙覺心。與佛如來同一慈力。二者下合
十方一切六道眾生與諸眾生同一悲仰。」

【議曰。此觀音耳根圓證也。於音言觀則巳不用耳
聞矣。所師之佛名觀音者顯法有所本也。從聞思
修者謂從聞中思而修之也初於聞中入流亡所
等者即前云此根初解先得人空也。六根順流奔
境故隨情造業。今於耳根思修則不緣外境矣。入
流者返流也。謂逆彼業流返觀聞性。則不由前塵
所起知見。而聞性現前。塵境遂空。故曰亡所。且未
觀聞性之前。以境有動靜。則聽不出聲矣。今觀聞
性寂然。則境無動靜之相。故曰了然不生。是亡前
塵也。如是漸增等者。由境寂滅。復增觀行。以所聞
聲塵既無動靜則此聞根亦泯。故曰聞所聞盡。此
盡內根也。盡聞不住等者此空性圓明成法解脫
也。謂根塵雙泯為盡聞處。而亦不住盡聞之覺。更
增觀行。根塵既泯而此觀智亦亡。故覺所之覺亦
空。此空觀智也。空覺極圓等者。謂空觀智之空至
於極圓之處則空所空之空亦任運而滅。故曰空
所空滅。此泯諦理遣重空也。生滅既滅等者明俱
空不生也。如此重重遮遣至於無遣。故曰生滅既
滅寂滅現前。此妙行巳圓。而三諦一心平等顯現。
故能忽然超越也。一念頓證故曰忽然。十界依正
皆寂滅一心所現影像故曰超越。圓滿十方洞然
無礙故曰圓明。即前云明相精純一切變現不為
煩惱皆合涅槃清淨妙德。故上合諸佛本妙覺心。
圓照自心眾生無不願度。故曰同一慈力。下與六
道一切眾生共一法身。以眾生心中之悲仰即諸
佛拔苦之覺地。故曰同一悲仰。此二最勝一時獲
得是所謂圓通超餘者也。

􂗶二別顯妙用無方分五。

􂨟初證同體慈能三十二應。】

「世尊。由我供養觀音如來。蒙彼如來授我如幻聞熏
聞修金剛三昧。與佛如來同慈力故。令我身成三十
二應入諸國土。」

【議曰。此觀音所證由無緣慈上等佛心。故能三十
二應以顯妙用無方也。楞伽說有三種意生身。謂
三昧樂意生身此當八地。覺法自性性意生身此
自九地至等覺。種類俱生無行作意生身此由等
覺入妙覺位聖種類身一時俱現。觀音以如幻聞
熏聞修金剛三昧力故一念頓證妙覺。而三十二
應正當種類俱生無行作意生身。所謂普門示現
也。】

「世尊。若諸菩薩入三摩地進修無漏勝解現圓。我現
佛身而為說法令其解脫。」

【議曰。十地菩薩坐寶華王座垂成正覺。亦須別佛
說教聞熏。令斷最後生相無明。故觀音現佛身而
說法也。勝解現圓此指最極根本無分別智將圓
滿時。此正等覺位觀行所證之智也。以離因位故
曰解脫。】

「若諸有學寂靜妙明勝妙現圓。我於彼前現獨覺身
而為說法令其解脫。」

【議曰。此現獨覺身說法也。獨覺出無佛世觀緣悟
道。亦名麟喻。言其獨也。中乘各有資加二行名為
有學。此後斷惑便證無學。約自乘理智將證未證
故曰寂靜妙明。菩薩現同類身而為說法令其證
入故曰解脫。】

「若諸有學斷十二緣緣斷勝性勝妙現圓。我於彼前
現緣覺身而為說法令其解脫。」

【議曰。梵語辟支迦羅此云獨覺亦云緣覺。獨但自
悟即前所現。緣覺依教觀十二因緣作流轉還滅
二種觀門。未發真前名為有學。用七十七智推因
審因理智將圓故曰勝妙現圓。菩薩現同類身而
為說法令其解脫也。】

「若諸有學得四諦空修道入滅勝性現圓。我於彼前
現聲聞身而為說法令其解脫。」

【議曰。此現聲聞乘人也。四果前三名有學。第四阿
羅漢果名為無學。將證生空故曰勝性現圓。菩薩
現身說法令其速證。

上現三乘身也。】

「若諸眾生欲心明悟不犯欲塵欲身清淨。我於彼前
現梵王身而為說法令其解脫。」

【議曰。此現修梵天行也。厭欲界是苦是麤是障。欣
禪天是靜是妙是離。故曰欲身清淨。故菩薩現身
為說四禪出入定法令其離欲生於梵世。此現色
界天身也。】

「若諸眾生欲為天主統領諸天。我於彼前現帝釋身
而為說法令其成就。」

【議曰。此現修地居天行也。愛統諸天謂帝釋居忉
利天統三十三天也。為說上品十善法令其成就。】

「若諸眾生欲身自在遊行十方。我於彼前現自在天
身而為說法令其成就。」

【議曰。此現欲界第三四天也。慈恩云得異熟果隨
意所念勝下二天。下二天果依樹而得。今隨欲得
故名自在。】

「若諸眾生欲身自在飛行虗空。我於彼前現大自在
天身而為說法令其成就。」

【議曰。此現大自在天也。樂變化天他化自在。樂自
樂他變為樂具而受用之。名大自在。】

「若諸眾生愛統鬼神救護國土。我於彼前現天大將
軍身而為說法令其成就。若諸眾生愛統世界保護
眾生。我於彼前現四天王身而為說法令其成就。若
諸眾生愛生天宮驅使鬼神。我於彼前現四天王國
太子身而為說法令其成就。」

【議曰。天大將軍即帝釋所管將也。分住三十二天。
各領鬼神鎮護四方。四天王者下界之初天。於須
彌腰各居一埵。統領鬼神每王二部。共八部神。救
護國界。天王太子即那吒之類。輔政統攝護世益
人。菩薩現同類身。先令成就。後令出離。

上現六欲天身也。】

「若諸眾生樂為人王。我於彼前現人王身而為說法
令其成就。」

【議曰。此現人王身也。王者往也。人皆歸往。四輪粟
散皆人之主。以上化下物無不從。】

「若諸眾生愛主族姓世間推讓。我於彼前現長者身
而為說法令其成就。」

【議曰。此現長者身也。長者具有十德。謂姓貴位高
大富威猛智深年耆行淨禮備上歎下歸十德全
備名大長者。】

「若諸眾生愛談名言清淨自居。我於彼前現居士身
而為說法令其成就。」

【議曰。此現居士身也。博聞強識不求仕宦。隱居求
志故名居士。】

「若諸眾生愛治國土剖斷邦邑。我於彼前現宰官身
而為說法令其成就。」

【議曰。此現宰官身也。國域也。邦封也。有功者封於
此也。邑縣邑。各有所典。故曰宰官。此葺治邦家移
訓風俗剖判決斷民之枉直也。】

「若諸眾生愛諸數術攝衛自居。我於彼前現婆羅門
身而為說法令其成就。」

【議曰。此現婆羅門身也。婆羅門此云淨行。呪禁算
藝調養方法皆為數術。菩薩乘機現相獎而成之。
亦何物而不化。】

「若有男子好學出家持諸戒律。我於彼前現比丘身
而為說法令其成就。」

【議曰。此現比丘身也。尸羅此云戒。毗尼此云律。由
依律法防非止惡故名為戒。即二百五十戒也。】

「若有女人好學出家持諸禁戒。我於彼前現比丘尼
身而為說法令其成就。」

【議曰。此現比丘尼身也。尼女聲。即女比丘。持五百
戒也。既戒德自嚴軌物成化。進行彌速遠出三界。】

「若有男子樂持五戒。我於彼前現優婆塞身而為說
法令其成就。若有女子五戒自居。我於彼前現優婆
夷身而為說法令其成就。」

【議曰。此現男女二身也。優婆塞此云近事男。優婆
夷此云近事女。樂持五戒。志慕清淨。菩薩現身說
法令其成就。五戒者。一不殺二不盜三不邪婬四
不妄語四不飲酒。眾生持此則成佛真因從是建
立。若五戒不持人天路絕。】

「若有女人內政立身以修家國。我於彼前現女主身
及國夫人命婦大家而為說法令其成就。若有眾生
不壞男根。我於彼前現童男身而為說法令其成就。
若有處女愛樂處身不求侵暴。我於彼前現童女身
而為說法令其成就。」

【議曰。現女主等身所以修家國而益羣生。此菩薩
之能事。宜為說法令其成就也。若童男童女皆志
慕貞潔者。上皆因所願慕而令其成就者也。】

「若有諸天樂出天倫。我現天身而為說法令其成就。
若有諸龍樂出龍倫。我現龍身而為說法令其成就。
若有藥叉樂度本倫。我於彼前現藥叉身而為說法
令其成就。若乾闥婆樂脫其倫。我於彼前現乾闥婆
身而為說法令其成就。若阿脩羅樂脫其倫。我於彼
前現阿脩羅身而為說法令其成就。若緊那羅樂脫
其倫。我於彼前現緊那羅身而為說法令其成就。若
摩呼羅伽樂脫其倫。我於彼前現摩呼羅伽身而為
說法令其成就。」

【議曰。此現八部之形令其出類也。天厭樂。龍怖苦。
乾闥婆帝釋之樂神也。性蕩逸。藥叉勇健。脩羅似
天而無天德性多慢故。緊那羅云疑神。似人而頭
有角。摩呼羅蟒形而腹行。此雖在佛會為八部之
眾。而宿因毀戒惡緣故墮斯類。今願慕出倫。故菩
薩現身一一說法令其成就也。】

「若諸眾生樂人修人。我現人身而為說法令其成就。
若諸非人有形無形有想無想樂度其倫我於彼前
皆現其身而為說法令其成就。」

【議曰。此現人非人身也。六道之中唯人身難得。故
曰。鬼神沈幽愁之苦。烏獸懷獝狘之悲。脩羅方瞋。
諸天耽樂。可以整心慮趣菩提唯人道為能耳。故
樂人修人。謂可以親近三寶見佛聞法故也。有形
無形等者。有形謂有色蘊。如下休咎精明等。無形
謂無色蘊。如空散消沈等。有想謂有四蘊。如鬼神
精靈等。無想謂無四蘊。精神化為土木金石等。此
非人類也。】

「是名妙淨三十二應入國土身。皆以三味聞熏聞修
無作妙力自在成就。」

【議曰。此結歸觀心也。盡法界身本無出沒何有升
沈。但以迷本圓明是生顛倒。則知九界眾生皆妙
淨明心之影像。猶如空華亂起亂滅。故出世三乘
依之而遠離。三界異類以之而輪迴。菩薩圓證此
心故一切影現於寂滅心中隨其所欲而一一成
就。非唯成就彼眾。實顯自性圓明。以不外於一念
特應現之速耳。故結名曰皆以三昧聞熏聞修無
作妙力自在成就也。

􂨟二證同體悲能十四無畏。】

「世尊。我復以此聞熏聞修金剛三昧無作妙力。與諸
十方三世六道一切眾生同悲仰故。令諸眾生於我
身心獲十四種無畏功德。」

【議曰。此由與諸眾生同一悲仰故令得十四無畏
功德也。言以金剛三昧無作妙力等者。以菩薩身
心與諸眾生無有二相。故菩薩之三昧即眾生之
業用。眾生之悲仰即菩薩之悲仰也。故於菩薩身
心之中令諸眾生獲十四種無畏功德。殆非有彼
此而加之使然也。】

「一者由我不自觀音以觀觀者。令彼十方苦惱眾生
觀其音聲即得解脫。」

【議曰。由菩薩不自觀音但觀聞性根塵頓脫。故令
苦惱眾生觀自稱菩薩之音聲即脫其苦也。觀菩
薩音聲者。如眾苦逼急忽稱菩薩名號一聲。即此
一聲稱性而發全體現前。則苦不期脫而自脫矣。
如人疾苦必呼父母。或呼天而苦即易忍。類此可
知。】

「二者知見旋復。令諸眾生設入大火火不能燒。三者
觀聽旋復。令諸眾生大水所漂水不能溺。」

【議曰。知見耀而若火。聞聽沸而若水。始由四大分
湛。今自既旋復一元。則了無塵相。故令眾生水火
不能害也。】

「四者斷滅妄想心無殺害。令諸眾生入諸鬼國鬼不
能害。」

【議曰。妄想如鬼物。所以戕害法身而傷慧命者。今
自既斷除。故令眾生鬼不能害也。】

「五者熏聞成聞六根銷復同於聲聽。能令眾生臨當
被害刀段段壞。使其兵戈猶如割水亦如吹光性無
搖動。」

【議曰。以三昧力熏妄聞以成真聞則六根銷復無
有形礙。殺害為其有身。今銷形同聲無塵可對。既
無塵可對則了無可觸。以心水湛淵慧光圓滿。故
能令刀兵如割水吹光性無動搖矣。】

「六者聞熏精明明徧法界。則諸幽暗性不能全。能令
眾生藥叉羅剎鳩槃茶鬼及毗舍遮富單那等雖近
其傍目不能視。」

【議曰。聞熏精明慧性發光則諸暗相永不能昏。鬼
魅生於幽暗。今既圓明故令諸鬼咸受幽氣。如羅
剎不能見太陽。故目不能視。】

「七者音性圓銷觀聽返入離諸塵妄。能令眾生禁繫
枷鎖所不能著。」

【議曰。諸塵繫累六根桎梏。今既觀聽返入離諸塵
妄。故能令禁繫枷鎖所不能著。繫縛生於貪著。今
既離塵則自不著矣。】

「八者滅音圓聞徧生慈力。能令眾生經過險路賊不
能劫。」

【議曰。六為賊媒自劫家寶。劫奪生於敵對。今既滅
音圓聞。則六塵頓空。平等一照了無自他。故雖涉
險而賊不能劫。】

「九者熏聞離塵色所不劫。能令一切多婬眾生遠離
貪欲。十者純音無塵根境圓融無對所對。能令一切
忿恨眾生離諸瞋恚。」

【議曰。貪欲以緣塵愛取。瞋恚以逆境激心。今以聞
熏離塵根境皆空。既無可取亦無可對。所以能令
眾生遠離貪欲瞋恚也。】

「十一者銷塵旋明。法界身心猶如瑠璃朗徹無礙。能
令一切昏鈍性障諸阿顛迦永離癡暗。」

【議曰。阿顛迦一闡提也。此言無信根。良以癡暗覆
心故不生實信。今以聞熏三昧銷塵復明。身心洞
然永破諸暗。故能令昏鈍性障眾生永離癡暗也。】

「十二者融形復聞。不動道場涉入世間不壞世界。能
徧十方供養微塵諸佛如來。各各佛邊為法王子。能
令法界無子眾生欲求男者誕生福德智慧之男。」

【議曰。男子有幹事之能。融形復聞故形隨聞性周
徧法界。由涉入世間則能一身為無量身。供佛則
表其能事。為法王子則克紹家業。以供佛故福德
具足。以三昧故智慧圓滿。由此故令無子眾生即
得福德智慧之男也。宜矣。】

「十三者六根圓通。明照無二。含十方界。立大圓鏡。空
如來藏。承順十方微塵如來祕密法門受領無失。能
令法界無子眾生欲求女者誕生端正福德柔順眾
人愛敬有相之女。」

【議曰。女有柔順之德。六根圓通性無違逆隨順之
至也。立大圓鏡空如來藏虗受之至也。故微塵如
來祕密法門皆能受領女德之象也。故令求女眾
生誕生端正柔順之女也。】

「十四者此三千大千世界百億日月。現住世間諸法
王子有六十二恆河沙數。修法垂範教化眾生。隨順
眾生方便智慧各各不同。由我所得圓通本根發妙
耳門。然後身心微妙含容周徧法界。能令眾生持我
名號與彼共持六十二恆河沙諸法王子二人福德
正等無異。世尊。我一名號與彼眾多名號無異。由我
修習得真圓通。」

【議曰。六十二恒河沙數諸法王子以權實二智教
化眾生。雖各各不同。然皆不離法界海慧。今既得
圓通本根。則身心微妙周徧法界。即可以一身為
無量身。又豈可以名數限量哉。全體既彰則一多
互融。所以能令持一名號與彼眾多無異。而所求
福德亦無有異也。由我修習得真圓通結成所以
也。】

「是名十四施無畏力福備眾生。」

【議曰。此結名也。

􂨟三妙契涅槃能四思議分二。

􂨠初總示。】

「世尊。我又獲是圓通修證無上道故又能善獲四不
思議無作妙德。」

【議曰。由妙契涅槃故得四不思議此總標也。由前
云一切變現不為煩惱皆合涅槃清淨妙德。以佛
神力不可思議。眾生業力不可思議。皆一心變現
之妙。言思路絕不能名狀其相也。今觀音圓證一
心。故諸佛全體業用自在。隨機適時不可以類推。
心不可思。言不能議。是謂無作妙德也。

􂨠二別示分四。
◎初現眾多妙容。】

「一者由我初獲妙妙聞心。心精遺聞。見聞覺知不能
分隔。成一圓融清淨寶覺。故我能現眾生妙容。能說
無邊祕密神呪。其中或現一首三首五首七首九首
十一首如是乃至一百八首千首萬首八萬四千爍
迦羅首。二臂四臂六臂八臂十臂十二臂十四十六
十八二十至二十四如是乃至一百八臂千臂萬臂
八萬四千母陀羅臂。二目三目四目九目如是乃至
一百八目千目萬目八萬四千清淨寶目。或慈或威
或定或慧救護眾生得大自在。」

【議曰。此別明現容說呪不可思議也。根境雙融曰
妙體絕稱謂曰妙妙。以脫粘遺聞故六用不隔。純
一圓明清淨寶覺。此德本巳立則大用無方。故能
現眾多妙容能說無邊神呪也。首出於眾物。手有
提接之功。目有照明之德。以眾生迷本妙明而為
八萬四千塵勞煩惱。故眾生業力不可思議。今圓
證一心。故轉業力而為妙用。故首出於羣相。手應
接無方。目照明無礙。此所以一切變現不為煩惱。
皆合涅槃清淨妙德。故神力不可思議也。通身手
眼。毛孔光明。齊觀並挈。調伏眾生。應攝應折。故曰
或慈或威。或以定動。或以智拔。故曰或定或慧。所
以得大自在也。

◎二現眾多妙形。】

「二者由我聞思脫出六塵。如聲度垣不能為礙。故我
妙能現一一形誦一一呪。其形其呪能以無畏施諸
眾生。是故十方微塵國土皆名我為施無畏者。」

【議曰。眾生六塵隔礙動必有苦故多畏。菩薩以聞
思三昧之力六塵既脫無復障礙。則身能妙現多
形。心能妙誦多呪。以形攝受。以呪加持。故能令眾
生得離怖畏。以此身心妙應無方。故微塵國土皆
以施無畏者稱之也。

◎三能過化存神。】

「三者由我修習本妙圓通清淨本根。所遊世界皆令
眾生捨身珍寶求我哀愍。」

【議曰。菩薩以三昧力永離諸愛。故能令眾生捨身
珍寶而求哀愍也。

◎四能感而遂通。】

「四者我得佛心證於究竟。能以珍寶種種供養十方
如來。傍及法界六道眾生。求妻得妻。求子得子。求三
昧得三昧。求長壽得長壽。如是乃至求大涅槃得大
涅槃。」

【議曰。由以三昧力巳得佛心究竟平等。故能以無
限法施迴向。是以種種珍寶供十方佛傍及六道
一切眾生。而世出世間凡有所求無不獲益也。

􂨟四結指定名。】

「佛問圓通。我從耳門圓照三昧。緣心自在。因入流相
得三摩提成就菩提。斯為第一。」

【議曰。此結屬觀門也。耳門圓根從聞思修故名圓
照三昧。法界一緣故心自在。始從逆流終成大定
故因入流相得三摩提。此為第一也。

􂨟五述名由實立。】

「世尊。彼佛如來歎我善得圓通法門。於大會中授記
我為觀世音號。由我觀聽十方圓明。故觀音名徧十
方界。」

【議曰。所師之佛名觀世音。授以如幻聞熏聞修金
剛三昧。故得如上無量功德。是以果覺為因心也。
今蒙授記為觀世音者謂因果一如始終無二也。
觀聽圓明則微塵普照故心徧而名亦徧。如日月
照臨之地而人皆知為日月也。故名徧十方。良以
清淨圓明寶覺真心眾生本具。但由無明暗蔽根
塵妄隔愛取牽纏所以常在生死而不能超出者
此自心取自心之過也。今依圓通本根聞熏聞修
金剛三昧。則稱性法界圓照十方。根塵識心應時
消落。法界大用一念現前。故三十二應十四無畏
四不思議等微妙功德猶是以限量心知其少分
耳。其實全體顯現安可以數量求之哉。

巳上從憍陳那至此各述初心方便竟。

􂨠二主伴齊證。】

「爾時世尊於師子座從其五體同放寶光。遠灌十方
微塵如來及法王子諸菩薩頂。彼諸如來亦於五體
同放寶光。從微塵方來灌佛頂。并灌會中諸大菩薩
及阿羅漢。林木池沼皆演法音。交光相羅如寶絲網。
是諸大眾得未曾有。一切普獲金剛三昧。即時天雨
百寶蓮華。青黃赤白間錯紛糅。十方虗空成七寶色。
此娑婆界大地山河俱時不現。唯見十方微塵國土
合成一界。梵唄詠歌自然敷奏。」

【議曰。此如來圓證諸聖圓通也。二十五聖各證法
門。獨耳根最勝。以性圓周徧體葉真心。根塵妄隔
性自圓通。四大壅閼一真無礙。為諸佛入理之門。
實眾生歸源之路。所以觀音自陳所證功德難思。
堪任此界當機最初方便。故諸佛主伴齊證。依正
光網交羅。此極盡一心之源。普徧微塵世界。通身
吐露。徹底掀翻。故世尊五體同放寶光遠灌十方
微塵諸佛菩薩。而彼諸聖亦同放寶光來灌佛及
諸大眾頂也。且林木池沼皆演法音交光相羅如
寶絲網者。正表自他不二依正互融有情無情齊
成佛道。所以是諸大眾一切普獲金剛三昧。此則
消習漏於剎那。廓眾塵於一念。萬行備於性天。寶
覺圓於實際。故天雨百寶蓮華。虗空成七寶色。淨
穢情亡故娑婆隱而不現。根塵消復故十方合成
一界。至此則林木池沼皆演圓音。風動水流通成
法喜。故梵唄詠歌自然敷奏。同為證成。共宣法利。
真實圓通其驗如此。

􂨠三敕文殊揀選智證分二。

◎初如來特命。】

「於是如來告文殊師利法王子。汝今觀此二十五無
學諸大菩薩及阿羅漢。各說最初成道方便。皆言修
習真實圓通。彼等修行實無優劣前後差別。我今欲
令阿難開悟二十五行誰當其根。兼我滅後此界眾
生入菩薩乘求無上道。何方便門得易成就。」

【◎二文殊奉敕分二。
􂨡初三業請加。】

「文殊師利法王子奉佛慈旨。即從座起。頂禮佛足。承
佛威神說偈對佛。」

【議曰。此佛敕文殊揀選圓通也。言彼等修行實無
優劣者以三乘等觀性空而得道也。但心有大小
為差耳。既云實無優劣。則門門皆可還源矣。但剋
合此方之機令其順而易入故須揀選。非大智不
能具揀法眼故特敕文殊也。

􂨡二正陳偈頌分十二。

􂔹初半偈顯一心真源。】

「覺海性澄圓。圓澄覺元妙。」

【􂔹二偈半顯依真起妄。】

「元明照生所。所立照性亡。述妄有虗空。依空立世界。
想澄成國土。知覺乃眾生。」

【􂔹三偈半顯返妄歸真。】

「空生大覺中。如海一漚發。有漏微塵國。皆依空所生。
漚滅空本無。況復諸三有。」

【􂔹四半偈顯歸源無二。】

「歸元性無二。方便有多門。」

【􂔹五一偈顯揀選所因。】

「聖性無不通。順逆皆方便。初心入三昧。遲速不同倫。」

【議曰。文殊奉命將擇之初先立一真法界為迷悟
之本也。法界一心廣大悉備故譬如海普納百川
也。謂此覺性本來湛寂圓通故曰覺海性澄圓。圓
湛之覺元來妙明絕諸對待不屬悟迷故曰元妙。
以元明體中本有大智慧光明徧照法界義故。唯
是一真了無能所之相。忽爾妄動於圓明體中遂
形所相故曰圓明照生所。所妄既立則生妄能而
元明之性失之矣故曰所立照性亡。由無明力覆
蔽靈明之妙空變為頑然無知之虗空故曰迷妄
有虗空。依此頑空結成四大之幻色故曰依空立
世界。由妄澄結而為無情之國土。色雜妄想想相
為身故成有情之眾生。此虗空世界眾生皆因迷
妄而有。此言迷真起妄也。虗空雖是廣大然於大
覺心中如海中之一漚耳。況依空所生之世界豈
不渺乎小哉。若漚滅則虗空本無。何況空中之國
土又何從而寄耶。故下經云。一人發真歸元十方
虗空悉皆消殞。何況空中所有國土而不振裂。故
曰況復諸三有。今欲返妄歸真固當作如是觀也。
是則頓悟一心本不假於方便。真實歸元之性本
無有二。但隨根不一各從其便故方便有多門耳。
在於聖性無往不通何須揀擇。若順若逆皆為方
便。但以初心方便若順而易入則收功速。若逆而
難入則取效遲。故須用揀選以便悟入也。

􂗶六二十四偈顯揀非當機分二。

􂨢初揀三科分三。

􂨣初六塵。
􂨤一優波尼。】

「色想結成塵。精了不能徹。如何不明徹。於是獲圓通。」

【􂨤二憍陳那。】

「音聲雜語言。但伊名句味。一非含一切。云何獲圓通。」

【􂨤三香嚴童子。】

「香以合中知。離別元無有。不恆其所覺。云何獲圓通。」

【􂨤四藥王藥上。】

「味性非本然。要以味時有。其覺不恒一。云何獲圓通。」

【􂨤五䟦陀婆羅。】

「觸以所觸明。無所不明觸。合離性非定。云何獲圓通。」

【􂨤六摩訶迦葉。】

「法稱為內塵。憑塵必有所。能所非徧涉。云何獲圓通。」

【􂨣二五根。
􂨤一阿那律陀。】

「見性雖洞然。明前不明後。四維虧一半。云何獲圓通。」

【􂨤二周利槃特迦。】

「鼻息出入通。現前無交氣。支離匪涉入。云何獲圓通。」

【􂨤三憍梵鉢提。】

「舌非入無端。因味生覺了。味亡了無有。云何獲圓通。」

【􂨤四畢陵伽婆蹉。】

「身與所觸同。各非圓覺觀。涯量不冥會。云何獲圓通。」

【􂨤五須菩提。】

「知根雜亂思。湛了終無見。想念不可脫。云何獲圓通。」

【􂨣三六識。
􂨤一舍利。】

「識見雜三和。詰本稱非相。自體先無定。云何獲圓通。」

【􂨤二普賢菩薩。】

「心聞洞十方。生於大因力。初心不能入。云何獲圓通。」

【􂨤三孫陀羅難陀。】

「鼻想本權機。祇令攝心住。住成心所住。云何獲圓通。」

【􂨤四富樓那。】

「說法弄音文。開悟先成者。名句非無漏。云何獲圓通。」

【􂨤五優波離。】

「持犯但束身。非身無所束。元非徧一切。云何獲圓通。」

【􂨤六大目犍連。】

「神通本宿因。何關法分別。念緣非離物。云何獲圓通。」

【􂨢次揀七大分七。

􂨣初地大　持地菩薩。】

「若以地性觀。堅礙非通達。有為非聖性。云何獲圓通。」

【􂨣二水大　月光童子。】

「若以水性觀。想念非真實。如如非覺觀。云何獲圓通。」

【􂨣三火大　烏芻瑟摩。】

「若以火性觀。厭有非真離。非初心方便。云何獲圓通。」

【􂨣四風大　瑠璃光法王子。】

「若以風性觀。動寂非無對。對非無上覺。云何獲圓通。」

【􂨣五空大　虗空藏菩薩。】

「若以空性觀。昏鈍先非覺。無覺異菩提。云何獲圓通。」

【􂨣六識大　彌勒菩薩。】

「若以識性觀。觀識非常住。存心乃虗妄。云何獲圓通。」

【􂨣七見大　大勢至法王子。】

「諸行是無常。念性元生滅。因果今殊感。云何獲圓通。」

【􂗶七十二偈半的指圓通要妙分二。

􂨢初十偈半指法顯勝分二。

􂨣初偈半指法。】

「我今白世尊。佛出娑婆界。此方真教體。清淨在音聞。
欲取三摩提。實以聞中入。」

【議曰。此文殊揀選二十四聖皆不堪任此方之機
何耶。若於六塵而入六塵妄結而不一。若於五根
而入五根隔越而不通。若於六識而入六識則生
滅宛然。若於五大而入五大則無知昏鈍。若於識
大而入識性本非常住。若於見大而入念性元是
無常。是皆不合此方之機。難入圓通根本。以此方
真教體清淨在音聞。若欲速取三摩提。實從聞中
而入。即時離苦得解脫也。

􂨣次九偈顯勝分二。

􂨤初十句讚能修人勝。】

「離苦得解脫。良哉觀世音。於恆沙劫中。入微塵佛國。
得大自在力。無畏施眾生。妙音觀世音。梵音海潮音。
救世悉安寧。出世獲常住。」

【議曰。此總歎觀音之德也。入微塵國得大自在此
歎三十二應也。無畏施眾生此歎十四無畏也。從
音入妙故曰妙音。聖人無巳以物為巳。故唯觀世
間音聲以成巳德故曰觀世音。於音無著故曰梵
音。應不失時故曰海潮音。以此故令世出世間皆
獲利益故安寧常住也。

􂨤次二十六句讚所入根勝分二。

○初顯獨勝餘根分三。
􂨥初六句圓勝。】

「我今啟如來。如觀音所說。譬如人靜居。十方俱擊鼓。
十處一時聞。此則圓真實。」

【􂨥二八句通勝。】

「目非觀障外。口鼻亦復然。身以合方知。心念紛無緒。
隔垣聽音響。遐邇俱可聞。五根所不齊。是則通真實。」

【􂨥三八句常勝。】

「音聲性動靜。聞中為有無。無聲號無聞。非實聞無性。
聲無既無滅。聲有亦非生。生滅二圓離。是則常真實。」

【○次結餘根不及。】

「縱令在夢想。不為不思無。覺觀出思惟。身心不能及。」

【􂨢次二偈顯迷悟因依。】

「今此娑婆國。聲論得宣明。眾生迷本聞。循聲故流轉。
阿難縱強記。不免落邪思。豈非隨所淪。旋流獲無妄。」

【議曰。我今下五偈半正歎圓通之妙也。十方擊鼓
十處齊聞了無分別彼此之相。此圓真實也。隔垣
聽音響此法性通徧遠近皆聞。五根之所不齊。此
則通真實也。音聲雖有動靜。聞性不屬有無。不因
聲生。不從聲滅遠離有無生滅。此則常真實也。以
此足證二十四聖之所不及也。縱令下一偈總歎
超越身心。以身心有寤寐開合而聞性不為夢想
所昏。至若夢中尚聞杵聲雖作他物不是無聞。是
所謂不為不思而無也。以五根發識皆有徧行之
思不能圓照。獨耳根虗融音聲一到則無思無念
寂然而照。特出思惟之表。此身心之所不能及也。
今此下二偈正顯克合此方之機。以諸佛國土說
法不同。非獨語言。以娑婆世界眾生耳根最利。但
以聲論宣明道理。非耳不能了達。以聞性即本圓
法性。由眾生迷本有之聞性故流轉於生死。縱阿
難之強記多聞以不達聞性亦不免落於邪思。是
知此界耳根關係甚重。豈不是隨音聲則淪生死
旋聞機則獲真常無妄哉。是以獨選耳根為妙也。

􂗶八十七句結法勸修分三。

􂨢初五句結指定門。】

「阿難汝諦聽。我承佛威力。宣說金剛王。如幻不思議。
佛母真三昧。」

【􂨢二四句責多聞無益。】

「汝聞微塵佛。一切祕密門。欲漏不先除。畜聞成過誤。」

【􂨢三八句勸真修有功分四。
􂨣初正勸修。】

「將聞持佛佛。何不自聞聞。」

【􂨣二聞非妙悟。】

「聞非自然生。因聲有名字。」

【􂨣三妙悟絕言。】

「旋聞與聲脫。能脫欲誰名。」

【􂨣四離言頓證。】

「一根既返源。六根成解脫。」

【議曰。此結法勸修以顯法勝也。阿難下五句結法
也。汝聞下一偈顯多聞無益。將聞二句勸修也。諸
佛由此三昧而出故曰佛母。諸佛言教文字般若
即法身所在。法亦名佛故曰持佛佛。謂雖能持他
佛之法如人數他寶自無半錢分。故不若返照自
巳聞性以成真實三昧即可頓證菩提也。聞非下
六句顯妄不是真。謂逐聲塵之聞根非自然生要
因聲顯。特妄聞之名字耳。若旋其妄聞而脫聲塵
則能脫者當誰名耶。此所以一根既返源六塵成
解脫也。

􂗶九七偈半示觀相分三。

􂨢初正示三觀涉入分三。

􂨣初四句從假入空。】

「見聞如幻翳。三界若空華。聞復翳根除。塵消覺圓淨。」

【􂨣二六句從空入假。】

「淨極光通達。寂照含虗空。却來觀世間。猶如夢中事。
摩登伽在夢。誰能留汝形。」

【􂨣三十三句從空假入中分二。
􂨤初喻明。】

「如世巧幻師。幻作諸男女。雖見諸根動。要以一機抽。
息機歸寂然。諸幻成無性。」

【􂨤二法合。】

「六根亦如是。元依一精明。分成六和合。一處成休復。
六用皆不成。塵垢應念消。成圓明淨妙。」

【􂨢二二句明觀淺深。】

「餘塵尚諸學。明極即如來。」

【議曰。此二十五句依耳根圓示三觀之相也。見聞
下一偈顯從假入空觀。舉見聞則該知覺。總示六
根虗妄猶如幻翳。通觀三界總若空華。但於聞性
旋復則六根併除六塵亦消而本有覺性自然圓
淨矣。此由觀假以入空也。淨極下一偈半顯從空
入假觀也。若諸塵淨極。則心光獨露。通達無礙。寂
而常照。包含虗空自性圓明。回觀世間如夢中事
耳。若以此觀安心則摩登伽亦在夢中誰能留汝
形骸耶。此由空以涉假也。如世巧幻師下十五句
顯從先假次空以入中道觀也。初一偈半設喻。機
喻識性。若息機寂然則諸幻無性幻事亦不成矣。
下七句法合。六根亦如幻事耳。元依一精明之識
體分成六用之和合。若一處休復則六用不成。一
破根本無明則根塵識三皆是真心之塵垢則應
念消亡。而向之無明昏昧之識體轉成圓明淨妙
之德矣。是則不墮空假而頓證一心中道矣。耳根
三昧妙絕於斯。豈可不亟圖修習哉。餘塵下二句
明觀淺深。若餘塵未淨尚在學位。若妙心明極則
成如來。是所謂去泥純水名為永斷根本無明故
徑登佛地也。

􂨢三五句示解結之方。】

「大眾及阿難。旋汝倒聞機。反聞聞自性。性成無上道。
圓通實如是。」

【􂗶十兩偈半例結同證。】

「此是微塵佛。一路涅槃門。過去諸如來。斯門巳成就。
現在諸菩薩今各入圓明。未來修學人。當依如是法。
我亦從中證。非惟觀世音。」

【議曰。此十五句總結觀行以顯因果同證也。大眾
下五句正結觀行。謂此耳根圓通並無別法。但旋
汝等倒妄之聞機。返聞自巳之聞性。若聞性圓明
則頓成無上道矣。最為簡要。又何別求佛法哉。圓
通真實如是而巳。此是下十句顯同證。此是十方
諸佛一路涅槃門也。過去巳成之佛皆由斯門成
就。即現在菩薩各入圓明。未來修行當依此法。文
殊自謂我亦從中證。不但觀世音。以此親證法門
足證真實無妄也。

􂗶十一四偈報命請加分二。

􂨢初十一句報命。】

「誠如佛世尊。詢我諸方便。以救諸末劫。求出世間人。
成就涅槃心。觀世音為最。自餘諸方便。皆是佛威神。
即事捨塵勞。非是長修學。淺深同說法。」

【􂨢次五句請加。】

「頂禮如來藏。無漏不思議。願加被未來。於此門無惑。
方便易成就。」

【􂗶十二五句的授當機。】

「堪以教阿難。及末劫沈淪。但以此根修。圓通超餘者。
真實心如是。」

【議曰。此報命請加以的授當機也。誠如佛世尊下
十一句報命也。謂誠如世尊詢問我擇諸方便門
若易成就涅槃心無過觀音耳根為最也。其餘諸
方便門雖云實無優劣。於我揆之。皆是仗佛之威
神。令其即事以捨塵勞。非是可以通長修學淺深
同說一貫之法也。頂禮下五句請加也。然請加宜
獨請佛。今頂禮如來藏乃指法也。以如來藏乃三
德祕藏。三身圓證。三寶圓具。一體無礙。云不思議。
故但禮其法而三身三寶具焉。所以願被未來於
此耳門分明無惑。唯此方便最易成就。故末後的
授當機。此可以教阿難及末劫眾生。但依此根修
則圓通實超餘者。真實心要如此而巳。是以自誓
不妄也。

上敕文殊揀選圓通竟。

􂔹三當機領悟。】

「於是阿難及諸大眾。身心了然得大開示。觀佛菩提
及大涅槃。猶如有人因事遠遊未得歸還。明了其家
所歸道路。」

【􂔹四法會獲益。】

「普會大眾天龍八部有學二乘及諸一切新發心菩
薩。其數凡有十恒河沙。皆得本心遠塵離垢獲法眼
淨。性比丘尼聞說偈巳成阿羅漢。無量眾生皆發無
等等阿耨多羅三藐三菩提心。」

【議曰。此法會獲益也。阿難所問諸佛成道最初方
便。佛示之曰十方薄伽梵一路涅槃門。又曰菩提
涅槃尚在遙遠。故聞圓通本根身心了然。故於菩
提涅槃。如人遠遊雖未歸還。巳知歸家道路。則自
信決定無疑矣普會大眾皆得本心獲法眼淨。性
比丘尼得阿羅漢果。其餘眾生皆發菩提心者。由
聞說圓通本根之利益也。

從前請入華屋以來至此通示妙圓自利理行竟。

􂨞二示利他妙圓事行分二。

􂨞初當機陳請分三。
􂔹初自利功圓。】

「阿難整衣服於大眾中合掌頂禮。心迹圓明。悲欣交
集。欲益未來諸眾生故。稽首白佛。大悲世尊。我今巳
悟成佛法門。是中修行得無疑惑。」

【􂔹二陳利他願廣。】

「常聞如來說如是言。自未得度先度人者菩薩發心。
自覺巳圓能覺他者如來應世。我雖未度。願度末劫
一切眾生。」

【􂔹三陳利他所為分二。
􂨟初為邪道亂真。】

「世尊。此諸眾生去佛漸遠。邪師說法如恆河沙。」

【􂨟二為催邪顯正分二。
􂨠初問攝心軌則。】

「欲攝其心入三摩地。」

【􂨠二問安立道場。】

「云何令其安立道場。遠諸魔事。於菩提心得無退屈。」

【􂨞二世尊許說分二。
􂔹初讚許誡聽。】

「爾時世尊於大眾中稱讚阿難。善哉善哉。如汝所問
安立道場救獲眾生末劫沉溺。汝今諦聽。當為汝說。
阿難大眾唯然奉教。」

【議曰。此問利他行也。心所乃心行處謂之心迹。向
以無明暗覆故為所使。今聞開示生滅頭數了然
自見故曰圓明。巳知眾生同體故自未度先願度
人故為利他行也。懸知末世邪師說法。趣菩提者
難以得正熏修。不知如何為攝心軌則。如何安立
道場遠諸魔事也。此先答攝心軌則以三無漏學
為修行之本。

􂔹次許說分際分二。
􂨟初答攝心軌則分二。

􂨠初總示三無漏學為修行之本。】

「佛告阿難。汝常聞我毗奈耶中宣說修行三決定義。
所謂攝心為戒。因戒生定。因定發慧。是則名為三無
漏學。」

【議曰。此略標三決定義為修行之本也。毗奈耶云
律。謂欲修定慧必以戒為基本。故曰攝心為戒。則
定慧由之而生也。意以戒為重。故定巳說。此特宣
戒。故下令持四根本戒制斷發業潤生二種無明。

􂨠二別示三聚戒為成佛之基分四。

◎初略出戒體。】

「阿難。云何攝心我名為戒。」

【◎二正示修相分五。

􂨡初令持四根本戒制斷發業無明分四。

􂗶一不婬戒分六。
􂨢初通顯能持利益。】

「若諸世界六道眾生其心不婬則不隨其生死相續。」

【􂨢二顯不持過誤。】

「汝修三昧本出塵勞。婬心不除塵不可出。縱有多智
禪定現前。如不斷婬必落魔道。上品魔王。中品魔民。
下品魔女。彼等諸魔亦有徒眾。各各自謂成無上道。
我滅度後末法之中。多此魔民熾盛世間。廣行貪婬
為善知識。令諸眾生落愛見坑失菩提路。」

【􂨢三令依教當持。】

「汝教世人修三摩地先斷心婬。是名如來先佛世尊
第一決定清淨明誨。」

【􂨢四顯持犯得失。】

「是故阿難。若不斷婬修禪定者。如蒸砂石欲其成飯。
經百千劫祇名熱砂。何以故。此非飯本砂石成故。汝
以婬身求佛妙果。縱得妙悟皆是婬根。根本成婬輪
轉三塗必不能出如來涅槃何路修證。」

【􂨢五以必斷為真。】

「必使婬機身心俱斷斷性亦無。於佛菩提斯可希冀。」

【􂨢六以實相印定。】

「如我此說名為佛說。不如此說即波旬說。」

【議曰。此示修三無漏學以戒為本而以婬戒為首
也。戒有多品以四重為先。梵網諸本皆以不殺為
首。此經獨以斷婬為首者。彼約利生以佛性種子
而觀眾生故首斷殺。此示真修以婬欲為生死根
本故先斷婬。故曰其心不婬則不隨其生死相續
梵網經說盧舍那佛坐千華臺。一葉一釋迦奉舍
那敕以心地法門金剛寶戒宣傳於十方世界。若
人受佛戒則登諸佛位。是知釋迦出世說法四十
九年但傳舍那所說金剛寶戒而巳。以此經統收
一代時教修證理行因果。首楞嚴大定乃成佛真
因。以戒為本戒心清淨即入佛位。故此經云其心
不婬則不隨其生死相續。前云眾生相續欲貪為
本。故今願出生死必以斷婬為第一也。修禪之人
若不斷婬。如以甘露灌溉毒樹。灌溉益深而毒氣
愈盛。所以必落魔道也。蒸砂作飯終竟不成以非
飯本也。以婬心而求佛妙果縱得妙悟皆滋婬根
生死轉劇。何以得出三塗登涅槃之路哉。斯之一
法。先執身不行。次執心不起。故曰必使婬機身心
永斷。如此可以冀佛菩提。苟不痛心刻骨必成魔
說矣。

􂗶二不殺戒分六。
􂨢初通顯能持利益。】

「阿難。又諸世界六道眾生其心不殺則不隨其生死
相續。」

【􂨢二顯不持過誤。】

「汝修三昧本出塵勞。殺心不除塵不可出。縱有多智
禪定現前。如不斷殺必落神道。上品之人為大力鬼。
中品則為飛行夜叉諸鬼帥等。下品當為地行羅剎。
彼諸鬼神亦有徒眾。各各自謂成無上道。我滅度後
末法之中。多此鬼神熾盛世間。自言食肉得菩提路。
阿難。我令比丘食五淨肉。此肉皆我神力化生本無
命根。汝婆羅門地多蒸溼加以砂石草菜不生。我以
大悲神力所加。因大慈悲假名為肉。汝得其味。奈何
如來滅度之後食眾生肉名為釋子。汝等當知是食
肉人縱得心開似三摩地皆大羅剎。報終必沈生死
苦海非佛弟子。如是之人相殺相吞相食未巳。云何
是人得出三界。」

【􂨢三令依教當持。】

「汝教世人修三摩地次斷殺生。是名如來先佛世尊
第二決定清淨明誨。」

【􂨢四顯持犯得失。】

「是故阿難。若不斷殺修禪定者。譬如有人自塞其耳。
高聲大叫求人不聞。此等名為欲隱彌露。清淨比丘
及諸菩薩於岐路行不蹋生草況以手拔。云何大悲
取諸眾生血肉充食。若諸比丘不服東方絲綿絹帛
及是此土靴履裘毳乳酪醍醐。如是比丘於世真脫。
酬還宿債不遊三界。何以故。服其身分皆為彼緣。如
人食其地中百穀足不離地。」

【􂨢五以必斷為真。】

「必使身心於諸眾生若身身分。身心二塗不服不食。
我說是人真解脫者。」

【􂨢六以實相印定。】

「如我此說名為佛說。不如此說即波旬說。」

【議曰。此第二誡決定不殺戒也。修禪若不斷殺必
墮鬼神羅剎之類。以此類專恣殺業。今以殺習感
召故也。律部佛許比丘食五淨肉。謂自死鳥殘不
見殺不聞殺不為巳殺皆得食之。嗣後比丘皆恣
鮮美自殺而食。佛遂制止。況五淨肉皆神力所化
本無命根食之猶可。今則真食血肉豈慈悲者哉。
羅剎飛行而食生物者言其殺心熾盛也。殺生冤
債相牽云何欲出生死耶。是故修禪必以斷殺為
本也。服其身分恐為彼緣。況食肉乎。必使身心二
塗不服不食。是人名為真解脫者。不如此說即波
旬說也。

􂗶三不偷戒分六。
􂨢初通顯能持利益。】

「阿難。又復世界六道眾生其心不偷則不隨其生死
相續。」

【􂨢二顯不持過誤。】

「汝修三昧本出塵勞。偷心不除塵不可出。縱有多智
禪定現前。如不斷偷必落邪道。上品精靈。中品妖魅。
下品邪人諸魅所著。彼等羣邪亦有徒眾。各各自謂
成無上道。我滅度後末法之中。多此妖邪熾盛世間。
潛匿姦欺(內心)稱善知識。(外貌詐現有德)各自謂巳得上人法。
詃惑無識恐令失心。所過之處其家耗散。我教比丘
循方乞食。令其捨貪成菩提道。諸比丘等不自熟食
寄於殘生旅泊三界。示一往還去巳無返。云何賊人
假我衣服。裨販如來。造種種業皆言佛法。却非出家
具戒比丘為小乘道。由是疑誤無量眾生墮無間獄。
若我滅後。其有比丘發心決定修三摩提。能於如來
形像之前。身然一燈。燒一指節。及於身上爇一香炷。
我說是人無始宿債一時酬畢。長揖世間永脫諸漏。
雖未即明無上覺路。是人於法巳決定心。若不為此
捨身微因。縱成無為。必還生人酬其宿債。如我馬麥
正等無異。」

【􂨢三令依教當持。】

「汝教世人修三摩地後斷偷盜。是名如來先佛世尊
第三決定清淨明誨。」

【􂨢四顯持犯得失。】

「是故阿難。若不斷偷修禪定者。譬如有人水灌漏巵
欲求其滿。縱經塵劫終無平復。若諸比丘衣鉢之餘
分寸不畜。乞食餘分施餓眾生。於大集會合掌禮眾。
有入捶詈同於稱讚。」

【􂨢五以必斷為真。】

「必使身心二俱捐捨。身肉骨血與眾生共。不將如來
不了義說迴為巳解以誤初學。佛印是人得真三昧。」

【􂨢六以實相印定。】

「如我所說名為佛說。不如此說即波旬說。」

【議曰。此第三誡決定不偷戒也。此偷非偷盜之偷
乃偷心也。謂貪求施利潛匿奸欺詐現有德稱善
知識。多取資具誑惑而取與盜竊等而酬償亦等。
故教比丘循方如法乞食令捨貪也。蓋以不達五
蘊虗假故多取資財以養身命。本無道德假佛形
服。所謂裨販如來。信心難消必償宿債。是故生死
不能出離。佛教比丘然燈然指捨正報之身酬身
外之負蓋以微因而償多欠也。佛於毗蘭邑王馬
廐食馬麥三月。以先世詬罵比丘為食馬麥者故
償此報。以一惡言尚必酬之。況多貪乎。此必難逃
其負也。前業果相續乃強取眾生之血肉起於殺
貪。此乃妄取眾生之資財起於盜貪故通名偷盜。
以滋生死之業果一也。若不斷偷以定水而灌破
戒漏巵終無益也。衣鉢之餘分寸不畜。乞食之餘
施餓眾生。不貪之至也。以捶詈而同稱讚無我之
至也。心不起瞋。身不加報。是為身心二俱捐捨。且
觀巳身血肉與眾生共。平等無二。況身外之長物
乎。非得真三昧者不能也。反此即為波旬說矣。

􂗶四不妄語戒分六。
􂨢初通顯能持利益。】

「阿難。如是世界六道眾生。雖則身心無殺盜婬三行
巳圓。」

【􂨢二顯不持過誤。】

「若大妄語即三摩地不得清淨。成愛見魔。失如來種。
所謂未得謂得未證言證。或求世間尊勝第一。謂前
人言。我今巳得須陀洹果斯陀含果阿那含果阿羅
漢道辟支佛乘十地地前諸位菩薩。求彼禮懺貪其
供養。是一顛迦。銷滅佛種。如人以刀斷多羅木。佛記
是人永殞善根無復知見。沈三苦海不成三昧。我滅
度後。勅諸菩薩及阿羅漢應身生彼末法之中作種
種形度諸輪轉。或作沙門白衣居士人王宰官童男
童女如是乃至婬女寡婦姦偷屠販。與其同事稱讚
佛乘令其身心入三摩地。終不自言我真菩薩真阿
羅漢洩佛密因輕言未學。唯除命終陰有遺付。云何
是人惑亂眾生成大妄語。」

【􂨢三令依教當持。】

「汝教世人修三摩地後復斷除諸大妄語。是名如來
先佛世尊第四決定清淨明誨。」

【􂨢四顯持犯得失。】

「是故阿難。若不斷其大妄語者。如刻人糞為栴檀形
欲求香氣無有是處我教比丘直心道場。於四威儀
一切行中尚無虗假。云何自稱得上人法。譬如窮人
妄號帝王自取誅滅。況復法王如何妄竊。因地不真
果招紆曲。求佛菩提如噬臍人欲誰成就。」

【􂨢五以必斷為真。】

「若諸比丘心如直弦一切真實。入三摩地永無魔事。
我印是人成就菩薩無上知覺。」

【􂨢六以實相印定。】

「如我所說名為佛說。不如此說即波旬說。」

【議曰。此第四誡決定不妄語戒也。此妄語業由貪
癡慢起。以貪求世人名聞利養故造大妄語。謂未
得謂得未證言證。自言得三乘聖果。此由愚癡起
增上慢。故為愛見魔也。一顛迦即斷善根者。此輩
銷滅佛種沈三苦海不成三昧。蓋佛以四攝法現
同類身教化眾生非貪供養也。若是真聖亦不自
洩違佛密因。除臨終時陰有所付。云何是人以大
妄語惑亂眾生耶。故教世人修禪定者必斷妄語。
乃可得入三摩地也。刻人糞為栴檀祇增其臭穢
耳。直心者心不欺也。自無實德妄稱得上人法此
欺心之至也。噬臍言終不相及也。心如弦直則永
無諸委曲相是為入道之本也。故永無魔事。佛所
印許。違越誠言則波旬說矣。梵網戒品十重四十
八輕普攝一切名為性戒。是以佛性種子等觀一
切。此經以真修務斷生死根本。以婬殺盜妄是為
性業。故首斷此四為根本戒。若能持此四戒則一
切枝末永不現行。是知此四巳攝梵網諸品。而三
聚五篇盡在是矣。

前令持四根本戒制斷發業潤生二種無明竟。】

大佛頂如來密因修證了義諸菩薩萬行首楞嚴經
通議卷第六

大佛頂如來密因修證了義諸菩薩萬行首楞嚴經
通議卷第七
唐天竺沙門般刺密帝譯
烏萇國沙門彌伽釋迦譯語
菩薩戒弟子清河房融筆受
明南嶽沙門憨山釋德清述

【􂨡二令持祕密神呪熏斷俱生習氣分二。

􂗶初明現行易制。】

「阿難。汝問攝心。我今先說入三摩地修學妙門求菩
薩道。要先持此四種律儀皎如冰霜。自不能生一切
枝葉。心三口四生必無因。阿難。如是四事若不遺夫。
心尚不緣色香味觸。一切魔事云何發生。」

【􂗶二明宿習難除分三。
􂨢初教誦呪。】

「若有宿習不能滅除。汝教是人一心誦我佛頂光明
摩訶薩怛多般怛羅無上神呪。」

【􂨢二顯呪妙。】

「斯是如來無見頂相無為心佛從頂發輝坐寶蓮華
所說心呪。」

【􂨢三顯呪力。】

「且汝宿世與摩登伽歷劫因緣恩愛習氣。非是一生
及與一劫。我一宣揚。愛心永脫成阿羅漢。彼尚婬女
無心修行。神力冥資速證無學。云何汝等在會聲聞
求最上乘決定成佛。譬如以塵揚於順風有何艱險。」

【􂨡三令依清淨戒師深防邪誤。】

「若有末世欲坐道場。先持比丘清淨禁戒。要當選擇
戒清淨者第一沙門以為其師。若其不遇真清淨僧
汝戒律儀必不成就。」

【􂨡四令擇阿蘭若處止絕外緣。】

「戒成以後。著新淨衣然香閒居。誦此心佛所說神呪
一百八徧。然後結界建立道場。」

【􂨡五請佛冥加冀觀行易就。】

「求於十方現住國土無上如來放大悲光來灌其頂。」

【上示修相乃前四根本戒。

◎三刻期修證。】

「阿難。如是末世清淨比丘若比丘尼白衣檀越。心滅
貪婬持佛淨戒。於道場中發菩薩願。出入澡浴。六時
行道。如是不寐經三七日。」

【◎四感應冥符。】

「我自現身至其人前。摩頂安慰令其開悟。」

【議曰。此明現行易制宿習難除將為建立壇場發
啟也。前說四重律儀乃制現行之軌則。以四重為
根本戒。故能持此四種皎如冰霜則一切枝葉自
然不生。即三業六根永絕發業之因矣。一切魔事
由著塵境而生。心尚不緣六塵則一切魔事何從
而發耶。此現行猶易制也。唯有多生宿習最為難
除。如器盛穢物雖去穢物而穢習尚存。必須洗滌
之功。以無量劫來婬殺盜妄習氣種子染於藏識
之中極為深潛固密。即觀照之力自不能攻。必假
佛心印祕密神呪之力冀可熏斷。如請上方之劍
以討賊耳。故曰若有宿習不能滅除。汝教是人一
心誦我無上神呪。此呪乃無為心佛所說。所謂祕
密心印非尋常比也。且摩登歷劫恩愛習氣一聞
此呪愛心永脫成阿羅漢。彼尚婬女無心修行其
效如此。況汝有決定成佛之志者乎。欲成就誦呪
之功須坐道場。理宜深防邪誤。必須第一清淨禁
戒比丘以為其師。是為勝侶。先使戒根成就。然後
然香閒居。誦此心呪。加持結界。乃可建立道場。更
要請十方佛放光加被方使祕呪易成耳。故末世
行人戒清淨者坐道場中六時行道。經三七日我
自現身摩頂令其開悟。是所謂攝心軌則也。

上答攝心軌則竟。

􂨠二問安立道場分二。

◎初當機重請道場軌則。】

「阿難白佛言。世尊。我蒙如來無上悲誨心巳開悟。自
知修證無學道成。末法修行建立道場。云何結界。合
佛世尊清淨軌則。」

【議曰此問道場結界軌則也。入道第一要身心平
等。次要心境一如。以造業因境為助緣。而真修亦
然。故須問軌則也。

◎二世尊詳示修治法式分二。

􂨡初詳答分十。
􂗶一塗地法式。】

「佛告阿難。若末世人願立道場。先取雪山大力白牛。
食其山中肥膩香草。此牛唯飲雪山清水。其糞微細。
可取其糞和合栴檀以泥其地。若非雪山其牛臭穢
不堪塗地。別於平原穿去地皮五尺以下取其黃土。
和上栴檀沈水蘇合薰陸鬱金白膠青木零陵甘松
及雞舌香。以此十種細羅為粉。合土成泥以塗場地。」

【議曰。此塗地法式也。雪山純一無雜。白牛無染。香
草純味。清水純潔。而茹退亦純。栴檀其樹無影。通
表清淨法身功德也。意顯道場依法身建立也。去
地五尺取其黃土。黃乃中色。和十種香謂由法身
中道調和十波羅密而為行耳。故曰以塗場地。

􂗶二立壇法式。】

「方圓丈六為八角壇。壇心置一金銀銅木所造蓮華。
華中安鉢。鉢中先盛八月露水。水中隨安所有華葉。
取八圓鏡各安其方圍繞華鉢。鏡外建立十六蓮華。
十六香爐間華鋪設。莊嚴香爐純燒沈水無令見火。
取白牛乳置十六器。乳為煎餅。并諸砂糖油餅乳糜
蘇合蜜薑純酥純蜜。於蓮華外。各各十六。圍繞華外。
以奉諸佛及大菩薩。」

【議曰。此言立壇法式也。壇法舊解各有所表。大槩
以蓮華表因心。鏡表智體。香表觀行等。其所用物
各有表顯。非特言理也。

􂗶三供養法式。】

「每以食時若在中夜。取蜜半升用酥三合。壇前別安
一小火爐。以樓兜婆香煎取香水沐浴其炭。然令猛
熾。投是酥蜜於炎爐內燒令煙盡享佛菩薩。」

【議曰。此供養法式也。諸佛菩薩本不受食。今修供
養意表妙行熏修始覺以向本覺之意。必須緣影
盡淨方乃合一。故投酥蜜燒令煙盡也。

􂗶四設像法式。】

「令其四外徧懸旛華。於壇室中四壁敷設十方如來
及諸菩薩所有形像。應於當陽張盧舍那釋迦彌勒
阿閦彌陀。諸大變化觀音形像兼金剛藏安其左右。
帝釋梵王烏芻瑟摩(火頭金剛)并藍地迦(清面金剛)諸軍茶利
(三目金剛)與毗俱胝(持鬘髻金剛)四天王等頻那(猪頭)夜迦。(象鼻)張
於門側左右安置。」

【議曰。此設像法式也。盧舍那為法界主。餘十方佛
及諸菩薩乃其伴也。意取主伴互融。其八部皆護
法眾。意取遠諸魔事耳。

􂗶五觀行法式。】

「又取八鏡覆懸虗空。與壇場中所安之鏡方面相對。
使其形影重重相涉。」

【議曰。此觀行法式也。壇中先安八鏡而壇內之境
巳現影於鏡中。今仍懸八鏡相對則壇中之鏡若
影皆互相涉入重重無盡。是所謂諸佛法身入我
性。我身還共如來合。此圓融自在觀心若此。可與
諸佛智體相應也。

􂗶六行道法式分三。
􂨢初七禮拜稱名。】

「於初七中至誠頂禮十方如來諸大菩薩阿羅漢號。
恆於六時誦呪圍壇至心行道。一時常行一百八徧。」

【􂨢二七專心發願。】

「第二七中一向專心發菩薩願心無間斷。我毗奈耶
先有願教。」

【􂨢三七一向持呪。】

「第三七中於十二時一向持佛般怛羅呪。」

【􂗶七感應道交。】

「至第七日。十方如來一時出現。鏡交光處承佛摩頂。」

【議曰。此行道法式也。行道若無次則心散而難攝
功行難成。從初七以至三七日內各有所行故身
心不倦。至於第三七日則感應道交十方如來一
時出現也。鏡交光處乃行人心契佛心之地故承
佛摩頂以攝受也。

􂗶八結顯功效。】

「即於道場修三摩地。能令如是末世修學身心明淨。
猶如瑠璃。」

【議曰。此顯功效也。以表裏俱淨。故身心猶如瑠璃。
此所以不起道場而令成就也。

􂗶九使離過絕非。】

「阿難。若此比丘本受戒師及同會中十比丘等。其中
有一不清淨者。如是道場多不成就。」

【議曰。此言離過絕非也。壇中有一不清淨者多不
成就。意要永離諸過純一無偽乃可剋期成功耳。

􂗶十刻期取證。】

「從三七後。端坐安居經一百日。有利根者不起於座
得須陀洹。縱其身心聖果未成。決定自知成佛不謬。」

【􂨡二結示。】

「汝問道場。建立如是。」

【議曰。此刻期取效也。由三七後即端坐安居。百日
之內可證初果。當觀行成就也。雖未登聖果。業巳
自知決定成佛不謬矣。道場之法建立如此。結答
次問也。

前示利他妙淨事行竟。

􂨝三示俱利妙嚴密行分三。

􂨞初當機三業顯請。】

「阿難頂禮佛足而白佛言。自我出家恃佛憍愛。求多
聞故未證無為。遭彼梵天邪術所禁。心雖明了力不
自由。賴遇文殊令我解脫。雖蒙如來佛頂神呪。冥獲
其力。尚未親聞。惟願大慈重為宣說。悲救此會諸修
行輩。末及當來在輪迴者承佛密音身意解脫。於時
會中一切大眾普皆作禮。佇聞如來祕密章句。」

【議曰。此請妙嚴密行也。顯密雙修自他俱利方盡
真因。未說經先佛巳放光說呪敕令文殊將呪往
護。阿難尚未親聞但冥獲其力耳。故請重說神呪
以益在會末及未來將為法利也。

􂨞二如來光相密酬分三。
􂔹初現瑞。】

「爾時世尊從肉髻中涌百寶光。光中涌出千葉寶蓮
有化如來坐寶華中。頂放十道百寶光明。一一光明
皆徧示現十恒河沙金剛密迹擎山持杵徧虗空界。」

【􂔹二眾仰。】

「大眾仰觀畏愛兼抱。求佛哀祐。一心聽佛無見頂相
放光如來宣說神呪。」

【議曰。此光相密酬也。佛三十二相肉髻第一。從此
放光表尊勝頂法由中道妙智所發也。光中涌蓮
表妙智勝因。蓮中化佛表因果一契。化佛頂復放
光光中示現金剛神眾表從果體復起妙用殊非
心識境界也。化佛說呪表此呪乃無為心佛所說。
故功力愈見殊勝耳。

􂔹三說呪五會。
第一會。】

「南無薩怛他蘇伽多耶阿羅訶帝三藐三菩陀寫。薩
怛他佛陀俱胝瑟尼釤。南無薩婆勃陀勃地薩跢鞞
弊。南無薩多南三藐三菩陀俱知南。娑舍囉婆迦僧
伽喃。南無廬雞阿羅漢跢喃。南無蘇盧多波那喃。南
無娑羯唎陀伽彌喃。南無盧雞三藐伽跢喃。三藐伽
婆囉底波多那喃。南無提婆離瑟𧹞。南無悉陀耶毗
地耶陀囉離瑟𧹞。舍波奴揭囉訶婆訶娑囉摩他喃。
南無䟦囉訶摩泥。南無因陀囉耶。南無婆伽婆帝。嚧
陀囉耶。烏摩般帝。娑醯夜耶。南無婆伽婆帝。那囉野
拏耶。槃遮摩訶三慕陀囉。南無悉羯唎多耶。南無婆
伽婆帝。摩訶迦羅耶。地唎般刺那伽囉。毗陀囉波拏
迦囉耶。阿地目帝。尸摩舍那泥婆悉泥。摩怛唎伽拏。
南無悉羯唎多耶。南無婆伽婆帝。多他伽跢俱囉耶。
南無般頭摩俱囉耶。南無䟦闍囉俱囉耶。南無摩尼
俱囉耶。南無伽闍俱囉耶。南無婆伽婆帝。帝唎茶輸
囉西那。波囉訶囉拏囉闍耶。跢他伽多耶。南無婆伽
婆帝。南無阿彌多婆耶。哆他伽多耶。阿囉訶帝。三藐
三菩陀耶南無婆伽婆帝。阿芻鞞耶。哆他伽多耶。阿
囉訶帝。三藐三菩陀耶。南無婆伽婆帝。鞞沙闍耶俱
盧吠柱唎耶。般囉婆囉闍耶。跢他伽多耶。南無婆伽
婆帝。三補師毖多。薩憐捺囉刺闍耶。跢他伽多耶。阿
囉訶帝。三藐三菩陀耶。南無婆伽婆帝。舍雞野母那
曳。跢他伽多耶。阿囉訶帝。三藐三菩陀耶。南無婆伽
婆帝。剌怛那雞都囉闍耶。跢他伽多耶。阿囉訶帝。三
藐三菩陀耶。帝瓢南無薩羯唎多。翳曇婆伽婆多。薩
怛他伽都瑟尼釤。薩怛多般怛㘕。南無阿婆囉祝耽。
般曪帝揚岐囉。薩囉婆部多揭羅訶。尼揭囉訶揭迦
囉訶尼。䟦囉毖地耶叱陀你。阿迦囉蜜唎柱。般唎怛
囉耶儜揭唎。薩囉婆槃陀那目叉尼。薩囉婆突瑟吒。
突悉乏般那你伐囉尼。赭都囉失帝南。羯囉訶娑訶
薩囉若闍。毗多崩娑那羯唎。阿瑟吒冰舍帝南。那叉
剎怛囉若闍。波囉薩陀那羯唎。阿瑟吒南。摩訶揭囉
訶若闍。毗多崩薩那羯唎。薩婆舍都嚧你婆囉若闍。
呼藍突悉乏難遮那舍尼。毖沙舍悉怛囉。阿吉尼烏
陀迦囉若闍。阿般囉視多具囉。摩訶般囉戰持。摩訶
疊多。摩訶帝闍。摩訶稅多闍婆囉。摩訶䟦囉槃陀囉
婆悉你。阿唎耶多囉。毗唎俱知。誓婆毗闍耶。䟦闍囉
摩禮底。毗舍嚧多。勃騰罔迦。䟦闍囉制喝那阿遮。摩
囉制婆般囉質多。䟦闍囉擅持。毗舍囉遮。扇多舍鞞
提婆補視多。蘇摩嚧波。摩訶稅多。阿唎耶多囉。摩訶
婆囉阿般囉。䟦闍囉商羯囉制婆。䟦闍囉俱摩唎。俱
藍陀唎。䟦闍囉喝薩多遮。毗地耶乾遮那摩唎迦。啒
蘇母婆羯囉跢那。鞞曥遮那俱唎耶。夜囉菟瑟尼釤。
毗折藍婆摩尼遮。䟦闍囉迦那迦波囉婆。嚧闍那䟦
闍囉頓稚遮。稅多遮迦摩囉。剎奢尸波囉婆。翳帝夷
帝。母陀囉羯拏。沙鞞囉懺。掘梵都。印兔那麼麼寫。」

【第二會。】

「烏𤙖。唎瑟揭拏。般剌舍悉多。薩怛他伽都瑟尼釤。虎
𤙖。都嚧雍。瞻婆那。虎𤙖。都嚧雍。悉躭婆那。虎𤙖。都嚧
雍。波羅瑟地耶三般叉拏羯囉。虎𤙖。都嚧雍。薩婆藥
叉喝囉剎娑。揭囉訶若闍。毗騰崩薩那羯囉。虎𤙖。都
嚧雍。者都囉尸底南。揭囉訶娑訶薩囉南。毗騰崩薩
那囉。虎𤙖。都嚧雍。囉义。婆伽梵。薩怛他伽都瑟尼釤。
波囉點闍吉唎。摩訶娑訶薩囉。勃樹娑訶薩囉室唎
沙。俱知娑訶薩泥帝􂏨。阿弊提視婆唎多。吒吒甖迦。
摩訶䟦闍嚧陀囉。帝唎菩婆那。曼茶囉。烏𤙖。莎悉帝
薄婆都。麼麼。印兔那麼麼寫。」

【第三會。】

「囉闍婆夜。主囉䟦夜。阿祇尼婆夜。烏陀迦婆夜。毗沙
婆夜。舍薩多囉婆夜。婆囉斫羯囉婆夜。突瑟叉婆夜。
阿舍你婆夜。阿迦囉蜜唎柱婆夜。陀囉尼部彌劍波
伽波陀婆夜。烏囉迦婆多婆夜。剌闍檀茶婆夜。那伽
婆夜。毗條怛婆夜。蘇波囉拏婆夜。藥叉揭囉訶囉叉
私揭囉訶。畢唎多揭囉訶。毗舍遮揭囉訶。部多揭囉
訶。鳩槃茶揭囉訶。補丹那揭囉訶。迦吒補丹那揭囉
訶。悉乾度揭囉訶。阿播悉摩囉揭囉訶。烏檀摩陀揭
囉訶。車夜揭囉訶。醯唎婆帝揭囉訶。社多訶唎南。揭
婆訶唎南。嚧地囉訶唎南。忙娑訶唎南。謎陀訶唎南。
摩闍訶唎南。闍多訶唎女。視比多訶唎南。毗多訶唎
南。婆多訶唎南。阿輸遮訶唎女。質多訶唎女。帝釤薩
鞞釤。薩婆揭囉訶南。毗陀耶闍瞋陀夜彌。雞囉夜彌。
波唎䟦囉者迦訖唎擔。毗陀夜闍瞋陀夜彌。雞囉夜
彌茶演尼訖唎擔。毗陀夜闍瞋陀夜彌。雞囉夜彌。摩
訶般輸般怛夜。嚧陀囉訖唎擔。毗陀夜闍瞋陀夜彌。
雞囉夜彌。那囉夜拏訖唎擔。毗陀夜闍瞋陀夜彌。雞
囉夜彌。怛埵伽嚧茶西訖唎擔。毗陀夜闍瞋陀夜彌。
雞囉夜彌。摩訶迦囉摩怛唎伽拏訖唎擔。毗陀夜闍
瞋陀夜彌。雞囉夜彌。迦波唎迦訖唎擔。毗陀夜闍瞋
陀夜彌。雞囉夜彌。闍耶羯囉摩度羯囉。薩婆囉他娑
達那訖唎擔。毗陀夜闍瞋陀夜彌。雞囉夜彌。赭咄囉
婆耆你訖唎擔。毗陀夜闍瞋陀夜彌。雞囉夜彌。毗唎
羊訖唎知。難陀雞沙囉伽拏般帝。索醯夜訖唎擔。毗
陀夜闍瞋陀夜彌。雞囉夜彌。那揭那舍囉婆拏訖唎
擔。毗陀夜闍瞋陀夜彌。雞囉夜彌。阿羅漢訖唎擔。毗
陀夜闍瞋陀夜彌。雞囉夜彌。毗多囉伽訖唎擔。毗陀
夜闍瞋陀夜彌。雞囉夜彌。䟦闍囉波你。具醯夜具醯
夜。迦地般帝訖唎擔。毗陀夜闍瞋陀夜彌。雞囉夜彌。
囉叉罔。婆伽梵。印兔那麼麼寫。」

【第四會。】

「婆伽梵。薩怛多般怛囉。南無粹都帝。阿悉多那囉刺
迦。波囉婆悉普吒。毗迦薩怛多鉢帝唎。什佛囉什佛
囉。陀囉陀囉。頻陀囉頻陀囉瞋陀瞋陀。虎𤙖。虎𤙖。泮
吒。泮吒泮吒泮吒泮吒。娑訶。醯醯泮。阿牟迦耶泮。阿
波囉提訶多泮。婆囉波囉陀泮。阿素囉毗陀囉波迦
泮。薩婆提鞞弊泮。薩婆那伽弊泮。薩婆藥叉弊泮。薩
婆乾闥婆弊泮。薩婆補丹那弊泮。迦吒補丹那弊泮。
薩婆突狼枳帝弊泮。薩婆突澀比𠾆訖瑟帝弊泮。薩
婆什婆唎弊泮。薩婆阿播悉摩𠾆弊泮。薩婆舍囉婆
那弊泮。薩婆地帝雞弊泮。薩婆怛摩陀繼弊泮。薩婆
毗陀耶囉誓遮𠾆弊泮。闍夜揭囉摩度羯囉。薩婆羅
他娑陀雞弊泮。毗地夜遮唎弊泮。者都囉縛耆你弊
泮。䟦闍囉俱摩利。毗陀夜羅誓弊泮。摩訶波囉丁羊
父耆唎弊泮。䟦闍囉商羯囉夜。波囉丈耆囉闍耶泮。
摩訶迦囉夜。摩訶末怛唎迦拏。南無娑羯唎多夜泮。
毖瑟拏婢曳泮。勃囉訶牟尼曳泮。阿耆尼曳泮。摩訶
羯唎曳泮。羯囉檀遲曳泮。蔑怛唎曳泮。嘮怛唎曳泮。
遮文茶曳泮。羯邏囉怛唎曳泮。迦般唎曳泮。阿地目
質多迦尸摩舍那。婆私你曳泮。演吉質。薩埵婆寫。麼
麼印兔那麼麼寫。」

【第五會。】

「突瑟吒質多。阿末怛唎質多。烏闍訶囉。伽婆訶囉。嚧
地囉訶囉。婆婆訶囉。摩闍訶囉。闍多訶囉。視毖多訶
囉。䟦略夜訶囉。乾陀訶囉。布史波訶囉。頗囉訶囉。婆
寫訶囉。般波質多。突瑟吒質多。嘮陀囉質多。藥叉揭
囉訶。囉剎娑揭囉訶。閉隷多揭囉訶。毗舍遮揭囉訶。
部多揭囉訶。鳩槃茶揭囉訶。悉乾陀揭囉訶。烏怛摩
陀揭囉訶。車夜揭囉訶。阿播薩摩囉揭囉訶。宅祛革
茶耆尼揭囉訶。唎佛帝揭囉訶。闍彌迦揭囉訶。舍俱
尼揭囉訶。姥陀囉難地迦揭囉訶。阿藍婆揭囉訶。乾
陀波尼揭囉訶。什伐囉堙迦醯迦。墜帝藥迦。怛隷帝
藥迦。者突託迦。呢提什伐囉毖釤摩什伐囉。薄底迦。
鼻底迦。室隷瑟蜜迦。婆你般帝迦。薩婆什伐囉。室嚧
吉帝。末陀鞞達嚧制劍。阿綺嚧鉗。目佉嚧鉗。羯唎突
嚧鉗。揭囉訶揭藍。羯拏輸藍。憚多輸藍。迄唎夜輸藍。
末麼輸藍。䟦唎室婆輪藍。毖栗瑟吒輸藍。烏陀囉輸
藍。羯知輸藍。䟦悉帝輸藍。鄔嚧輸藍。常伽輸藍。喝悉
多輸藍。䟦陀輸藍。婆房盎伽般囉丈伽輸藍。部多毖
跢茶。茶耆尼什婆囉。陀突嚧迦建咄嚧吉知婆路多
毗。薩般嚧訶凌伽。輸沙怛囉娑那羯囉。毗沙喻迦。阿
耆尼烏陀迦。末囉鞞囉建哆囉。阿迦囉蜜唎咄怛斂
部迦。地栗剌吒。毖唎瑟質迦。薩婆那俱囉。肆引伽弊
揭囉唎藥叉怛囉芻。末囉視吠帝釤婆鞞釤。悉怛多
鉢怛囉。摩訶䟦闍嚧瑟尼釤。摩訶般賴丈耆藍。夜波
突陀舍喻闍那。辮怛隷拏。毗陀耶槃曇迦嚧彌。帝殊
槃曇迦嚧彌。般囉毗陀槃曇迦嚧彌。哆姪他。唵。阿那
隷。毗舍提。鞞囉䟦闍囉陀唎。槃陀槃陀你。䟦闍囉謗
尼泮。虎𤙖都嚧甕泮。莎婆訶。」

【議曰。呪為祕密五不翻之一也。義說呪如軍中之
密號。但取辦事。不許明言。又云。況乃諸神王之名
字。呼其主而眾必隨之。皆有摧邪之能。如所謂金
剛力士隨處護衛也。予昔居五臺。遇一梵師。專持
此呪。其聲極猛厲。如呵遣之狀。因問之。曰此鬼神
王名也。今呼遣非猛力不能。就中囑其所護之事。
故極心力而驅遣之。乃見其效。政取不思議力。非
心識可到也。

􂨞三廣顯神呪利益分二。
􂔹初正行成益分二。

􂨟初如來密因分二。
􂨠初能出生諸佛。】

「阿難。是佛頂光聚悉怛多般怛囉祕密伽陀微妙章
句。出生十方一切諸佛。」

【􂨠二能為密因。】

「十方如來因此呪心得成無上正徧知覺。十方如來
執此呪心降伏諸魔制諸外道。十方如來乘此呪心
坐寶蓮華應微塵國。十方如來含此呪心於微塵國
轉大法輪。十方如來持此呪心能於十方摩頂授記。
自果未成亦於十方蒙佛授記。十方如來依此呪心
能於十方拔濟羣苦。所謂地獄餓鬼畜生盲聾瘖瘂
怨憎會苦愛別離苦求不得苦五陰熾盛大小諸橫
同時解脫。賊難兵難王難獄難風火水難飢渴貧窮
應念消散。十方如來隨此呪心能於十方事善知識
四威儀中供養如意。恒沙如來會中推為大法王子。
十方如來行此呪心能於十方攝受親因。令諸小乘
聞祕密藏不生驚怖。十方如來誦此呪心成無上覺
坐菩提樹入大涅槃。十方如來傳此呪心於滅度後
付佛法事究竟住持。嚴淨戒律悉得清淨。」

【議曰。此下廣顯呪益也。向說般若為諸佛母。一切
諸佛從般若生。今言諸佛從呪力出生。是知前說
三觀乃佛佛成道之本為一路涅槃門。蓋屬顯了
般若。修行要假觀智以斷現行煩惱。煩惱淨處佛
果圓滿名出生諸佛。今呪乃祕密般若。假此以斷
俱生習氣。以習氣深潛非觀智可到。故須假諸佛
祕密心印乃能斷除。習氣淨處佛果圓成。故為出
生十方如來也。觀其十種大益。謂十方如來因此
呪而成佛。執此呪以降魔。乘此呪以應塵國。含此
呪以轉法輪。持此呪以得摩頂授記。依此呪以濟
拔羣苦。隨此呪以供佛承法。行此呪以攝受小乘。
誦此呪以成無上覺入大涅槃。傳此呪以付佛法
事究竟住持。是知十方諸佛出世始終事業皆依
此呪心而得成就。非無上祕密心印何功力若此
之殊勝哉。即此而觀從上諸祖傳佛心印者未有
不由呪力而成功行者也。是所謂如來密因修證
了義。的指此呪為行本也。即菩薩萬行令二乘人
遠諸魔事無不資始乎此。今人修行捨此呪力又
何以斷習氣收速效乎。妙在壇場勝友乃可剋期
成功。惜乎此土無結壇之具。故多因循漫視耳。雖
無壇場而密呪斷不可捨置也。

上顯如來密因竟。

􂨟二菩薩萬行分二。
􂨠初能成萬行分二。

◎初自利行分十。
􂨡初能遠魔事。】

「若我說是佛頂光聚般怛囉呪從旦至暮音聲相聯。
字句中間亦不重疊。經恒沙劫終不能盡。亦說此呪
名如來頂。汝等有學未盡輪迴。發心至誠取阿羅漢。
不持此呪而坐道場令其身心遠諸魔事無有是處。」

【議曰。此通顯呪心源遠而益大也。以此呪從一真
法界清淨妙心所演。故無始無終窮劫不盡。而諸
修行者不持此呪無以遠諸魔事也。

此下通言有十種利益。

􂨡二能遠毒害。】

「阿難。若諸世界隨所國土所有眾生。隨國所生樺皮
貝葉紙素白㲲書寫此呪貯於香囊。是人心昏未能
誦憶。或帶身上。或書宅中。當知是人盡其生年一切
諸毒所不能害。阿難。我今為汝更說此呪救護世間
得大無畏。成就眾生出世間智。若我滅後末世眾生
有能自誦。若教他誦。當知如是持誦眾生。火不能燒。
水不能溺。大毒小毒所不能害。如是乃至天龍鬼神
精祗魔魅所有惡呪皆不能著。心得正受。一切呪詛
厭蠱毒藥金毒銀毒草木蟲蛇萬物毒氣。入此人口
成甘露味。」

【議曰。此能遠毒害也。如不能誦若書寫隨帶其利
益亦等。呪乃佛心。持呪即持佛心。故能成出世間
智而遠世間毒害也。

􂨡三能令惡神守護。】

「一切惡星并諸鬼神磣心毒人。於如是人不能起惡。
頻那夜迦諸惡鬼王并其眷屬。皆領深恩常加守護。」

【議曰。此能令惡神守護也。持呪即呼召而囑之。故
能轉惡心而為守護也。

􂨡四能知宿命。】

「阿難。當知是呪常有八萬四千那由他恒河沙俱胝
金剛藏王菩薩種族。一一皆有諸金剛眾而為眷屬
晝夜隨侍。設有眾生於散亂心非三摩地心憶口持。
是金剛王常隨從彼諸善男子。何況決定菩提心者。
此諸金剛菩薩藏王精心陰速發彼神識。是人應時
心能記憶八萬四千恒河沙劫。周徧了知得無疑惑。」

【議曰。此能知宿命也。以呪乃金剛心也。向未發悟
但為八萬四千塵沙煩惱。今執而用之。故有如是
金剛藏王晝夜隨侍。以此心無動轉相故亂心憶
持而金剛王亦常隨侍。能令行人頓破無明記憶
八萬四千恒沙劫也。

􂨡五能離惡道。】

「從第一劫乃至後身。生生不生藥义羅剎及富單那
迦吒富單那鳩槃茶毗舍遮等并諸餓鬼有形無形
有想無想如是惡處。」

【議曰。此能離惡道也。以呪純無漏故永離惡趣生
生不受生彼處也。

􂨡六能生善處。】

「是善男子若讀若誦若書若寫若帶若藏諸色供養。
劫劫不生貧窮下賤不可樂處。」

【議曰。此能生善道也。呪力似如意珠。故劫劫不生
貧窮下賤處也。

􂨡七能成善行。】

「此諸眾生縱其自身不作福業。十方如來所有功德
悉與此人。由是得於恒河沙。阿僧祗不可說不可說
劫常與諸佛同生一處。無量功德如惡叉聚。同處熏
修永無分散。是故能令破戒之人戒根清淨。未得戒
者令其得戒。未精進者令得精進。無智慧者令得智
慧。不清淨者速得清淨。不持齋戒自成齋戒。」

【議曰。此能成善行也。以持此呪即得佛心與佛同
體。故自不作福而十方諸佛所有功德皆悉與之。
以心心相印故同生一處熏修永無分散也。以如
來果覺為我因心。故齋戒不持而自持。不精進而
亦得精進智慧矣。

􂨡八能離染行。】

「阿難。是善男子持此呪時。設犯禁戒於未受時。持呪
之後眾破戒罪無問輕重一時銷滅。縱經飲酒食噉
五辛種種不淨。一切諸佛菩薩金剛天仙鬼神不將
為過。設著不淨破弊衣服。一行一往悉同清淨。縱不
作壇不入道場亦不行道。誦持此呪還同入壇行道
功德無有異也。」

【議曰。此能離染行也。以法界性無染淨。離止作。罪
性本空。而動亂恒一。故能滅破戒之罪穢於未受
時。亦同淨故。雖不入壇而與入者等也。問曰。前言
持呪必須結壇種種清潔。如一不淨必不成就。今
言破戒散心皆獲成就。何相舛耶。答曰。前言真修
必務嚴潔為主。今但言呪力殊勝。非言一槩可成
也。

􂨡九能滅眾業。】

「若造五逆無間重罪。及諸比丘比丘尼四棄八棄。誦
此呪巳。如是重業猶如猛風吹散沙聚。悉皆滅除更
無毫髮。」

【議曰。此能滅眾業也。五逆無間罪業四棄八棄皆
不通懺悔者今以呪力悉皆除滅也。四棄即四根
本重業。梵語波羅夷此云棄。謂永棄佛法邊外也。
又如世之大辟曰棄市。謂永斷慧命也。八棄者謂
加比丘尼四棄共名八棄。尼四棄者謂觸八覆隨。
觸者不得與染心男身相觸。八者謂不得與染心
男捉手捉衣入屏處屏處共立共語共行身相倚
相期等八事。覆者謂不得覆他重罪。隨者謂不得
隨舉大僧供給衣食。即為僧所舉。未與作共住法
者不得隨彼也。通上共名八棄。僧所舉即舉詰之
義。

􂨡十能消積障。】

「阿難。若有眾生從無量無數劫來所有一切輕重罪
障從前世來未及懺悔。若能讀誦。書寫此呪身上帶
持。若安住處莊宅園館。如是積業猶湯銷雪。不久皆
得悟無生忍。」

【議曰。此能消積障也。無量劫來所積輕重諸罪。今
以呪力而能消者。正如千年暗室一燈能破也。此
上十種利益通顯呪力不可思議也。

上約自利益下約利他益。

◎次利他行分二。
􂨡一能隨所願。】

「復次阿難。若有女人未生男女欲求孕者。若能至心
憶念斯呪。或能身上帶此悉怛多般怛囉者。便生福
德智慧男女。求長命者即得長命。欲求果報速圓滿
者速得圓滿。身命色力亦復如是。命終之後隨願往
生十方國土。必定不生邊地下賤何況雜形。」

【議曰。此約利他益能隨所願也。求男女即得男女。
求果報即得果報。求往生即得往生。永離邊地雜
形之報者。蓋稱真法性心境一如永離邪曲故也。

􂨡二能滅災難。】

「阿難。若諸國土州縣聚落饑荒疫癘。或復刀兵賊難
鬬諍。兼餘一切厄難之地。寫此神呪安城四門。并諸
支提或脫闍上。令其國土所有眾生。奉迎斯呪禮拜
恭敬一心供養。令其人民各各身佩。或各各安所居
宅地。一切災厄悉皆消滅。阿難。在在處處國土眾生
隨有此呪。天龍歡喜。風雨順時。五穀豐殷。兆庶安樂。
亦復能鎮一切惡星隨方變怪。災障不起。人無橫夭。
杻械枷鎖不著其身。晝夜安眠常無惡夢。阿難。是娑
婆界有八萬四千災變惡星。二十八大惡星而為上
首。復有八大惡星以為其主。作種種形出現世時能
生眾生種種災異。有此呪地悉皆消滅。十二由旬成
結界地。諸惡災祥永不能入。」

【議曰。此能消眾生災難也。種種諸難起於逆理故
致災祥。今順法性永離諸過故一切災祥永不能
入也。支提此云可供養處。脫闍此云幢也。

􂨠二結成真行。】

「是故如來宣示此呪。於未來世保護初學諸修行者
入三摩提。身心泰然得大安隱。更無一切諸魔鬼神
及無始來冤橫宿殃舊業陳債來相惱害。汝及眾中
諸有學人及未來世諸修行者。依我壇場如法持戒。
所受戒主逢清淨僧。於此呪心不生疑悔。是善男子
於此父母所生之身不得心通。十方如來便為妄語。」

【議曰。此結成真行也。以印契佛心故永離魔冤一
生取辦也。前顯說中性比丘尼得阿羅漢。今密呪
之功一生克果。足證二種般若其功等也。

上正行成益竟。

􂔹二保護盛益分二。
􂨟一諸神守護。】

「說是語巳。會中無量百千金剛一時佛前合掌頂禮
而白佛言。如佛所說。我當誠心保護如是修菩提者
爾時梵王并天帝釋四天大王。亦於佛前同時頂禮
而白佛言。審有如是修學善人。我當盡心至誠保護。
令其一生所作如願。復有無量藥叉大將諸羅剎王
富單那王鳩槃茶王毗舍遮王頻那夜迦諸大鬼王
及諸鬼帥。亦於佛前合掌頂禮。我亦誓願護持是人。
令菩提心速得圓滿。復有無量日月天子風師雨師
雲師雷師并電伯等年歲巡官諸星眷屬。亦於會中
頂禮佛足而白佛言。我亦保護是修行人安立道場
得無所畏。復有無量山神海神一切土地水陸空行
萬物精祗并風神王無色界天。於如來前同時稽首
而白佛言。我亦保護是修行人得成菩提永無魔事。」

【議曰。此諸神守護也。華嚴說四十二位異生神眾
皆是毗盧遮那海印三昧威神所現。各得如來一
種三昧。以為法界所統故。今此呪心乃法界心印。
故凡所在處諸神守護。正如大將兵符符到令行。
諸人皆得而左右之。況如來不思議力乎。

􂨟二菩薩守護。】

「爾時八萬四千那由他恒河沙俱胝金剛藏王菩薩。
在大會中即從座起。頂禮佛足而白佛言。世尊。如我
等輩所修功業。久成菩提不取涅槃。常隨此呪救護
末世修三摩提正修行者。世尊。如是修心求正定人。
若在道場及餘經行。乃至散心遊戲聚落。我等徒眾
常當隨從侍衛此人。縱令魔王大自在天求其方便
終不可得。諸小鬼神去此善人十由旬外。除彼發心
樂修禪者。世尊。如是惡魔若魔眷屬欲來侵擾是善
人者。我以寶杵殞碎其首猶如微塵。恒令此人所作
如願。」

【議曰。此菩薩守護也。首楞嚴定亦名如幻聞熏聞
修金剛三昧。故五十五位最後等覺俱用金剛心
斷惑。以根本無明最極微細堅固非金剛心不能
破。以一迷真心始起無明名為生相。由此無明發
業潤生則有生死。故變一心而為八萬四千塵沙
煩惱造生死業。今此呪乃金剛心中所流直斷根
本無明故變煩惱而為護法。以迷時純為染業。今
逆流純成淨用。故八萬四千金剛藏王常隨守護
也。魔有侵者即碎其首猶如微塵。顯此呪力一念
能碎堅固無明不假餘力。故守護之功妙極於此。
是所謂妙圓密行也。

從前四卷中請入華屋以來至此總顯三觀之相
竟。

△三顯三觀之用分二。

􂗰初當機特請修證階差。】

「阿難即從座起。頂禮佛足而白佛言。我輩愚鈍好為
多聞。於諸漏心未求出離。蒙佛慈誨得正熏修。身心
快然獲大饒益。世尊。如是修證佛三摩提未到涅槃。
云何名為乾慧之地。四十四心。至何漸次得修行目。
詣何方所名入地中。云何名為等覺菩薩。作是語巳
五體投地。大眾一心佇佛慈音瞪瞢瞻仰。」

【􂗰次世尊特示迷悟因果分二。
􂨞初讚許。】

「爾時世尊讚阿難言。善哉善哉。汝等乃能普為大眾
及諸末世一切眾生修三摩提求大乘者。從於凡夫
終大涅槃。懸示無上正修行路。汝今諦聽當為汝說。
阿難大眾合掌刳心默然受教。」

【議曰。此下問修證位次以顯三觀之用也。謂約位
次以顯三觀具有能斷能證之力用故。乾慧地者
謂欲愛乾枯根境不偶即天台信前五品觀行位
也。華嚴以信為行本。三賢巳前總依信位更不別
開。故通有四十二位。此經備開十信故有五十五
位。以乾慧為最初之因。涅槃為至極之果。由初信
至四加行故曰四十四心。并前乾慧十地故成五
十五也。等覺乃因圓之果。刳者剜物見空曰刳。如
所謂剗去知見也。

􂨝次正說分二。
􂨞初立一真法界如來藏性為
生死涅槃因分三。
􂔹初直指一心。】

「佛言。阿難當知。妙性圓明離諸名相。本來無有世界
眾生。」

【􂔹二真妄因依。】

「因妄有生。因生有滅。生滅名妄。滅妄名真。是稱如來
無上菩提及大涅槃二轉依號。」

【􂔹三即妄明真。】

「阿難。汝今欲修真三摩地真詣如來大涅槃者。先當
識此眾生世界二顛倒因。顛倒不生斯則如來真三
摩地。」

【議曰。因問修證位次先立一真法界為生死涅槃
之因也。妙性圓明本無眾生世界等者直指一心
真源永離諸妄也。以最初一念妄動因而有生。因
生遂有滅。因有生滅則名為妄。因滅生滅無生滅
性則名為真。真妄因依故有轉煩惱為菩提轉生
死為涅槃二轉依號。此凡聖二路皆由迷悟而立
本非有也。今欲真修返妄歸真不須別求。但能識
破眾生世界顛倒之因。便是真三摩地矣。豈更有
別法哉。在即妄以明真。非捨妄以求真也。

􂨞二委示一心染淨熏成迷悟因果差別之相分
三。

􂔹初約無明熏真如成染法為十二類生因分二。

􂔹二約真如熏無明成淨用為五十五位因分二。

􂔹三結指觀行圓證一心泯同果海成無上妙覺
之果。

議曰。此下十二類生約無明為染法之因也。問曰。
阿難本問從乾慧地以至等覺五十六位修證次
第。而如來先答十二類生者何也。答曰。此經專依
一真法界如來藏心為迷悟聖凡之本。以其此心
本無迷悟不屬聖凡又何修證之有。但以最初一
念妄動而有無明。不思議熏變。由此妄有顛倒之
眾生。若識顛倒之因則了生本無生。由是故有二
轉依號。是知迷悟不出一心。凡聖本乎一念。今既
以一念妄動而為十二類生。豈不能以一念無生
圓成五十七位。要顯真妄因依迷悟一體。故先指
十二類生為發心之地。捨此眾生別無修證之果
矣。故因問真修先示妄本元依一心轉變也。此先
約無明熏成染法故總標二種顛倒之因。

􂔹初中分二。
􂨟初總明眾生世界之本。】

「阿難。云何名為眾生顛倒。阿難。由性明心性明圓故。
因明發性。性妄見生。從畢竟無成究竟有。此有所有
非因所因。住所住相了無根本。本此無住建立世界
及諸眾生。」

【議曰。此總標十二類生之因也。標中眾生二字應
云二種。以此八句總標故當雙舉。後有別列故知
二字之誤也。由性明心此特顯一真法界妙圓真
心以為迷悟因依之大本即前所云性覺妙明也。
性明圓故即前所謂若此不明名為覺者則無所
明。意有強明也。因明發性者性乃妄相即前因明
立所。前之所字謂通含虗空世界眾生業果等相。
此乃單約眾生正報以明無明熏變生死之狀以
為諸妄之本。故但言性而不言相。指體而言顯此
眾生世界乃由無明熏變而起也。故曰因明發性。
性妄見生者即前所妄既立生汝妄能。謂由所發
之妄相遂起能見之妄見。此則眾生世界宛然。而
生死輪迴因之而立。是從畢竟無而成究竟之有
矣。此有所有下四句顯妄無體也。此有者無明也。
所有者眾生世界也。非因所因謂無明與眾生世
界本無所因與之為因也。能住者眾生。所住者世
界。謂此眾生世界全一虗妄了無根本。則顯眾生
世界之本無也。謂一真法界本無所住之相。本此
無住之真建立眾生世界之妄法耳。是所謂從無
住本立一切法也。前三種相續中世界的指外器
世界。此世界端指正報色蘊之身。眾生乃四蘊之
心。所謂諸識合集名為眾生。以前云使汝流轉生
死速證安樂妙常同是六根更無他物。故此二轉
依果皆依眾生六根而立。經意隱然而示三細六
麤之相。但就眾生顛倒身心以明從真起妄。要顯
妄元無因。所謂達妄元虗即凡心而見佛。故五十
六位依十二類而立也。

􂨟二別名二種顛倒之因分四。
􂨠初眾生顛倒。】

「迷本圓明是生虗妄。妄性無體非有所依。將欲復真。
欲真巳非真真如性。非真求復宛成非相。非生非住
非心非法。展轉發生。生力發明。熏以成業。同業相感。
因有感業相滅相生。由是故有眾生顛倒。」

【議曰。此別示眾生顛倒也。經文應有云何名為眾
生顛倒一句錯簡在前。迷本圓明下四句明妄依
真起本無體也。由迷本圓明湛寂之真心是生虗
妄之妄相。而此妄性無體非有所依。但了妄無依
則真常頓復。不假更起修為也。以眾生本空不容
有心求復。將欲復真纔有欲真之心則早墮生滅
巳非真真如性矣。以一真界中不容起見。舉心即
錯。動念即乖。若以生滅心求復真常之性則真常
之性亦成生滅。故曰宛成非相。所謂未出輪迴而
辯圓覺彼圓覺性即同流轉矣。以眾生本無何有
生住。生住尚無何有心法。言生住該異滅。言心法
該身受。意謂本無生滅眾生也。今於本無之中而
妄見有生住心法之眾生相故總言非。但以無明
生相未泯耳。良由一念生相無明。不覺展轉發生。
積久而愈有力。由此生力發明。故六麤相顯。以無
明不思議熏以成業性。既因發業則有潤生。故同
業相感。因此所感之業相滅相生。由是故有眾生
顛倒也。生力發明即六麤中智相相續也。熏以成
業即執取計名字也。同業相感則起業繫苦也。若
了無明本空則生死頓絕。故指妄元無因為觀行
之要耳。

􂨠二世界顛倒。】

「阿難。云何名為世界顛倒。是有所有分段妄生因此
界立。非因所因無住所住。遷流不住因此世成。三世
四方和合相涉。變化眾生成十二類。」

【􂨠三示熏變之相。】

「是故世界。因動有聲。因聲有色。因色有香。因香有觸。
因觸有味。因味知法。六亂妄想成業性故。十二區分
由此輪轉。是故世間聲香味觸。窮十二變為一旋復。」

【􂨠四示輪迴之狀分二。

◎初總列十二類生之名。】

「乘此輪轉顛倒相故。是有世界卵生胎生溼生化生
有色無色有想無想若非有色若非無色若非有想
若非無想。」

【議曰。此別示世界顛倒也。是有者指無明妄心。所
有者指妄身。以無明妄心依真而立本無分段。但
由吸攬四大外色而成根身。則所妄既立明理不
踰故分段妄生。因此而有左右前後一定之界限。
故曰因此界立。以妄心無體非有因為之所因。妄
身本空故無有住為所住之世界。於無住中妄執
為住。故妄心生滅遷流不住。遂形三世之妄相。故
曰因此世成。由方世和合不思議熏不思議變故
變化眾生成十二類。是知十二類生皆由一念無
明妄心之所熏變也。是故世界下正示熏變之相。
以妄心住於妄身之中無明內熏憶識誦習之習
氣猛發鼓動心體。則妄有緣氣於中積聚。假名為
心。故曰因動有聲。然聲乃妄想風耳。非外境也。因
此動念則隨其本習容現塵相。故因聲有色。則習
境妄現因此妄境返熏自心。故曰因色有香。香乃
妄境之氣分也。因此緣氣返觸其心而心亦趣境。
故因香有觸。心境相觸則綿著其味愛而不吐。故
曰因觸有味。因此味著則知為法塵。此總顯一念
妄想由習氣內發而為六塵。非外塵境故不次耳。
以此六亂之妄想熏成業性以為生因。所熏不出
身心之外。故十二區分以為受生之果。故下結云
由此六亂妄想生滅不停是故眾生世界但以聲
香味觸習染之六塵窮十二變為一旋復。是知一
念妄想則為十二類生之因。所謂熏以成業不待
更造而生死苦果念念隨之矣。豈不痛哉。下正示
輪迴之狀。以知見每欲留於世間。業運每常遷於
國土。故曰乘此各具旋復輪轉顛倒相故是有十
二類生之苦果。此先列名也。舊解卵唯想生故卵
居首。胎因情有故因次之。溼以氣合而感。化以離
形而應。其餘八類亦各以情想熏變而成。此指眾
生日用現前之情狀。殆非約理而推也。

◎次別示十二類生之果分二。

􂨡初示行分十二。
􂗶一卵生。】

「阿難。由因世界虗妄輪迴動顛倒故。和合氣成八萬
四千飛沈亂想。如是故有卵羯邏藍流轉國土。魚鳥
龜蛇其類充塞。」

【議曰。此卵生類也。輪迴言生滅妄想也。雖云四生
受形之因各別。大槩十二類生皆云妄想之所熏
成。何獨卵唯想生故列首耶。細詳經意。諸類通以
六亂妄想為因。始因一念妄動習氣內鼓而為妄
想之本。故曰因動有聲。此召類之元也。故今卵生
則曰虗妄輪迴。乃初起一念生滅心也。認此動念
為心故云動顛倒。然以生滅為心以動為境故心
境和合習氣內發妄有緣氣故云氣成。生滅不停。
故云飛沈亂想。因此而有卵羯邏藍。此云凝滑。以
妄想吸此而成形。故有魚鳥龜蛇之類。是推妄想
初起因動有聲約習氣熏變之始故列卵生居首。
非是眾生之初先有此類也。第約情想偏重而言
故以情屬胎。其實卵生未嘗無情也。皆有交遘豈
非情耶。

􂗶二胎生。】

「由因世界雜染輪迴欲顛倒故。和合滋成八萬四千
橫豎亂想。如是故有胎遏蒱曇流轉國土。人畜龍仙
其類充塞。」

【議曰。此胎生類也。欲習熏起故曰雜染輪迴欲顛
倒。以染欲相交故曰和合滋成。情有偏正故曰橫
豎亂想。流愛為種納想為胎故曰胎遏蒱曇。此云
胞。乃胎中二七之相也。人畜龍仙胎生類也。龍亦
有卵生。仙亦有化生。蓋舉其重者而言也。

􂗶三溼生。】

「由因世界執著輪迴趣顛倒故。和合煖成八萬四千
翻覆亂想。如是故有溼相蔽尸流轉國土。含蠢蠕動
其類充塞。」

【議曰。此溼生類也。附合習氣熏起故曰執著輪迴。
執著者謂希求附合也。執取勢利妄生苟合如世
之逐氣尋香趣勢附利故曰趣顛倒。有氣𦦨處即
便合之故曰煖成。心無定向故曰翻覆亂想。如世
之翻雲覆雨之徒。蔽尸此云軟肉。蠢蠕受形之始
也。

􂗶四化生。】

「由因世界變易輪迴假顛倒故。和合觸成八萬四千
新故亂想。如是故有化相羯南流轉國土。轉蛻飛行
其類充塞。」

【議曰。此化生類也。詐習熏起故曰變易。謂附離而
感。望勢即變其所守。失勢即易其本心。假權貴而
變姓名。托勢利以為巳有。故曰假顛倒。觸勢而變
故曰觸成。棄舊迎新故曰新故亂想。羯南此云堅
肉。乃化生受形之始。如鷹化為蛤𧏙蜋化蟬之類。
故云轉蛻飛行。

􂗶五有色。】

「由因世界留礙輪迴障顛倒故。和合著成八萬四千
精耀亂想。如是故有色相羯南流轉國土。休咎精明
其類充塞。」

【議曰。此有色類也。凝習熏起故曰留礙。此外道以
日月星辰為父母。故吸日精月華餐霞飲露以為
修真養性。心生固結而不化。障蔽妙明。故曰障顛
倒。凝想既久精光昭著故曰著成。大而為日月星
辰。在物而為螢火蚌珠之類。故曰精耀。但以色相
而顯。故曰休咎精明之物類也。

􂗶六無色。】

「由因世界銷散輪迴惑顛倒故。和合暗成八萬四千
陰隱亂想。如是故有無色羯南流轉國土。空散銷沈
其類充塞。」

【議曰。此無色類也。惑習熏起銷礙入空故曰銷散。
惑取虗無故曰惑顛倒。昏昧無知故曰暗成。幽潛
神識暗昧心靈故曰陰隱。無色羯南是為空散銷
沈之類也。

􂗶七有想。】

「由因世界罔象輪迴影顛倒故。和合憶成八萬四千
潛結亂想。如是故有想相羯南流轉國土。神鬼精靈
其類充塞。」

【議曰。此有想類也。憶習熏起若有若無故曰罔象。
奉事神明邪著影像故曰影顛倒。憶想神明潛結
狀貌故曰憶成。潛結亂想但由想成故為有想羯
南。或幽而為鬼神。或昧而為精靈。即今樟柳耳報
之類也。

􂗶八無想。】

「由因世界愚鈍輪迴癡顛倒故。和合頑成八萬四千
枯槁亂想。如是故有無想羯南流轉國土。精神化為
土木金石其類充塞。」

【議曰。此無想類也癡習熏起妄計無情有命金石
堅牢固守愚癡故曰愚鈍癡顛倒。頑成無知精神
枯槁故曰頑成枯槁亂想。如黃頭化石華表生精。
想至無情故曰無想。

􂗶九非有色。】

「由因世界相待輪迴偽顛倒故。和合染成八萬四千
因依亂想。如是故有非有色相成色羯南流轉國土。
諸水母等以蝦為目其類充塞。」

【議曰。此非有色類也。偽習熏起遞相假待造作詐
偽故曰相待偽顛倒。習染成類因依求食故曰染
成因依亂想。如世之假造偽印書畫古器遞相聲
勢。或結連朋黨起滅詞訟騙財自活。如水母無眼
求食賴蝦原不露形故非有色相。待色成形故成
色羯南。以妄想愈謬故生理愈乖。因果感召固其
然也。

􂗶十非無色。】

「由因世界相引輪迴性顛倒故。和合呪成八萬四千
呼召亂想。如是故有非無色相無色羯南流轉國土。
呪詛厭生其類充塞。」

【議曰。此非無色類也。誘習熏起音聲相誘故曰相
引。習與性成故曰性顛倒。即世之婬詞歌曲以聲
挑引意在順情寄聲成事。如相如琴心御溝紅葉
并邪術詛呪之類故曰呪成呼召亂想。假他色相
故非無色。藉聲誕形故曰無色。佛戒比丘歌唱之
處不許故往觀聽。不許親習外道邪術。正防微也。

􂗶十一非有想。】

「由因世界合妄輪迴罔顛倒故。和合異成八萬四千
迴互亂想。如是故有非有想相成想羯南流轉國土。
彼蒲盧等異質相成其類充塞。」

【議曰。此非有想類也。欺習熏起非合而合罔冐欺
人以為不知故曰合妄罔顛倒。本非同體故曰異
成。誠恐人知故曰迴互亂想。此即世之托孤繼嗣。
忘本父母而托他人。或抱他子以為巳子故感螟
蛉之類。以異質故非有想以相成故成想羯南。

􂗶十二非無想。】

「由因世界怨害輪迴殺顛倒故。和合怪成八萬四千
食父母想。如是故有非無想相無想羯南流轉國土。
如土梟等附塊為兒。及破鏡鳥以毒樹果抱為其子。
子成父母皆遭其食。其類充塞。」

【議曰。此非無想類也。恨習熏起故曰怨害。由怨而
害故曰殺顛倒。子成而食其父母最為怪事故曰
怪成。鴟梟附塊為兒。破鏡抱毒樹果為子。塊果本
無想而成想。故云非無想相無想羯南。破鏡鳥未
詳。舊解引史記祀百祠用土梟破鏡。按道安法師
檄魔文云梟獍競起。是則鏡當作獍獸名。孤山謂
如貙而虎眼。今經為鳥。又非獍也。俟再考之。

􂨡次結名。】

「是名眾生十二種類。」

【議曰。妙淨明心離諸名相。本來無有世界眾生。是
故世界眾生但因妄想而有也。

上約無明熏真如成其染法為十二類生之因竟。】

大佛頂首楞嚴經通議卷第七

大佛頂如來密因修證了義諸菩薩萬行首楞嚴經
通議卷第八
唐天竺沙門般刺密帝譯
烏萇國沙門彌伽釋迦譯語
菩薩戒弟子清河房融筆受
明南嶽沙門憨山釋德清述

【􂔹二約真如熏無明成其淨用為五十五位因分
三。
􂨟初明染淨同源。】

「阿難。如是眾生一一類中亦各各具十二顛倒。猶如
揑目亂華發生。顛倒妙圓真淨明心具足如斯虗妄
亂想。」

【議曰。此通躡前以顯染淨同源也。十二類生皆依
一念妄想而有。但隨習氣熏變。雖各類自有元熏
本習以成當類。然此一心融通身心互涉世界則
巳徧具於諸類矣。故曰如是眾生亦各各具十二
顛倒。第約重輕而感。故本習感當類。餘習帶熏諸
類。又為彼各各因。此所謂不思議熏變而眾生業
力微矣。以此而觀吾人日用未造真修舉心動念
無非妄想用事。念念皆為十二類生生死之因可
不懼哉。以此顛倒盡是妙圓真淨明心具足如斯
虗妄亂想。是知全真起妄全妄即真。吾人苟能達
妄原虗則了眾生體空本來是佛。故五十五位之
真修本於眾生十二之顛倒也。故下文明真依妄
立。

􂨟二明真依妄立分二。
􂨠初正明。】

「汝今修證佛三摩提。於是本因元所亂想。立三漸次
方得除滅。」

【􂨠次喻顯。】

「如淨器中除去毒蜜。以諸湯水并雜灰香洗滌其器。
後貯甘露。」

【議曰。此明真依妄立也。以顛倒元是妙圓真心。故
今修證佛三摩提不必別求。即就眾生本因元所
亂想立三漸次。若顛倒不生即是如來真三摩地。
而十二類顛倒則當下除滅。故如淨器先貯毒蜜
但除其毒。洗滌其器。然後可貯甘露矣。

􂨟三正明因行階差分二。

􂨠初總明依三漸次頓悟一心為返妄歸真之本
分二。
◎初微標。】

「云何名為三種漸次。一者修習除其助因。二者真修
刳其正性。三者增進違其現業。」

【議曰。此徵列三漸次以明頓悟一心為返妄歸真
之本也。除助因者。以眾生積劫習氣念念熏變巳
是難斷。若外加助發之因則愈益熾盛。故斷習氣
之要先除助因為第一也。刳正性者。習有多種唯
婬欲為生死之根。故曰一切眾生皆以婬欲而正
性命。是知在眾生中但以婬欲為正性也。刳者剜
去之義。如人被毒箭所傷必剜去毒肉則可不傷
性命。故云刳者斷其毒根也。違現業者。以舊熏種
子習氣內鼓發為現業。若現業不違而新熏益熾。
何由能出生死哉。故真修必違現業。現業不行則
正性自枯欲流可涸矣。所以依三漸次建立行本
也。

◎次釋分三。
􂨡一除助因。】

「云何助因。阿難。如是世界十二類生不能自全依四
食住。所謂段食觸食思食識食。是故佛說一切眾生
皆依食住。阿難。一切眾生食甘故生食毒故死。是故
眾生求三摩提。當斷世間五種辛菜。是五種辛熟食
發婬生啖增恚。如是世界食辛之人縱能宣說十二
部經。十方天仙嫌。其臭穢咸皆遠離。諸餓鬼等因彼
食次舐其唇吻。常與鬼住。福德日銷長無利益。是食
辛人修三摩地。菩薩天仙十方善神不來守護。大力
魔王得其方便。現作佛身來為說法。非毀禁戒讚婬
怒癡。命終自為魔王眷屬。受魔福盡墮無間獄。阿難。
修菩提者永斷五辛。是則名為第一增進修行漸次。」

【議曰。此別釋三種漸次之初相也。大蒜茖葱慈葱
蘭葱與興渠是為五辛氣味極濁。眾生以此為食。
而婬機元為命本。以無明內熏婬習鼓動。故妄有
緣氣依附肉團為妄想心。若食此五辛濁氣返熏
則婬機益熾。故能助發婬性。是須必斷也。若不斷
辛。天仙嫌其臭穢。諸鬼時與周旋。善神不守。魔王
得便。墮落邪途。為地獄種。故修菩提者永斷五辛。
則神清氣爽觀行易成。名為第一增進修行漸次
也。

􂨡二刳正性。】

「云何正性。阿難。如是眾生入三摩地。要先嚴持清淨
戒律。永斷婬心。不餐酒肉。以火淨食無啖生氣。阿難。
是修行人若不斷婬及與殺生出三界者無有是處。
當觀婬欲猶如毒蛇如見怨賊。先持聲聞四棄八棄
執身不動。後行菩薩清淨律儀執心不起。禁戒成就。
則於世間永無相生相殺之業。偷劫不行無相負累。
亦於世間不還宿債。是清淨人修三摩地。父母肉身
不須天眼自然觀見十方世界。覩佛聞法親奉聖旨。
得大神通遊十方界。宿命清淨得無艱險。是則名為
第二增進修行漸次。」

【議曰。此釋第二漸次之相也。眾生生死以婬欲為
本。今願出苦輪必永斷婬心而生死可出也。飲酒
則助發婬心而昏迷自性。食肉則恣殺業而增盜
貪。冤債相牽無由得脫。是故斷婬必兼持四重以
此為生死之本故也。且婬欲從渴愛生。若不大生
恐怖則不生厭離。故視如毒蛇則自不敢狎也。如
見怨賊則自知逃避也。四棄八棄雖嚴猶屬小乘
但能執身不行而巳。若修菩薩觀智照破無明則
執心不起。所謂摩登伽在夢。誰能留汝形。此觀照
之力也。不婬則不相生。不食肉則無殺業。不盜則
免酬債。是以先持四重皎如冰霜。相生死根機永
斷身心清淨。心見發光故得宿命清淨也。宜矣。

􂨡。】

「云何現業。阿難。如是清淨持禁戒人心無貪婬。於外
六塵不多流逸。因不流逸旋元自歸。塵既不緣根無
所偶。反流全一六用不行。十方國土皎然清淨。譬如
瑠璃內懸明月。身心快然妙圓平等獲大安隱。一切
如來密圓淨妙。皆現其中。是人即獲無生法忍。從是
漸修隨所發行安立聖位。是則名為第三增進修行
漸次。」

【議曰。此釋第三漸次之相也。前問行之初首示三
決定義而以四重為妙行之本。今立聖位又從三
種漸次為進趣之階。正性之中雖兼殺盜而正意
在婬。若婬心既斷則殺盜何由而起耶。所謂皮既
不存毛將安附。故今違現業專以斷婬為第一義。
何也。以廣大無邊清淨法界如來藏心具有恒沙
稱性功德神通妙用孰能奪之。獨婬欲一事則能
全舉而覆奪之。金剛心地誰能壞之。唯婬機一動
而盡壞之。是知破涅槃城蕩法王家絕菩提種戕
害法身而斷慧命者無尚此矣。如來大慈出世專
為此一大事因緣。故修斷之功萃於此經。而始終
以此再三致意焉。故首以此為發教之端。及問行
門又以斷婬為上。今躋聖位皆從斷婬一行建立。
婬心一斷立登佛果豈不至重至要哉。故違現業
而為聖位之本也。以順欲流故有生死。今則返流
則旋元自歸為復性之要。塵既不緣境空也。根無
所偶心空也。心境皆空則返欲流而全一真。六根
消復六用不行。塵境既空則身心內外一時清淨。
而十方皎然猶如瑠璃內懸寶月。豈不快哉。斯乃
頓破根本無明使八識種子一時迸裂。此通論全
功。故下經云。識陰若盡則汝現前諸根互用。從互
用中能入菩薩金剛乾慧。圓明精心於中發化。如
淨瑠璃內含寶月。如是乃超十信十住十行十迴
向四加行心菩薩所行金剛十地。入於如來妙莊
嚴海。圓滿菩提歸無所得。故曰一切如來密圓淨
妙皆現其中。是人即獲無生法忍。諸說無生法忍
八地乃得。今於三漸次中巳證無生。而五十五位
從此建立。則迥異餘經。故後結云如是皆以三增
進故善能成就五十五位真菩提路。所謂以果地
覺為本因心。是為真修之要也。足知諸位如涉海
履空無階級中之階級耳。豈可以漸次地位而擬
之哉。

上總明依三漸次為返妄歸真之本竟。

􂨠次別明圓依一心三觀之相漸斷無明為轉凡
成聖之因分三。
◎初世間差別因分三。

􂨡初由中道妙觀攝假入真證空如來藏分三。

􂗶初乾慧地。】

「阿難。是善男子欲愛乾枯根境不偶。現前殘質不復
續生。執心虗明純是智慧。慧性明圓鎣十方界。乾有
其慧(謂空有其慧無力斷惑)名乾慧地。欲習初乾(但乾欲流未乾無明流)
未與如來法流水接。」

【議曰。此下明進趣因位也。華嚴明因有二種。地前
三賢名差別因。地上名平等因。天台判三賢為外
凡。四加行為內凡。地上名聖位。信前為觀行位。十
信為相似位。十住巳後為分真位。諦觀此經總不
如是。迥異諸說以上文云違其現業即獲無生法
忍。又云從是漸修隨所發行安立聖位。是則始從
觀行以乾慧心即名聖位。又何外凡內凡之可分
哉。此在聖心所履境界固非妄識可知。然就聖言
比量明文自有昭著。以理為準庶可依通耳。是善
男子即上修三漸次之行人也。由違現業塵既不
緣根無所偶。故得欲愛乾枯根境不偶。現前殘質
不復續生。此結上三漸次之功行也。前二決定義
云欲取菩提應當審詳煩惱根本。此無始來發業
潤生誰作誰受。以此經宗真修專以斷婬為本。故
因地先審發業潤生二種無明為所斷之惑。故今
證果之初約觀行心先斷此二種無明為發軔初
步。其根境不偶則發業不生。不復續生則潤生永
絕。此二不生即真無生忍也。無生忍即不生滅心
也。故此證果專以不生滅心斷此二種無明。是以
果覺為我因心。故從乾慧即名聖位。不比他經分
破分證之說也。執心虗明是伏二種無明不起也。
巳離欲染無煩惱障故純是智慧。以入流亡所一
根返源六根解脫無復隔礙故慧性圓明鎣十方
界。此但觀慧圓明未見真理。故乾有其慧名乾慧
地。但乾欲習無明全在故未得與如來法流水接。
此觀行初心單約斷欲故立此位。諸經所無。

􂗶二十信。】

「即以此心中中流入圓妙開敷。從真妙圓重發真妙。
妙信常住。一切妄想滅盡無餘。中道純真名信心住。」

【議曰。此約觀行增進初心立十信位也。此十信位
即在乾慧觀心中入。以中道直觀八識漸漸研窮
故曰即以此心中中流入。正如除結當心也。逆流
而入入之既深則心精發化故云圓妙開敷。此乃
自心發悟如蓮華開真心忽現。大論云性戒清淨。
猶如妙華開敷發生自他善因果故。即從所悟重
發觀慧故曰從真妙圓重發真妙。是則的信自心
本無生滅故曰妙信常住。此則一切生滅妄想永
不現行。如是漸增聞所聞盡故曰滅盡無餘。唯一
精真湛不搖處故曰中道純真名信心住。謂能安
住信心也。】

「真信明了一切圓通。陰處界三不能為礙。如是乃至
過去未來無數劫中。捨身受身一切習氣皆現在前。
是善男子皆能憶念得無遺忘名念心住。」

【議曰。此第二信由此妄想滅盡純真信心圓明精
了。故一切圓通陰處界三不能為礙。此以初信圓
成七識不行。故捨身受身一切欲愛習氣皆現在
前。此見惑巳盡思惑漸斷故能憶念不忘名念心
住。】

「妙圓純真真精發化無始習氣通一精明。唯以精明
進趣真淨名精進心。」

【議曰。此第三信進斷思惑故妙圓純真。由真精觀
智消鎔愛習變習成智故曰通一精明。此正二乘
涅槃。是則習消智明唯以精明進趣真淨妙理。以
盡聞不住故名精進心。】

「心精現前純以智慧(分破無明)名慧心住。執持智明周徧
寂湛。寂妙常凝名定心住。定光發明明性深入。(定慧並運)
唯進無退名不退心。」

【議曰。此第四信。以習氣既消故心精現前。二惑巳
除故純是智慧。名慧心住。此巳觀智圓明。故第五
信即執持此智明徧照本體湛然。照寂雙流則寂
妙常凝。名定心住。第六信位由智得定。定久發光
則慧性圓明。定慧並運故明性深入。智能會理故
唯進無退。名不退心。一向判位當七信為不退。斷
見思惑得六根清淨。今於三信巳斷見思六根圓
通。而六信得不退者。彼約先斷見思以及塵沙後
及無明。今經發覺初心三漸次中即以中道徑破
根本無明。任運麤垢先落。如澄濁水沙土自沈清
水現前。單約中道觀智故迥別諸位。不可概論也。】

「心進安然保持不失。十方如來氣分交接名護法心。」

【議曰。此第七信。前雖有進無退尚有進趣猛利之
相至此七信進趣功純定慧兩全。故曰心進安然
保持不失。見思緣影巳盡。仗中道觀分破無明法
身漸顯。故與十方如來氣分交接。名護法心也。】

「覺明保持。能以妙力迴佛慈光向佛安住。猶如雙鏡
光明相對。其中妙影重重相入名迴向心。」

【議曰。此第八信。由前觀智增明保持既久。心光發
暉妙契法身。故曰能以妙力迴佛慈光向佛安住。
理智融通故如鏡交光重重相入。名迴向心。】

「心光密迴。獲佛常凝無上妙淨。安住無為得無遺失
名戒心住。」

【議曰。此第九信以微密觀照返照心源。頓契寂滅
清淨心體。故曰心光密迴獲佛常凝無上妙淨。自
然任運而入不假作為。故曰安住無為。以憑觀照
之力一念失照即墮無明。故名戒心住。】

「住戒自在。能遊十方所去隨願名願心住。」

【議曰。此第十信。前雖不失猶未純熟常防其失故
未自在。至此功用巳純故曰住戒自在。遊歷性空
隨願斷惑。名願心住。按此信位雖列十名。實是觀
行成就圓成一心。以中道純真故非相似比也。向
後三賢只以此一心研窮三觀次第而入故為差
別因也。十住乃以中道妙觀攝假入真以顯本覺
出纏證空如來藏。

􂗶三十住。】

「阿難。是善男子以真方便發此十心。心精發暉。十用
涉入圓成一心名發心住。」

【議曰。此十住位謂以觀行研窮開發本覺常住真
心。所謂盡聞不住以無住為住故得住名。華嚴每
位約觀行有入住出三相。總躡前位以為勝進。然
後進入後位。故此文云以真方便發此十心。是以
三漸次及乾慧地為真方便為入。發此十種信心
為住。但十種心歷別未圓。至十信滿心寂照雙流
融成一味。使十心涉入無次第相圓成一心。名發
心住為出。是以十信觀行勝進功圓總成初住一
位也。始覺有功本覺乃顯。故曰心精發暉。以此心
初顯故云發心住。其無始無明須漸次研窮深入。
所謂理須頓悟乘悟併消事非頓除因次第盡。故
向後四十四心由是而立也。】

「心中發明。如淨瑠璃內現精金。以前妙心履以成地
名治地住。」

【議曰。此第二住以中道觀圓照自心。故曰心中發
明。所觀理境了然現於觀智心中。故如淨瑠璃內
現精金。即以前微妙觀智遊履此心淨治無明。故
曰以前妙心履以成地名治地住(治字平聲呼)。】

「心地涉知俱得明了。遊履十方得無留礙名修行住。」

【議曰。此第三住由前治地以智照理理隨智現。故
曰心地涉知。境智歷然故曰俱得明了。智照既明
理境亦大。盡十方際成一真境。故曰遊履十方。理
智冥符不落空有。空不能留。有不能礙。故曰得無
留礙。心心無間名修行住。】

「行與佛同受佛氣分。如中陰身自求父母。陰信冥通
入如來種名生貴住。」

【議曰。此第四住由修行位以中道妙智觀中道妙
理心境不異。故曰行與佛同。初以智熏真如而真
如漸顯亦返熏智智得所如。故曰受佛氣分。念念
證真故曰如中陰身自求父母。始本暗合故曰陰
信冥通。融會藏性故曰入如來種。以本覺種子今
彼觀智新熏發生。名生貴住。以般若尊重特以貴
名。以智攝理故如入胎。】

「既遊道胎親奉覺胤。如胎巳成人相不缺名方便具
足住。容貌如佛心相亦同名正心住。身心合成日益
增長名不退住。十身靈相一時具足名童真住。」

【議曰。此五六七八四位通約住胎之相以明觀智
之功也。以始覺觀照含育本覺故曰親奉覺胤。觀
行巳成故曰如胎巳成名方便具足住。方便即觀
智也。謂非觀智本覺不顯。乃由方便而具足者。理
智不二心境一如故曰容貌如佛心相亦同名正
心住。理智冥合理隨智增有進無退名不退住本。
覺圓滿一念頓證故曰十身靈相一時具足。具體
而微名童真住。】

「形成出胎親為佛子名法王子住。表以成人。如國大
王以諸國事分委太子彼剎利王世子長成陳列灌
頂名灌頂住。」

【議曰。此第九十二位約出胎之相以明觀智也。始
覺有功本覺乃顯故曰形成出胎名法王子住。始
本合一名究竟覺。由華嚴位位成佛。故如王子長
成堪紹覺位名灌頂住。輪王授太子位取四大海
水以灌其頂名為授職是為真子。覺位亦然故稱
灌頂。

上前十住位以中道妙觀觀三諦理任運先證空
如來藏竟。

􂨡二由中道妙觀帶真涉假證不空如來藏(十行)。】

「阿難。是善男子成佛子巳。具足無量如來妙德。十方
隨順名歡喜行。善行利益一切眾生名饒益行。自覺
覺他得無違拒名無瞋恨行。種類出生窮未來際。三
世平等十方通達名無盡行。一切合同。種種法門得
無差誤名離癡亂行。則於同中顯現羣異。一一異相
各各見同名善現行。如是乃至十方虗空滿足微塵
一一塵中現十方界。現塵現界不相留礙名無著行。
種種現前咸是第一波羅蜜多名尊重行。如是圓融
能成十方諸佛軌則名善法行。一一皆是清淨無漏
一真無為性本然故名真實行。」

【議曰。此十行位乃出真入俗起假觀用證不空藏
也。以如來藏循業發現。隨染業用故起染行。隨淨
業用故起淨行。以此藏性具有恒沙稱性功德。向
被無明障蔽。今無明既破性德用顯。故具足無量
如來妙德。不住果覺故十方隨順。理滿心足名歡
喜行。此躡十住滿心融成一味生大法樂故歡喜
耳。自利功滿能轉巳功以利眾生名饒益行。以觀
眾生隨順覺性永無違拒名無瞋恨行。以瞋恨起
於違拒故。稱法界性不休不息窮未來際。三世平
等而無出沒。十方通達而無往來。現無盡身度無
盡生名無盡行。佛界眾生界一界無二界故一切
合同。鑒機說法故得無差誤。不著法相名離癡亂
行。我以妙明不生不滅合如來藏而如來藏唯妙
覺明圓照法界故離癡亂。是故於中一為無量無
量為一。同中現異異中現同。事理無礙名善現行。
於一毛端現寶王剎。坐微塵裏轉大法輪。現塵現
界不相留礙名無著行。凡所示現無非大用現前
全彰法界。故咸是第一波羅蜜多名尊重行。滅塵
合覺故發真如妙覺明性。如是圓融妙行能成十
方諸佛軌則名善法行。一切諸法會歸藏性。以事
得理融理能奪事。故一一皆是清淨無漏妙行。無
思成事稱性而行。一真無為性本然故名真實行。
此十行位依理發行從體起用涉俗利生。所謂覺
所覺空故顯證不空如來藏也。

􂨡三由中道妙觀空假互入證空不空如來藏(十向)。】

「阿難。是善男子滿足神通成佛事巳。純潔精真遠諸
留患。當度眾生滅除度相。迴無為心向涅槃路。名救
護一切眾生離眾生相迴向。壞其可壞。遠離諸離。名
不壞迴向。本覺湛然覺齊佛覺。名等一切佛迴向。精
真發明地如佛地。名至一切處迴向。世界如來互相
涉入得無罣礙。名無盡功德藏迴向。於同佛地地中
各各生清淨因。依因發揮取涅槃道。名隨順平等善
根迴向。真根既成。十方眾生皆我本性。性圓成就不
失眾生。名隨順等觀一切眾生迴向。即一切法。離一
切相。唯即與離二無所著。名真如相迴向。真得所如
十方無礙。名無縛解脫迴向。性德圓成法界量滅。名
法界無量迴向。」

【議曰。此迴向位由前涉假以入中道也。菩薩修行
迴向三處。謂迴向實際。迴向菩提。迴向眾生。以本
覺出纏遠離空有。入空不留入有無患故曰遠離
留患。當度眾生迴向眾生也。滅除度相以眾生如
故本來平等迴向實際也。迴無為心向涅槃路迴
向菩提也。以眾生即巳。終日度生不見有生可度。
故名離眾生相迴向。可壞者無明煩惱乃雜染眾
生相也。故壞其可壞。離相亦無故曰遠離諸離。名
不壞迴向。空有不住一心清淨寂滅湛然故覺齊
佛覺。名等一切佛迴向。寂滅心地精真顯現故如
佛地無往不真。名至一切處迴向。一真法界依正
互融。世界依報也。如來正報也。互相涉入名無盡
功德藏迴向。既依正互入圓融交涉通為一真。則
草芥塵毛皆是成佛真體。故云地中各各生清淨
因。即此是為涅槃妙行。依佛真因故云依因發揮。
名隨順平等善根迴向。巳證平等法界則真根既
成而一切眾生純一真如故云皆我本性。以成就
自性即是成就眾生。故云不失眾生。名隨順等觀
一切眾生迴向。全理成事事能奪理故即一切法。
全事即理理能奪事故離一切相。理事無礙故二
無所著。名真如相迴向。以真得所如則無不如者。
縛脫兩亡名無縛解脫迴向。法界性德中道圓成
唯一真心則法界量滅。所謂空覺極圓。名法界無
量迴向。此十迴向。依前十行念念證真心心寂滅
妙契中道故云迴向。然雖三觀歷然中道理顯。猶
存歷別未極一心之源。故為差別因。必須泯前修
相。妙證寂滅一心平等法界。方得圓滿菩提。故須
四種妙圓加行。融前四十一心以為一味。以平等
難證必用四加行以為入地之功行。但泯前心。非
離前位別有四行。故此四心為登地勝進。良有旨
哉。

◎二出世間平等因分二。

􂨡初遣差別因相四加行分四。
􂗶初煖位。】

「阿難。是善男子。盡是清淨四十一心。次成四種妙圓
加行。即以佛覺用為巳心。若出未出。猶如鑽火欲然
其木名為煖地。」

【􂗶二頂位。】

「又以巳心成佛所履。若依非依。如登高山身入虗空
下有微礙名為頂地。」

【􂗶三忍位。】

「心佛二同善得中道。如忍事人非懷非出名為忍地。」

【􂗶四世第一位。】

「數量銷滅。迷覺中道二無所目。名世第一地。」

【議曰。此四加行為入地之勝進也。總前四十一心
通名清淨。則乾慧巳真而信非相似明矣。將證平
等一心立四加行位者以融前歷別修相。意在亡
能所絕對待泯前觀智方證一真。義當空所空滅。
以其觀智難亡故須展轉四重離即離非名妙圓
耳。前巳覺齊佛覺即以所顯之果覺為今入地之
因心。因心巳極故云若出。觀智未忘故云未出。有
如鑽火之煖相名為煖地。又以巳因心成一真境
界成佛所履。但觀智似忘未忘故云若依。其實將
忘故云非依。以法界如空無所依故。故如登高山
身雖在空足未離地有此微礙名為頂地。以心境
一如故心佛二同。平等一心故善得中道。前雖以
中中流入但任運次第見三諦理故未為善。今圓
滿一心不思而合故云善得。觀智將泯故非懷。緣
影未斷故非出。名為忍地。直至一往理行斷證功
夫一切俱泯故云數量消滅。十信尚迷為有。三賢
屬覺為空。至此中道泯絕無寄。故云二無所目。方
有出世之分。名世第一地。由是而觀。足見三賢位
乃通以中道觀智總照無明住地任運淺深而顯。
約此以明次第。殆非分斷分證者比也。

上總明差別因下明平等因。

然前差別因以屬生滅門中對待之真如。今此十
地唯依寂滅一心建立不屬對待故為平等因也。

􂨡二正入平等因相分二。

􂗶初有功用行分二。
􂨢初列位次。】

「阿難。是善男子於大菩提善得通達。覺通如來盡佛
境界名歡喜地。異性入同同性亦滅名離垢地。淨極
明生名發光地。明極覺滿名𦦨慧地。一切同異所不
能至名難勝地。無為真如性淨明露名現前地。盡真
如際名遠行地。一真如心名不動地。發真如用名善
慧地。」

【􂨢次結因圓。】

「阿難。是諸菩薩從此巳往修習畢功功德圓滿。亦目
此地名修習位。」

【􂗶次無功用行。】

「慈陰妙雲覆涅槃海名法雲地。」

【◎三結果滿。】

「如來逆流。如是菩薩順行而至。覺際入交名為等覺。」

【議曰。此入地位由四加行勝進功圓會入圓覺寂
滅一心故善達菩提。覺通如來盡佛境界名歡喜
地。差別事理因果同歸一心。同亦不立名離垢地。
法界一心有大智慧光明義。由淨極而光通達故
為明生名發光地。明至極處覺性圓滿名燄慧地。
從此差別理事同異所不能至名難勝地。無為真
如全體顯露故曰性淨明露名現前地。俱生無明
名為遠行。今盡真如際巳捨藏識名遠行地。純一
真如不假功用永絕動搖湛寂一心名不動地。華
嚴說此地菩薩墮寂滅真如不捨此定。故十方諸
佛說三加七勸而拔起之。出真如定從體起用便
能說法居法師位。故發真如用名善慧地。遠從乾
慧以來通名修習因位。今修習功畢行極理圓。所
謂生滅既滅。故此地收功名修習位。(結前因圓)若第十
地於法性空布慈陰雲覆涅槃海。融前九位通成
一心名法雲地。正寂滅現前。如來圓證一心雖居
果位不捨因門故逆流而出。菩薩修行逆生死流
順法性流而入果海。因果相接故曰覺際入交名
為等覺。(結果滿)則忽然超越世出世間入妙覺矣。

􂔹三結指觀行圓證一心泯同果海成無上妙覺
之果分二。
􂨟初正結。】

「阿難。從乾慧心至等覺巳。是覺始獲金剛心中初乾
慧地。如是重重單複十二。方盡妙覺成無上道。是種
種地。皆以金剛觀察如幻十種深喻。奢摩他中用諸
如來毗婆舍那。清淨修證漸次深入。阿難。如是皆以
三增進故。善能成就五十五位真菩提路。」

【􂨟次勸修。】

「作是觀者名為正觀。若他觀者名為邪觀。」

【議曰。此結觀行以明圓證一心泯同果海成無上
妙覺之果也。始終乾慧二地從古解者不一。學者
難憑。但未觀佛法源頭耳。以九界眾生因三種流
名五住煩惱感二種生死。五住者欲愛住地。色愛
住地。無色愛住地。見一切住地。無明住地。三種流
者謂欲流。有流。無明流。前四煩惱為欲流有流感
分段生死。此在初信巳斷。無明住地名無明流。感
變易生死。至佛果乃斷。今經約生死染緣重在流
字。故六根則曰流逸奔境。返妄觀行則曰返流全
一入流亡所。專約三種流相以為真妄之本也。今
首楞嚴大定總名金剛如幻三昧。故下文云。是種
種地皆以金剛觀察漸次深入。是知從初乾慧即
用金剛觀照。發心之初志在直斷生相無明。何待
等覺後心耶。以此證之則初乾慧地乃用金剛心
任運先斷欲有二流出分段生死。故曰欲愛乾枯
根境不偶。現前殘質不復續生。如澄濁水沙土自
沈。清水現前。名為初伏客塵煩惱。此明文的證也。
其無明流從入信以來即志斷之。但無明深厚故
歷五十四位直至等覺後心生相無明纔乾。以此
無明在觀心中斷故曰是覺始獲金剛心中初乾
慧地。五住究盡。二死永亡。無明流至此纔乾。乃入
妙覺出變易生死。所謂去泥純水名為永斷根本
無明。是則位有始終觀無先後。以力行深淺為次
耳。以此證明決無疑矣。又何牽強多說哉。如是重
重者亦有多解。但約華嚴位位勝進自然明了。初
以三種漸次為發覺初心。圓成一心為勝進。乃入
信位位位歷別。及至第十融成一心。入住行向位
位皆然。其四加行又融前三賢觀智乃入初地。前
九猶是歷別因。十地融前諸位為因窮。等覺為果
滿。會歸寂滅一心乃入妙覺。故曰重重。以先歷次
為單。後融一心勝進為複。蓋單十複十有二也。奢
摩他止也。毗婆舍那觀也。天台三止三觀正符此
義。初云從是漸修安立聖位。故此結云如是皆以
三增進故善能成就五十五位真菩提路。觀此結
文則初乾慧地通為基本為一位。十信至十地為
五十五。是則以前為因。以等覺為果。華嚴不立信
位唯云初發心時即得菩提。與今經從三漸次安
立聖位義同。但彼圓宗以十二因緣原是如來普
光明大智願海。一念信心即得安住。因果同時。唯
說稱性法門橫周法界。故曰即得菩提。不說斷證。
此經意在逆生死流豎盡一心故曰安立聖位此
為別耳。觀者應知。

從前請問位次至此通顯三觀之用。約真如熏無
明以顯淨用。并圓證一心泯同果海竟。

△四結三觀之名分二。
􂗰初文殊請問經名。】

「爾時文殊師利法王子在大眾中即從座起。頂禮佛
足而白佛言。當何名是經。我及眾生云何奉持。」

【􂗰次世尊具答五目。】

「佛告文殊師利是。經名大佛頂悉怛多般怛囉無上
寶印。十方如來清淨海眼。亦名救護親因。度脫阿難
及此會中性比丘尼。得菩提心入徧知海。亦名如來
密因修證了義。亦名大方廣妙蓮華王。十方佛母陀
羅尼呪。亦名灌頂章句。諸菩薩萬行首楞嚴。汝當奉
持。」

【議曰。前七卷半經說理行因果巳周修證義了。故
文殊請問經名。此經以首楞嚴大定為宗。始終不
離一心三觀。故結經即結觀名耳。如來具答五目
一名大佛頂等者。表此藏性具體相用三大。如題
中說。故云大佛頂。梵語悉怛多般怛囉此云白傘
葢。喻顯藏性清淨故曰白。覆庇眾生故如傘葢。以
實相印印定諸法故名寶印。大海不唯不受死屍
而草葉亦不留也。眼裏不容纖塵。如來藏清淨真
心纖塵不立故喻如海眼。此克體相立名也。亦名
救護等者。約用立名也。亦名如來等者。三世果人
資為密因。若修若證皆為究竟故云了義。乃合體
用而名也。亦名大方廣等者。謂體具三大。清淨無
染。出生諸佛為大總持。此約體用勝益而名也。亦
名灌頂等者。謂是法身所演中道名言。一切因人
資為萬行。總稱大定。此約觀行以名。故判此章通
為結觀行之名也。佛說五名而結集題中巧含多
義。存三隱二可知。
上結三觀之名竟。

從前初卷阿難啟請以來通科大開修證之門竟。

􂨜二曲示迷悟差別分二。

由前一往開示迷悟因果至此巳周法會巳圓。即
可罷座。大眾應散。今復重興後問以啟七趣升沈
之說五十陰魔之談者意明迷悟之差別耳。義謂
元依一心妄想祇合熏成一類眾生何以備有七
趣升沈之狀。悟止一心一悟便了何有二乘魔外
之差。此羣疑所潛。故有後說。七趣乃示迷中之差
別。陰魔乃示悟中之差別耳。

△初精研七趣曲示迷中差別之相分三。

􂗰初經家敘益。】

「說是語巳。即時阿難及諸大眾得蒙如來開示密印
般怛囉義。兼聞此經了義名目。頓悟禪那修進聖位
增上妙理。心慮虗凝斷除三界修心六品微細煩惱。」

【􂗰二當機啟請分三。
􂨝初陳自益。】

「即從座起頂禮佛足。合掌恭敬而白佛言。大威德世
尊。慈音無遮。善開眾生微細沈惑。令我今日身心快
然得大饒益。」

【􂨝二正陳所疑分六。

􂨞初疑真本無妄六道從何而有。】

「世尊。若此妙明真淨妙心本來徧圓。如是乃至大地
草木蝡動含靈本元真如即是如來成佛真體。佛體
真實。云何復有地獄餓鬼畜生脩羅人天等道。」

【􂨞二疑六道為是本有為從妄習生。】

「世尊。此道為復本來自有。為是眾生妄習生起。」

【􂨞三疑妄性無體妄業如何受報。】

「世尊。如寶蓮香比丘尼持菩薩戒。私行婬欲。妄言行
婬非殺非偷無有業報。發是語巳。先於女根生大猛
火。後於節節猛火燒然。墮無間獄。」

【􂨞四疑眾生既是無生如何生陷地獄。】

「瑠璃大王善星比丘。瑠璃為誅瞿曇族姓。善星妄說
一切法空。生身陷入阿鼻地獄。」

【􂨞五疑世界既無所住地獄可有定處。】

「此諸地獄為有定處。為復自然。」

【􂨞六疑妄業是同受報何以各別。】

「彼彼發業。各各私受。」

【􂨝三結請意。】

「惟垂大慈發開童蒙。令諸一切持戒眾生聞決定義。
歡喜頂戴謹潔無犯。」

【議曰。此呈益讚謝復請後疑也。三界九地每地各
具思惑九品。今聞開示實證二果實斷下界一地
前六品思惑故曰微細煩惱。約觀行研窮俱生無
明故曰善開微細沈惑。此讚謝也。若此妙明下總
躡前義含有六疑。據答甚明。由問位之初乃曰妙
性圓明離諸名相本來無有世界眾生。又云清淨
本然周徧法界則一切皆是如來成佛真體。故此
疑云佛體真實既本無妄六道從何而有。此一疑
也。故下答云因彼妄見有妄習生。二疑六道為是
本來自有為是從妄習生起。故下答云此等皆是
自妄想業之所招引。於中含有妄想是一何以六
道不同。故下答云因有情想不同故有七趣升沈。
三疑妄性既是無體妄業如何受報。如寶蓮香婬
業招報。故下答云自妄所招還自來受。四疑眾生
既是無生云何生陷地獄。如瑠璃王殺業善星妄
語墮無間獄。故下答云非從天降不從人興自妄
所招。五疑世界既本無住地獄可有住處。故下答
云眾私同分非無定處。六疑妄業既是一同受報
如何各別。故下答云因各各私眾私同分。以此六
疑總顯迷中差別之狀。故世尊委答曲盡迷情。先
舉答意以質問端。

􂗰三世尊曲示分二。
􂨝初讚許。】

「佛告阿難。快哉此問。令諸眾生不入邪見。汝今諦聽。
當為汝說。」

【議曰。此讚許也。愜佛本懷故稱快哉。

􂨝次開示分五。
􂨞初通示七趣根本分三。

􂔹初約妄見妄習立內外分為三界之因。】

「阿難。一切眾生實本真淨。因彼妄見有妄習生。因此
分開內分外分。」

【􂔹二約內外情想為染淨生死之因分二。

􂨟初內分純染。】

「阿難。內分即是眾生分內。因諸愛染發起妄情。情積
不休能生愛水。是故眾生心憶珍羞口中水出。心憶
前人或憐或恨目中淚盈。貪求財寶心發愛涎舉體
光潤。心著行婬男女二根自然流液。阿難。諸愛雖別
流結是同。潤溼不升自然從墜。此名內分。」

【􂨟次外分兼淨。】

「阿難。外分即是眾生分外。因諸渴仰發明虗想。想積
不休能生勝氣。是故眾生心持禁戒舉身輕清。心持
呪印顧盼雄毅。心欲生天夢想飛舉。心存佛國聖境
冥現。事善知識自輕身命。阿難。諸想雖別輕舉是同。
飛動不沈自然超越。此名外分。」

【議曰。此答七趣升沈之元也實本清淨本無妄也。
妄見妄習迷輪始也。約內外分而分情想以定升
沈。內分者由自心內愛習凝結而為情也。由內而
發故云內分。外分者由虗想而發。自外而感故云
外分。

􂔹三約情想多寡示七趣升沈之相分三。

􂨟初總明生死交際之相。】

「阿難。一切世間生死相續。生從順習。死從變流。臨命
終時未捨煖觸。一生善惡俱時頓現。死逆生順二習
相交。」

【􂨟二約情想多寡細示升沈之相分二。

􂨠初列示其相分六。
◎初天道。】

「純想即飛必生天上。若飛心中兼福兼慧及與淨願。
自然心開見十方佛。一切淨土隨願往生。」

【◎二天僊神道。】

「情少想多輕舉非遠。即為飛仙大力鬼王飛行夜叉
地行羅剎。遊於四天所去無礙。其中若有善願善心
護持我法。或護禁戒隨持戒人。或護神呪隨持咒者。
或護禪定保綏法忍。是等親住如來座下。」

【◎三人道。】

「情想均等不飛不墜生於人間。想明斯聰。情幽斯鈍。」

【◎四畜道。】

「情多想少流入橫生。重為毛羣。輕為羽族。」

【◎五鬼道。】

「七情三想沈下水輪生於火際受氣猛火。身為餓鬼
常被焚燒。水能害巳。無食無飲經百千劫。」

【◎六地獄道。】

「九情一想下洞火輪。身入風火二交過地。輕生有間
重生無間二種地獄。純情即沈入阿鼻獄。若沈心中
有謗大乘毀佛禁戒誑妄說法虗貪信施濫膺恭敬
五逆十重。更生十方阿鼻地獄。」

【􂨠二略示報地。】

「循造惡業雖則自招。眾同分中兼有元地。」

【議曰。此備言七趣升沈之所以也。生為循情故云
順習。臨終惡業果報現前故云變流。二習相交謂
方生方死之際。善惡殊途升沈遂別。故純想即飛
必生天上。此純想業也。若兼福慧淨願故生淨土。
此純淨想也。若情少想多故升為神仙之類。有護
法心者親住佛座。此亦習使然也若情想均等則
為人類。但約情想厚薄以分智愚。若六情四想則
為毛羽羣族。七情三想下沈水輪受氣猛火。若八
情二想則為餓鬼。見水成火故能害巳。若九情一
想則入地獄。純情即沈阿鼻。若加謗法五逆十重
則永無出期。此三惡之狀循造惡業自招。地獄則
同受而各有元地非無因也。

􂨟三廣示七趣輪迴因果之相分二。

􂨠初各示其相分七。

◎初示地獄道因果之相分五。

􂨡初總標十因六報。】

「阿難。此等皆是彼諸眾生自業所感。造十習因。受六
交報。」

【議曰。此結前起後十因六報詳示地獄苦狀以顯
情習之感也。造十習因委明地獄但約情習而言
謂習約一念妄心。而報則六根交受者以念念妄
想融涉六根故報亦同受。如十二類則一一類各
具十二。今地獄苦報則一習為因六根同果足見
眾生業性不可思議。熏變之力昭然可覩矣。十習
謂婬貪慢瞋詐誑怨見枉訟也。輪中根本煩惱六
謂貪瞋癡慢疑邪見。此中具四。隨煩惱十謂忿恨
惱覆誑諂憍害嫉慳。此中誑即彼之誑。怨枉即該
忿恨惱害四法。詐即是諂。訟即是覆。其憍屬慢。嫉
屬瞋。慳屬貪。前四重律謂婬殺盜三總為貪。今則
單以婬為首者是諸業之本故也。

􂨡二別釋其相分二。
􂗶初徵十習因相分十。

􂨢初婬習分四。
􂨣一因能感果。】

「云何十因。阿難。一者婬習交接發於相磨。研磨不休。
如是故有大猛火光於中發動。如人以手自相摩觸
煖相現前。」

【􂨣二舉果驗因。】

「二習相然故有鐵牀銅柱諸事。」

【􂨣三諸佛所呵。】

「是故十方一切如來色目行婬同名欲火。」

【􂨣四行人當避。】

「菩薩見欲如避火坑。」

【議曰。此徵釋婬習為生死根眾罪之首也。男女交
接二妄相磨故煖相現前此命終所現之境也。二
習燒然故果感鐵牀等事。此所感地獄苦報也。下
傲此。諸佛目婬為欲火。行人當避如火坑也。

􂨢二貪習分四。
􂨣一因能感果。】

「二者貪習交計。發於相吸。吸攬不止。如是故有積塞
堅冰於中凍冽。如人以口吸縮風氣有冷觸生。」

【􂨣二舉果驗因。】

「二習相陵故有吒吒波波羅羅青赤白蓮寒冰等事。」

【􂨣三諸佛所呵。】

「是故十方一切如來色目多求同名貪水。」

【􂨣四行人當避。】

「菩薩見貪如避瘴海。」

【議曰。此貪通約貪著而言也。故曰於有有具染著
為性。彼此妄計貪取故曰交計。貪取不止故如吸
攬。吸生冷觸故感寒冰等相。陵謂憑陵競尚不休
之意。吒波羅忍寒之聲也。青赤白蓮寒凍之色也。
諸佛名貪為水以沒溺故。行人當避如瘴海也。

􂨢三慢習分四。
􂨣一因能感果。】

「三者慢習交陵發於相恃。馳流不息。如是故有騰逸
奔波積波為水。如人口舌自相緜味因而水發。」

【􂨣二舉果驗因。】

「二習相鼓故有血河灰河熱沙毒海融銅灌吞諸事。」

【􂨣三諸佛所呵。】

「是故十方一切如來色目我慢名飲癡水。」

【􂨣四行人當避。】

「菩薩見慢如避巨溺。」

【議曰。慢有多種此指我慢而言也。謂恃巳陵他高
舉為性。自他相慢故曰交陵。陵乃欺侮之意。恃謂
恃巳貢高。慢之不巳故曰馳流不息。故感奔波等
相。彼此皆有傲慢之氣故曰相鼓。故感灰河等事。
諸佛名慢為飲癡水溺於不明。行人當避如巨溺
也。

􂨢四瞋習分四。
􂨣一因能感果。】

「四者瞋習交衝發於相忤。忤結不息。心熱發火鑄氣
為金。如是故有刀山鐵橛劍樹劍輪斧鉞鎗鋸。如人
銜冤殺氣飛動。」

【􂨣二舉果驗因。】

「二習相擊故有宮割斬斫剉刺槌擊諸事。」

【􂨣三諸佛所呵。】

「是故十方一切如來色目瞋恚名利刀劍。」

【􂨣四行人當避。】

「菩薩見瞋如避誅戮。」

【議曰。瞋習以怒氣相加故曰交衝。忤逆也。忤結不
息。火盛而氣益剛。鑄氣為金。故感刀山等相。兩相
傷刺故曰相擊。故有宮割等事。諸佛目瞋名利刀
劍。行人當避如誅戮也。

􂨢五詐習分四。
􂨣一因能感果。】

「五者詐習交誘發於相調。引起不住。如是故有繩木
絞校。如水浸田草木生長。」

【􂨣二舉果驗因。】

「二習相延故有杻械枷鎖鞭杖檛棒諸事。」

【􂨣三諸佛所呵。】

「是故十方一切如來色目奸偽同名讒賊。」

【􂨣四行人當避。】

「菩薩見詐如畏豺狼。」

【議曰。詐乃誑詐。為獲利譽矯現有德。詭詐為性。邪
命為業。誑惑於人故曰誘曰調。引謂緣引。故感繩
木絞校等相。校枷也。相延謂纏蔓不巳。故有杻械
等事。如來目奸偽同名纔賊。行人當畏如豺狼也。

􂨢六誑習分四。
􂨣一因能感果。】

「六者誑習交欺發於相罔。誣罔不止飛心造姦。如是
故有塵土屎尿穢汙不淨。如塵隨風各無所見。」

【􂨣二舉果驗因。】

「二習相加故有沒溺騰擲飛墜漂淪諸事。」

【􂨣三諸佛所呵。】

「是故十方一切如來色目欺誑同名劫殺。」

【􂨣四行人當避。】

「菩薩見誑如踐蛇虺。」

【議曰。此誑不同於詐乃欺罔之意。謂罔冒他人諂
曲為性。矯設方便以取他意故曰交欺相罔。以飛
心造姦故感塵土屎尿等相。以心穢惡故感如此。
相加諸交欺也。故有沒溺騰擲等事。如來目欺名
劫殺。行人當避如踐蛇虺。

􂨢七怨習分四。
􂨣一因能感果。】

「七者怨習交嫌發於銜恨。如是故有飛石投礰匣貯
車檻甕盛囊撲。如陰毒人懷抱畜惡。」

【􂨣二舉果驗因。】

「二習相吞故有投擲擒捉擊射拋撮諸事。」

【􂨣三諸佛所呵。】

「是故十方一切如來色目怨家名違害鬼。」

【􂨣四行人當避。】

「菩薩見怨如飲鴆酒。」

【議曰。怨習謂彼此相嫌。由銜恨而發。故感飛石投
礰等相。遞相吞食故有投擲等事。如來目怨名違
害鬼。行人當避如飲鴆酒。

􂨢八見習分四。
􂨣一因能感果。】

「八者見習交明。如薩迦耶見戒禁取邪悟諸業。發於
違拒出生相反。如是故有王使主吏證執文籍。如行
路人來往相見。」

【􂨣二舉果驗因。】

「二習相交故有勘問權詐考訊推鞫察訪披究照明。
善惡童子手執文簿辭辯諸事。」

【􂨣三諸佛所呵。】

「是故十方一切如來色目惡見同名見坑。」

【􂨣四行人當避。】

「菩薩見諸虗妄徧執如臨毒壑。」

【議曰。此惡見也。謂於諸諦理顛倒推度。染慧為性。
能障正見。招苦為業。彼此非其明而明之故曰交
明。薩迦耶此云惡見。此見有五。謂一身見執我我
所。二邊見謂執斷常二邊。三邪見謂謗無因果。四
見取非果計果。如以無想為涅槃之類。五戒禁取
謂非因計因。如外道持牛狗等戒臥棘投灰等。苦
行為業。無益勤苦。故曰邪悟。以各執巳見故有王
使執證等相。相交謂交哄諍論。故感勘問考訊等
事。如來目見為見坑。行人見徧執者如臨毒壑。

􂨢九枉習分四。
􂨣一因能感果。】

「九者枉習交加發於誣謗。如是故有合山合石碾磑
耕磨。如讒賊人逼枉良善。」

【􂨣二舉果驗因。】

「二習相排故有押捺搥按蹙漉衡度諸事。」

【􂨣三諸佛所呵。】

「是故十方一切如來色目怨謗同名讒虎。」

【􂨣四行人當避。】

「菩薩見枉如遭霹靂。」

【議曰。枉謂誣枉。讒謗狠戾為性。即惱害也。能障不
惱。蛆螫為性。乃追懷往惡多發囂暴。兇鄙麤言。蛆
螫他故。故曰交加。謂交相加害發於誣謗。故有合
山磕石等相。以二習相排。排謂擠陷。故感押捺諸
事。如來色目怨謗名為讒虎。行人見枉如遭霹靂。

􂨢十訟習分四。
􂨣一因能感果。】

「十者訟習交諠發於藏覆。如是故有鑒見照燭。如於
日中不能藏影。」

【􂨣二舉果驗因。】

「二習相陳故有惡友業鏡火珠披露宿業對驗諸事。」

【􂨣二諸佛所呵。】

「是故十方一切如來色目覆藏同名陰賊。」

【􂨣四行人當避。】

「菩薩觀覆如戴高山履於巨海。」

【議曰。此訟習訟其覆也。訟即是覆。謂於自作罪恐
失利譽。隱藏為性。能障不覆。損惱為業。彼覆此訟
故曰交諠。以其覆故故有鑒見照燭等相。陳謂陳
列罪狀。故感業鏡對驗等事。如來目覆名為陰賊。
行人觀覆如戴山履海。此上十習發業為因。因必
趣果故感地獄種種苦具。且十種習各由一念妄
想而發。以此妄想融涉六根。故受苦報六根互變
名為交報。

􂗶二釋六交報相分二。
􂨢初標六報總相。】

「云何六報。阿難。一切眾生六識造業。所招惡報從六
根出。」

【議曰。此徵標六交報相也。以六識總造惡業徧熏
六根。故報從六根而出通受其苦。

􂨢次釋六報別相分六。
􂨣初見報分二。

􂨤初當根招報分三。
○初現報。】

「云何惡報。從六根出。一者見報招引惡果。此見業交。
則臨終時先見猛火滿十方界。」

【○二生報。】

「亡者神識飛墜乘煙入無間獄。」

【○三後報。】

「發明二相。一者明見。則能徧見種種惡物生無量畏。
二者暗見。寂然不見生無量恐。」

【􂨤次六根交報。】

「如是見火。燒聽能為鑊湯洋銅。燒息能為黑煙紫𦦨。
燒味能為焦丸鐵糜。燒觸能為熱灰鑪炭。燒心能生
星火迸灑煽鼓空界。」

【議曰。此見業交乃眼識造業招引惡果也。易卦離
為火為目。故見業交先見猛火。方生方死之際亡
者神識將捨煖觸故隨見業所感之境識從習變
乘之入無間獄。古釋極善極惡皆無中陰。故如射
箭頃徑入地獄。以見不離明暗二塵。故發明二相。
一者明見。惡境徧現故生畏。二者暗見。寂無所見
故生恐。此本識業因。下明六交報果。本識見火能
燒當根經文缺也。聞根屬水故為鑊湯洋銅。鼻息
為氣故為煙𦦨。味觸二塵以報舌身。心屬火故星
火煽空。此由見火交燒五根各隨塵習而變諸苦
具。此業為不可思議也。下倣此。

􂨣二聞報分二。
􂨤初當根招報分三。

○初現報。】

「二者聞報招引惡果。此聞業交。則臨終時先見波濤
沒溺天地。」

【○二生報。】

「亡者神識降注乘流入無間獄。」

【○三後報。】

「發明二相。一者聞聽。聽種種閙精神愗亂。二者閉聽。
寂無所聞幽魄沈沒。」

【􂨤次六根交報。】

「如是聞波。注聞則能為責為詰。注見則能為雷為吼
為惡毒氣。注息則能為雨為霧灑諸毒蟲周滿身體。
注味則能為膿為血種種雜穢。注觸則能為畜為鬼
為糞為尿。注意則能為電為雹摧碎心魄。」

【議曰。此聞業交耳識造業招引惡果也。易卦坎為
水為耳。故聞業先見波濤神識乘流識從習變也。
聞以開聽為用。故閉則無聞。聞注當根變為詰責
之聲。見火聞水相激若陰陽相激而為雷吼。水被
火蒸故為惡毒氣。水隨氣變故注息為雨霧毒蟲。
膿血糞尿皆習所變也。水火相激故為電雹。

􂨣三齅報分二。
􂨤初當根招報分三。

○初現報。】

「三者齅報招引惡果。此齅業交。則臨終時先見毒氣
充塞遠近。」

【○二生報。】

「亡者神識從地踊出入無間獄。」

【○三後報。】

「發明二相。一者通聞。被諸惡氣熏極心擾。二者塞聞。
氣掩不通悶絕於地。」

【􂨤次六根交報。】

「如是齅氣。衝息則能為質為履。衝見則能為火為炬。
衝聽則能為沒為溺為洋為沸。衝味則能為餒為爽。
衝觸則能為綻為爛為大肉山有百千眼無量𠯗食。
衝思則能為灰為瘴為飛沙礰擊碎身體。」

【議曰。此齅業交鼻識招引惡果也。鼻主出入息故
先見毒氣。鼻為土故識從地踊。鼻由通塞取境故
通聞毒氣塞則氣掩。齅衝當根則為質履。質礙塞
也。履猶通也。氣衝見火則為炬。氣衝聞水則為沒
溺洋沸之聲。氣衝味則變敗為餒為爽。魚敗曰餒。
爽失其味也。衝觸則為綻爛肉山合觸塵也。脾土
主思故為飛沙等事。

􂨣四味報分二。
􂨤初當根招報分三。

○初現報。】

「四者味報招引惡果。此味業交。則臨終時先見鐵網
猛焰熾烈周覆世界。」

【○二生報。】

「亡者神識下透掛網倒懸其頭入無間獄。」

【○三後報。】

「發明二相。一者吸氣。結成寒冰凍冽身肉。二者吐氣。
飛為猛火焦爛骨髓。」

【􂨤次六根交報。】

「如是嘗味。歷嘗則能為承為忍。歷見則能為然金石。
歷聽則能為利兵刃。歷息則能為大鐵籠彌覆國土。
歷觸則能為弓為箭為弩為射。歷思則能為飛熱鐵
從空雨下。」

【議曰。此味業交舌識招引惡果也。舌根不但取味。
而妄語綺語兩舌惡口。或謗三寶毀汙賢善等。其
業最廣大。故感報亦甚。故臨終先見鐵網猛𦦨等
相。神識乘之入無間獄。舌以吸吐二習。吸則取味。
吐則發語。故吸則為寒冰等。吐則為猛火等。歷當
根為承為忍。以惡語傷人令他承忍故報亦如之。
歷見為然金石以見火鑄氣為金。金得水淬而更
利故歷聞為利刃。非語乘氣籠絡於人故歷息為
鐵籠。利舌傷觸於人故歷觸為弓箭等事。由意造
姦而飛語橫發故飛鐵從空雨下。

􂨣五觸報分二。
􂨤初當根招報分三。

○初現報。】

「五者觸報招引惡果。此觸業交。則臨終時先見大山
四面來合無復出路。」

【○二生報。】

「亡者神識見大鐵城火蛇火狗虎狼師子牛頭獄卒
馬頭羅剎手執鎗矟驅入城門向無間獄。」

【○三後報。】

「發明二相。一者合觸。合山逼體骨肉血潰。二者離觸。
刀劍觸身心肝屠裂。」

【􂨤次六根交報。】

「如是合觸。歷觸則能為道為觀為廳為案。歷見則能
為燒為𤑔。歷聽則能為撞為擊為剚為射。歷息則能
為括為袋為考為縛。歷嘗則能為耕為鉗為斬為截。
歷思則能為墜為飛為煎為炙。」

【議曰。此觸業交身識招引惡果也。以眾生妄識堅
執四大為我依之造業故臨終先見大山四面來
合。向未離身故死無出路。以身為眾惡所歸故神
識乘鐵城眾多惡事入於地獄。觸由離合二塵。故
合則合山逼體。離則刀劍觸身。歷觸當根為道觀
等者以生依此身如房舍故。歷見則為火燒熱見
屬火故。歷聽則撞擊而有聲。剚以刀刺入肉也。以
聞聲即動觸想故為剚射。以息充一身故為括袋
考縛等事。歷嘗能為耕鉗斬截者以味充舌為滋
觸故。歷思為飛墜煎炙者以妄想一動徧身火然。
隨因感果宜其然矣。

􂨣六思報分二。
􂨤初當根招報分三。

○初現報。】

「六者思報招引惡果。此思業交。則臨終時先見惡風
吹壞國土。」

【○二生報。】

「亡者神識被吹上空旋落乘風墮無間獄。」

【○三後報。】

「發明二相。一者不覺。迷極則荒奔走不息。二者不迷。
覺知則苦無量煎燒痛深難忍。」

【􂨤次六根交報。】

「如是邪思。結思則能為方為所。結見則能為鑒為證。
結聽則能為大合石為冰為霜為土為霧。結息則能
為大火車火船火檻。結嘗則能為大叫喚為悔為泣。
結觸則能為大為小為一日中萬生萬死為偃為仰。」

【議曰。此思業交意識招引惡果也。六識以緣氣集
聚妄想如風。故臨終見風乘入地獄。思以生滅二
塵。迷覺約根迷無所止故荒走不息。覺則明了故
知苦痛。思歷當根生以妄想為心地故能為方所
歸向之地。思發知見故為鑒證。思土聽水故為冰
霜土霧。思以籠冒息氣成火故結為火車等。思由
舌發聲故為叫喚等。思執根身故為生死偃仰等。
是六交報皆以不思議業力之所熏變。唯佛眼能
見。非凡妄識情所知故唯心所變。地獄苦具不可
解者甚多但約義據理而言。非真知見力也。總屬
自心所現非心外法。故下文云若悟菩提則本無
所有。凡在迷情可不畏哉。

􂨡三結示所由。】

「阿難。是名地獄十因六果。皆是眾生迷妄所造。」

【議曰。此總結妄業由迷情有也。

􂨡四校量輕重分三。
􂨡初六根同造。】

「若諸眾生惡業同造。入阿鼻獄受無量苦經無量劫。」

【􂗶二六根各造。】

「六根各造及彼所作兼境兼根。是人則入八無間獄。」

【􂗶三三業分造分三。
􂨢初三業兼造。】

「身口意三作殺盜婬。是人則入十八地獄。」

【􂨢二三業不兼。】

「三業不兼。中間或為一殺一盜。是人則入三十六地
獄。」

【􂨢三六根獨造。】

「見見一根單犯一業。是人則入一百八地獄。」

【􂨡五結答略問。】

「由是眾生別作別造。於世界中入同分地。妄想發生
本非來有。」

【議曰。此示因果輕重之次也。同造謂十因六報具
足也。六根各造謂先後不一。單兼一根一境則輕
次前。若身口意三根唯造殺盜婬三業餘不兼涉
則又輕次前。若於三業唯造二不兼餘則又輕次
前。若一根獨造單犯一業則又輕次前。見見(長水音現)
謂六根唯一造一業不兼餘也。以不相涉故云見
見。別作別造謂各各私造也其業是同故感同分
獄。由前問云為是本有為是造成。故此結云皆是
妄想發生非本來有。

上顯十因六報之狀　下示輪迴之相。

◎二示鬼道因果之相分三。

􂨡初標示因果總相。】

「復次阿難。是諸眾生非破律儀犯菩薩戒毀佛涅槃。
諸餘雜業。歷劫燒然。後還罪畢受諸鬼形。」

【議曰。此從地獄出復受鬼形以顯輪迴之狀也。前
十習因所感地獄若但由習則報盡可出。若非破
律儀等則其苦更長故復受鬼形。非破律儀破比
丘戒也。犯菩薩戒則破大乘性戒也。毀佛涅槃謂
一闡提斷佛種性也。此斷善根受苦時長故復受
鬼類。

上總標下別列。

􂨡二別示因果別相分十。
􂗶初貪習。】

「若於本因貪物為罪。是人罪畢遇物成形名為怪鬼。」

【􂗶二婬習。】

「貪色為罪。是人罪畢遇風成形名為魃鬼。」

【􂗶三詐習。】

「貪惑為罪。是人罪畢遇畜成形名為魅鬼。」

【􂗶四怨習。】

「貪恨為罪。是人罪畢遇蟲成形名蠱毒鬼。」

【􂗶五瞋習。】

「貪憶為罪。是人罪畢遇衰成形名為厲鬼。」

【􂗶六慢習。】

「貪慠為罪。是人罪畢遇氣成形名為餓鬼。」

【􂗶七誑習。】

「貪罔為罪。是人罪畢遇幽為形名為魘鬼。」

【􂗶八見習。】

「貪明為罪。是人罪畢遇精為形名魍魎鬼。」

【􂗶九枉習。】

「貪成為罪是人罪畢遇明為形名役使鬼。」

【􂗶十訟習。】

「貪黨為罪。是人罪畢遇人為形名傳送鬼。」

【􂨡三結示因由分二。
􂗶初結升墜因由。】

「阿難。是人皆以純情墜落。業火燒乾上出為鬼。」

【􂗶次結答有無所以。】

「此等皆是自妄想業之所招引。若悟菩提則妙圓明
本無所有。」

【議曰。此貪習也。所貪者物故附物成形。以巧計而
取故為鬼猶怪。婬習貪色。以婬心欲火故遇風成
形。名為魃鬼。旱鬼也詐習惑人名為貪惑。故遇畜
成形即狐狸精魅現美色以惑人。故為魅鬼。怨習
懷恨故為貪恨。恨積惡毒故遇蟲成形。如蛇虺蝮
蝎以毒傷人。故為蠱毒鬼。瞋習懷恚不忘故為貪
憶。乘虗而入故遇災衰成形。名為厲鬼。即瘟疫時
病瘧症皆此鬼作也。慢習陵人傲物故為貪傲。憍
矜恃氣故遇氣成形。空腹高心故為餓鬼。誑習罔
冒欺人故為貪罔。暗昧良心故遇幽成形。魘惑寐
者故為魘鬼。見習妄執邪見以為明悟故為貪明。
遇精明處即附成形。如山靈木石之精。名魍魎鬼。
以見逐光影故鬼亦似有若無。枉習搆架無辜以
成有罪故為貪成。以精思求過故遇明成形。勞役
心神故為役使鬼。即擔沙負石之鬼。訟習黨護巳
罪彼此相訟故為貪黨。因人造姦故遇人成形。發
人隱惡。名傳送鬼。即巫師之類訐露陰事。以上十
因所招地獄。純情墜落。業火燒盡。餘習未盡。故出
而為鬼。皆是妄業招引。妙圓心中本無此事。蓋由
迷情所感之妄相耳。

◎三示畜生道因果之相分三。

􂨡初標示因果總相。】

「復次阿難。鬼業既盡則情與想二俱成空。方於世間
與元負人怨對相值。身為畜生酬其宿債。」

【􂨡二列示因果別相分十。
􂗶初貪習。】

「物怪之鬼物銷報盡。生於世間多為梟類。」

【􂗶二婬習。】

「風魃之鬼風銷報盡。生於世間多為咎徵一切異類。」

【􂗶三詐習。】

「畜魅之鬼畜死報盡。生於世間多為狐類。」

【􂗶四怨習。】

「蟲蠱之鬼蠱滅報盡。生於世間多為毒類。」

【􂗶五瞋習。】

「衰癘之鬼衰窮報盡。生於世間多為蛔類。」

【􂗶六慢習。】

「受氣之鬼氣銷報盡。生於世間多為食類。」

【􂗶七誑習。】

「緜幽之鬼幽銷報盡。生於世間多為服類。」

【􂗶八見習。】

「和精之鬼和銷報盡。生於世間多為應類。」

【􂗶九枉習。】

「明靈之鬼明滅報盡。生於世間多為休徵一切諸類。」

【􂗶十訟習。】

「依人之鬼人亡報盡。生於世間多為循類。」

【􂨡三結示因由分三。
􂗶初結示輪迴因由。】

「阿難。是等皆以業火乾枯。酬其宿債傍為畜生。」

【􂗶二結答有無所以。】

「此等亦皆自虗妄業之所招引。若悟菩提則此妄緣
本無所有。」

【􂗶三牒示問意。】

「如汝所言寶蓮香等及瑠璃王善星比丘。如是惡業
本自發明。非從天降。亦非地出。亦非人與。自妄所招
還自來受。菩提心中皆為浮虗妄想凝結。」

【議曰。此從鬼道出為畜生類也。以情多少之不一
故沈地獄之不同。地獄罪畢復出為鬼。既經苦趣
則情想之業二皆報盡故曰俱空。但怨債未忘以
身酬值故為畜生。亦因本習各從其類。且如貪習
為怪鬼畜為梟類。以貪他物而為巳有故土梟附
塊為兒習使然也。物能害巳故梟子食母業使然
也。婬習為魃鬼淫為病徵故餘習出為咎徵。如商
羊舞水江豚拜風之類。詐習魅鬼而為狐類。狐能
魅人亦餘習也。怨習蠱鬼而為毒類。如蛇蝎等瞋
習厲鬼乘衰入身而為蟯蛔。慢習餓鬼往受飢虗
故為食類以充人腹。誑習為魘昧之鬼因誑罔冒
於人虗飾外儀故為服類。凡畜物皮毛可為服飾
或驢騾馬等可乘服者皆其類也。見習魍魎名和
精鬼和雜精明而為鬼也。畜為應類即應節序而
先鳴者。預知先報蓋見習也。枉習役使之鬼託明
以生名明靈鬼。畜為休徵之類。休美也。休徵乃美
事之先見者即麟鳳之類。如吏勵精圖治窮詰民
情而為明。所謂神明之宰皆其類也。訟習為傳送
故名依人之鬼。即世健訟能起滅訟事。一向因人
故鬼為傳送。畜為循類即人所畜養猫犬之類。專
愛依人習使然也。此十畜類皆以業火乾枯酬償
宿債而為畜生。皆妄業所招。若悟菩提則此三惡
道本無所有。如汝所言寶蓮瑠璃善星等業皆自
心發明。元非天降人與。乃自妄作其因自受苦果。
於菩提心中皆妄想凝結耳。可不哀哉。

◎四示人道因果之相分三。

􂨡初標示因果總相分二。
􂗶初示因果酬償。】

「復次阿難。從是畜生酬償先債。若彼酬者分越所酬。
此等眾生還復為人反徵其剩。如彼有力兼有福德。
則於人中不捨人身酬還彼力。若無福者還為畜生
償彼餘直。」

【􂗶二示輪迴不巳。】

「阿難當知。若用錢物或役其力償足自停。如於中間
殺彼身命或食其肉。如是乃至經微塵劫相食相誅。
猶如轉輪互為高下無有休息。除奢摩他及佛出世
不可停寢。」

【議曰。此言畜生酬足復生人類。蓋三惡報盡而幸
生為人非善業所感也。故首論酬償先債。然債非
獨殺盜而十習因中皆有負債之義。其貪詐等皆
以邪命自活妄取他財豈非夙負。故畜生類中總
言償債償足而止。言酬越過分者。謂或多售其價。
過用其力。或過貪其味。挫糜其身。皆為過越。使彼
含冤必返徵其剩。此其所以輪迴不巳也。如彼有
力即於人中酬償者。如不孝敗家之子弟。狐媚騙
財之朋友。與夫劫賊官訟之類。令其破產蕩財。皆
往業所招。非無因也。又若負錢物而以身償還如
值而止。若更殺其身而食其肉皆為過也。故相食
相誅輪轉不巳。自非禪定之力及遇佛懺悔決無
停寢之日也。

􂨡二列示因果別相分十。
􂗶初貪習。】

「汝今應知。彼梟倫者酬足復形。生人道中參合頑類。」

【􂗶二婬習。】

「彼咎徵者酬足復形。生人道中參合異類。」

【􂗶三詐習。】

「彼狐倫者酬足復形。生人道中參於庸類。」

【􂗶四怨習。】

「彼毒倫者酬足復形。生人道中參合狠類。」

【􂗶五瞋習。】

「彼蛔倫者酬足復形。生人道中參合微類。」

【􂗶六慢習。】

「彼食倫者酬足復形。生人道中參合柔類。」

【􂗶七誑習。】

「彼服倫者酬足復形。生人道中參合勞類。」

【􂗶八見習。】

「彼應倫者酬足復形。生人道中參於文類。」

【􂗶九枉習。】

「彼休徵者酬足復形。生人道中參合明類。」

【􂗶十訟習。】

「彼諸循倫酬足復形。生人道中參於達類。」

【􂨡三結示輪迴之相。】

「阿難。是等皆以宿債畢酬復形人道。皆無始來業計
顛倒相生相殺。不遇如來不聞正法。於塵勞中法爾
輪轉。此輩名為可憐愍者。」

【議曰。此列十種酬償人類也。梟本貪習從怪鬼出。
今幸為人參合頑類。頑謂頑嚚無知也。以因地多
貪而性愚癡故今為顓蒙無知之類。言參合者參
預也。合混為一也。謂人中愚頑自有本因。今從鬼
畜而來得參預混合而為人。意蓋謂雖得人身而
似非分也。咎徵本婬習從魃鬼出。以多婬者邪心
苟合故參異類。狐本詐習從畜魅鬼出參於庸類。
謂庸鄙自用由詐習欺人故今返習庸鄙也。毒本
怨習從蟲毒鬼出故參合狠類。以怨天尤人而不
揣巳習使然也。蛔本瞋習從癘鬼出參合微類。微
者眇賤不為人所齒錄也。以瞋陵毒於人故感報
微眇食本慢習從餓鬼出。慢習貢高故感柔怯。以
食類為強所陵故為人亦柔怯。服本誑習從魘鬼
出以因勞苦役力故人亦為勞形治生之類。應本
見習從和精鬼出而人為文類。此文非大名家。蓋
小有才情動止可觀者耳。休徵本於枉習從明靈
鬼出故人參明類。此世智聰明非明智也。訟習從
傳送鬼出而人為達類。此非達者之達。乃通達世
情。以訟習主刁詞起滅。鬼為傳送發人禍福。故人
參達類習使然也。此上十類非正因為人故皆云
參合。乃三途餘業酬畢復形各從習類。實業計顛
倒耳。以未聞正法法爾輪轉。此輩名為可憐愍者。

上人趣畢。

◎五示仙道因果之相分三。

􂨡初標示因果總相。】

「阿難。復有從人不依正覺修三摩地。別修妄念存想
固形。遊於山林人不及處有十種仙。」

【議曰。此標仙趣也。仙道亦因修得。以不依正覺修
三摩地。但依妄念存想固形。所謂修長生者。各從
其術而有十種。

􂨡二列示因果別相分十。
􂗶初地行仙。】

「阿難。彼諸眾生。堅固服餌而不休息。食道圓成名地
行仙。」

【議曰。此地行仙。因服餌所成。謂服藥餌以此養形
而得壽考。行不離地為地行仙。

􂗶二飛行仙。】

「堅固草木而不休息。藥道圓成名飛行仙。」

【議曰。此飛行仙。因餐松噉拍黃精芝朮之類。服久
身輕而得飛舉。非吸風露者比。

􂗶三遊行仙。】

「堅固金石而不休息。化道圓成名遊行仙。」

【議曰。此遊行仙。乃煉丹沙點化五金八石。遊戲人
間故曰化道名遊行仙。

􂗶四空行仙。】

「堅固動止而不休息。氣精圓成名空行仙。」

【議曰。此空行仙。常消息陰陽之候。以子午卯酉為
運氣工夫。故云動止。久而身輕蟬脫。名空行仙。

􂗶五天行仙。】

「堅固津液而不休息。潤德圓成名天行仙。」

【議曰。此天行仙。因鼓天池津液。吐故納新。日久功
成。如八洞神仙之類。能謁天帝。故曰天行仙。

􂗶六通行仙。】

「堅固精色而不休息。吸粹圓成名通行仙。」

【議曰。此通行仙。乃吞日精月華。呼吸導引。久而壽
永心通。名通行仙。

􂗶七道行仙。】

「堅固呪禁而不休息。術法圓成名道行仙。」

【議曰。此道行仙。因持呪禁符術而得成功。如天師
之類。名道行仙。此道乃禁術非大道也。

􂗶八照行仙。】

「堅固思念而不休息。思憶圓成名照行仙。」

【議曰。此照行仙。以存想丹田泥丸為命元。如莊子
曰泥垣之審為淵。名照行仙非慧照也。

􂗶九精行仙。】

「堅固交遘而不休息。感應圓成名精行仙。」

【議曰。此精行仙。謂固守精氣陰陽交媾。如嬰兒姹
女之類。胎息存形名精行仙。

􂗶十絕行仙。】

「堅固變化而不休息。覺悟圓成名絕行仙。」

【議曰。此絕行仙。乃習出陽神。改形易質。往來自由。
故曰變化。久而心通故曰覺悟。餘仙之所不及。故
曰絕行仙。

􂨡三結示輪迴之相分二。
􂗶初揀不解真修。】

「阿難。是等皆於人中鍊心不修正覺。別得生理壽千
萬歲。休止深山或大海島絕於人境。」

【􂗶次示輪迴根本。】

「斯亦輪迴妄想流轉。不修三昧。報盡還來散入諸趣。」

【議曰。此結仙趣也。以此仙趣乃人中煉心別得生
理故勝於人。壽千萬歲故不如天。不修正覺故曰
妄想流轉。報盡墮落故散入諸趣。以非天非人故
別列此趣。
上仙趣畢。

◎六示天道因果之相分二。

􂨡初通示三界因果之相分三。

􂗶初欲界六天分二。

􂨢初列示器界因果之相分六。
􂨣初四天王。】

「阿難。諸世間人不求常住。未能捨諸妻妾恩愛。於邪
婬中心不流逸。澄鎣生明。命終之後鄰於日月。如是
一類名四天王天。」

【議曰。此後言天趣也。三界中先從欲界。六欲天始
於四王也。忉利巳下名地居天。未離飲食男女之
欲但因重輕為六天之次。皆不知修禪。正以十善
之因所感耳。四王居須彌山腰。鄰日月宮。四面居
之。為護世四王。此經論天不說十善。單以婬欲一
事為本。從經所宗也。四王有正妻妾。恩愛未捨。但
不邪婬故感生此天。

􂨣二忉利天。】

「於巳妻房婬愛微薄。於淨居時不得全味。命終之後
超日月明。居人間頂。如是一類名忉利天。」

【議曰。此忉利云三十三天。乃地居頂天。稱帝釋天。
居須彌頂中。四方各統八天。故云三十三。以欲氣
麤濁故欲薄則上升。此天雖有妻房而婬愛微薄。
即淨居時不得全味。有微愛故。人中愛薄即感生
此天。日月在下故超日月明。

􂨣三夜摩天。】

「逢欲暫交。去無思憶。於人間世動少靜多。命終之後
於虗空中朗然安住。日月光明上照不及。是諸人等
自有光明。如是一類名須𦦨摩天。」

【議曰。此欲界第三空居第一天也。須𦦨摩此云時
分。此天無日月光而有身光。以蓮華開合為晝夜。
由昔人中欲氣漸薄故感生此天。逢欲暫交未離
欲也。去無思憶無愛心也。不馳欲境故動少。欲淡
心清故靜多。身心不染而無穢濁。故朗然空居自
有光明。

􂨣四兜率天。】

「一切時靜。有應觸來未能違戾。命終之後上升精微。
不接下界諸人天境。乃至劫壞三災不及。如是一類
名兜率陀天。」

【議曰。此欲界第四天也。兜率此云知足。有內院外
院。外院乃實報天人所居。內院乃彌勒一生補處
為主。其在釋迦末法弘法菩薩及修行發願待彌
勒下生助揚法化者居之。以婬機不動故一切時
靜。未能息機故應觸不違。以行勝前故云上升精
微。然三災壞至三禪而此云不壞者蓋指內院而
言也。

􂨣五化樂天。】

「我無欲心應汝行事。於橫陳時味如嚼蠟。命終之後
生越化地。如是一類名樂變化天。」

【議曰。此欲界第五天也。以樂變化五欲之境而自
受用故得此名。我無欲心婬機巳息也。而欲境橫
陳在彼有心在我無味故如嚼蠟則至淡也。越者
超也。言在人中能有此行則徑生此天不歷下位
故云越也。化地即此天。

􂨣六他化天。】

「無世間心同世行事。於行事交了然超越。命終之後
徧能出超化無化境。如是一類名他化自在天。」

【議曰。此欲界第六天也。無世間心同世行事故全
無欲也。以未離世緣故云於行事交。非言欲事。蓋
與妻妾相接而中心了無相干故云超越。若言猶
與欲交則非此天之行也。俱舍云。六受欲交抱。執
手笑視婬。但目視而巳。豈有交耶。化謂第五天。無
化謂下四天。超者謂由人中徑生此天也。此天受
用乃他所變化故云他化自在。

􂨢二總結當界得名。】

「阿難。如是六天形雖出動心迹尚交。自此巳還名為
欲界。」

【議曰。此結欲界天名也。人趣欲穢雜亂心多動搖。
而天巳離人故云出動。言心迹尚交者蓋約六天
通相而言也。其實麤細不同非可例觀也。以未出
欲故通名欲界。
上欲界六天竟。】

大佛頂首楞嚴經通議卷第八

大佛頂如來密因修證了義諸菩薩萬行首楞嚴經
通議卷第九
唐天竺沙門般刺密帝譯
烏萇國沙門彌伽釋迦譯語
菩薩戒弟子清河房融筆受
明南嶽沙門憨山釋德清述

【􂗶二色界四禪天分二。

􂨢初列示當界因果之相分四。

􂨣初禪三天分二。

􂨤初列示其相分三。
○初梵眾天。】

「阿難。世間一切所修心人不假禪那無有智慧。但能
執身不行婬欲。若行若坐想念俱無。愛染不生無留
欲界。是人應念身為梵侶。如是一類名梵眾天。」

【議曰。此下色界四禪十八梵天也。梵者淨也。以此
諸天不知真修無漏。但修欣厭禪。謂厭下苦麤障。
欣上淨妙離。名欣厭定。以為正因。此經專依斷婬
而為次第。未得真修故云不假禪那無有智慧。但
能執身不行婬欲而巳。若婬心不動於一切時想
念俱無。愛染不生謂不起愛心。巳伏欲界惑故無
留欲界。身為梵侶名梵眾天。此梵民也。

○二梵輔天。】

「欲習既除離欲心現。於諸律儀愛樂隨順。是人應時
能行梵德。如是一類名梵輔天。」

【議曰。此初禪第二天也。愛染巳斷故云欲習既除。
初禪定心顯現故云離欲心現。此結上行也。於定
共戒愛樂隨順防護不失淨戒成就。能輔梵主名
梵輔天。此梵臣也。此上二天修禪尚有尋伺。

○三大梵天。】

「身心妙圓威儀不缺。清淨禁戒加以明悟。是人應時
能統梵眾為大梵王。如是一類名大梵天。」

【議曰。此初禪第三天也禪觀轉勝受生微妙故云
妙圓。戒德巳成故云威儀不缺。結上行也。定能發
慧故云加以明悟。此則慧解超勝。故能統眾而為
梵王。俱舍云。威德光明獨一而住。無尋無伺。定力
所感。劫成先來。外道不知遂執為常。謂能生人為
世間主。

􂨤三結示當天得名。】

「阿難。此三勝流一切苦惱所不能逼。雖非正修真三
摩地。清淨心中諸漏不動名為初禪。」

【議曰。此結德立初禪名也。巳離欲界八苦故云苦
不能逼。以欣厭伏惑故云非真三昧。巳離欲染故
心清淨。巳離欲散麤動故云諸漏不動。初禪論名
離生喜樂地。初禪有五支謂覺觀喜樂一心。以初
心入禪名覺。細心分別禪味名觀。忻慶心生名喜。
忻悅心生名樂。心與定一名一心。巳離欲界雜惡
心得輕安。此初禪行相也。

􂨣二二禪三天分二。
􂨤初列示其相分三。

○初少光天。】

「阿難。其次梵天統攝梵人圓滿梵行。澄心不動寂湛
生光。如是一類名少光天。」

【議曰。此二禪初天也。此天主梵故云統攝。具戒定
慧故云圓滿梵行。結上行也。此天定心增明故云
澄心不動。定光發越故云寂湛生光。此天巳離覺
觀無有語言。但以定心發光以光勝劣分位次。喜
相初生慧光初發故名少光。

○二無量光天。】

「光光相然照耀無盡。映十方界徧成瑠璃。如是一類
名無量光天。」

【議曰。此二禪第二天也。從前少光心光漸勝故云
光光相然。以境隨光淨徧成瑠璃。光隨定徧名無
量光。

○三光音天。】

「吸持圓光明就教體。發化清淨應用無盡。如是一類
名光音天。」

【議曰。此二禪第三天也。此天巳離語言光能說法
故云吸持圓光以為教體。但見光明心即了悟宣
流淨行故云發化清淨。隨機開演故云應用無盡。
以二禪無前五識。但用光明而為表詮。以光為音
名光音天。

􂨤二結示當天得名。】

「阿難。此三勝流一切憂懸所不能逼。雖非正修真三
摩地。清淨心中麤漏巳伏名為二禪。」

【議曰。此結德二禪天名也。巳超欲界故云勝流。極
喜調適名定生喜樂地。故一切憂懸所不能逼。雖
非真修離欲心中欲染麤漏至此巳伏名為二禪。
此天有四支。謂內淨喜樂一心。以心無覺觀之渾
濁故云內淨。忻心自慶名喜。恬然靜慮名樂。澄心
不動名一心。

􂨣三三禪三天分二。
􂨤初列示其相分三。

○初少淨天。】

「阿難。如是天人圓光成音披音露妙。發成精行通寂
滅樂。如是一類名少淨天。」

【議曰。此三禪初天也。圓光成音乃前天行相也。以
光為教體表詮妙理。今披光音顯發微妙故云露
妙。以所顯理發為妙行故云發成精行。滅前喜相
而生妙樂故云通寂滅樂。初入此定故名為通。始
得此樂故名少淨。

○二無量淨天。】

「淨空現前引發無際。身心輕安成寂滅樂。如是一類
名無量淨天。」

【議曰。此三禪第二天也。離諸喜動不著樂相故云
淨空現前。樂隨定徧故云引發無際。徹意地樂故
云成寂滅樂。名無量淨天。

○三徧淨天。】

「世界身心一切圓淨。淨德成就。勝託現前歸寂滅樂。
如是一類名徧淨天。」

【議曰。此三禪第三天也。前雖徹意地樂止在身心
未名為徧。今則徧於依正世界身心無處不徧故
云一切圓淨。殊勝妙樂以成淨德故云淨德成就。
即此妙樂是所託處巳證此樂故云歸寂滅樂。名
徧淨天。

􂨤二結示當天得名。】

「阿難。此三勝流具大隨順。身心安隱得無量樂。雖非
正得真三摩地。安隱心中歡喜畢具名為三禪。」

【議曰。此結德三禪名也。巳離憂喜隨順勝定故云
具大隨順。得無量樂隨順自在。樂極於此純一無
雜故名畢具。故此三禪名離喜妙樂地。此有五支。
謂捨念慧樂一心。捨二禪之喜名捨。愛念三禪名
念。善巧解慧名慧。愛樂安快名樂。愛樂心息名一
心。

􂨣四四禪九天分二。

􂨤初列示當界因果之相分二。

○初當界凡夫四天分二。
􂨥初列相分二。

卐初凡夫天分三。
􂨦初福生天。】

「阿難。復次天人不逼身心苦因巳盡。樂非常住久必
壞生。苦樂二心俱時頓捨。麤重相滅淨福性生。如是
一類名福生天。」

【議曰。此四禪共有九天今初天也。然此地本唯三
天。於廣果中別開無想名外道天。其五不還天乃
三果聖流所居又是一類。故有九天而分三種。其
福生等三乃凡夫所感實報天也。復次下五句別
前生後也。俱舍論說第四禪離八災患者謂尋伺
苦樂憂喜及出入息為八患也。又不為三災所動
故云不動地。今云不逼即離前位苦也。苦因下釋
不逼之所以。謂尋伺憂喜等是苦之因。今既離之
故無逼迫。樂非常住者別明樂支。前第三禪雖得
徹意地樂。樂必有壞故非常住。壞即成苦故云苦
生。苦樂下正明此天苦樂俱捨。以一一地皆云厭
下苦麤障。欣上妙淨離。厭下苦樂故云麤重相滅。
欣上妙定故云淨福性生。以離下染故云淨福。

􂨦二福愛天。】

「捨心圓融。勝解清淨。福無遮中得妙隨順窮未來際。
如是一類名福愛天。」

【議曰。此四禪第二天也。以捨諸苦樂等法唯一捨
心與定心圓融。於捨心中決定忍可。不為異緣引
轉。故云勝解清淨。由勝解力於圓融定中愛樂隨
順得無留礙受用無窮。故云得妙隨順窮未來際。
問此有漏禪壽命有限何得窮未來際耶。答此約
得定壽報長遠動經劫數言窮未來。非真無盡未
來也。

􂨦三廣果天。】

「阿難。從是天中有二岐路。若於先心無量淨光福德
圓明修證而住。如是一類名廣果天。」

【議曰。此四禪第三天也。於福愛天中分二岐路。一
直往道即至廣果。二迂曲道即至無想。此標也。若
於下釋相。若從發心以來不帶異計。直修根本四
禪。離前地染。故云無量淨光。備歷四位。至此福愛
更增勝定。故云福德圓明。廣德所感名廣果天。

卐次無想外道一天。】

「若於先心雙厭苦樂。精研捨心相續不斷。圓窮捨道
身心俱滅。心慮灰凝經五百劫。是人既以生滅為因
不能發明不生滅性。初半劫滅後半劫生。如是一類
名無想天。」

【議曰。此四禪第四無想天也。從福愛分出乃外道
天。以修四禪帶有異計故感報此天。由前欣厭不
巳故云精研捨心相續不斷。至福愛天徧窮捨道
故云圓窮。捨心既亡身心亦泯故云俱滅。計此無
想為涅槃也。心慮下無想報也。無想天壽五百大
劫。想心不行故云灰凝。是人下判成虗妄也。謂此
天人初由不了不生滅心。唯以欣厭勞累。是以生
滅為因也。但見六識暫爾不行如冰夾魚。不知微
細生滅妄謂涅槃。故云不能發明無生滅性。初半
劫下釋彼報行相。準俱舍引婆沙論釋彼生死位
中多劫有想。初生此天經於半劫始入無想異熟
名初半劫滅。至無常時從異熟出最後半劫復有
心生後始方死名後半劫生。中間一向無想名無
想天。

􂨥次結名。】

「阿難。此四勝流一切世間諸苦樂境所不能動。雖非
無為真不動地。有所得心功用純熟名為四禪。」

【議曰。此結德四禪四天名也。此天離八災患勝前
地故名不動地。以有劫數壽盡還捨故云非真不
動。俱舍云。然彼器非常。情俱生滅。凡夫修定味著
受生名有所得。以定慧均等能捨苦樂名功用純
熟。前三乃實報凡夫。此名外道天。

○次凡聖同居五天分三。
􂨥初總標因果總相。】

「阿難。此中復有五不還天。於下界中九品習氣俱時
滅盡。苦樂雙亡下無卜居。故於捨心眾同分中安立
居處。」

【議曰。此標五不還天也。此五天乃三果聖人所居。
不同凡外。故別列之。亦名五淨居。亦名五不還天。
言下界等者二乘斷三界九地思惑九九八十一
品成阿羅漢。今那含乃三果人巳斷三禪巳下四
地各九品惑。種現俱無名為滅盡。離欲界繫故亡
苦。離下三禪故亡樂。巳不續生故下無卜居。此地
名捨念清淨。故捨心同分中安立居處。

􂨥二列示因果別相分五。
卐初無煩天。】

「阿難苦樂兩滅鬬心不交。如是一類名無煩天。」

【卐二無熱天。】

「機括獨行研交無地。如是一類名無熱天。」

【議曰。此不還五天中初二名也。前雖苦樂兩亡而
欣厭尚存待心未泯。今巳滅對待故云鬪心不交。
以有對待覺識煩動。無對待則無煩矣。微煩曰熱。
唯一捨心故云獨行。對境亦泯故云研交無地。定
障既寂心得清涼故云無熱。

卐三善見天。】

「十方世界妙見圓澄。更無塵象一切沈垢。如是一類
名善見天。」

【卐四善現天。】

「精見現前陶鑄無礙。如是一類名善現天。」

【議曰。此五不還天中三四天也。定慧圓明故云妙
見圓澄。定慧障亡更無塵象沈垢。捨心圓明。故名
善見。定慧功成故云精見現前。陶鎔習氣不為留
礙故云陶鑄無礙。名善現天。

卐五色究竟天。】

「究竟羣幾窮色性性入無邊際。如是一類名色究竟
天。」

【議曰。此五不還天中第五天也。窮究至極故云究
竟。眾色極微故云羣幾。色性性色之體也。色以空
為體。窮至色邊際即入虗空故云入無邊際。以究
盡色際名色究竟天。

􂨥三結歎勝能。】

「阿難。此不還天。彼諸四禪四位天王獨有欽聞不能
知見。如今世間曠野深山聖道場地皆阿羅漢所住
持故。世間麤人所不能見。」

【􂨤次總結當界得名。】

「阿難。是十八天。獨行無交。未盡形累。自此巳還名為
色界。」

【議曰。此結四禪天名也。梵語那含此云不還。以是
聖人所居。無漏定力殊勝。故四禪天王有漏凡夫
所不能見。此十八天超越欲染一味定心故云獨
行無交。尚有色礙故云未盡形累。

􂗶三無色界四天分二。

􂨢初總示當界聖凡因果之相分二。

􂨣初列示分二。
􂨤初寄顯界外因。】

「復次阿難。從是有頂色邊際中其間復有二種岐路。
若於捨心發明智慧。慧光圓通便出塵界。成阿羅漢
入菩薩乘。如是一類名為迴心大阿羅漢。」

【議曰。此標無色界從色界頂色究竟中分二岐路
也。一迴心羅漢即出界外。二不迴心者即入空處。
以四禪通修捨定。若於捨心發無漏智頓斷上地
三十六品俱生煩惱便證無學。仍又迴心向大乘
道即不入空處名大阿羅漢。蓋依色頂而修此定
者也。

􂨤二正示界內因果分四。
○初空處。】

「若在捨心捨厭成就。覺身為礙銷礙入空。如是一類
名為空處。」

【議曰。此標無色初天也。此四天人無業果色有定
果色依正皆然。此乃定性聲聞與無想外道而來
雜處。皆無色蘊故名無色界。皆依徧空修道。初厭
色依空。二厭空依識。三色空識等都滅而依識性。
四依識性以滅研窮而不得真滅。是皆未出輪迴
不成聖道者也。前依捨心捨巳成就。但有色礙故
消礙入空。此厭色依空故名空處。

○二識處。】

「諸礙既銷無礙無滅。其中唯留阿賴耶識全於末那
半分微細。如是一類名為識處。」

【議曰。此四空第二天乃厭空依識者也。諸礙既銷
躡前空處也。無礙下名破空入識也。銷礙入無則
不依色。無礙之無亦滅故不依空。唯觀於識故唯
留賴耶。以末那為意根依內外門轉緣色空識三。
今六識巳滅故不緣色空。內緣八識見分為我故
半分微細捨空依識名為識處。

○三無所有處。】

「空色既亡識心都滅。十方寂然迥無攸往。如是一類
名無所有處。」

【議曰。此四空第三天也。前天雖亡空色而存識心
尚為所有。今識心亦滅但依識性故十方寂然迥
無所有。名無所有處。以識性幽緜。行人至此以為
極則。非真究竟。實生死本也。

○四非非想處。】

「識性不動以滅窮研。於無盡中發宣盡性。如存不存。
若盡非盡。如是一類名為非想非非想處。」

【議曰。此四空第四天也。前未見識性尚有研窮。今
識性不動故滅研窮。依湛不搖處以為究竟。故云
於無盡中發宣盡性。識性現前故如存。見相巳泯
故不存。前七巳消故若盡。無明未破故非盡。以不
存若盡故非想。以如存非盡故非非想也。

􂨣次結屬分四。
􂨤初結屬界外聖人。】

「此等窮空不盡空理。從不還天聖道窮者如是一類
名不迴心鈍阿羅漢。」

【􂨤二結屬界內外道。】

「若從無想諸外道天窮空不歸。迷漏無聞便入輪轉。」

【議曰。此總結名四空非真修也。此等天人雖欲窮
空但依欣厭未盡真空之理妄有取捨故非真修。
以此四天行人皆從色界五不還天并無想天而
來。若從不還不能頓斷上惑未出三界。仍依無漏
智斷消礙入空而生此天者名不迴心鈍根那含。
通稱羅漢也。若無想外道與廣果天人能窮空者
則來生此天。若窮空不能銷礙是迷於有漏無所
見聞於彼不來便入輪轉矣。不歸不來也。舊引經
論釋無想外道業盡必墮是不來義也。

􂨤三結屬實報凡夫。】

「阿難。是諸天上各各天人則是凡夫業果酬答。答盡
入輪。」

【􂨤四結屬寄位菩薩。】

「彼之天王即是菩薩遊三摩提。漸次增進迴向聖倫
所修行路。」

【議曰。此結顯聖凡之別也。其諸天天人皆凡夫業
果酬答。報盡必墜。若諸天之王皆菩薩寄位遊戲。
出入諸禪三昧。增進聖位。以入菩提路也。

􂨢二別結當界得名。】

「阿難。是四空天身心滅盡。定性現前無業果色。從此
逮終名無色。」

【議曰。此結無色界也。此四空處色蘊既消妄想巳
滅故云身心滅盡。有定果色名定性現前。無業果
色名無色界。

􂨡次總結三界之因。】

「此皆不了妙覺明心。積妄發生妄有三界。中間妄隨
七趣沈溺。補特伽羅各從其類。」

【議曰。此略結三界虗妄也。謂欲界巳上由昔人中
修因感果。但不了妙覺明心。雖欲修因其實積妄
發生妄有三界之相。未得真修。報盡入輪。故妄隨
七趣沈溺。永在生死。故云補特伽羅各從其類。梵
語補特伽羅此云數取趣。
上明天趣竟。

◎七示阿脩羅道因果之相分二。
􂨡初標名。】

「復次阿難。是三界中復有四種阿修羅類。」

【􂨡次辯相分四。
􂗶初卵生鬼趣攝。】

「若於鬼道以護法力乘通入空。此阿脩羅從卵而生
鬼趣所攝。」

【􂗶二胎生人趣攝。】

「若於天中降德貶墜。其所卜居鄰於日月。此阿脩羅
從胎而出人趣所攝。」

【􂗶三化生天趣攝。】

「有脩羅王執持世界。力洞無畏。能與梵王及天帝釋
四天爭權。此阿脩羅因變化有天趣所攝。」

【􂗶四溼生畜趣攝。】

「阿難。別有一分下劣脩羅。生大海心沈水穴口。旦遊
虗空。暮歸水宿。此阿脩羅因溼氣有畜生趣攝。」

【議曰。此阿脩羅道也。舊說非天。謂有天名而無天
德。瞋習然也。判屬天趣。今經屬於四生非獨天也。
此言鬼趣所攝云從卵生未詳所以。其與天爭權。
華嚴云與帝釋戰。今云與梵王等。且上界無瞋。梵
天無欲。何爭之有。此亦未詳。其畜生趣攝者業報
類也。

􂨠次總結虗妄。】

「阿難。如是地獄餓鬼畜生人及神仙天洎脩羅。精研
七趣皆是昏沈諸有為相。妄想受生。妄想隨業。於妙
圓明無作本心皆如空華元無所著。但一虗妄更無
根緒。」

【議曰。此總結七趣之狀以答問義也。七趣皆從無
明發業所感故云昏沈諸有為相。生因業果皆由
妄想。於妙明中本無所有。如空中華更無根緒。

􂨞二結示迷悟因依分二。
􂔹初迷時妄有。】

「阿難。此等眾生不識本心。受此輪迴經無量劫不得
真淨皆由隨順殺盜婬故。反此三種又則出生無殺
盜婬。有名鬼倫。無名天趣。有無相傾起輪迴性。」

【􂔹二悟後元空。】

「若得妙發三摩提者則妙常寂。有無二無。無二亦滅。
尚無不殺不偷不婬云何更隨殺盜婬事。」

【議曰。此結三界轉變之相。不識本心等妄想受生
也。隨順殺盜婬等妄想隨業也。業因苦果有無相
傾起輪迴性。所謂迷時三界有也。若得妙發三摩
提等返妄歸真也。以不識故沈生死。若妙發三昧
妙悟一心頓證三德祕藏。妙常寂順次配般若法
身解脫三德一心之圓證也。有無二無則非生死。
無二亦滅則非涅槃。此則妄因亦絕妄業頓空。非
此不足以絕輪迴也。

􂨞三結答問意。】

「阿難。不斷三業各各有私。因各各私。眾私同分非無
定處。自妄發生。生妄無因無可尋究。」

【議曰。此結答問意也。由前問云。為有定處。為復自
然。彼彼發業各各私受。故此結云。以不斷殺盜婬
三業隨人別造故云各各有私。別業同受故非無
定處。妄元無因故無可尋究。

􂨞四誡勗真修。】

「汝勗修行欲得菩提要除三惑。不盡三惑縱得神通
皆是世間有為功用。習氣不滅落於魔道。雖欲除妄
倍加虗偽。如來說為可哀憐者。汝妄自造非菩提咎。」

【􂨞五結指正說。】

「作是說者名為正說。若他說者即魔王說。」

【議曰。此結勸修也。前云三緣斷故三因不生。則汝
心中狂性自歇。歇即菩提。故云要除三惑等。言要
必斷乃為真修也。由前問云。此道為復本來自有。
為是眾生妄習生起。故此結云汝妄自造非菩提
咎。

上精研七趣曲示迷中差別之相竟。

△二詳辯陰魔曲示悟中差別之相分。

􂗰初示五陰魔事分十二。
􂨝初世尊無問自說。】

「即時如來將罷法座。於師子牀攬七寶几。迴紫金山
再來凭倚。普告大眾及阿難言。」

【議曰。此敘致下詳辯陰魔以示悟中差別之相也。
由初云諸修行人不能得成無上菩提乃至別成
聲聞緣覺及成外道諸天魔王及魔眷屬。皆由不
知二種根本錯亂修習。故一往開示真修行法。即
以楞嚴大定通為五十五位真菩提路。乃顯正悟。
而定中邪習邪悟猶未發明。故判前七趣以明妄
想是一而有七趣升沈之狀者特顯迷中差別之
相也。今此定中而有五十重陰魔者正顯悟中差
別之相也。前說定用直示真修而三乘人未經邪
悟故非所知。此是如來備歷境界。且微細魔事非
一切智不能明了。亦無能問者。故無問自說。巳前
開示迷悟因果巳圓。故將罷法座。有此未盡之意。
故再凭寶几普告大眾。此最上深慈為最後教誨
也。

􂨝二略示魔事因緣。】

「汝等有學緣覺聲聞。今日迴心趣大菩提無上妙覺
我今巳說真修行法。汝猶未識修奢摩他毗婆舍那
微細魔事。魔境現前汝不能識。洗心非正落於邪見。
或汝陰魔。或復天魔。或著鬼神。或遭魑魅。心中不明
認賊為子。又復於中得少為足。如第四禪無聞比丘
妄言證聖。天報巳畢衰相現前。謗阿羅漢身遭後有。
墮阿鼻獄。汝應諦聽。吾今為汝子細分別。阿難起立。
并其會中同有學者。歡喜頂禮伏聽慈誨。」

【議曰。此略示魔事因緣也。諸三乘人迴心趣菩提
者如前巳說真修行法矣。但禪定中微細魔事汝
猶未識。故須詳辯以防邪悟也。若不說破恐魔境
現前心中不明錯認為真。如無聞比丘妄證謗法
自取地獄。故不得不為子細分別耳。

􂨝三示迷悟之本。】

「佛告阿難及諸大眾。汝等當知有漏世界十二類生。
本覺妙明覺圓心體。與十方佛無二無別。由汝妄想
迷理為咎。癡愛發生。生發徧迷故有空性。化迷不息
有世界生。則此十方微塵國土非無漏者皆是迷頑
妄想安立。當知虗空生汝心內猶如片雲點太清裏。
況諸世界在虗空耶。汝等一人發真歸元。此十方空
皆悉銷殞。云何空中所有國土而不振裂。」

【議曰。將明動魔之由先示一真為迷悟之本也。一
真法界心佛眾生三無差別。迷悟轉變不出此心。
虗空世界依之而立。心本妙明良由一念無明妄
想迷真背理故癡愛發生。此言無明通為四惑之
本也。生相既發則全體皆迷故云徧迷。空性依無
明所變所謂迷妄有虗空也。妄迷轉變而不巳故
云化迷不息有世界生。所謂結暗為色依空立世
界。是則十方國土皆依妄想安立也。真心至大。故
虗空生於妙心如片雲點於太清眇乎小矣況空
中之世界豈不至微哉。故今行人發真歸元無明
一破則虗空消殞而空中國土無不振裂。魔以暗
昧為體世界為所依。今國土振裂而魔宮必隳。此
實動魔之由也。

􂨝四示動魔之由。】

「汝輩修禪飾三摩地。十方菩薩及諸無漏大阿羅漢
心精通㳷當處湛然。一切魔王及與鬼神諸凡夫天
見其宮殿無故崩裂。大地振坼。水陸飛騰無不驚慴。
凡夫昏暗不覺遷訛。彼等咸得五種神通唯除漏盡。
戀此塵勞。如何令汝摧裂其處。是故鬼神及諸天魔。
魍魎妖精於三昧時僉來惱汝。」

【議曰。此言動魔致擾也。上云發真歸元則虗空消
殞。今修禪定乃歸元之行也。菩薩羅漢與能修人
心精通㳷。謂妄想既破心境一如。無生體露故當
處湛然。虗空消殞。而魔宮自振。此實動魔之由也。
魔具五通有大神力。魔以害善得名戀此欲境豈
肯甘心令汝破壞其處。是故於三昧中皆來惱汝
理必然也。

􂨝五示悟則勝邪。】

「然彼諸魔雖有大怒彼塵勞內。汝妙覺中。如風吹光
如刀斷水了不相觸。汝如沸湯彼如堅冰煖氣漸鄰
不日銷殞。徒恃神力但為其客。成就破亂由汝心中
五陰主人。主人若迷客得其便。當處禪那覺悟無惑
則彼魔事無奈汝何。陰銷入明。則彼羣邪咸受幽氣。
明能破暗近自銷殞。如何敢留擾亂禪定。」

【􂨝六示迷則邪勝。】

「若不明悟被陰所迷。則汝阿難必為魔子成就魔人。
如摩登伽殊為眇劣。彼唯呪汝破佛律儀。八萬行中
祇毀一戒。心清淨故尚未淪溺。此乃隳汝寶覺全身。
如宰臣家忽逢籍沒。宛轉零落無可哀救。」

【議曰。此言邪不勝正也。魔依幽暗。定心虗明。故如
吹光割水。明暗二相了不相及故了不相觸。明能
破暗如湯消冰。是從外來故如客。邪不勝正故不
能破壞。以汝心迷故彼得其便。但以禪那智照則
魔自不容。定力愈堅則魔不能擾。以悟則勝邪。若
汝陰自迷故成就魔事。以迷則邪勝。且如摩登絕
為眇劣。彼假呪力猶但毀一戒。況魔有大神力斷
滅法身慧命破法王家。固宜深防無令得便也。

􂨝七正陳魔事分五。
􂨞初色陰分三。

􂔹初當陰未破。】

「阿難當知。汝坐道場銷落諸念。其念若盡則諸離念
一切精明。動靜不移。憶忘如一。當住此處入三摩提。
如明目人處大幽暗。精性妙淨心未發光。此則名為
色陰區宇。若目明朗十方洞開無復幽黯名色陰盡。
是人則能超越劫濁。觀其所由堅固妄想以為其本。」

【議曰。此示五陰迷悟之相以辯魔境也。魔以幽暗
為性。陰以覆蔽為義。由迷一真而成色心五陰葢
覆真心。是通以覺場而變為魔窟也。是故眾生世
界為魔所依。今若返妄歸真必消此五陰身心以
復一真之覺體。是由一心迷悟故魔佛於是乎辯。
今以觀照研窮五陰將破未破之間而陰境隨心
轉變。以有積劫習氣化為種種境界所謂化迷不
息也。以唯心所現故悟則無咎。以清淨心中纖塵
不立。一念纔著便墮魔類矣。汝坐道場消落諸念
等者乃初入禪觀照得力時也。當住此處入三摩
地是直心正念為定本也。即於定中如明目人處
暗正是色陰覆蔽之相。區局也。宇覆蔽也。若色陰
盡則十方洞開無復幽暗矣。前劫濁依色陰而有。
劫者時也。空為時初為色之體。色陰一破則三際
頓空故能越劫濁。空晦暗中結暗為色。故堅固妄
想以為色本。

􂔹二示定境差別向下十段。】

「阿難。當在此中精研妙明四大不織。少選之間身能
出礙。此名精明流溢前境。斯但功用暫得如是非為
聖證。不作聖心名善境界。若作聖解即受羣邪。」

【議曰。此色陰將破而有十重境界也。即前離念精
明之中以觀精研妙明心體。所有妄想融涉四大
故交織不散。今研心離色妄想不行故四大不織。
少選謂少時也。當此不織則四大各離。故身不拘
心即能出礙。但是精明流溢前境。色陰實未破也
功用暫得如是耳。不作聖心則為功用善境。若作
聖解即受魔氣耳。】

「阿難。復以此心精研妙明其身內徹。是人忽然於其
身內拾出蟯蛔。身相宛然亦無傷毀。此名精明流溢
形體。斯但精行暫得如是非為聖證。不作聖心名善
境界。若作聖解即受羣邪。」

【議曰。此色陰第二境界也。復以前觀照精研心體
心光內徹四大虗融洞然不礙。故於身中拾出蟯
蛔。而身相不毀。色陰雖未及破而色質巳虗。此特
精明流溢形體。暫時功用非聖證也。】

「又以此心內外精研。其時魂魄意志精神除執受身
餘皆涉入互為賓主。忽於空中聞說法聲。或聞十方
同敷密義。此名精魄遞相離合成就善種。暫得如是
非為聖證。不作聖心名善境界。若作聖解即受羣邪。」

【議曰。此色陰第三境界也。阿賴耶識所執受四大
之身。而在五臟各有所主。隨得其名。在肝曰魂。在
肺曰魄。在脾曰意。在腎曰志。在心曰精神。今以觀
照研窮四大虗融五臟亦化魂魄無依。故離身涉
入互為賓主也。由夙聞熏種子。因定激發遂託神
魂現說法聲也。此乃精魂遞相離合。非聖證也。】

「又以此心澄露皎徹內光發明。十方徧作閻浮檀色。
一切種類化為如來。於時忽見毗廬遮邪踞天光臺
千佛圍繞。百億國土及與蓮華俱時出現。此名心魂
靈悟所染。心光研明照諸世界。暫得如是非為聖證。
不作聖心名善境界。若作聖解即受羣邪。」

【議曰。此色陰第四境界也。以前觀心研窮身心皎
徹色陰既融心光發明故現境界。十方下所現之
相。以多生聞熏聖教名言習氣被定激發。故見世
界金色化佛說法蓮華等相。以所染善種習氣故
云靈悟。以定力心光研窮明了照諸世界暫得如
是。非聖證也。】

「又以此心精研妙明觀察不停。抑按降伏制止超越。
於時忽然十方虗空成七寶色或百寶色。同時徧滿
不相留礙。青黃赤白各各純現。此名抑按功力踰分。
暫得如是非為聖證不作聖心名善境界。若作聖解
即受羣邪。」

【議曰。此色陰第五境界也。又以前定心精研妙明
心體觀察不停。則忽然虗空成七寶色。五色純現
者是謂寶覺明心。無明未盡被定激發故現斯相。
此名功力逾分暫得如是。非聖證也。】

「又以此心研究澄徹精光不亂。忽於夜半在暗室內
見種種物不殊白晝。而暗室物亦不除滅。此名心細
密澄其見所視洞幽。暫得如是非為聖證。不作聖心
名善境界。若作聖解即受羣邪。」

【議曰。此色陰第六境界也。以前定心研究澄徹精
心發光。從定中發故不動亂。於夜暗室見種種物。
此非心光洞照。但是心細密澄其見故視能洞幽。
非聖證也。】

「又以此心圓入虗融四體忽然同於草木。火燒刀斫
曾無所覺。又則火光不能燒爇。縱割其肉猶如削木。
此名塵併排四大性一向入純。暫得如是非為聖證。
不作聖心名善境界。若作聖解即受羣邪。」

【議曰。此色陰第七境界也。前以定心虗融四大。今
以觀心圓入虗融。又離於執受。故忽同草木無知。
火燒刀割。皆無所覺。此名排四大性純入虗融。暫
得如是非聖證也。】

「又以此心成就清淨。淨心功極。忽見大地十方山河
皆成佛國。具足七寶光明徧滿。又見恒沙諸佛如來
徧滿空界樓殿華麗。下見地獄上觀天宮得無障礙。
此名欣厭凝想日深想久化成。非為聖證。不作聖心
名善境界。若作聖解即受羣邪。」

【議曰。此色陰第八境界也。以前定心研窮欣厭習
氣內融故成就清淨。內心既淨。外器虗明成七寶
色。諸佛徧滿。地獄天宮一時俱見得無障礙。此名
欣厭凝想日深隨想化成。非聖證也。】

「又以此心研究深遠。忽於中夜遙見遠方市井街巷
親族眷屬或聞其語。此名迫心逼極飛出故多隔見。
非為聖證。不作聖心名善境界。若作聖解即受羣邪。」

【議曰。此色陰第九境界也。以前定心研窮深遠。以
真心本徧向為色礙故不遠見。今以定力精研。陰
雖未破。而心能遙遠見聞。親戚眷屬皆隨習現。此
名迫心逼極飛出故多隔見。非聖證也。】

「又以此心研究精極。見善知識形體變移。少選無端
種種遷改。此名邪心含受魑魅。或遭天魔入其心腹
無端說法通達妙義。非為聖證。不作聖心魔事銷歇。
若作聖解即受羣邪。」

【議曰。此色陰第十境界也。以前定心研究精極。由
昔經邪師聞熏邪種。定研習變。故見善知識形體
變幻。此由邪心含受邪魅。或天魔入心無端說法
非聖證也。以定力愈深故魔事益盛。故後四陰漸
次深入理固然也。

􂔹三誡勗深防。】

「阿難。如是十種禪那現境。皆是色陰用心交互故現
斯事。眾生頑迷不自忖量。逢此因緣迷不自識謂言
登聖。大妄語成墮無間獄。汝等當依如來滅後於末
法中宣示斯義。無令天魔得其方便。保持覆護成無
上道。」

【議曰。此結色陰將破十種禪那境界之相也。故總
指云皆是色陰用心交互。若一念頓破根本無明
五陰齊消則無此事。今次第研窮習氣激發故云
用心交互。若迷而不識便言證聖墮大妄語。今令
宣示覺知魔事庶可保護成無上道也。

􂨞二受陰分三。
􂔹初當陰未破。】

「阿難。彼善男子修三摩提。奢摩他中色陰盡者。見諸
佛心如明鏡中顯現其像。若有所得而未能用。猶如
魘人手足宛然見聞不惑。心觸客邪而不能動。此則
名為受陰區宇。」

【議曰。此示受陰未破之相也。色陰盡者四大巳消
無復留疑。觀心增明故諸佛心現於觀照之中如
鏡現像。然佛心無相而見現像者乃觀心所變緣
影非真心也。此有所得而未能用者蓋有含受之
執故如魘人。是名受陰區宇也。】

「若魘咎歇其心離身返觀其面。去住自由無復留礙
名受陰盡。是人則能超越見濁。觀其所由虗明妄想
以為其本。」

【議曰。此預示受陰盡相也。受盡則無執受故心能
離身。身在心中故返觀巳面。四大巳消無可執受
故無復留礙。見濁依受陰而有。以見有根身可受
領納執取故為見濁。今受陰盡故能超之。以含受
虗明之相故名虗明妄想。

􂔹二示定境差別向下十段。】

「阿難。彼善男子當在此中得大光耀其心發明。內抑
過分忽於其處發無窮悲。如是乃至觀見蚊蝱猶如
赤子。心生憐愍不覺流淚。此名功用抑摧過越。悟則
無咎。非為聖證。覺了不迷久自銷歇。若作聖解則有
悲魔入其心腑。見人則悲啼泣無限。失於正受當從
淪墜。」

【議曰。此受陰第一境界也。以前觀心研消色陰故
其心發明。以見色消而用心太急內抑過分故發
無窮悲。此乃宿有悲種。今被觀力激發。故見蚊蚋
猶如赤子。此乃功用抑摧太過。非聖證也。不悟其
非則有悲魔入心失正受矣。】

「阿難。又彼定中諸善男子。見色陰銷受陰明白。勝相
現前感激過分忽於其中生無限勇。其心猛利志齊
諸佛。謂三僧祗一念能越。此名功用陵率過越。悟則
無咎。非為聖證。覺了不迷久自銷歇。若作聖解則有
狂魔入其心腑。見人則誇我慢無比。其心乃至上不
見佛下不見人。失於正受當從淪墜。」

【議曰。此受陰第二境界也。定中見色陰消則受陰
明白。見此勝相遂感激心生。若感激過分則於定
中生大勇猛志齊諸佛。自謂三祗一念能超。此名
功用陵率過越。陵謂陵蔑。率謂自強。非聖證也。不
悟其非則狂魔入心生大我慢。】

「又彼定中諸善男子。見色陰銷受陰明白。前無新證。
歸失故居。智力衰微入中隳地迥無所見。心中忽然
生大枯渴。於一切時沈憶不散。將此以為勤精進相。
此名修心無慧自失。悟則無咎。非為聖證。若作聖解
則有憶魔入其心腑。旦夕撮心懸在一處。失於正受
當從淪墜。」

【議曰。此受陰第三境界也。受陰未盡故無新證。色
陰巳盡故歸失故居。當進退兩難之間智力衰微
中道隳頹。心無所措故生大枯渴。則以沈憶為精
進相。此名無慧自失。非聖證也。不悟其非則憶魔
入心心如懸撮失正受矣。】

「又彼定中諸善男子。見色陰銷受陰明白。慧力過定
失於猛利。以諸勝性懷於心中。自心巳疑是盧舍那
得少為足。此名用心忘失恒審溺於知見。悟則無咎。
非為聖證。若作聖解則有下劣易知足魔入其心腑。
見人自言我得無上第一義諦。失於正受當從淪墜。」

【議曰。此受陰第四境界也。慧力過定失於猛利也。
以發勝性自心疑巳是盧舍那。妄以為足更不前
進。此名用心定少慧多故失恒審溺於知見。非聖
證也。不悟其非則有下劣易知足魔入其心腑。自
言巳得第一義諦。故參禪須要定慧均等乃善用
其心。】

「又彼定中諸善男子。見色陰銷受陰明白。新證未獲。
故心巳亡。歷覽二際自生艱險於心忽然生無盡憂。
如坐鐵牀如飲毒藥。心不欲活。常求於人令害其命
早取解脫。此名修行失於方便。悟則無咎。非為聖證。
若作聖解則有一分常憂愁魔入其心腑。手執刀劍
自割其肉欣其捨壽。或常憂愁。走入山林不耐見人。
失於正受當從淪墜。」

【議曰。此受陰第五境界也。當色消受明二際之間
巳失前心未獲新證。如履懸巖自生艱險。憂愁種
子被定激發忽生憂惱欲早解脫。此名修行失於
方便。非聖證也。不悟其非則有常憂愁魔入其心
腑失正受矣。】

「又彼定中諸善男子。見色陰銷受陰明白。處清淨中
心安隱後忽然自有無限喜生。心中歡悅不能自止。
此名輕安無慧自禁。悟則無咎。非為聖證。若作聖解
則有一分好喜樂魔入其心腑。見人則笑。於衢路傍
自歌自舞。自謂巳得無礙解脫。失於正受當從淪墜。」

【議曰。此受陰第六境界也。定力研窮色消受明。故
身心安隱忽生歡喜自不能止。此名輕安無慧自
持。非聖證也。不悟其非則喜樂魔入其心腑。此慧
少定多不均之過也。】

「又彼定中諸善男子。見色陰銷受陰明白。自謂巳足
忽有無端大我慢起。如是乃至慢與過慢及慢過慢
或增上慢或卑劣慢一時俱發。心中尚輕十方如來
何況下位聲聞緣覺。此名見勝無慧自救。悟則無咎。
非為聖證。若作聖解則有一分大我慢魔入其心腑。
不禮塔廟。摧毀經像。謂檀越言此是金銅或是土木。
經是樹葉或是㲲華。肉身真常不自恭敬却崇土木
實為顛倒。其深信者從其毀碎埋棄地中。疑誤眾生
入無間獄。失於正受當從淪墜。」

【議曰。此受陰第七境界也。色消受明定力研窮激
發慢習故起諸慢。謂恃巳陵他高舉為性通稱我
慢。其慢有七。稱量自他比校同德但稱為慢。謂巳
獨勝名過慢。於勝爭勝名慢過慢。未得謂得名增
上慢。雖知卑劣返顧自矜名卑劣慢。斥毀經像名
邪慢。總由慢習而發也。故輕佛如來。此名見勝無
慧自救。非聖證也。不悟其非則有大我慢魔入其
心腑失正受矣。】

「又彼定中諸善男子。見色陰銷受陰明白。於精明中
圓悟精理。得大隨順。其心忽生無量輕安。巳言成聖
得大自在。此名因慧獲諸輕清。悟則無咎。非為聖證。
若作聖解則有一分好輕清魔入其心腑。自謂滿足
更不求進。此等多作無聞比丘。疑誤眾生墮阿鼻獄。
失於正受當從淪墜。」

【議曰。此受陰第八境界也。以定研窮受陰虗薄定
心精明。於此定中圓悟精理。理隨觀顯受不能障
故云得大隨順。身心調暢故忽生輕安。將謂成聖
得大自在。此名因慧獲諸輕清。非聖證也。不悟其
非則有好輕清魔入其心腑。自謂滿足更不求進。
無聞比丘謂無多聞慧不達禪支妄生止足者也。】

「又彼定中諸善男子。見色陰銷受陰明白。於明悟中
得虗明性其中忽然歸向永滅。撥無因果一向入空。
空心現前乃至心生長斷滅解。悟則無咎非為聖證。
若作聖解則有空魔入其心腑。乃謗持戒名為小乘。
菩薩悟空有何持犯。其人常於信心檀越飲酒噉肉
廣行婬穢。因魔力故攝其前人不生疑謗。鬼心久入
或食屎尿與酒肉等一種俱空。破佛律儀誤入人罪。
失於正受當從淪墜。」

【議曰。此受陰第九境界也。因前定力空慧現前。受
陰將盡。得大明悟。忽起空見故歸向永滅。撥無因
果。遂生長斷滅見。非聖證也。不悟其非則有空魔
入其心腑。遂謗持戒破佛律儀。以由定力內激邪
見外引空魔失於正受。】

「又彼定中諸善男子。見色陰銷受陰明白。味其虗明
深入心骨。其心忽有無限愛生。愛極發狂便為貪欲。
此名定境安順入心。無慧自持誤入諸欲。悟則無咎。
非為聖證。若作聖解則有欲魔入其心腑。一向說欲
為菩提道。化諸白衣平等行欲。其行婬者名持法子。
神鬼力故於末世中攝其凡愚其數至百。如是乃至
一百二百或五六百多滿千萬。魔心生厭離其身體。
威德既無陷於王難。疑誤眾生入無間獄。失於正受
當從淪墜。」

【議曰。此受陰第十境界也。受陰將盡內外虗明。以
此虗明將為勝境。貪著生愛深入心骨。愛極發狂
便為貪欲者以定力激發貪習種子因而發狂。此
名定境安順入心。以無慧照破遂誤入諸欲。非聖
證也。不悟其非則有欲魔入心。欲鬼所攝廣行婬
欲。及魔厭遭難必從淪墜。

􂔹三誡勗深防。】

「阿難。如是十種禪那現境。皆是受陰用心交互故現
斯事。眾生頑迷不自忖量。逢此因緣迷不自識謂言
登聖。大妄語成墮無間獄。汝等亦當將如來語於我
滅後傳示末法。徧令眾生開悟斯義。無令天魔得其
方便。保持覆護成無上道。」

【議曰。此誡勗深防也。以定力精嚴無明未盡習隨
定現故變現斯事。理智未分故云用心交互。迷而
不識則墮大妄語。誡令將如來語宣示末法諸修
禪者早悟其相。勿令天魔得其便也。

􂨞三想陰分三。
􂔹初當陰未破。】

「阿難。彼善男子修三摩提受陰盡者雖未漏盡。心離
其形如鳥出籠。巳能成就從是凡身上歷菩薩六十
聖位得意生身隨往無礙。譬如有人熟寐寱言。是人
雖則無別所知其言巳成音韻倫次。令不寐者咸悟
其語。此則名為想陰區宇。」

【議曰。此言受盡想現之相也。色受二陰既破。則心
無留礙。故如鳥出籠。從是凡身上歷菩薩六十聖
位者。如乾慧地欲愛乾枯根境不偶則能從是安
立聖位。雖後三陰未破而色受巳盡離欲界繫無
明雖在聖位可歷也。言六十者連三漸次至妙覺
也。得意生身如羅漢山壁由之直度。如意速疾故
云無礙。非地上三種意生身也。以想陰未破故如
人熟寐寱語。以悟明圓理但未實證故如言巳成
音。今參禪少有開悟未得大徹。故但知解禪。聞者
雖悟。而巳實未了。以落憶想窠臼。乃想陰未破。正
此類也。】

「若動念盡浮想銷除。於覺明心如去塵垢。一倫生死
首尾圓照名想陰盡。是人則能超煩惱濁。觀其所由
融通妄想以為其本。」

【議曰。此預示想陰盡相也。想相為塵識情為垢故
想消如去塵垢。想消行現故一倫生死首尾圓照。
以煩惱濁依想陰而有由妄想濁亂。故想陰消則
超煩惱濁。以想能融通心生形取故云融通妄想。

􂗶二示定境差別向下十段。】

「阿難。彼善男子受陰虗妙不遭邪慮圓定發明。三摩
地中心愛圓明。銳其精思貪求善巧。爾時天魔候得
其便飛精附人口說經法。其人不覺是其魔著自言
謂得無上涅槃。來彼求巧善男子處敷座說法。其形
斯須或作比丘令彼人見。或為帝釋或為婦女或比
丘尼。或寢暗室身有光明。是人愚迷惑為菩薩。信其
教化搖蕩其心破佛律儀潛行貪欲。口中好言災祥
變異。或言如來某處出世。或言劫火或說刀兵恐怖
於人。令其家資無故耗散。此名怪鬼年老成魔惱亂
是人。厭足心生去彼人體。弟子與師俱陷王難。汝當
先覺不入輪迴。迷惑不知墮無間獄。」

【議曰。此想陰第一境界也。受陰巳盡故不遭邪慮。
謂巳離前十種境界。故定力圓明激發貪習。心愛
圓明故云求巧。乃精銳其思貪求善巧。內心既著
故外魔得便而飛精先附他人來求巧人前說法
現種種相。求巧之人信為菩薩。口中好言者乃所
說之事也。此怪鬼本於貪習。因而附人去則留難。
覺則無咎。】

「阿難。又善男子受陰虗妙不遭邪慮圓定發明。三摩
地中心愛遊蕩。飛其精思貪求經歷。爾時天魔候得
其便飛精附人口說經法。其人亦不覺知魔著亦言
自得無上涅槃。來彼求遊善男子處敷座說法。自形
無變。其聽法者忽自見身坐寶蓮華。全體化成紫金
光聚。一眾聽人各各如是得未曾有。是人愚迷惑為
菩薩。婬逸其心破佛律儀潛行貪欲。口中好言諸佛
應世。某處某人當是某佛化身來此。某人即是某菩
薩等來化人間。其人見故心生傾渴。邪見密興種智
消滅。此名魃鬼年老成魔惱亂是人。厭足心生去彼
人體。弟子與師俱陷王難。汝當先覺不入輪迴。迷惑
不知墮無間獄。」

【議曰。此想陰第二境界也。定力研窮激發婬習。以
婬心浩蕩動亂身心故貪求經歷好行遊蕩。故魃
鬼本於婬習因而附人成就破壞也。】

「又善男子受陰虗妙不遭邪慮圓定發明。三摩地中
心愛緜㳷。澄其精思貪求契合。爾時天魔候得其便
飛精附人口說經法。其人實不覺知魔著亦言自得
無上涅槃。來彼求合善男子處敷座說法。其形及彼
聽法之人外無遷變。令其聽者未聞法前心自開悟。
念念移易。或得宿命。或有他心。或見地獄。或知人間
好惡諸事。或口說偈。或自誦經。各各歡娛得未曾有。
是人愚迷或為菩薩。緜愛其心破佛律儀潛行貪欲。
口中好言佛有大小。某佛先佛某佛後佛其中亦有
真佛假佛男佛女佛。菩薩亦然。其人見故洗滌本心
易入邪悟。此名魅鬼年老成魔惱亂是人。厭足心生
去彼人體。弟子與師俱陷王難。汝當先覺不入輪迴。
迷或不知墮無間獄。」

【議曰。此想陰第三境界也。定力研窮激發詐習故
心愛緜㳷貪求契合。以詐偽欺人而欲求合。故魅
鬼本於詐習。今年老成魔破壞定心。】

「又善男子受陰虗妙不遭邪慮圓定發明。三摩地中
心愛根本窮覽物化性之終始。精爽其心貪求辨析。
爾時天魔候得其便飛精附人口說經法。其人先不
覺知魔著亦言自得無上涅槃。來彼求元善男子處
敷座說法。身有威神摧伏求者。令其座下雖未聞法
自然心伏。是諸人等將佛涅槃菩提法身即是現前
我肉身上。父父子子遞代相生即是法身常住不絕。
都指現在即為佛國。無別淨居及金色相。其人信受
亡失先心身命歸依得未曾有。是等愚迷惑為菩薩。
推究其心破佛律儀潛行貪欲。口中好言眼耳鼻舌
皆為淨土。男女二根即是菩提涅槃真處。彼無知者
信是穢言。此名蠱毒魘勝惡鬼年老成魔惱亂是人。
厭足心生去彼人體。弟子與師俱陷王難。汝當先覺
不入輪迴。迷惑不知墮無間獄。」

【議曰。此想陰第四境界也。定力研窮想陰漸消行
陰將現。故定中愛窮根本物化始終貪求辨析。蠱
毒惡鬼本乎怨習。以怨本深求。今附人壞定。蓋有
因也。】

「又善男子受陰虗妙不遭邪慮圓定發明。三摩地中
心愛懸應。周流精研貪求冥感。爾時天魔候得其便
飛精附人口說經法。其人元不覺知魔著亦言自得
無上涅槃。來彼求應善男子處敷座說法。能令聽眾
暫見其身如百千歲。心生愛染不能捨離。身為奴僕
四事供養不覺疲勞。各各令其座下人心知是先師
本善知識。別生法愛黏如膠漆得未曾有。是人愚迷
惑為菩薩。親近其心破佛律儀潛行貪欲。口中好言
我於前世於某生中先度某人。當時是我妻妾兄弟
今來相度。與汝相隨歸某世界供養某佛。或言別有
大光明天佛於中住。一切如來所休居地。彼無知者
信是虗誑遺失本心。此名厲鬼年老成魔惱亂是人。
厭足心生去彼人體。弟子與師俱陷王難。汝當先覺
不入輪迴。迷惑不知墮無間獄。」

【議曰。此想陰第五境界也。以圓定發明遂生懸應
之心。故貪求冥感引魔入心。厲鬼本於瞋習。雖與
定境不類。附必有由。】

「又善男子受陰虗妙不遭邪慮圓定發明。三摩地中
心愛深入。剋巳辛勤樂處陰寂貪求靜謐。爾時天魔
候得其便飛精附人口說經法。其人本不覺知魔著
亦言自得無上涅槃。來彼求陰善男子處敷座說法。
令其聽人各知本業。或於其處語一人言汝今未死
巳作畜生。敕使一人於後蹋尾頓令其人起不能得。
於是一眾傾心欽伏。有人起心巳知其肇。佛律儀外
重加精苦。誹謗比丘罵詈徒眾。訐露人事不避譏嫌。
口中好言未然禍福。及至其時毫髮無失。此大力鬼
年老成魔惱亂是人。厭足心生去彼人體。弟子與師
俱陷王難。汝當先覺不入輪迴。迷惑不知墮無間獄。」

【議曰。此想陰第六境界也。以定力漸深故心愛深
入。想陰煩動今想漸消故樂處陰寂貪求靜謐。謐
深靜也。內興邪念則外魔潛興故乘便附人。言大
力鬼即餓鬼也。本於慢習。】

「又善男子受陰虗妙不遭邪慮圓定發明。三摩地中
心愛知見。勤苦研尋貪求宿命。爾時天魔候得其便
飛精附人口說經法。其人殊不覺知魔著亦言自得
無上涅槃。來彼求知善男子處敷座說法。是人無端
於說法處得大寶珠。其魔或時化為畜生口銜其珠
及雜珍寶簡冊符牘諸寄異物。先授彼人後著其體。
或誘聽人藏於地下有明月珠照耀其處。是諸聽者
得未曾有。多食藥草不餐嘉饌。或時日餐一麻一麥。
其形肥充魔力持故。誹謗比丘罵詈徒眾不避譏嫌。
口中好言他方寶藏。十方聖賢潛匿之處。隨其後者
往往見有奇異之人。此名山林土地城隍川嶽鬼神
年老成魔。或有宣婬破佛戒律與承事者潛行五欲。
或有精進純食草木。無定行事惱亂是人。厭足心生
去彼人體。弟子與師多陷王難。汝當先覺不入輪迴。
迷惑不知墮無間獄。」

【議曰。此想陰第七境界也。以定中忽起一念好知
見心貪求宿命故魔得其便。是皆妄有希求忘失
正行故招魔擾。所謂忘失菩提心而修諸善根是
謂魔業皆此類也。山林等神本於誑習。遇幽成形
名為魘鬼。】

「又善男子受陰虗妙不遭邪慮圓定發明。三摩地中
心愛神通種種變化。研究化元貪取神力。爾時天魔
候得其便飛精附人口說經法。其人誠不覺知魔著
亦言自得無上涅槃。來彼求通善男子處敷座說法。
是人或復手執火光。手撮其光分於所聽四眾頭上。
是諸聽人頂上火光皆長數尺。亦無熱性曾不焚燒。
或水上行如履平地。或於空中安坐不動。或入瓶內。
或處囊中。越牖透垣曾無障礙。唯於刀兵不得自在。
自言是佛。身著白衣受比丘禮。誹謗禪律。罵詈徒眾。
訐露人事不避譏嫌。口中常說神通自在。或復令人
傍見佛土。鬼力惑人非有真實。讚歎行婬不毀麤行。
將諸猥媟以為傳法。此名天地大力山精海精風精
河精土精一切草木積劫精魅。或復龍魅。或壽終仙
再活為魅。或仙期終計年應死其形不化他怪所附。
年老成魔惱亂是人。厭足心生去彼人體。弟子與師
多陷王難。汝當先覺不入輪迴。迷惑不知墮無間獄。」

【議曰。此想陰第八境界也。以定中忽起愛神通心
貪取神力。故魔乘便附人以成破壞。因愛神通故
現神通之事。山精等本於見習。乃遇精成形名魍
魎鬼。】

「又善男子受陰虗妙不遭邪慮圓定發明。三摩地中
心愛入滅。研究化生貪求深空。爾時天魔候得其便
飛精附人口說經法。其人終不覺知魔著亦言自得
無上涅槃。來彼求空善男子處敷座說法。於大眾內
其形忽空眾無所見。還從虗空突然而出。存沒自在。
或現其身洞如瑠璃。或垂手足作栴檀氣。或大小便
如厚石蜜。誹毀戒律輕賤出家。口中常說無因無果。
一死永滅無復後身及諸凡聖。雖得空寂潛行貪欲
受其欲者亦得空心。撥無因果。此名日月薄蝕精氣
金玉芝草麟鳳龜鶴經千萬年不死為靈出生國土。
年老成魔惱亂是人。厭足心生去彼人體。弟子與師
多陷王難。汝當先覺不入輪迴。迷惑不知墮無間獄。」

【議曰。此想陰第九境界也。以想陰漸破行陰將現
故定中心愛入滅。以行陰為生基。故研究化性以
貪求深空。故魔現空事以破壞之。休徵本於枉習
貪明。今麟鳳瑞徵為靈習使然也。】

「又善男子受陰虗妙不遭邪慮圓定發明。三摩地中
心愛長壽。辛苦研幾貪求永歲。棄分段生頓希變易
細想常住。爾時天魔候得其便飛精附人口說經法。
其人竟不覺知魔著亦言自得無上涅槃。來彼求生
善男子處敷座說法。好言他方往還無滯。或經萬里
瞬息再來。皆於彼方取得其物。或於一處在一宅中
數步之間。令其從東詣至西壁是人急行累年不到。
因此心信疑佛現前。口中常說十方眾生皆是吾子。
我生諸佛。我出世界。我是元佛。出世自然不因修得。
此名住世自在天魔使其眷屬如遮文茶及四天王
毗舍童子未發心者。利其虗明食彼精氣。或不因師
其修行人親自觀見彌執金剛與汝長命。現美女身
盛行貪欲。未逾年歲肝腦枯竭。口兼獨言聽若妖魅。
前人未詳多陷王難。未及遇刑先巳乾死。惱亂彼人
以至殂殞。汝當先覺不入輪迴。迷惑不知墮無間獄。」

【議曰。此想陰第十境界也。定中忽起愛長壽心故
貪求永歲。巳離欲界分段而頓希變易此妄想也。
細相常住以生滅細心為常住也。故魔得其便以
破壞之。毗舍童子即毗舍遮食精氣鬼。遮文亦其
類也。聽若妖魅。若彼也。前人所著之人也。

􂔹三誡勗深防。】

「阿難當知。是十種魔於末世時在我法中出家修道。
或附人體。或自現形。皆言巳成正徧知覺。讚歎婬欲
破佛律儀。先惡魔師與魔弟子婬婬相傳。如是邪精
魅其心腑。近則九生多踰百世令真修行總為魔眷。
命終之後必為魔民。失正徧知墮無間獄。」

【議曰。此結想陰十種魔事也。昔佛住世諸魔壞法
佛神力故皆不能壞。魔作誓言。我於如來滅後依
教出家破壞佛法。佛即墮淚曰。無奈汝何。譬如獅
子身中蟲自食獅子身中肉。是知末世壞法比丘
皆魔屬也九生九百年。正法一千年。此將盡時也。
一世三十年。百世三千年。末法之初。正魔強法弱
之時也。】

「汝今未須先取寂滅。縱得無學。留願入彼末法之中
起大慈悲。救度正心深信眾生。令不著魔得正知見。
我今度汝巳出生死。汝遵佛語名報佛恩。」

【議曰。此勸留願弘宣以救末法也。佛恩難報。假使
頂戴塵劫身為牀座皆不能報。若不弘法畢竟無
有可報恩者。故宣佛語名報佛恩。】

「阿難。如是十種禪那現境。皆是想陰用心交互故現
斯事。眾生頑迷不自忖量。逢此因緣迷不自識謂言
登聖。大妄語成墮無間獄。汝等必須將如來語於我
滅後傳示末法。徧令眾生開悟斯義。無令天魔得其
方便。保持覆護成無上道。」

【議曰。此結魔由叮嚀誡勗也。以遵奉佛言則不墮
魔網。固宜弘宣以護行人也。】

大佛頂如來密因修證了義諸菩薩萬行首楞嚴經
通議卷第九

大佛頂如來密因修證了義諸菩薩萬行首楞嚴經
通議卷第十
唐天竺沙門般刺密帝譯
烏萇國沙門彌伽釋迦譯語
菩薩戒弟子清河房融筆受
明南嶽沙門憨山釋德清述

【􂨞四行陰分三。
􂔹初當陰未破。】

「阿難。彼善男子修三摩提想陰盡者。是人平常夢想
銷滅寤寐恒一。覺明虗靜猶如晴空。無復麤重前塵
影事。觀諸世間大地山河如鏡鑑明。來無所黏。過無
蹤跡。虗受照應了罔陳習唯一精真。生滅根元從此
披露。見諸十方十二眾生畢殫其類。雖未通其各命
由緒。見同生基猶如野馬熠熠清擾。為浮根塵究竟
樞穴。此則名為行陰區宇。」

【議曰。此示想盡行現之相也。晝為想心。夜形諸夢。
故想消則夢滅。是以寤寐恒一。心體本自圓明。向
為浮想煩惱覆蔽。今想陰盡則圓明虗靜猶如晴
空。煩惱消則無麤重前塵影事。八識精明之體照
諸世間山河大地但如鏡中無別分析。只以六識
妄想暗蔽故曰想相為塵識情為垢故不明了。今
想陰既破六識巳消故虗明之體如鏡鑑照不黏
蹤跡。雖有行陰生滅根元則無前六浮想習氣可
入故云了罔陳習。了絕也。罔無也。陳猶列也。謂無
習可陳。故八識唯一精真。而行陰微細生滅亦披
露矣。生滅下行現之相也。行陰為同分生基。想滅
行現故十二眾生畢殫其類。殫盡也。各命由緒乃
異熟種子。其體深細故不能知。而同分生基正是
行陰之相。今巳披露故如野馬熠熠清擾。野馬澤
中陽燄也。熠熠即閃爍之狀。清擾行陰之相也。巳
離想陰麤重故云清擾。外浮根塵依為機紐故云
樞穴。樞門轉軸穴門臼也。下示行盡之相。】

「若此清擾熠熠元性性入元澄一澄元習。如波瀾滅
化為澄水名行陰盡。是人則能超眾生濁。觀其所由
幽隱妄想以為其本。」

【議曰。此預示行盡之相也。以行陰乃八識體上生
滅之相故云元性。八識為湛淵之體唯一精明故
曰澄曰一。今行陰復歸元性則八識了無生滅故
性入元澄。如水無波瀾唯一止水名行陰滅。以眾
生濁依行陰有。行陰既滅故能超之。此陰所以不
盡者以幽隱妄想而為其本也。七識乃八識之見
分。幽深難知故云幽隱。

􂔹二示定境差別向下十段。】

「阿難當知。是得正知奢摩他中諸善男子凝明正心。
十類天魔不得其便。方得精研窮生類本。於本類中
生元露者。觀彼幽清圓擾動元。於圓元中起計度者
是人墜入二無因論。」

【議曰。此示行陰第一妄計二無因也。此先標其名。
定慧堅住故云凝明正心。此想滅之相。天魔依想
陰有。行陰乃見魔也。想陰既消便得精研行陰窮
生類本矣。行陰巳現則生元巳露。然此生元通依
七識故云圓元。以但見行陰就起妄計者則墮二
無因論。是知西天外道皆有禪定工夫。但不知八
識故起妄計耳。】

「一者是人見本無因。何以故。是人既得生機全破。乘
於眼根八百功德見八萬劫所有眾生。業流灣環死
此生彼。祇見眾生輪迴其處。八萬劫外冥無所觀。便
作是解。此等世間十方眾生八萬劫來無因自有。由
此計度亡正徧知。墮落外道惑菩提性。」

【議曰。此示本無因也。是人指修禪行人也。以行陰
現前生元披露故云生機全破。乃乘眼根八百功
德但見八萬劫來其中眾生業流灣環委曲輪迴
生死之狀一一了知。而八萬劫前冥然莫辯。故妄
計眾生從八萬劫來無因自有。以未見藏識中異
熟種子。故妄計眾生本來無因。故墮外道惑菩提
性。】

「二者是人見末無因。何以故。是人於生既見其根。知
人生人悟鳥生鳥。烏從來黑鵠從來白。人天本豎畜
生本橫。白非洗成黑非染造。從八萬劫無復改移。今
盡此形亦復如是。而我本來不見菩提云何更有成
菩提事。當知今日一切物象皆本無因。由此計度亡
正徧知。墮落外道惑菩提性。是則名為第一外道立
無因論。」

【議曰。此示末無因也。是人以定研窮既見生之根
元。則見人物有生受形之始。八萬劫來無復改易。
妄謂前既不改而後亦不易。謂人定生人鳥定生
鳥不改別類。以我本不見有菩提云何末後更有
成菩提事。由執本無因故執末亦無因。故結云皆
本無因。且以末因又為後因之本也。此第一計。】

「阿難。是三摩中諸善男子凝明正心魔不得便。窮生
類本。觀彼幽清常擾動元。於圓常中起計度者是人
墜入四徧常論。」

【議曰。此示行陰第二計四徧常也。以行陰乃八識
體中微細生滅之相。今以定力研窮以見生滅相
續不斷。故於圓常中起四徧常論。實妄計也。】

「一者是人窮心境性二處無因。修習能知二萬劫中
十方眾生所有生滅。咸皆循環不曾散失計以為常。」

【議曰。此示初徧常計也。以行人於禪定中窮心境
二法。故能執至二萬劫中眾生生滅循環而體不
散失。以不出生滅故計為常。】

「二者是人窮四大元四性常住。修習能知四萬劫中
十方眾生所有生滅。咸皆體恒不曾散失計以為常。」

【議曰。此示二徧常計也。以行人定中但觀四大性
故能知四萬劫中眾生生滅體常。以四大乃八識
相分。今八識未破故四大未消。眾生皆以四大為
體。四大常而眾生亦常矣。】

「三者是人窮盡六根末那執受心意識中本元由處
性常恒故。修習能知八萬劫中一切眾生循環不失
本來常住。窮不失性計以為常。」

【議曰。此示三徧常計也。梵云訖栗瑟吒耶末那此
云染汙意乃七識也。執受者乃八識也。今行人以
定力研窮六根以至末那執受者通言八識故云
心意識中本元由處。至此行雖未盡而識性巳顯
故云性恒常處。故能知八萬劫中眾生本來常住。
以眾生各各皆具八識。以八識體常而眾生亦常
矣。以窮不失性故。】

「四者是人既盡想元。生理更無流止運轉。生滅想心
今巳永滅。理中自然成不生滅。因心所度計以為常
由此計常亡正徧知。墮落外道惑菩提性。是則名為
第二外道立圓常論。」

【議曰。此示四徧常計也。生理乃行陰也。行人定中
一向但窮妄想以為流止生滅。今麤浮想陰巳滅。
而微細行陰一類相續不斷。故妄謂生滅巳滅則
此行陰自然成不生滅矣。乃以生滅為不生滅故
妄計為常。由此忘失菩提。故墮外道四圓常論也。】

「又三摩中諸善男子堅凝正心魔不得便。窮生類本。
觀彼幽清常擾動元。於自他中起計度者是人墜入
四顛倒見一分無常一分常論。」

【議曰。此示行陰第三計四顛倒一分無常一分常
論也。以七識執第八見分為我。故或執我能生他
則我常他無常。或執我從他生則他常我無常。故
云於自他中起計是一分常一分無常。】

「一者是人觀妙明心徧十方界。湛然以為究竟神我。
從是則計我徧十方凝明不動。一切眾生於我心中
自生自死。則我心性名之為常。彼生滅者真無常性。」

【議曰。此示四倒見中第一計也。觀智研窮妄想巳
消則八識精明徧十方界。以不知是識體精明遂
執為神我。從此計為我徧十方。一切眾生於我心
中自生自死。則我心性為常。彼生滅者真無常性。
此單觀自也。】

「二者是人不觀其心。徧觀十方恒沙國土。見劫壞處
名為究竟無常種性劫。不壞處名究竟常。」

【議曰。此示四倒見中第二計也。此人定中不觀自
心。但觀十方國土。見劫壞處名究竟無常。劫不壞
處名究竟常。此單觀他也。】

「三者是人別觀我心精細微密猶如微塵。流轉十方
性無移改。能令此身即生即滅。其不壞性名我性常。
一切死生從我流出名無常性。」

【議曰。此示四倒見中第三計也。是人定中觀自心
微密流轉十方性無改易故稱為我。今在色蘊之
中能令此身即生即滅。其不懷者是我心性名我
性常。一切生死從我流出名無常性。此自他共觀
計自常他無常也。】

「四者是人知想陰盡見行陰流。行陰常流計為常住。
色受想等。今巳滅盡名為無常由此計度一分無常
一分常故。墮落外道惑菩提性。是則名為第三外道
一分常論。」

【議曰。此示四倒見中第四計也。定中觀四陰先後。
今見行陰遷流相續不斷計為常性。見色受想三
陰巳滅名無常性。此合觀四陰起一分常一分無
常計也。此皆不了妙明故云惑菩提性。】

「又三摩中諸善男子堅凝正心魔不得便。窮生類本。
觀彼幽清常擾動元。於分位中生計度者是人墜入
四有邊論。」

【議曰。此行陰第四計四有邊論也。以定研窮想陰
盡處行陰現前有四分位計為有邊無邊。】

「一者是人心計生元流用不息。計過未者名為有邊。
計相續心。名為無邊。」

【議曰。此行陰四有邊中初計也。定中研窮見行陰
現今流注不息。過未不見名為有邊。現相續心名
為無邊。此約三世分位也。】

「二者是人觀八萬劫則見眾生。八萬劫前寂無聞見。
無聞見處名為無邊。有眾生處名為有邊。」

【議曰。此行陰四有邊中二計也。定中觀八萬劫前
無見聞處名為無邊。見有眾生處名為有邊。此約
見聞分位計也。】

「三者是人計我徧知得無邊性。彼一切人現我知中
我曾不知彼之知性。名彼不得無邊之心但有邊性。」

【議曰。此行陰四有邊中三計也。定中見我之知徧
一切處。一切眾生現我知中。是我得無邊性也。彼
眾生之知不見現我知中。以彼未得無邊之心但
有邊性耳。此約彼此分位妄計也。】

「四者是人窮行陰空以其所見心路籌度。一切眾生
一身之中計其咸皆半生半滅。明其世界一切所有
一半有邊一半無邊。由是計度有邊無邊。墮落外道
惑菩提性。是則名為第四外道立有邊論。」

【議曰。此行陰四有邊中四計也。以觀研窮取行陰
空。以空處名滅見處名生。即計一切眾生身中一
半是生一半是滅。世界亦然。以現見處名為有邊。
以不見處名為無邊。此約生滅分位計也。】

「又三摩中諸善男子堅凝正心魔不得便。窮生類本。
觀彼幽清常擾動元。於知見中生計度者是人墜入
四種顛倒不死矯亂徧計虗論。」

【議曰。此示行陰第五計四種不死矯亂論也。長水
引婆沙論說外道計天常住名為不死。計不亂答
得生彼天。若實不知而輒答者恐成矯亂。故有問
時答言祕密。不應皆說。或不定答。佛法呵云此真
矯亂。以於知見中不能決擇。故有問者矯智亂答。
故云不死矯亂。】

「一者是人觀變化元。見遷流處名之為變。見相續處
名之為恒。見所見處名之為生。不見見處名之為滅。
相續之因性不斷處名之為增。正相續中中所離處
名之為減。各各生處名之為有。互互亡處名之為無。
以理都觀用心別見。有求法人來問其義。答言我今
亦生亦滅亦有亦無亦增亦減。於一切時皆亂其語。
令彼前人遺失章句。」

【議曰。此行陰四矯亂中初計也。觀照研窮生滅根
元故云觀變化元。於一行陰生滅中別見八義。謂
常變生滅增減有無。不見見者謂見不見之處也。
以理總觀變化之心。用心別見生滅等八義。故計
以為宗。有人來問則答云亦生亦滅等。約八義以
答。以無定見。故據兩楹。令彼問人不得道理。無決
定見。故云遺失章句。】

「二者是人諦觀其心互互無處。因無得證。有人來問。
唯答一字但言其無。除無之餘無所言說。」

【議曰。此行陰四矯亂中第二單討無也。以觀研窮
行陰生滅。但見念念滅處名互互無。遂計為無。諸
法皆然。故云因無得證。故有人來問但答云無之
一字而巳。】

「三者是人諦觀其心各各有處。因有得證。有人來問。
唯答一字但言其是。除是之餘無所言說。」

【議曰。此行陰四矯亂中第三單計有也。以觀研窮
行陰生滅。念念生處名各各有。因是得證一切皆
有。故有人來問但答云是。以雖觀生處名有。且又
見滅。故不敢正言有。但答是之一字。擬防過也。】

「四者是人有無俱見。其境枝故其心亦亂。有人來問。
答言亦有即是亦無。亦無之中不是亦有。一切矯亂
無容窮詰。由此計度矯亂虗無。墮落外道惑菩提性。
是則名為第五外道四顛倒性不死矯亂徧計虗論。」

【議曰。此行陰四矯亂中第四雙計有無也。以觀研
窮行陰生滅二相故雙計有無。以其境枝不一故
其心亦亂。有人來問答云亦有即是亦無者。意許
亦有之中即有於無。以見生即滅故。亦無之中不
是亦有者。以見滅處不許有生。謂無中不敢言有。
以此有無互相遮防。故云無容窮詰。總是妄計本
無一定道理。故云矯亂徧計虗論。】

「又三摩中諸善男子堅凝正心魔不得便。窮生類本。
觀彼幽清常擾動元。於無盡流生計度者是人墜入
死後有相發心顛倒。」

【議曰。此示行陰第六計死後有相起十六見也。無
盡流行陰也。今見行遷不息。都執死後有相。以行
為我故。】

「或自固身云色是我(即色是我)或見我圓含徧國土云我
有色。(我大色小色在我中)或彼前緣隨我迴復云色屬我。(離色是我)
或復我依行中相續云我在色(色大我小我在色中)皆計度言
死後有相。如是循環有十六相。」

【議曰。此見行陰無盡故執死後有相。初本計也。自
堅固色為我等有四。而後三陰亦然。今觀行陰為
無盡流。例觀前三亦皆無盡。故計死後有相。成十
六相也。以色陰巳破。亦同行陰無盡。故自固身。此
計即色是我也。或計我圓徧云我有色。即我大色
小色在我中也。前緣即目前之色也。色屬我即我
離色別有我也。行中相續云我在色。即色大我小
我在色中。於色陰中作此四計。於受想行陰亦復
如是。四陰共成十六相也。】

「從此或計畢竟煩惱。畢竟菩提。兩性並驅各不相觸。
由此計度死後有故。墮落外道惑菩提性。是則名為
第六外道立五陰中死後有相心顛倒論。」

【議曰。此因計四陰死後有相。故別計煩惱菩提不
相陵奪。兩性並驅。畢竟後有。例如四陰。蓋顛倒論
也。】

「又三摩中諸善男子堅凝正心魔不得便。窮生類本
觀彼幽清常擾動元。於先除滅色受想中生計度者
是人墜入死後無相發心顛倒。」

【議曰。此行陰第七妄計死後無相也。以觀研窮見
前三陰巳滅。即知行陰亦滅。故計死後無相。】

「見其色滅形無所因。觀其想滅心無所繫。知其受滅
無復連綴。陰性銷散。縱有生理而無受想與草木同。
此質現前猶不可得。死後云何更有諸相。因之勘校
死後相無如是循環有八無相(四陰因亡果喪)從此或計涅
槃因果一切皆空。徒有名字究竟斷滅。由此計度死
後無故。墮落外道惑菩提性。是則名為第七外道立
五陰中死後無相心顛倒論。」

【議曰。此約四陰現在因亡未來果喪故成八無相。
此便計涅槃因果一切皆空。成斷滅見顛倒論也。】

「又三摩中諸善男子。堅凝正心魔不得便。窮生類本。
觀彼幽清常擾動元。於行存中兼受想滅雙計有無
自體相破。是人墜入死後俱非起顛倒論。」

【議曰。此行陰第八妄計死後俱非相也。於行存中
兼受想滅雙計有無。謂將巳滅三陰例現存行陰。
作四箇非有句。又將現存行陰例前巳滅三陰作
四箇非無句。前後相望每陰皆有非有非無成四
俱非。現在既爾。死後亦然。故成八俱非相。】

「色受想中見有非有。行遷流內觀無不無。如是循環
窮盡陰界八俱非相。隨得一緣皆言死後有相無相。」

【議曰。此出八相俱非所以也。色等三陰先有今無。
例行亦爾。此四非有也。行遷流內觀無不無者。謂
若將行陰例前為無。且今現見遷流不斷。故又非
無。行既非無。前三亦爾。此四非無也。如是循環窮
盡陰界者。現將四陰循歷相例一一皆見非有非
無故云循環。惟至死後故云窮盡陰界八俱非相。
隨得一緣謂隨舉一陰死後皆悉非有非無也。有
相即非無。無相即非有。】

「又計諸行性遷訛故心發通悟。有無俱非。虗實失措。
由此計度死後俱非後際昏瞢無可道故。墮落外道
惑菩提性。是則名為第八外道立五陰中死後俱非
心顛倒論。」

【議曰。此四俱非中別計也。以觀四陰有無俱非故
計諸行性遷訛故通悟一切皆是非有非無。以非
有無虗實不定故云失措。以現前有無不定。況死
後昏瞢何可道耶特顛倒見耳。】

「又三摩中諸善男子堅凝正心魔不得便。窮生類本。
觀彼幽清常擾動元。於後後無生計度者是人墜入
七斷滅論。或計身滅。或欲盡滅。或苦盡滅。或極樂滅。
或極捨滅。如是循環窮盡七際現前銷滅滅巳無復。
由此計度死後斷滅。墮落外道惑菩提性。是則名為
第九外道立五陰中死後斷滅心顛倒論。」

【議曰。此行陰第九妄計七斷滅也。以觀行陰念念
生滅處名後後無。設生七處後皆斷滅。七處者。身
滅人天也。欲盡初禪也。苦盡二禪也。極樂三禪也。
極捨四禪及無色也。是名七際。謂七處皆現斷滅。
死後不復生也。】

「又三摩中諸善男子堅凝正心魔不得便。窮生類本。
觀彼幽清常擾動元。於後後有生計度者是人墜入
五涅槃論。」

【議曰。此行陰第十妄計五涅槃也。以觀行陰滅而
復生名後後有。妄計五處為涅槃果。】

「或以欲界為正轉依觀見圓明生愛慕故。或以初禪
性無憂故。或以二禪心無苦故。或以三禪極悅隨故。
或以四禪苦樂二亡不受輪迴生滅性故。迷有漏天
作無為解。五虗安隱為勝淨依。如是循環五處究竟。
由此計度五現涅槃。墮落外道惑菩提性。是則名為
第十外道立五陰中五現涅槃心顛倒論。」

【議曰。此計五涅槃相也。轉依者轉生死依涅槃也。
未離欲界於觀心中見圓明相即以欲界為轉依
處。或以初禪巳離欲染無復憂心。二禪離苦。三禪
極喜。四禪苦樂二亡名為極捨。以此五處即轉依
處。謂五現涅槃。因修禪定得少輕安。不知現在有
漏。便妄執為涅槃。

􂔹三誡勗深防。】

「阿難。如是十種禪那狂解。皆是行陰用心交互故現
斯悟。眾生頑迷不自忖量。逢此現前以迷為解。自言
登聖。大妄語成墮無間獄。」

【議曰。此結行陰十種狂解也。以上十種皆是邪見。
因修禪定而發邪見故云狂解。於生滅中妄起計
度理觀不明故云交互。】

「汝等必須將如來語於我滅後傳示末法。徧令眾生
覺了斯義。無令心魔自起深孽。保持覆護銷息邪見。
教其身心開覺真義。於無上道不遭枝岐。勿令心祈
得少為足。作大覺王清淨標指。」

【議曰。此勸弘宣也。前想陰中所引外魔故云天魔。
此行陰微細皆於定心自生邪見故云心魔。乃自
作災孽非外來也。故令弘宣保護預知覺察不墮
邪見故云不遭枝岐。枝非根本。岐非正路。離此可
至究竟安隱之處也。

􂨞五識陰分三。
􂔹初當陰未破。】

「阿難。彼善男子修三摩提行陰盡者。諸世間性幽清
擾動同分生機倐然隳裂沈細綱狃。補特伽羅酬業
深脈感應懸絕。於涅槃天將大明悟。如鷄後鳴顧瞻
東方巳有精色。六根虗靜無復馳逸。內外湛明入無
所入。深達十方十二種類受命元由。觀由執元諸類
不召。於十方界巳獲其同。精色不沈發現幽祕。此則
名為識陰區宇。」

【議曰。此明行盡識現之相也。世間性謂行陰為世
間生死之體也。以眾生生死皆依行陰生滅故為
同分生機。前言基乃其本。今言機乃樞機也。謂此
行陰最極深沈微細網羅諸趣結不可解故云綱
紐。今以定力研窮頓破故云倐然隳裂。補特伽羅
云數取趣。十二類生由行陰所取。今既隳裂則因
亡果喪不受後有。故云酬業深脈感應懸絕。是知
能滅行陰則永脫分段生死矣。此行陰盡也。五陰
黑暗覆涅槃天為生死長夜。今四陰巳破故如天
將明。鷄後鳴則將明之時也。識陰精明故如東方
精色。行陰既盡意根巳銷則六識無體故六根虗
靜不馳。內照識體通一湛明。湛入合湛更無可入。
故云內外湛明入無所入。識陰乃十二類受命元
由。至此深達。但觀識性執持根元。習氣不行。新業
不起。無受生分。故云諸類不召。十方世界十二類
生身心世界唯識變現。今觀歸識性故云巳獲其
同。識精現前不昧故云精色不沈。識體幽祕今以
觀力研窮朗入觀境故云發現。此則名為識陰區
宇。以但識陰顯現而未破故云區宇。】

「若於羣召巳獲同中銷磨六門合開成就。見聞通鄰
互用清淨。十方世界及與身心如吠瑠璃內外明徹。
名識陰盡。是人則能超越命濁。觀其所由罔象虗無
顛倒妄想以為其本。」

【議曰。此明識陰盡相也。羣召同中即識體之中。若
於此中以觀力研窮。向以六根隔礙。今則銷磨六
門合成一體開其留礙。使見聞覺知互相為用。則
六根清淨鈍一圓明清淨寶覺。故身心世界如吠
瑠璃內外明徹。名識陰盡。以命濁依識而立。今識
陰一破故超命濁。罔象虗無謂似有若無。乃法身
之影明。指最初生相無明以為識體也。

􂔹二示定境差別以下十段。】

「阿難當知。是善男子窮諸行空。於識還元巳滅生滅
而於寂滅精妙未圓。能令巳身根隔合開。亦與十方
諸類通覺。覺知通㳷能入圓元。若於所歸立真常因
生勝解者是人則墮因所因執。娑毗迦羅所歸冥諦
成其伴侶。迷佛菩提亡失知見。是名第一立所得心
成所歸果。違遠圓通背涅槃城生外道種。」

【議曰。此識陰初妄計也。行陰巳空故返識還元。無
明未盡尚有微細流注故於寂滅精妙未圓。觀照
圓明能令巳身六根向隔而今合開。但未全互用。
觀十方諸類唯識所現。故覺知通㳷能入圓元覺
性。此特觀照之力未為究竟。若於所歸之地便妄
立為真常之因於此生決定解者是人則墮因所
因執。謂因識陰執為真常為萬法之因故云因所
因。以世間萬法因妄有生。妄本無因故說無生。今
執定此識能生萬法則與外道所執冥諦無異矣。
以娑毗外道執冥初主諦從冥生覺等二十五法。
故以冥諦為生法之因。非因計因謬起斯計故亡
正知見。是皆計有所得心為所歸地。故違背涅槃
成外道種。故參禪人但存絲毫知見未亡便成外
道邪見。況妄計乎。】

「阿難。又善男子窮諸行空。巳滅生滅而於寂滅精妙
未圓。若於所歸覽為自體。盡虗空界十二類內所有
眾生皆我身中一類流出生勝解者是人則墮能非
能執。摩醯首羅現無邊身成其伴侶。迷佛菩提亡失
知見。是名第二立能為心成能事果。違遠圓通背涅
槃城生大慢天我徧圓種。」

【議曰。此識陰第二妄計也。以觀照研窮行陰雖空
而於寂滅一心未能圓悟。若於所歸識性覽為自
體。以見識性圓滿徧虗空界則計十二類生從我
身中一類流出以為決定。如此則墮能非能執。其
實不能而妄計為能故云能非能。摩醯首羅大自
在天也。外道計大自在天為常能生諸法。現無邊
身者執我身能現無量眾生也。因既能為果成能
事非正知見。故違背涅槃成我徧圓種。】

「又善男子窮諸行空。巳滅生滅而於寂滅精妙未圓。
若於所歸有所歸依自疑身心從彼流出。十方虗空
咸其生起。即於都起所宣流地作真常身無生滅解。
在生滅中早計常住。既惑不生亦迷生滅。安住沈迷
生勝解者是人則墮常非常執。計自在天成其伴侶。
迷佛菩提亡失知見。是名第三立因依心成妄計果。
違遠圓通背涅槃城生倒圓種。」

【議曰。此識陰第三妄計也。所歸即識體也。前覽所
歸為自體。今認所歸為他體。故疑自身及一切法
從彼生起。故以識為都宣流地計為真常無生滅
解。尚在生滅便早計為真常。不達真無生意。且以
生滅為不生故云既迷不生亦迷生滅。二俱不識
堅執不捨故安住沈迷。以非常計常故云常非常
執。既計彼能生我。便與計自在天我能生彼者類
也。因依識陰非果計果故云妄計果。計生滅為不
生故云倒圓。】

「又善男子窮諸行空。巳滅生滅而於寂滅精妙未圓。
若於所知知徧圓故因知立解。十方草木皆稱有情
與人無異。草木為人人死還成十方草樹。無擇徧知
生勝解者是人則墮知無知執。婆吒霰尼執一切覺
成其伴侶。迷佛菩提亡失知見。是名第四計圓知心
成虗謬果。違遠圓通背涅槃城生倒知種。」

【議曰。此識陰第四妄計也。所知乃所觀識陰也。以
觀識體圓徧。其十方草木皆唯識所現。不達此義。
遂妄計草木有知與人同體。不揀有情無情故云
無擇徧知。以為決定。此人則墮知無知執。婆吒霰
尼二外道名也。計一切覺。即草木有知。故成其類。
妄計無情有知故成虗謬果為倒知種也。】

「又善男子窮諸行空。巳滅生滅而於寂滅精妙未圓。
若於圓融根互用中巳得隨順。便於圓化一切發生。
求火光明。樂水清淨。愛風周流。觀塵成就。各各崇事。
以此羣塵發作本因立常住解。是人則墮生無生執。
諸迦葉波并婆羅門勤心役身事火崇水求出生死
成其伴侶。迷佛菩提亡失知見。是名第五計著崇事
迷心從物立妄求因求妄冀果。違遠圓通背涅槃城
生顛化種。」

【議曰。此識陰第五妄計也。以觀照研窮六根雖未
及互用巳得隨順。四大漸融妄謂圓化一切發生。
遂計四大為常能成聖果。故各各祟事。以四大為
常住解能生勝果。其四大性實不能生妄計能生
故云生無生執。三迦葉波事火外道之儔也。既迷
唯心妄從物立因果。顛倒化理故云顛化種。】

「又善男子窮諸行空。巳滅生滅而於寂滅精妙未圓。
若於圓明計明中虗非滅羣化。以永滅依為所歸依
生勝解者是人則墮歸無歸執。無想天中諸舜若多
成其伴侶。迷佛菩提亡失知見。是名第六圓虗無心
成空亡果。違遠圓通背涅槃城生斷滅種。」

【議曰。此識陰第六妄計也。以觀照研窮觀識性虗
明。即於此中見前四陰巳滅則一切永滅故云非
滅羣化非絕滅也。即計永滅為所歸依。執決定見。
此人則墮歸無歸執。斷滅非所歸地故云歸無歸
執。此即無想外道與四空成其類也。舜若多空也。
此執圓虗無心斷滅為因故成空亡果為斷滅種
也。】

「又善男子窮諸行空。巳滅生滅而於寂滅精妙未圓。
若於圓常固身常住。同於精圓長不傾逝生勝解者
是人則墮貪非貪執。諸阿斯陀求長命者成其伴侶。
迷佛菩提亡失知見。是名第七執著命元立固妄因
趣長勞果。違遠圓通背涅槃城生妄延種。」

【議曰。此識陰第七妄計也。以觀識陰圓常故欲固
色身同於識陰妄求長生故云長不傾逝。以色身
無常本不當貪而妄貪長生故云貪非貪執。謂貪
其不當貪也。阿私陀云無比。乃長壽仙也。固執妄
識為因趣長勞果。舊解勞作牢固之牢。妄執延年
故云妄延種。】

「又善男子窮諸行空。巳滅生滅而於寂滅精妙未圓。
觀命互通却留塵努恐其銷盡。便於此際坐蓮華宮
廣化七珍多增寶媛恣縱其心生勝解者是人則墮
真無真執。吒枳迦羅成其伴侶。迷佛菩提亡失知見。
是名第八發邪思因立熾塵果。違遠圓通背涅槃城
生天魔種。」

【議曰。此識陰第八妄計也。識陰為十二類生受命
元由。今觀此識故見十方眾生之命彼此互通。由
此遂生妄計。謂我命若盡則眾生之命亦盡。即教
誰證真常誰化眾生。故留塵勞多增欲樂圖命久
住。以證真化物。故起惑恣欲。實非證真故云真非
真執。吒枳迦羅舊未詳釋。意必魔王天名也。以定
中忽起邪思為因立熾塵果故生天魔種也。】

「又善男子窮諸行空。巳滅生滅而於寂滅精妙未圓。
於命明中分別精麤疏決真偽。因果相酬唯求感應。
背清淨道。所謂見苦斷集證滅修道。居滅巳休更不
前進生勝解者是人則墮定性聲聞。諸無聞僧增上
慢者成其伴侶。迷佛菩提亡失知見。是名第九圓精
應心成趣寂果。違遠圓通背涅槃城生纏空種。」

【議曰。此識陰第九妄計也。以觀照研窮以識體為
精真以惑業為麤偽。精麤二種因果相酬。故修精
真之因求感精應之果。故見苦斷集慕滅修道也。
今既得滅便巳為休。得少為足更不前進。此人則
墮定性聲聞。及四禪無聞之儔未得謂得為增上
慢。此以圓精應心成趣寂之小果。沈空滯寂故云
纏空種。】

「又善男子窮諸行空。巳滅生滅而於寂滅精妙未圓。
若於圓融清淨覺明發研深妙。即立涅槃而不前進
生勝解者是人則墮定性辟支。諸緣獨倫不迴心者
成其伴侶。迷佛菩提亡失知見。是名第十圓覺㳷心
成湛明果。違遠圓通背涅槃城生覺圓明不能圓種。」

【議曰。此識陰第十妄計也。覺明即識精圓明。而此
識體四陰巳消此亦將破無復麤垢故云圓融清
淨。於此研窮便為深妙立為涅槃此妄計也。是人
則墮定性辟支。諸緣覺獨覺之類。認識陰為圓覺。
合妄計為㳷心。寂然不動未破無明故云湛明果。
捨生自度故不化圓種。

􂔹三戒勗深防。】

「阿難。如是十種禪那中塗成狂因依迷惑。於未足中
生滿足證。皆是識陰用心交互故生斯位。眾生頑迷
不自忖量。逢此現前各以所愛先習迷心而自休息。
將為畢竟所歸寧地。自言滿足無上菩提。大妄語成
外道邪魔所感業終墮無間獄。聲聞緣覺不成增進。」

【議曰。此通斥妄計也。以將破識陰而未極妙圓似
覺未覺便生邪計故云中途成狂。不了識陰妄生
止足故云因依迷惑。淺者為外道邪魔種。深者墮
二乘地。

􂨝八敕令弘宣。】

「汝等存心秉如來道。將此法門於我滅後傳示末世。
普令眾生覺了斯義。無令見魔自作沈孽保綏哀救
消息邪緣。令其身心入佛知見。從始成就不遭岐路。」

【議曰。此敕令弘宣也。以識陰中魔皆依妄見故云
見魔。自心取著自壞真修故云自作沈孽。非此法
門不能保綏哀救消息邪緣入佛知見也。心外取
法故云岐路。

􂨝九諸佛同證。】

「如是法門先過去世恒沙劫中微塵如來乘此心開
得無上道。」

【議曰。此示諸佛同證也。謂無有一佛不破識陰而
得菩提者。

􂨝十陰盡功圓。】

「識陰若盡則汝現前諸根互用。從互用中能入菩薩
金剛乾慧。圓明精心於中發化。如淨瑠璃內含寶月。
如是乃超十信十住十行十迴向四加行心菩薩所
行金剛十地等覺圓明。入於如來妙莊嚴海。圓滿菩
提歸無所得。」

【議曰。此示陰盡圓證功用也。從互用中即入金剛
乾慧者。此言識陰一破則不歷諸位一超直入圓
證佛果。所以然者。以如來藏清淨真心本無迷悟。
但因一念妄動是為生相無明。不生不滅與生滅
和合成阿賴耶識。變起色心諸法而成五陰之眾
生。今返妄歸真乃以金剛如幻三昧直觀八識根
本無明即轉生死而為涅槃。故不歷諸位一念頓
證無上菩提。此乃上根利智。如觀音耳根圓通生
滅既滅寂滅現前忽然超越世出世間。故今識陰
一破則六根互用。從互用中即入菩薩金剛乾慧。
是則但破生相無明便成佛果。不必定歷諸位也。
是知五陰次第未必一一經歷。但約觀心通途故
須一一開示耳。故識陰盡者。圓明精心於中發化。
此即上同諸佛慈力。下合眾生悲仰。普門示現利
益眾生。故云發化。以身心世界諸佛眾生圓融交
徹。故如淨瑠璃內含寶月。便能頓超諸位。入於果
海歸無所得。如此方名究竟極則也。

􂨝十一先佛授受。】

「此是過去先佛世尊奢摩他中毗婆舍那覺明分析
微細魔事。魔境現前汝能諳識。心垢洗除不落邪見。
陰魔銷滅。天魔摧碎。大力鬼神褫魄逃逝。魑魅魍魎
無復出生。直至菩提無諸少乏。下劣增進。於大涅槃
心不迷悶。」

【議曰。此言先佛授受心法以示行人也。以三觀乃
佛佛成道之本。定中魔事乃先佛所經。非今特說。
故須諦信也。令預識魔事。則魔境現前則不落邪
見。魔氣銷滅即可直至菩提。心不迷悶。有此大益。
故須弘宣。

􂨝十二重示密修。】

「若諸末世愚鈍眾生。未識禪那不知說法。樂修三昧。
汝恐同邪。一心勸令持我佛頂陀羅尼呪。若未能誦。
寫於禪堂或帶身上。一切諸魔所不能動。汝當恭欽
十方如來究竟修進最後垂范。」

【議曰。此再示密修功用也。愚鈍眾生不知說法。有
修禪者恐遭魔擾。則教一心持我佛頂神呪。此是
諸佛心印。仗斯呪力則魔不能動。此外無可降魔
者。唯此法門乃十方如來究竟修證。出世密因。實
如來最後之垂範。汝宜恭欽宣布。以利將來。作大
法益也。

前明五陰魔竟。

􂗰二示五陰妄想分二。
􂨝初當機請問。】

「阿難即從座起。聞佛示誨頂禮欽奉憶持無失。於大
眾中重復白佛。如佛所言五陰相中五種虗妄為本
想心。我等平常未蒙如來微細開示。又此五陰為併
銷除為次第盡。如是五重詣何為界。惟願如來發宣
大慈。為此大眾清明心目。以為末世一切眾生作將
來眼。」

【議曰。阿難因聞從前開示五陰。皆依妄想安立。未
知妄想以何為本。上言破五陰相。且五陰相不知
頓漸次第。亦不知五陰以何為界。總伸三問冀佛
最後開示也。

􂨝二世尊委示分五。
􂨞初總示妄元。】

「佛告阿難。精真妙明本覺圓淨。非留死生及諸塵垢。
乃至虗空皆因妄想之所生起。斯元本覺妙明真精
妄以發生諸器世間。如演若多迷頭認影。妄元無因。
於妄想中立因緣性。迷因緣者稱為自然。彼虗空性
猶實幻生。因緣自然皆是眾生妄心計度。阿難。知妄
所起說妄因緣。若妄元無。說妄因緣元無所有。何況
不知推自然者。是故如來與汝發明五陰本因同是
妄想。」

【議曰。此總示五陰皆以妄想為本也。將明妄想先
立一真法界以為妄本故曰精真妙明本覺圓淨。
謂精真妙明本覺真心本來圓滿清淨。中不留他。
故云非留死生及諸塵垢。言其本來一法不立。何
有五陰差別之相。其虗空世界眾生業果等事皆
因妄想生起。元從本覺妙明真精妙心中妄以發
生世間諸相。如演若迷頭認影之事無狀狂走故
曰妄元無因。以自妄想發生遞相為種。故於妄想
中立因緣性巳是迷矣。且迷因緣者又稱為自然。
豈非更迷哉。故云皆是眾生妄心計度本非有也。
若知妄有起處可說因緣。今妄元無則因緣無有。
何況又推自然耶。迷之甚也。由是與汝發明五陰
同是妄想欲令了悟本非有耳。

􂨞二別示五陰本因分二。
􂔹初列分五。

􂨟初色陰。】

「汝體先因父母想生。汝心非想則不能來想中傳命。
如我先言心想醋味口中涎生。心想登高足心酸起。
懸崖不有醋物未來。汝體必非虗妄通倫口水如何
因談醋出。是故當知汝現色身名為堅固第一妄想。」

【議曰。此示色陰妄本也。汝身非有。初因父母妄想
交遘。汝心乘此納想為胎。乃為色身之始。汝心非
想何來想中傳此命根。是則汝身蓋因父母與巳
三處妄想和合而成。然想雖虗妄而能成事。如我
先說想梅思崖口水足酸因之而出。故妄想雖虗
而實有酸水。因知汝身從妄想有亦猶是也。是故
妄想凝結而成此身名為堅固第一妄想也。

􂨟二受陰。】

「即此所說臨高想心能令汝形真受酸澀。由因受生
能動色體。汝今現前順益違損二現驅馳名為虗明
第二妄想。」

【議曰。此示受陰妄本也。汝受非有。但由虗想臨高
而明受酸澀能動色體。則可驗知違順損益苦樂
二受皆因虗明妄想而有也。

􂨟三想陰。】

「由汝念慮使汝色身。身非念倫。汝身何因隨念所使
種種取像。心生形取與念相應。寤即想心。寐為諸夢。
則汝想念搖動妄情名為融通第三妄想。」

【議曰。此示想陰妄本也。身為四大本屬無知。但被
妄想念慮所轉故心生形取與念相應。即寤寐夢
覺皆是妄想搖動妄情。是皆妄想融通一身。是故
身以妄想為主也。

􂨟四行陰。】

「化理不住運運密移。甲長髮生氣銷容皺日夜相代
曾無覺悟。阿難。此若非汝云何體遷。如必是真汝何
無覺。則汝諸行念念不停名為幽隱第四妄想。」

【議曰。此示行陰妄本也。行陰本無。但由汝心生滅
不停故使汝身遷流不住。化理下六句通言行陰
微細幽隱難知之相。此若非汝下四句辯妄無體
也。行若非汝則何能遷體。若實是汝何以不覺。求
之不得。則知諸行念念生滅不停者名為幽隱妄
想也。

􂨟五識陰。】

「又汝精明湛不搖處名恒常者。於身不出見聞覺知。
若實精真不容習妄。何因汝等曾於昔年覩一奇物。
經歷年歲憶忘俱無。於後忽然覆覩前異記憶宛然
曾不遺失。則此精了湛不搖中念念受熏有何籌算。
阿難當知。此湛非真。如急流水望如恬靜。流急不見
非是無流。若非想元寧受妄習。非汝六根互用開合
此之妄想無時得滅。故汝現在見聞覺知中串習幾
則湛了內罔象虗無第五顛倒微細精想。」

【議曰。此示識陰妄本也。識陰本非有也。元是真精
妙明心體。但受妄想熏習葢覆真性故名識耳。然
此識體元是真精湛不搖處。在此身中不出見聞
覺知皆識之用也。若此識體果實是真則不容習
妄。以不受熏乃可名真。如何昔年曾覩奇物久而
不忘。豈非熏習使然耶。以此而推則汝所指精了
湛不搖中念念受熏有何籌算。如此安得為恒常
耶。故汝所執之湛非真湛寂。第以微細流注生滅
汝不覺知。如急流水望之似恬。以流急不見非是
無流。則汝識體若非想元寧受妄習。今既受妄熏
則非真常恒一矣。若得此識純真。非汝六根互用
則此妄想無時得滅。豈可以妄想所熏之識便以
為真。故汝現在見聞覺知麤現於外。而其中有串
習幾微生滅之相。於湛了內似有若無不能窮詰
者正是罔象虗無微細精想。以為識陰之體。由是
觀之五陰皆以妄想為體。妄想無體則陰非有也。

􂔹二結。】

「阿難。是五受陰五妄想成。」

【議曰。此結示五陰皆妄想成也。此五即是眾生受
報之地。故通名五受陰。又名五取蘊。乃補特伽羅
所數取故。
上答五陰本因。

􂨞三示陰界邊際。】

「汝今欲知因界淺深。唯色與空是色邊際。唯觸及離
是受邊際。唯記與忘是想邊際。唯滅與生是行邊際。
湛入合湛歸識邊際。」

【議曰。此答二問因界淺深也。因即界義。亦是分義。
因依界分際分各別故云因界。色謂形色。空謂顯
色。俱色蘊攝。唯色與空乃色邊際。觸有違順。離無
違順唯一捨受。三受乃受之邊際。記憶與忘乃想
邊際。生滅四相乃行之邊際。湛入合湛者湛乃八
識之體。所謂湛兮似若存。以生滅乃從湛流出。今
旋歸妙湛。故云湛入合湛為識之邊際也。

􂨞四示迷悟頓漸。】

「此五陰元重疊生起。生因識有。滅從色除。理則頓悟
乘悟併銷。事非頓除因次第盡。我巳示汝劫波巾結。
何所不明再此詢問。」

【議曰。此答三問頓漸也。以此五陰最初生起從阿
賴耶識變起見相二分。以此色心二法和合而成
五陰之眾生。故云生因識有。今返妄歸真先破色
陰後破識陰。故云滅從色除。若依圓理一念頓悟
不歷漸次頓登佛地。故云乘悟併銷。但歷劫無明
習氣須一一研窮。故云漸除須因次第而盡。如前
所示巾結同異結解次第何所不明今再問耶。此
結責也。

􂨞五結勸修持。】

「汝應將此妄想根元心得開通傳示將來末法之中
諸修行者。令識虗妄深厭自生。知有涅槃不戀三界。」

【議曰。此結勸也。一切世界妄想所持。今知五陰身
心同一妄想則一切無非妄想建立。若了妄想無
性則身心世界當下銷亡。有何涅槃之難證。又何
三界之可戀哉。是故將此妄想根元傳示末法令
知修行之要也。

前正宗分竟。

○三流通分分四。
􂨜初較量功德。】

「阿難。若復有人徧滿十方所有虗空盈滿七寶。持以
奉上微塵諸佛。承事供養心無虗度。於意云何。是人
以此施佛因緣得福多不。」

【議曰。此勸流通先較功德令生信重也。十方虗空
廣大之處。充滿七寶能施之多。微塵諸佛所奉之
眾。心無虗度立心之堅。如此殊勝獲福豈可思議哉。

􂨜二獲福殊勝。】

「阿難答言。虗空無盡。珍寶無邊。昔有眾生施佛七錢
捨身猶獲轉輪王位。況復現前虗空既窮佛土充徧
皆施珍寶。窮劫思議尚不能及。是福云何更有邊際。」

【議曰。此答供佛獲福殊勝也。施七錢而感輪王之
報。所施者少。所報者大。況以滿空無盡之七寶以
奉至極之如來。如此之福豈可得而思議耶。

􂨜三總顯勝益。】

「佛告阿難。諸佛如來語無虗妄。若復有人身具四重
十波羅夷。瞬息即經此方他方阿鼻地獄。乃至窮盡
十方無間靡不經歷。能以一念將此法門於末劫中
開示未學。是人罪障應念銷滅。變其所受地獄苦因
成安樂國。得福超越前之施人百倍千倍千萬億倍。
如是乃至算數譬喻所不能及。阿難。若有眾生能誦
此經能持此呪。如我廣說窮劫不盡。依我教言如教
行道。直成菩提無復魔業。」

【議曰。此以厚施之福極重之罪總校不若弘法之
勝益也。四重十重之罪。阿鼻極重之苦。窮盡十方
之廣。此罪此苦不可思議矣。若能以此法門一念
開示末法。則令前重罪頓銷。苦具變成樂國。足知
此法之勝益也。不唯滅罪。又且獲福。超前布施之
人不可算數之倍者何其法之殊勝耶。良以圓頓
法門一念熏修即得無上菩提之果。故此經說如
來藏性功德無窮。呪乃諸佛心印。印持無盡。顯密
雙修。成佛真要。故說不能盡。若依教修行。直成菩
提。無復魔業。是謂最勝法門也。故弘宣之功不可
思議矣。

􂨜四都結法會。】

「佛說此經巳。比丘比丘尼。優婆塞優婆夷。一切世間
天人阿脩羅。及諸他方菩薩二乘聖仙童子。并初發
心大力鬼神。皆大歡喜作禮而去。」

【議曰。此結法會也。以如來最極之至聖。集凡聖同
居之法會。現無量光明之瑞相。演祕密難思之神
呪。說微妙難解之法門。斷歷劫生死之愛根。銷五
陰邪思之魔業。得見所未見。幸聞所未聞。所以皆
大歡喜也。】
大佛頂如來密因修證了義諸菩薩萬行首楞嚴經
通議卷第十

* 楞嚴通議補遺明南嶽沙門憨山釋德清述

首楞嚴一經統收一代時教迷悟修證因果。徑斷
生死根本發業潤生二種無明。名結生相續。頓破
八識三分。故設三種妙觀攝歸首楞嚴大定。是為
最上一乘圓頓法門。直顯一真法界如來藏性。稱
為妙圓真心。據此大定列為三觀者。以如來藏有
三種義。謂空如來藏不空如來藏空不空如來藏。
由此藏性迷為阿賴耶識變起見相二分。藏性在
識名自證分。由本性不染名白淨識為證自證分。
按論真如生滅二門。此證自證分即是真如。其自
證分即迷中本覺。見分即前七轉識。相分即虗空
四大。在外為世界山河大地及五塵境。在內為根
身。為有執受五蘊之色受二蘊。見即七識意根及
六意識及前五識與同時分別意識。今修楞嚴大
定端在直破八識。但此識體久迷。由相見二分結
為五蘊根身及外世界五塵為分別俱生麤細我
法二執。以執五蘊根身為我執。貪外五塵為我所
受用及計有所作為法執。由此二執纏緜生死。故
今願出生死先破二執為最初方便也。故阿難特
請妙奢摩他三摩禪那為成佛之要。佛特許以三
摩提名大佛頂首楞嚴王。此乃歷別而請佛據一
心圓融大定而說也。是知此經始終不出三觀究
竟不離一心耳。其經文雖未明言指歸。其於破顯
之文皎然明白。第流通者未之究耳。三觀者經妙
奢摩他即當空觀。三摩即假觀。禪那即中道觀也。
皆云妙者。意顯圓融三觀妙契一心。舉一即三言
三即一。離即離非迥出思議之表也。今議此經通
以體相用標顯者。意在先悟後修。故首標觀體欲
令先悟藏性三諦理體依之建立觀相。所謂先悟
毗盧法界也。次示觀相者。意謂無相真心今全迷
為識結成五蘊根身器界有相之法。要在即相而
修。故修道文中單指五蘊六根次即三科七大一
一皆是悟入之門也。證果分中以觀用標者。正顯
所修三觀有能斷能證之力用也。故愚所謂始終
不出三觀者此也。

問曰。三觀以體相用分之者何也。

答曰。名雖三
觀。為約如來藏三諦之理須以三觀證之。其實總
是一心。故佛以首楞嚴大定許之。意謂三觀不離
一心也。按起信論云。有法能起摩訶衍信根。所言
法者謂眾生心。是心總攝一切世間出世間法。故
不名心而名法。然有法必有義。以體相用三為一
心之義。所謂三大是也。以此真心其體廣大故言
體大。以此本來無相。今現十法界依正因果事相
皆是有相之法。故相亦大。以迷此心而成六凡。悟
此心而成四聖。皆一心轉變之妙用也。故用亦大。
謂令先悟此心之體。佛謂開示此體以便造修。故
首明觀體也。既悟此體了知根身器界一切妄相
皆依一心建立。今將所悟之體一一照破妄相本
是妙明真心。故修但依妄相而修。故云觀相。正當
修道之要也。其五十五位皆依觀心建立。要顯此
三觀有能斷惑證真之大用。故為三觀之用也。以
論勘經明文昭著妙契佛心。故予判列無疑。以見
如來說法之本意。且與行人易入也。

問曰。三觀體中攝經三卷半文。且空觀一科即該
三卷經文。至若三科七大本如來藏似顯空理。其
初以徵心辨見發揮以至二種妄見種種徵辨者
主何意耶。

答曰。此經純收五教。即此一空觀體
備該五教空理徹一代之談。文簡義幽殊難領會。
故予通議備列破顯題綱使知節要。至於破妄顯
真經文止有卷半。其義巳收四十年前所說教義
非淺淺也。以吾佛出世說法四十九年談經三百
餘會單為破眾生我法二執耳。二執若破即證涅
槃。涅槃者即如來藏寂滅一心也。以眾生迷此如
來藏心不生不滅與生滅和合成阿賴耶識。此識
具有四分。謂一證自證分即一心真如。二自證分
即迷中本覺。當論中覺不覺義。三見分即前七轉
識。四相分即外器界。經中地水火風虗空乃外五
大為世界。內之根身即五蘊眾生。以眾生既迷此
真心。但認五蘊幻妄身為巳身心妄執為我名分
別我執。外世界五塵為我所受用名分別法執。此
分別二執皆六識所計。以七識乃六識之根。依內
外門轉。其實二識通計也。又有俱生我法二執此
單屬七識。計八識見分為自內名我執。修行妄有
證得為法執。此二微細名俱生二執。若二種二執
破盡乃可證入一心之源是名為佛。阿難既迷真
心正為二障所纏。必須破盡乃是真菩提路。故此
三觀乃破麤細二執之具也。其經文徵心辨見乃
通破麤細二種我執二種妄見。及後破和合乃通
破麤細二種法執。以此楞嚴大定乃圓斷五住煩
惱齊了二種生死不比諸經有先後也。以統收五
教頓證一心故不證先後耳。

問曰。諸教別說。先斷分別二執。次斷俱生二執。此
言總斷者何耶。

答曰。七識乃我法二執之根。依
內外門轉。若依外門與六識作根則有分別二執。
若依內門則執八識見分為我此乃俱生我執。此
執至七地中乃斷。八地以上猶有俱生法執者。以
七識具染淨二分義。故七地斷者乃染分末那向
執八識見分為我者。今此染分一斷則捨藏識名。
而此八識。即轉識真如名白淨識。尚有淨分末那
執此真如謂我所證得是為微細法執。即後經云
菩提心生生滅心滅猶屬生滅。以執真如有所證
得。能所未忘觀智未泯。尚為微細法執。此執若斷
方入妙覺證一心源。此義全合起信。勘定甚明。故
云頓斷頓證。

問曰。此經破執之文向所未明。從來傳者但云徵
心辨見而巳。至於二種見妄亦不知為何而說也。
今通議雖明列破顯之科正當破執之義。先後次
第猶所未明。請細言之。

答曰。所言精麤二執義
關真妄二途總不出八識五蘊耳。一代時教所破
者唯此而巳。以迷一心成阿賴耶識。此識具有四
分。其前三分即五蘊身心世界。其證自證分即所
證真如。今麤細二執唯破四分唯識攝歸一心為
極耳。故勘定經文按此而破。先破五蘊屬分別我
執。其破識蘊而俱生我執即兼帶其中。其二種見
妄乃破分別法執。此凡夫二乘之所共執者。故破
二妄之後即顯本覺真心。以此故知俱生我執巳
帶破在前矣。至次章云汝雖先悟本覺明心汝猶
未明如是覺元非和合生非不和合等。此正破俱
生法執。即此經後云菩提心生生滅心滅猶屬生
滅。故此執一破則頓歸藏性矣。故下文發明一一
皆如來藏者。意顯前破所顯者乃但空耳。下會三
科七大之文乃顯妙有實相真空義耳。此實破妄
之闕鍵也。細心深思乃見其妙。

問曰。破執經文科雖分截。但通途次第尚未了然。
請詳言之。

答曰。分別二執即一切眾生所執五
蘊身心世界。此屬八識相見二分是也。其俱生我
執乃八識自證分。向被七識內執為我。我者經中
見精即自證體乃迷中本覺佛性。故經中二妄既
破即顯此本覺真心。此屬緣因佛性從斷所顯者
未是離障真如也。以淨分末那猶執此覺為我所
證得。此正微細法執。所謂法執不忘巳見猶存。華
嚴八地菩薩迷於真如理中。必待三加七勸方能
捨者。以異熟未空顯最難斷也。即從八地進入等
覺。勘此經文二妄之後佛言汝雖先悟本覺明心
汝猶未明如是覺元非和合生及不和合。意在破
和合覺。謂始覺合乎本覺名究竟覺猶屬和合對
待。故此和合一破即顯如來藏性頓證一心之源
矣。是知八地以上乃破俱生法執耳。論說佛有淨
分末那義在此也。其破分別二執之文從初請定
直至破見精後通破五蘊身心。而俱生我執亦在
所破。二妄之文單破分別法執。其旨甚明。

問曰。初破五蘊。而如來乃首約徵心。而科云乃破
色受二蘊。意猶未明。請直示之。

答曰。八識相見
二分。相乃四大。見乃轉識。以最初見分搏取四大
少分為我根身。論中所指乃受執處遂成五蘊之
眾生。故經云一迷為心決定惑為色身之內者此
也。以色受二蘊正是執受所依之處。名雖徵心意
顯此根身本空非可依處。欲修大定先須內脫身
心。故先破色受二蘊。色身既破則無所執受則妄
心無依。故後進破六識為想蘊耳。

問曰。徵心之後。阿難重請奢摩他路。如來放光復
詰其心。科為破六識想蘊者何也。

答曰。初徵心
為破色受二蘊正破小乘身見。意顯欲修大定必
須內脫根身也。以凡夫但認妄想為心。外道依此
妄計。小乘但斷六識。上二界天人但滅六識。故佛
最初即云。一切眾生皆由執此生死妄想誤為真
實。雖云修行不成聖果。故修大定必首破之。以此
妄想一向執此根身為所依處。舉此執心在此身
內。被佛徵詰。故有七處展轉之執。今皆被破。巳顯
四大本空。則色受二蘊巳空矣。唯此妄想乃生死
之本故次破之。意顯此想非空觀不破。故阿難重
請開示奢摩他路也。未破之先佛放光明者意以
此光為定體也。了此光明則妄想頓破不待言矣
良由眾生昧此光明但用妄想種種顛倒。故先標
二種顛倒以為所破之本意。謂顛倒不生即是如
來真三摩地。故下所破者二顛倒耳。仍詰其心者
正顛倒之心耳。以顛倒心起顛倒見。故舉拳雙驗
心目所在。阿難但執能推妄想為心。故佛咄斥其
非心。結云皆由執此生死妄想等。此正破六識當
想蘊也。下文隨破顛倒之見。故阿難重請發明妙
心開我道眼。意在破妄見耳。

問曰。破見之文不知歸著。請詳示之。

答曰。見乃
八識見分。為前七轉識。七識為七識意根。故七隨
內外門轉。外轉在六識為分別見。內轉執八識為
我為推度見。但有麤細不同耳。先破凡夫常見二
乘無常見外道斷見皆破分別見也。屬第一顛倒
猶係六識。故此後文乃屬七識行蘊破推度見屬
第二顛倒。然分別見乃分別我執。推度見即俱生
我執。直至破識精俱生我執方盡破耳。彼二種見
妄乃破分別法執。二妄之後破和合章乃破俱生
法執也。以證真如但能所未泯有所證得為微細
法執。科名拂迹入玄者意在泯觀心絕對待耳。然
此二執一破則頓歸一心。故下文三科七大一一
皆本如來藏也。

問曰。破見之文科連六七二識似乎纏繞。學者難
分。幸指示之。

答曰。八識三分各識皆具。以見分
為前七轉識。故論云能現能見能取境界。是以六
七二識皆有見也。前凡夫二乘外道之見在六識
者正能取境界者也。謂分別見。論為疏所緣緣。其
七識約八還以辨者。正指能見謂推度見。的指對
相分而言者也。其破見量乃約能現。蓋能現相分
而起見者。故猶屬七識。此量一破方泯二分而歸
見精耳。佛意甚深微細。非微密觀照不了。此以在
破妄門頭。故應委曲搜揚耳。殊非纏繞之說也。

問曰。破見文中先約八還以辨科云揀緣。後顯見
精亦科云揀緣。經義不同而科同者何耶。

答曰
其科揀緣雖同而義亦攸別。前揀緣者。乃見分雜
於緣塵之中一向能所不分。故揀七緣。乃所緣塵
境。其分別緣故特分能所。各有所還。而見性不無。
意指諸可還者皆非是見。其不還者乃見性耳。此
但且分能所尚未的指見性為見精也。其次顯見
精而揀緣者。乃單揀相分。乃八識所現之緣影。不
言見分。意謂種種物像皆八識體中所現。如鏡中
景景鏡不分。故揀去親相分之緣。而見分自泯。識
體猶存。故為見之精者。即識精圓明者也。此在通
泯相見二分獨指識體為見精耳。此意幽深非麤
心可領。須細觀之。

問曰。其見量似屬八識現量。故此一破即云身心
圓明不動道揚於一毛端則能含受十方國土巳
至極則。何以又有後文約八識破我等耶。

答曰。
見量雖似八識現量。以能現見相二分者識。論說
為親所緣緣。若見相未泯對待未忘。故應在七識
耳。其顯真之文身心圓明。正約破染汙無知則不
執取身心故云圓明。一毛含受十方國土正顯離
量故無障礙。此乃分見真理。其實未是極則也。議
疏甚明。宜細詳之。

問曰。佛指見精為第二月。且云雖非妙淨明心如
第二月。何以見精方顯八識未破而經即云若能
轉物即同如來於一毛端即能含受十方國土。斯
則顯理巳徹。何以八識未破而能如此耶。

答曰。
此非淺智可知也。只如初地菩薩纔破分別二執
而藏識全在即能見百佛世界。此後地地增進所
見漸漸廣大。豈非一毛含受十方國土耶。且此識
體本是真如。但為見相二分障礙。今二分既泯識
精圓明。十方國土皎然清淨。毛含十方更復何疑。

問曰。若能轉物之轉與轉識成智之轉為同為異。

答曰。轉雖同而所以轉則大不同也。轉識成智
之轉乃八識各有所轉次第先後單約識說。此經
轉物之轉不說轉識但約轉物。以物轉則見分亦
泯。見分一泯前七識一齊頓轉原無先後次第也。
以見乃八識了別之行相。前七輪識依此見而立。
故見泯而七識齊轉也。所以然者。相宗以識為本。
此經會相歸性特現唯心境界以一心真源為本。
以迷一心真如而為阿賴耶識故有見相二分。由
相分既立則見分取相分而為眾生。所謂自心取
自心非幻成幻法。今見分既泯則離執取故法法
本真一一本如來藏不待轉而自轉矣。所謂不用
求真唯須息見。見分一泯則相分自轉為一心真
如故即同如來也。所謂不取無非幻非幻尚不生
幻法云何立。此意幽潛微密觀照乃能知之。

問曰。巳知破見之意矣。其破八識之文。初云破我
則令即物以推之。又令文殊約是非以揀之。其破
自證則約自然因緣以破之。其破識精又約明暗
色空以揀之。且皆科云以顯一真。豈非重複耶。

答曰。非重複也。以如來說教特為破眾生之妄執。
前云種種顛倒則眾生之妄計非一端也。其教不
比禪宗一悟便了。教中必欲委曲搜揚。其妄中自
有種種妄計故須一一說破耳。其破我者以此八
識二乘執為涅槃我。其未悟時又計蘊即離我。外
道計為神我。其未通計為生死我。故今欲破此識
故先破其我見也。此正俱生我執耳。然即物以令
推其是非者。以此識體全變為根身器界之妄想
本無二法。故今即物以推其是非要顯本為一真。
故令文殊發揚以絕是非之見以悟一真之理耳。
其破自證乃以因緣自然破之者。以外道不知此
識。乃妄計諸法自然而生謂之自生無因生。又計
諸法因緣和合而生謂之共生他生。皆不知八識
之自體本是妙覺明心也。故約自然因緣以破之。
此計一破則精覺自顯。其破見精正是前所立二
顛倒中識精元明能生諸緣緣所遺者。故追破諸
妄至此乃破。又約明暗色空者。正顯此識精能生
諸緣緣所遺者。故揀緣以破。要離緣以顯真心。斯
實破識之極則也。且節節皆科云顯真者。皆就破
彼妄計則顯其真。乃分顯耳。非全體也。佛言阿陀
那識甚微細。故非麤心可易會也。宜深觀之。

問曰。破見精文中又約前塵明暗色空以破。且曰
說我能見。及科顯始覺文中又復揀緣。是則此與
前破見分揀緣何別。

答曰。此文似同而義迥別。
深所難明。請細陳之。前破見分對揀緣者。乃見分
執取所緣之境一向混而不分。故今將破見分必
先揀去妄緣。妄緣既離則見無所執此見不泯而
自泯矣。以相與為有相興為無也。二分既泯則見
精獨存。故的破之曰見見之時見非是見見猶離
見見不能及。而科云的示始覺者。以此見精乃是
根本無明。言真見見此見精之時真見不是見精。
意謂真智照此無明之時無明不是真智。且此無
明乃真智所變切近於真而智尚離之。故云見猶
離見。豈彼執取之妄見而可及乎。故云見不能及。
此智起惑亡。故科云的示始覺。然破見精而猶揀
緣者乃揀見精離緣也。前云識精元明能生諸緣。
故今離緣方顯見精。此緣乃八識親相分為親所
緣緣。前見分所揀之緣乃疏所緣緣。前乃變帶。此
乃挾帶。了此相宗則此中理趣了然矣。

問曰。見精既破始覺之智巳顯五蘊八識俱破諸
妄巳離。而阿難何以又於因緣自然和合之計心
猶未開。而於見見重增迷悶。以此重請。向下世尊
徑說二種見妄不依所問而答。而科云以破法執。
此義深潛實所難會。請詳示之。

答曰。此中密意
從來所未曉也。以教說五蘊有假名有實法。前來
一往所破五蘊身心。但說破執蘊之執情。其所破
者乃假名耳。而此五蘊實法尚存。故仍懷因緣自
然和合之疑心猶未開。至於見見非見重增迷悶
者。以見精乃八識自體為根本無明。故云。陀那微
細識。習氣成瀑流。真非真恐迷。我常不開演。此世
尊一向不輕談者。故二乘一向迷於此也。今云見
見非見。謂真見見此見精。乃真智照此無明也。此
豈二乘可知也。且如明來暗去。智起惑亡真妄不
容兩立。經云此無明者非實有體。豈有實實無明
以當其智哉。阿難意謂實有箇見精與真見可見
今覓見精而不可得故迷悶耳。況此極則殊非二
乘境界安得不懷疑漠漠乎。向下世尊答辭不循
所疑直說二種見妄者。以知阿難未了根本無明
故五蘊實法未消。五蘊既存則世界山河大地礙
眼。此正法執未亡巳見猶存耳。若單就無明則只
用世尊說此無明者非實有體一語可了。今意在
破身心世界之法執。故設燈上毛輪以喻五蘊是
假。蓋由眼中有眚所見。今不必責毛輪是有是無。
但只知是眼眚則無見病。意喻但觀五蘊身心是
假乃因無明妄見而有。若了無明本空則身心自
泯所以喻中但言知是眚者則無見咎。即此一語
的破見見之疑矣。若了身心本空則可例觀世界
亦似身心同是妄業之感耳。又何有因緣自然見
見之疑哉。此所以有進退合明之說也。所以二妄
一破則本覺真心頓顯。故經結云若能遠離諸和
合緣及不和合則復滅除諸生死因清淨本心本
覺常住。科云本覺離緣真如出纏。豈漫然哉。佛意
甚明。第觀者智暗不易了耳。

問曰。後章經文從來說者都云重破和合。而此科
云拂迹入玄。況經中猶舉見精言之。此前大有徑
庭請示其要。

答曰。議中甚明。此正始覺有功本
覺乃顯。論云始覺合乎本覺名究竟覺。今尊顯一
心真源絕諸對待。直須觀智俱泯能所兩忘。故至
此乃破和合之覺。此正微細俱生法執名生相無
明。論云此無明者唯佛能了非他境界。故佛無問
而自說也。但觀經云汝雖先悟本覺妙明。則許前
巳悟矣。次云汝猶未明如是覺元非和合等。義極
顯了。下云猶以世間妄想而自疑惑證菩提心。此
乃的破名言習氣。故云以世間妄想而疑菩提。所
謂以生滅心而辨圓覺而圓覺性亦同流轉。故須
泯此知見乃入一心相源。以真心真智難以措口。
特借見精以例破耳。既破和合。而阿難又作不和
合見。故復疑曰如我思惟此妙覺元與諸緣塵及
心念慮非和合耶。觀此直須心境兩忘言思路絕
乃入一心之妙耳。

問曰。前會五蘊中首舉色蘊依妄見而有。故說目
因勞而妄見空華。今說六入復拈前兼目興勞共
為眼入。意旨何如。

答曰。此最極微細。非前喻可
比也。以此中乃說最初六根之元。因見分取相吸
習中歸和合結成五淨色根為浮塵所依。本來無
入今始有也。兼目即今眼根為相分。勞即見今。以
此二分本無所有。同是菩提瞪發勞相。意顯識體
依覺故迷。故云菩提發勞。二分依識而顯。為識之
行相。不離自證。原無二體。故云同是。故約以成六
根自體為喻。蓋言本無六根。因最初見相和合而
成淨色。故雙舉之以明六根初結之始。故難領會
耳。

問曰。處者何義。

答曰。處者唯識說有體實相分
色為見分所盧託處。不拘親疏為所緣緣。以皆有
對待俱有所依。今言二皆無體唯一真如。故本如
來藏矣。

問曰。起信三細謂業轉現如是次第。今經三細以
見為轉相列於第三。是則先現後轉。豈失論意耶。

答曰。不失論意。各有所主也。論意單說心法生
起。謂真境界中始因一念妄動即轉圓明真心而
為無明。由此無明乃現分別相續等相。若能離念
即證一心。今經重在眾生生起之元。故因最初一
念妄動即轉無相真心頓成有相之妄相。故虗空
四大自此而形。是為有所有相。因有所相即轉本
有智光而成妄見為取相之妄知。由是見相同一
元明覺體。今溷雜而不分遂成有情。所謂色心和
合而為五蘊之眾生。其意重在妄見執取而為生
死病根所謂數取趣也。故云自心取自心非幻成
幻法。不取無非幻。故祖師云。不用求真。唯須息見。
論獨轉心故真修端在離念。此經轉境故云若能
轉物即同如來。故真修端在不取。即斷生死根本。
故破妄直專揀緣。經重所取故先相。論重能取故
先見。故為門不同而修斷亦別也。宜深觀之。


楞嚴通議補遺