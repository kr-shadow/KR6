#+TITLE: 破山禪師語錄-清-海明
#+DATE: 2016-06-11 12:30:25
#+SOURCE: github.com/kanripo/KR6q0402 master 05df352f                

* 序

嘗聞古人有言。馬大師位下出八十四員善知識。真
得法髓者不過數人。其餘盡是唱導之師。余頗疑之。
以為馬祖弟子皆大冶精金。安有彼此。況擔荷大法
豈是易事。能以所得唱導後學。則佛祖慧命可續。更
何他求。既乃始省黃梅五祖已有北宗一支。雖毫釐
之差且至千里。故曰智過於師方堪傳授。印空印水
印泥則不同矣。所以天童中興臨濟。惟雙桂破山和
尚洵今日之百丈歸宗也。其入處斬絕不涉廉纖。又
得密老人與之扣擊。似黃檗之於滹沱全提正令。不
放一鍼出路。宜其開法嘉興東塔。後旋返蜀鄉。坐道
場一十有四。凡三十七󵊮中秉吹毛慧劍。倒用橫拈
咳唾掉臂。無非向上提持。如塗毒鼓。聞者沾其氣息。
無不喪身失命。即王公勢要。亦皆頫首屈服。化導所
至。寧復知解。所能測識哉。今語錄具在。將使天下後
世觸著磕著。悉與斷卻命根。豈止一時。昔歲丁酉昭
覺醉師至禾。曾刻本師語錄十二卷行世。時和尚固
無恙也。又十載而圓寂。則初刻為未全。茲玉泉正師
裒集全稿。付梓入藏。問敘於博思和尚。昔󵊮住福城
時余年。猶少聞衲子群言。和尚說法迥出尋常。而余
竟以塵緣所繫不及一領法誨。以至老而無聞。寧堪
作弁首之序。但吾里東塔為和尚開法第一道場。古
新清白師當日親炙左右。每向余稱述一言半句。不
覺想梅生液。余雖愚鈍。實深信之。兩師不遠數千里。
與古新協力了本師公案。區區縱不能道其萬一。烏
可以不言。正如掉棒打月。何所不可。

康熙庚申佛生日檇李約庵道人施博拜撰




* 敘

破山大師道化之盛。平生所開法會凡十有四處。其
最先在吾禾之福城。於時師年甫三十。方得法於金
粟。即受斯請。予嘗同友人周子貞可數往參謁。媿初
學無所契。但見有知解之宗徒。心性之禪說。竊疑其
非以落艸之談相質。師每笑而然之。此事迄今遠矣。
尚能記憶之也。自師之入蜀。隨阻寇亂。彼此不相聞
久。及乎陽平通道門人丈雪攜師語錄來禾中授梓。
予當分守川北。丈雪以所刻成書付其徒竹石偕予
行。予抵川。而師在金城仍見阻。懷三十餘󵊮之別有
重歎焉。予嘗聞蜀人言。師折伏呂督。師大器不啻宋
悅公之於無盡。十三家之賊殺師不得反信奉。師為
之止殺。將頭臨刃。七難不渝。有古德之風。而兇威自
戢。其道力似尤過之也。師念不忘吾禾。常有東行之
約。因三峽未開。望夔州而返。以後譚姚二家俱效順。
吾友沈子子相令新寧。適鄰其地。得數禮覲師。師語
及禾中道侶。每為惓惓。不數󵊮而師竟示寂去。由是
予繼見之望絕矣。予前在保寧。屢晤其門人離指云
丈雪刻行之書芟逸頗多。師意猶見少。今師歿十餘
載。門人蓮月從荊門來禾。復彙刻全錄共二十卷。實
承師之志。蓮月請予言為弁。予與師多舊緣。不敢辭。
且今宗門敝壞。聰明者濫于文詞。樸實者流于義學。
竊謂非師之大用大機不足以振起。二十卷之刻良
不厭多。不然則諸方之著述已日夥矣。此又何求益
也。

康熙十九󵊮四月望後五日檇李王庭拜題





* 破山禪師語錄目錄

  
  * 序文二
  * 第一卷
  
  * 上堂一
  * 第二卷
  
  * 上堂二
  * 第三卷
  
  * 上堂三
  * 第四卷
  
  * 上堂四
  * 第五卷
  
  * 上堂五
  * 小參一
  * 第六卷
  
  * 小參二
  * 第七卷
  
  * 機緣
  * 第八卷
  
  * 法語一
  * 第九卷
  
  * 法語二
  * 第十卷
  
  * 法語三
  * 第十一卷
  
  * 法語四
  * 第十二卷
  
  * 書問
  * 第十三卷
  
  * 拈古
  * 頌古
  * 聯芳偈
  * 第十四卷
  
  * 示偈(七言四句)
  * 第十五卷
  
  * 示偈二(七言四句)
  * 第十六卷
  
  * 示偈三(七言四句　五言四句)
  * 第十七卷
  
  * 佛祖讚
  * 自讚
  * 第十八卷
  
  * 雜偈(七言八句　五言八句)
  * 第十九卷
  
  * 雜偈
  * 坐禪箴
  * 十二時歌
  * 牧牛圖頌
  * 題小像
  * 題行樂圖
  * 萬峰景
  * 第二十卷
  
  * 序
  * 疏
  * 銘
  * 偶言
  * 佛事
  * 行狀
  * 年譜(附)
  * 塔銘(附)

破山禪師語錄目錄(終)
破山禪師語錄卷第一
當陽玉泉嗣法門人印正等編

* 上堂一

住嘉興府東塔廣福禪寺。師在苕谿福山受請。崇禎
二󵊮八月一日入院。至佛殿。以坐具拂一拂。云。八字
打開。當陽拋出。坐斷報化佛頭底人。正好不向佛求。
不向法求。不向僧求。常禮如是。便拜。

伽藍堂云。前三三。後三三。俱在者裏。弘護今日被山
僧一瓣香觸碎鼻孔。莫怪山僧粗糙。

祖堂云。一華開五葉。至今狼籍不少。更要起模做樣
作麼。咄。

眾請陞座。拈香云。此瓣香喫盡國王水土。養成一肚
豪氣。放之則彌六合。卷之退藏於密。爇向爐中。恭為
今上皇帝祝嚴聖壽萬歲萬歲萬萬歲。次拈香云。此
瓣香奉為闔朝文武。天下官僚。本山請主護法居士。
惟冀同明般若。共證菩提。又拈香云。此瓣香斧斫不
開。刀劈不破。雨灑風吹遂成乾屎橛。此是第一回拈
出供養。見住金粟山廣慧禪寺。傳曹谿正脈。第三十
四世密雲和尚用酬法乳之恩。就座維那白槌云。法
筵龍象。眾當觀第一義。師云。香已拈了。更要山僧說
箇什麼。時和石孫居士稽首。請垂語。師云。山僧素志
本欲深棲巖竇。隱遯過時。不意撞夥鐵面皮居士。善
具辣手。慣會拏雲。將山僧拽入者保社。開張臭口。說
幾句燥脾胃話。以光法門。山僧自揣愚劣。不會打葛
藤。只好舉則古人住院因緣。以塞來命。昔日圓通禪
師入院。云。圓通不開生藥舖。單單只賣死貓頭。不知
那箇無思算。喫著通身冷汗流。者老漢住院還有箇
死貓頭賣弄腥羶遂引蒼蠅成群作隊。山僧今日到
院。也無死貓頭賣。亦無生藥鋪開。以兩手作擎瓶勢。
云。單單只有者箇。大眾且道。者箇是什麼。眾無對。師
高聲云。曹山好顛酒。復云。破山喫著曹山酒。醉得通
身俱是口。瞎禿光兒罵上天。又來拈棒打顛狗。山僧
恁麼告報。非是壓良為賤。抑且法爾如然。未審眾中
還有傍不甘底衲僧麼。出來相見。如無。更與諸人重
下註腳去也。驀拈拄杖卓一卓。云。還知麼。知則途中
受用。不知則世諦流布。喝一喝。復白槌云。諦觀法王
法。法王法如是。下座。

開爐。上堂。𨍏轢嚴居士問。大悲千隻手。那隻是正手。
師云。四稜著地。進云。大悲千隻眼。那隻是正眼。師云。
八面玲瓏。進云。手眼不勞重舉似。單傳意旨是如何。
師震威喝一喝。進云。雙手劈開生死路。一眼覷破是
非關。師便打。進云。瞎。師云。瞎瞎。士禮拜。師乃云。新開
爐韝辣鉗錘。正打傍敲下下隨。本是幾團零落鐵。一
回入火一回奇。大眾還有一回奇底也未。一僧出眾。
喝一喝。師云。好喝。僧無語。師云。此奇未足盡善。看木
上座為汝諸人弄奇去也。以拄杖擲地。鼓掌呵呵云。
也大奇也大奇。

孫弘祚弘福為薦祖簡肅尚書請陞座。師云。一念普
觀無量劫。非去非來亦非住。如是了知三世事。超諸
方便成十力。以拄杖卓一卓。喝一喝。云。也甚奇怪。山
僧適才舉首上場詩。引得簡肅孫公跳在山僧拄杖
頭上。現大人相。出廣長舌。道山僧眼華不少。被山僧
一喝。依然向山僧拄杖頭邊。默默隱去。山僧所見如
是。未審諸人同見也無。若也同見。便見三世諸佛。歷
代祖師并及人人生身父母。歷劫宗親。全體如是來。
全體如是去。全體如是住。其或未然。更聽山僧與尚
書題額去也。以拄杖劃一劃。云。昔日君王為柱石。今
朝佛法作金湯。

上堂。師云。天得一以清。地得一以寧。君王得一天下
太平。衲僧得一海眾雲臻。雖然總之是一。爭奈緇素
分明。舉其緇也。兵隨印轉。舉其素也。將逐符行。直饒
不緇不素。未是輥芥投鍼。大眾正恁麼時。如何是鍼
芥相投句。龍得水時添意氣。虎逢山勢長威獰。

上堂。師云。今朝正值臘月八。釋迦原是小悉達。經行
忽地面仰天。撞著明星剌眼瞎。阿㖿阿㖿。相救相救。
卓拄杖云。幸爾還有者箇在。不然終是扶籬傍壁漢。
金粟專使送法衣至。上堂。師云。大庾嶺頭提不起。雞
足山前成滯貨。山僧今日獲一披。如雲普覆華王座。
大眾記取三十年後。切不可動著。何也。動著則禍生。
望日。上堂。師云。天上月正圓。人間道月半。撞著閻羅
王。便把飯錢算。咄。休打算。且待山僧細細與你從頭
判。天上月正圓。陝府鐵牛頭角攢。人月半。嘉州
大象皮毛換。撞著閻羅王。大蟲被犬傷。便把飯錢算。
兩箇五百是一貫。不管三七廿一。二五一十。挨排算
到臘月三十日。秖算得一半。設或完全。直待驢年。喝
一喝。卓拄杖。下座。

歲旦。上堂。僧問。新年百草頭。早巳露公案。舊時底春
風。華放滿園香。如何是不涉新舊句。師豎拂云。是新
是舊。進云。密密無蹤跡。相逢帶喜顏。師云閒言語。僧
禮拜。師乃云。爆竹一聲。蒼天兩字。艸木昆蟲全彰。意
氣柳眼。拖不價之金梅。梢吐不瑕之玉龍兒鳳子齊
歌舜德堯仁。癩狗泥豬同和祖風佛日。導群倩而越
死超生。普萬有而豐衣足食。大眾。正當恁麼時。還有
不威而嚴。無為而化者麼。良久云。東風吹出林間去。
引得遊蜂攘舊新。

元宵。上堂。師云。今朝正月十五。處處敲鑼擂鼓。將謂
移苦為樂。誰知翻樂為苦。一念此界他方。卻被風隔
雨阻。放出鐵鷂流星。打殺街頭石虎。引得彌勒呵呵。
笑到日輪當午。大眾且道他笑箇什麼。心生大懽喜。
自知作佛祖。

解制。上堂。師云。東風解凍。百艸萌芽。行腳衲僧。似粟
如麻。拖泥帶水兮艸鞋獰似虎。溷俗和光兮拄杖活
如龍。向有佛處不可住。無佛處急走過。方稱英俊衲
家。切不可向萬里無寸艸處去。虛度生涯。大眾。且如
今日臨行慶賞一句。作麼生道。摘楊華。摘楊華。

浴佛。上堂。師云。山僧偶患腹瀉。撒屎不成屎橛。將此
塗污諸人。諸人鼻孔未徹。徹不徹。一條白棒當頭楔。
雖然如是。怎奈事無一向。今遇釋迦老子誕辰。不無
也要應箇時節。大眾且道。應時應節一句作麼生道
時。破浪在眾鼓掌作聲。師拈起拄杖。云。還要第二杓
惡水麼。卓一卓。下座。

丘檀越送銅鍋至。上堂。師云。存曾丘方伯不識好惡。
布施一口大鍋。要山僧煮鐵釘飯。炊木樝羹供養。盡
大地人箇箇咬嚼。山僧今日開此無遮大會。豈肯私
瞞。普欲是天是人。是僧是俗。受此食者盡教同福同
壽。同證同得。功超五果。行越三賢。未如是者。且向碗
底箸頭豁開兩眼。切莫瞌睡。將木樝羹。鐵釘飯。細細
咬嚼。看是什麼滋味。參。

金居士生日。請上堂。師云。時當毒熱渾如火。逼得通
身白汗流。只為諸人不肯薦。山僧特地一場愁。咄。愁
箇什麼。莫是衣不足身。食不足口麼。若是衣不足身。
不蠶而衣者有也。食不足口。不耕而食者有也。但世
間名利。富貴榮辱。種種亦復如是。何足致愁。單單只
愁生死交謝。寒暑迭遷。有物流動。捨死趣生。捨生趣
死。如旋火輪。無有休息。所以愁耳。今日幸我金居士
誕期。營齋供眾。強山僧舉揚箇事。然居士本意惟求
壽命比南山。福德如東海。不若將此馳求之心用在
生死際頭。求得生死二字脫然無累。方知壽命福德
盡未來際不曾增。盡未來際不曾減。盡未來際不曾
生。盡未來際不曾滅。淨裸裸絕承當。赤灑灑無回互。
驀拈拄杖。卓一卓。云。還委悉麼。體取本來堅密身。永
證金剛無量壽。

上堂。師云。昨日盆傾大雨。今朝杲日麗天。帶累人衣
乍乾乍溼。哄得艸鞋增價增錢。忽地乾坤一色。宇宙
同源。為復是佛祖誕生。為復是神僊脫陰。問取拄杖
子。拄杖子道。是我敬雲施居士八十老母高陞壽域。
所以有如是無量無邊。不可說。不可說華藏莊嚴海。
一一流出。無量無邊。不可說。不可說福德智慧門。一
一含容。無量無邊。不可說。不可說壽命聚。一一聚中。
或現大身。或現小身。或現男形。或現女形。凡有所為。
悉皆現之。山僧聞已入是三昧。洞見十方。無障無礙。
驀拈拄杖。卓一卓。召大眾云。還見麼。眼窺海屋添籌
處。悟取中間不老人。

𨍏轢嚴居士送大悲菩薩進院。請上堂。嚴問。千僧拱
侍。法海波騰。風恬浪靜即不問。如何是興波作浪事。
師震威一喝。進云。今朝大士歸禪院。手眼憑師為點
明。師云。瞎。進云。轉大士為羅剎則易化。羅剎為大士
則難。非難非易一句。作速道來。師云。截斷葛藤。進云。
依然日午打三更。師豎拄杖。士拂袖歸眾。師乃云。福
城東際煙水漲。大塔廟前樓閣開。千手大悲捫不住。
無端放出善財來。大眾且道。善財來作甚麼。隨行蹋
斷流水聲。縱觀瀉出飛禽跡。

克彬禪人為師祖送靈骨入塔。請上堂。僧問。生滅去
來即不問。如何是密師安身處。師云。主山前。案山後。
僧禮拜。師乃云。一葉落。天下秋。一塵起。大地收。所以
道因緣和合。虛妄有生。因緣別離。虛妄名滅。殊不知
我密化上座性真常中。求于去來迷悟。生死涅槃。了
無所得。既無所得。且道伊即今在甚麼處安身立命。
驀拈拄杖。卓一卓。云。還委悉麼。不離當處常湛然。覓
則知君不可見。

上堂。師云。秋風起。秋夜長。未歸客。思故鄉。阿誰是未
歸客。莫是三賢十聖是未歸客麼。西天四七。東土二
三是未歸客麼。今日現前大眾。若僧若俗是未歸客
麼。若然。歸者掉臂不顧。其或未然。且漫躊躕。切不可
終日塵勞汩汩。業識忙忙。蹉跎過日。急須緊繫芒鞋。
牢縛裙褲。慎勿思前算後。思後算前。中途懈退。必要
猛著精彩。驀直歸到故鄉田地。方始住腳。乃拈拄杖。
卓一卓。云。還有恁麼人麼。良久。云。來到寶山須採寶。
莫教赤手又空回。

受印開為僧上堂。師云。金鋤削盡千峰雪。露出天涯
星月孤。照得世間人廓徹。都來依樣畫葫蘆。大眾還
有依樣畫得者麼。有則不妨好手手中呈好手。紅心
心裏中紅心。其或未然。山僧自畫去也。以拄杖打圓
相於中。擲地云。層落落。影團團。千古萬古與人看。

開爐。上堂。師云。盡空盡界惡爐鞴。人與非人俱在內。
烈火猛煙恆熾然。鍛生煉死渾無礙。放行則瓦礫生
光。把住則黃金失色。正當此際。三緣未就。二俱不了。
檀那添煤添炭與之助力。山僧扇風扇火與之激揚。
大眾還有當爐不避者麼。出來與山僧拄杖子相見。
卓一卓。云。有麼。有麼。一僧不出眾連喝兩喝。師云。焦
頭爛額。似粟如麻。

佛成道日。上堂。問。當時雲門為甚麼要打殺釋迦老
子與狗子喫。師云。智眼難容俗漢。進云。倘有人打和
尚又作麼生。師和聲便打。進云者一棒是打雲門是
打某甲。師云任你卜度。僧喝一喝。師復打。僧禮拜。師
乃云。昨夜釋迦老子打翻漆桶。帶累多少人頭破腦
裂。今日山僧忍俊不禁也。只好是看孔著楔。拈拄杖
向空畫此􂣁。云。會麼。於此會得。說什麼麻三斤。乾屎
橛。要休便休。要歇便歇。所以道無邊剎海。自他不隔
於毫端。十世古今。始終不離於當念。其或未然。更聽
山僧曲引旁通去也。復舉世尊初出母胎。一手指天。
一手指地。云。天上天下。惟吾獨尊。及至雪山苦行六
年。睹星悟道。亦云。盡大地眾生。一時成佛了也。據山
僧判斷。世尊一口兩舌。處處惹人情見。引得雲門大
師道。我當時若見。一棒打殺與狗子喫。貴圖天下太
平。然雲門大師只解騎虎頭。不解捉虎尾。遞相鈍置。
山僧當時若聞此語。只消掩耳而出。何也。佛之一字
吾不喜聞。喝一喝。卓拄杖。下座。

上堂。師云。柴米油鹽事事空。客來無計可融通。山僧
昨夜動饑火。燒得須彌走芥中。大眾還救取得麼。試
救取看。時象崖維那舞坐具。云。和尚會麼。喝一喝。便
出。師云。只好救取一半。然那一半還須山僧自救取。
何故。輸得自已。贏得他人。

歲旦。上堂。僧問。黃道初開。彩雲彌布。如何是新年頭
佛法。師云。恰好。進云。和尚還有為人處也無。師云。有。
僧喝一喝。師正色噓一聲。問。天雨寶華。空現寶色。地
隱山河。芥含塵剎。如何是芥含塵剎句。師驀頭一棒。
僧喝一喝。師又打。僧連喝。師連打。云。胡喝亂喝作麼。
僧禮拜。師云。掠虛漢。問。新󵊮原是舊󵊮人。如何是新
󵊮人。師云。搽胭抹粉。進云。如何是舊󵊮人。師云。灰頭
土面。進云。新舊相去幾何。師云。看取上頭註腳。問。舊
歲已去。新歲到來。新舊二歲了然不涉時。如何。師以
手向面摸兩摸。云。會麼。進云。也要和尚相委悉。師云。
為汝兩次不薦。委悉箇甚麼。問。舊歲新年即不問。如
何是春到梅華撲鼻香。師云。你鼻孔為什麼被他換
卻。進云。還在。師云。在什麼處。僧喝。師打。云。且道是賞
你。是罰你。僧無語。師乃云。今朝新年頭。昨日舊年尾。
頭尾與舊新。總較者些子。遂呈拄杖云。大眾且道者
些子又作麼生較。良久。以拄杖擲地。云。從今拋擲在
春風。一任華開與華落。

師誕日。上堂。問。清白池前蒼古柏。拈得彌盧作壽山。
今日拈來。和尚如何受用。師云。子丑寅卯辰已午。甲
乙丙丁莫莽鹵。僧禮拜。師乃云。三十五前一著子。本
無生也本無死。釋迦狼籍雪山頭。彌勒收歸布袋裏。
驀拈拄杖。云。今日落在山僧手裏。逢人切莫錯舉。

師剃髮上堂。云。山僧昨日髮髼鬆。誰料今朝頭顱禿。
箇事分明本現成。大都只是人輕忽。不輕忽。咄。咄。咄。
六六原來三十六。卓拄杖。下座。

浴佛。上堂。師云。問底也問四月八。荅底也荅四月八。
兩兩三三沒傝𠎷。都盧只逞口頭滑。引得釋迦老子
一時惡發。指天指地獨尊已大。卻被雲門一棒要打
殺。撞著琅琊道箇將此深心奉塵剎。今日山僧不解。
明中抽橫骨。暗中坐舌頭。只好輕輕道箇。活驚殺。活
笑殺。大眾且道。驚箇什麼。笑箇什麼。試簡點看。簡點
得出。強中更有強中手。惡人還有惡人磨。

上堂。僧問。海乾日出時如何。師便打。僧喝。師又打。僧
又喝。師云。三喝四喝後如何。僧無語。師云。掠虛漢。僧
禮拜。師乃云。古佛與露柱相交。逢人且說三分話。金
剛與泥人揩背。未可全拋一片心。正恁麼時。是誰境
界。靠拄杖云。默默自知田地穩。騰騰誰謂肚皮憨。復
舉東印土國王請齋。一眾俱誦經。惟二十七祖般若
多羅尊者默默晏坐。王問尊者。何不誦經。者曰。貧道
入息不居陰界。出息不涉眾緣。常轉如是經。百千萬
億卷。山僧看來。本是一卷不斷頭經。卻被尊者話為
兩段。致使無人信受奉行。今日我翼乾沈大檀越來
山。請陞座。山僧自忖口門窄。盡力道不出箇元字腳。
只好將遠祖者卷不斷頭經拈向人天眾前。下箇註
腳。以拄杖卓一卓。云。還會麼。下文繁長。付在來日。

上堂。師云。六月炎天傾大雨。聲聲㘞地啟無生。洞知
五十󵊮前事。滿目飛埃不是塵。如是。則截瓊枝而寸
寸是玉。析旃檀而片片皆香。其體也奚四山之可恃。
其用也非五色之能媒。正恁麼時。不涉體用一句作
麼生道。卓拄杖。云。有時扶過斷橋水。依舊伴歸明月
村。復卓拄杖。下座。

解夏。上堂。師云。休夏自恣。千古同規。諸佛懽喜。眾生
皺眉。喜者甚喜。悲者甚悲。以拄杖卓一卓。云。惟我木
上座迥出悲喜之外。終日閒閒。倚墻靠壁。今日卻被
山僧握在手中。收之則撐天拄地。放之則七縱八橫。
發大機。顯大用。佛來也與一頓。魔來也與一頓。現前
若僧若俗。若男若女來也與一頓。過去七世父母。歷
劫宗親。有主無主。乃貴乃賤來也與一頓。復卓拄杖
三下。云。大眾且道山僧何故如此聻。只因聖制告圓。
大家做箇滿散。喝一喝。下座。

地藏菩薩誕日。上堂。師豎拄杖。云。大眾。見麼。有眼必
見。卓一卓。云。聞麼。有耳必聞。如是聞見分明。所以山
僧陞座為汝諸人證據。且道聞箇什麼。見箇什麼。莫
是地藏菩薩捨其尊貴而降卑小。為汝四眾發大誓
云。眾生度盡。方證菩提。地獄未空。誓不成佛麼。雖然
汗馬功高。要且不是衲僧巴鼻。以拄杖敲香几。云。不
若山僧今日更為諸人翻案去也。眾生度盡。不證菩
提。地獄巳空。誓不成佛。山僧恁麼告報。還知落處麼。
卓拄杖。下座。

孫起伯建大悲閣。請上堂。師云。山僧住此二三秋。拄
杖芒鞋未徹頭。千手大悲來摸索。一莖艸上現瓊樓。
如是則塵塵垂手。利剎現身。垂一手則千手萬手俱
備。舒一目則千目萬目皆然。其慈也與三世諸佛同。
其悲也與一切眾生共。玉殿瓊樓。因念而感。雲路丹
霄。隨心而至。時𨍏轢居士問。古殿藏僧棒。巍樓顯法
幢。法幢今大顯。棒頭旨未明。請師垂慈。傍通一線。師
驀頭打一棒。云。棒頭有眼。進云。謝師指示。師云。血滴
滴地。卓拄杖。下座。

結制。上堂。師驀拈拄杖。卓一卓。喝一喝。云。會麼。若也
會得。便知結制從此結。解制從此解。結解本同源。桑
田變滄海。其或未然。更聽山僧為汝諸人說偈註破。
福城結制三冬。惟有今󵊮最兇。捉敗五湖衲子。兼收
四海獰龍。佛祖尚未預數。人天豈立上風。會得棒頭
喝下。管教及第心空。喝一喝。卓拄杖。下座。

淨心禪人為師祖覺然入塔。請上堂。僧問。昨夜紫霞
朝北闕。今朝瑞氣向南開。且道靈骨入塔是何作用。
師云。魚行水濁。鳥飛毛落。問諸行無常即不問。覺公
去後歸何處。師云。東西不管。南北不收。進云。死去生
來。不依本分。過在甚麼處。師云。腳跟下好與三十棒。
僧禮拜。師乃云。颯颯腥風撲面來。肩頭酸處難開。
分明一具黃金骨。東擲西拋經幾回。莫是一為無量。
無量為一得麼。且喜沒交涉。莫是小中現大。大中現
小。得麼。且喜沒交涉。莫是菩提涅槃。真如佛性。得麼。
且喜沒交涉。莫是山河大地。明暗塞空。得麼。且喜沒
交涉。莫是四大本空。五蘊非有。得麼。且喜沒交涉。既
然未得。且道作麼生是覺然上座底黃金骨。喝一喝。
云。百骸俱潰散。一物鎮長靈。

上堂。僧問。虛空無背面。八面絕玲瓏向什麼處安身
立命。師云。懷州牛喫禾。益州馬腹脹。問。衲僧共住學
無為。誰是心空及第者。師便打。僧喝一喝。師復打。僧
連喝。師連打。僧禮拜。師乃云。十五日已前為人膿滴
滴地。十五日已後為人血滴滴地。正當十五日為人
乾暴暴地。朝打三千。暮打八百。畢竟落處如何。黃狗
喫食。黑狗遭殃。

清白知客為受業師覺凡入塔。請上堂。師云。纖塵不
染。淨裸裸地絕承當。寸絲不挂。赤條條地無回互。所
以道和合妄生。和合妄死。既生死都盧是妄。安有罣
礙染污而著其間哉。今辰覺凡定公數門人請山僧
為伊陞座。露布葛藤。翻是無罣礙處立罣礙。無染污
處成染污矣。何故。我王庫內無如是刀。大眾。且頓超
一句作麼生道。南北東西收不得。天堂地獄孰能該。

佛成道。解制。上堂。師云。一點明星剌眼開。輝天鑑地
嘆奇哉。當時想是無禪客。若有和聲打落腮。大眾且
道。釋迦老子有什麼過要和聲打落腮。試簡點看。若
簡點得出。不枉在者裏朝參暮請之勤。長期短限之
逼。其或未然。連山僧龜毛拂兔角杖只好擲向福城
東際又東際去。何也。為眾竭力。禍出私門。擲杖。下座。

師誕日。上堂。僧問。世尊生時指天指地。和尚生時有
何祥瑞。師云。七縱八橫。進云。慶賞一句又作麼生道。
師便打。僧撫掌呵呵。云。別有曇華一朵新。便拜。師云。
莫眼華。問。三十六󵊮前行棒行喝。三十六󵊮後度人
已畢。正當三十六󵊮。以何為人。師便驀頭一棒。僧喝。
師連打兩棒。僧禮拜。師乃云。山僧久不陞座。想是舌
頭爛卻。四眾與吾慶生。震威痛下一喝。乃喝一喝。云。
大眾且道者一喝落在什麼處。時四維上座以兩手
掩耳。師復喝兩喝。下座。

結夏。上堂。師云。東塔今󵊮結夏。老牛老馬歸舍。雖無
水艸供看。且有鞭繩惡辣。未審眾中還有擎頭戴角
者麼。試出來𨁝跳看。時象崖西堂以兩手作擎空勢。
師云。且喜出來。相共拖犁拽耙。下座。

解夏。上堂。師云。今朝七月十五。處處追宗薦祖。山僧
總不恁麼。單牧一頭水牯。所謂法無定相。隨遇即宗。
以一事明則千差萬別無不明。以一理契則萬別千
差無不契。然而事也理也。無不從此法界流出。究竟
還歸此法界。所以道實際理地不受一塵。佛事門頭
不捨一法。大眾。正與麼時。德山棒。臨濟喝。麻三斤。乾
屎橛。庭前柏樹子。青州布衫重七斤。還當得鬼神茶
飯麼。還當得本分艸料麼。試辯別看。若辯別得出。一
任擎頭戴角。宇宙縱橫。其或未然。莫將學解生知解。
剔起眉毛子細看。

辭院。上堂。師云。山僧肚裏亂如麻。伎倆無能盡爪牙。
千日禪期今日畢。杖頭卓處活龍蛇。遂卓一卓云。還
有現躍飛騰者麼。眾無出。師以拄杖橫眉云。楖栗橫
擔不顧人。直入千峰萬峰去。
破山禪師語錄卷第一

(嗣法門人蜀渝州治平寺照衣敬刻
破山和尚語錄第一卷　玉陽堆藍弘禮禪人對
　秀水謝禎仙書　嘉興倪天章刊)

(康熙庚申歲孟春月嘉禾楞嚴寺般若坊藏板)

破山禪師語錄卷第二
當陽玉泉嗣法門人印正等編

* 上堂二

住夔州府梁山縣萬峰山太平禪寺。崇禎六年四月
初一日入院。

方丈云。萬峰山頂別人間。上有梧桐開合歡。不是假
雞棲泊處。箇中惟許鳳凰參。顧視左右云。有麼。有麼。
時一居士向前問訊。師云。雞棲鳳巢。非吾同類。

銓部文選郎中馮公善長。孝廉朱公維豐請開堂。師
至法座前以杖擊云。棒敲千樹梅梢月。喝一喝云。喝
散萬峰山頂雲。露出華王獅子座。當陽一著許誰登。
大眾見麼。遂陞座。拈香云。此一瓣香。形同枯木。狀似
鐵牛。曾向十字街頭橫行直撞。今在萬峰手裏倒弄
顛拈。爇向爐中。端為祝延。
今上皇帝萬歲萬歲萬萬歲。此一瓣香。逢強即弱。遇
柔則剛。統中外之權衡。樹文武之赤幟。奉為在任宰
官。高增祿位。末拈香云。此瓣香冤入骨髓。過犯彌天。
自從親遭毒手。此是第二回拈出。供養見住浙江寧
波府斳縣天童山景德禪寺密雲老和尚。用酬法乳
之恩。就座。上首白椎云。法筵龍象眾。當觀第一義。師
云。若論第一義。白椎上座已露了也。更要山僧鼓兩
片皮。弄三寸舌。堪作什麼。雖然如是。要且新萬峰。不
忍杜口去也。只得向無言語處形言語。無機用處發
機用。終不似三家村裏。裝聾賣啞。咳唾掉臂。以當宗
乘極則。我者裏禪道佛法。如山之高。似海之深。須是
過量者來。略較些子。如或未能。以拄杖卓一卓云。且
向者裏薦取。復白槌。下座。

上堂。玉川胡居士問。生死關頭事如何。師云。七又八
篆。進云。正恁麼時向甚處安身立命。師云。蒲峽口橫
說豎說。天龍峰頭顛尾顛。士喝一喝。師便打。士云。者
向無情破屋藏躲。曠劫生死。今朝徹底掀翻。現出本
來面目。師徵云。如何是你本來面目。士云。本來面目
誰似他。水中明月鏡裏華。蕩蕩空空無不是。歷歷分
明更不差。師搖手。士便出。問。石砫坪萬峰山相見了
也。即今陞座。更為阿誰。師云。你眼華。進云。者老漢也
具者般眼。師便打。問。鐵牛不怕獅子吼。獅子即不問。
如何是鐵牛之機。師云。怕殺人。僧喝一喝。師云。者喝
濟得汝甚邊事。僧無語。師乃云。太平寺裏新開堂。衲
子齊來露所長。儘力吐無元字腳。有何佛法可商量。

上堂。僧問。如何是萬峰境。師云。青青翠翠山頭疊。進
云。如何是境中人。師豎拄杖云。直直條條肩上橫。進
云。無境無人時如何。師便打。僧連喝。師連打。僧禮拜。
師乃云。春至百華開。秋來黃葉落。四時尚不遷。誰縛
欲誰脫。如是則知天地同根。萬物一體。聖凡一心。古
今一道。事理一揆。更無一絲毫強言巧詐處兩入。向
此不悟。轉生人我。妄計是非。輪回是中。自取流轉。今
日山僧只得向好肉上剜瘡。虛空裏掘洞。以拄杖舉
起。召眾云。還見麼。見月休觀指。歸家罷問程。

冬月。一日。上堂。師云。識得一萬事畢。南山起雲。北山
下雨。震威喝一喝云。娑羯羅龍王被山僧一喝。嚇得
倒退三千里。大地降了一夜濃霜。箇箇凍得腰腃熟
睡。大眾且道醒來受用一句作麼生道。乾坤老我一
頭雪。歲月消磨百甕虀。

上堂。師云。十五日已前為人。前不搆村。十五日已後
為人。後不抵店。正當十五日。棒如雨點。喝似雷奔。大
眾且道是什麼意旨。作何話會。一馬生三寅。

上堂。僧問。如何是諸法實相。師便打。僧佇思。師云。死
漢。僧禮拜云。假饒劫壞時實相在什麼處。師云。合取
狗口。僧禮拜。師乃云。山僧纔上蒲團。正在做夢。忽遇
尹戴二居士到榻前作禮。請山僧陞座。為眾說法。山
僧自揣世出世法渾然是夢。妻財子祿也是夢。真如
佛性也是夢。田園屋宅也是夢。菩提涅槃也是夢。為
官為吏也是夢。成佛成祖也是夢。所以道。一切有為
法。如夢幻泡影。如露亦如電。應作如是觀。此是閉眼
底夢。還有開眼底夢。待大眾禮拜了。即向伊道。眾無
出。師下座。尹居士跪乞說破。師驀頭一棒。歸方丈。

上堂。僧問。如何是異類中事。師打云。者畜生。進云。也
須還我話頭來。師又打。僧喝一喝。師又打。進云。棒頭
縱有真消息。也落時人第二機。師云。如何是你第一
機。僧擬議。師云。不識痛癢在。問。如何是打死人底棒。
師便打。僧作死勢倒地云。如何是活人底棒。師高聲
云。將者死屍拖出去。僧即起。趨出。師乃云。山前山後
雨濛濛。就裏渾無一竅通。惟有山僧拄杖子。撐天拄
地活如龍。大眾且道朝打三千。暮打八百。成箇甚麼
邊事。眾無語。師喝一喝。下座。

佛成道日。上堂。僧問。有物先天地。正恁麼時是先是
後。師云。待天龍峰點頭即向汝道。問。滿眼滿耳。非色
非聲。是甚麼意。師云。滿眼滿耳。非色非聲。問。海浪藏
識。境界法身。如何是境界法身。師云。進前來向汝道。
僧禮拜。師云。猶未向汝道。禮拜箇甚麼。僧喝一喝。師
便打。問。世尊拈華。迦葉微笑。未審笑箇甚麼。師云。笑
汝不薦。進云。薦後如何。師云。世尊不拈華。迦葉不微
笑。僧禮拜。師乃云。華綠椏居士為我釋迦老人成道
來山設齋。山僧只得因齋慶讚。以拄杖畫此○云。大
眾會麼。時升吾張居士出眾作禮。卓然而立。師云。此
處會得。虛空粉碎。大地平沉。心佛眾生。三無差別。士
展兩手。師復以拄杖畫此○云。六󵊮冷地無人問。一
點明星是禍胎。

上堂。師云。昨夜梅華香宇宙。今朝雪子擂長空。就中
一點真消息。拈向諸人鼻孔中。驀呈拄杖云。未證據
者向此嗅嗅看。是甚麼意旨。時破浪在眾作呵呵聲。
師以拄杖擲地云。穿過髑髏。

解制。上堂。師云。萬峰解制萬峰雪。封著聖凡人路絕。
只許獰龍躍碧空。橫身天外搖長舌。說道一切法不
生。一切法不滅。問取諸人向此長期短限。就中者點
徹不徹。徹則掉臂不顧。不徹從前與汝眉毛廝結。何
故太平寺裏。原與諸方迥別。

為受業大持師翁埽塔。上堂。僧問。始別三巴去。終歸
桑梓來。還鄉曲調作麼生唱。師云。哩囉哩囉。進云。大
持師翁即今在什麼處安身。師卓拄杖云。會麼。進云。
我則不然。師打云。不然箇什麼。僧拂袖便出。師乃云。
山自青兮水自綠。其中一具黃金骨。巍然坐斷長松
村。日有風雲常拭拂。如是烏用忤逆兒孫拈帚而為
祭埽哉。蓋人人本有者具黃金骨。一向東擲西拋。出
生入死。不知生之來處。死之去處。所謂佛佛出世。唯
為一大事因緣者是也。然祭埽者。世俗中臣當盡其
忠。子當盡其孝。仁義道中。理不可無。吾教中亦有授
受之源。燈燈相續。師資之禮。亦復如是。總之祭埽中
為活計。不明生死大事因緣。則祭埽何益也。畢竟將
大事因緣看到不疑之地方可。君恩親恩。三宗九族
恩。一時報畢。大眾且報恩一句作麼生道。將此深心
奉塵剎。是則名為報佛恩。喝一喝。下座。

上堂。僧問。峰巒挺秀。鶴不停機。未審夜來還許歸巢
否。師云。松樹下一場懡㦬。進云。長飛去時如何。師云。
腳跟下好與三十棒。僧禮拜。師乃云。昨夜濃霜鋪大
地。今朝杲日麗長空。箇中一點真消息。怒起泥牛吼
萬峰。所以道欲識佛性義。當觀時節因緣。時節若至。
其理自彰。如迷忽悟。如我字水上座。曾向三乘十二
分教已具一隻眼。不以得少為足。遠來萬峰。痛為激
揚。正是時節因緣至也。復舉周金剛云。三乘十二分
教略頗麤知。終不聞南方一類魔子道。直指人心。見
性成佛。于是出蜀。澧陽路上見一婆子賣餅。買餅點
心。婆指擔曰。什麼文字。曰。青龍疏鈔。曰。講何經。曰。金
剛經。曰。我有一問。你若荅得。施與點心。若荅不得。且
別處去買。金剛經道。過去心不可得。現在心不可得。
未來心不可得。未審上座點那一箇心。渠無語。婆指
參龍潭。及到龍潭。談及此事。抵夜。潭曰。更深何不下
去。周珍重。便出。卻回曰。外面黑。潭點紙燈度與。周擬
接。潭復吹滅。周於此大悟。便禮拜。潭曰。子見箇什麼。
周曰。從今向去更不疑天下老和尚舌頭也。至來日。
潭陞座。謂眾曰。可中有箇漢。牙如劍樹。口似血盆。一
棒打不回頭。他時向孤峰頂上立吾道去在。周將疏
鈔堆於法堂前。舉火炬曰。窮諸玄辯。若一毫置於太
虛。竭世樞機。似一滴投于巨壑。遂焚之。師云。試看者
著子未悟時。以舌尖利辯處認為大海。殊不知似一
毫而已。從吹滅紙燈時。方知小大不相容隱。大眾且
道。未悟時云。三乘十二分教略頗麤知。還知箇什麼。
已悟後。又悟箇什麼。還委悉也無。未到盡驚山險峻。
曾來方識路高低。

師誕日。上堂。僧問。和尚誕生是有量。如何是無量。師
云。耳朵原來兩片皮。僧禮拜。師乃云。人人道我生。我
生則我死。應知生死根。棒徹虛空髓。驚起石烏龜。能
吞鐵鷂子。大眾當恁麼時。不涉春秋一句作麼生道。
僥伊數到劫雲初。不識平天華甲子。

佛誕日。結制。上堂。僧問。從上佛祖所傳正法眼藏。涅
槃玅心。涅槃玅心即不問。如何是正法眼藏。師云。瞎。
進云。瞎。師云。是你瞎。是我瞎。僧頂鞋而出。師云。大似
西施戴箬帽。師乃云。今辰是我釋迦老人從摩耶夫
人腹中走出。周行七步。目顧四方。一手指天。一手指
地云。天上天下。惟吾獨尊。起干戈時節也。後雲門老
賊道。我當時若見。一棒打殺與狗子喫。貴圖天下太
平。亦是勾賊破家。不免傍觀者哂。萬峰恁麼告報。未
審眾中還有抱不平底麼。有。不妨推倒禪床。喝散大
眾。寧不俊哉。如無。且向萬仞峰頭結夏。千軍隊裏安
禪。平陂一併拈卻。處處楊華吐煙。

上堂。師云。黑漆皮燈籠。中間欠點紅。有人解挑撥。無
處不光通。大眾。莫是三世諸佛橫說豎說是解挑撥
麼。料棹沒交涉。歷代祖師顛拈倒弄是解挑撥麼。料
掉沒交涉。明宇趙居士施點長命光燈是解挑撥麼。
料掉沒交涉。今日現前檀越營齋供眾是解挑撥麼。
料掉沒交涉。香燈蚤晚殷勤是解挑撥麼。料掉沒交
涉。既總未是。畢竟是甚麼人解挑撥。聻。以杖指燈云。
我見燈明佛。本光瑞如此。

因雪。上堂。師云。颯颯風聲動林野。飄飄雪片滿丹墀。
當󵊮有箇龐居士。問著十人九不知。只為不識陰陽
造化。皆從此始被寒暑境物熱瞞了也。舉藥山十禪
客送龐居士至門外話雪因緣。師云。萬峰當時若預
數。待伊道。好雪片片。不落別處。便劈口與他一拳。直
饒龐居士辯似懸河。塞斷咽喉而去。還知麼。莫言清
蚤起。更有不眠人。

上堂。師云。天晴日頭出。落雨地下溼。人情所必然。何
用強分析。不分析且道蹇。棟宇者裏牧一群水牯牛。
痛添艸料。驀呈拄杖云。還會麼。眾無語。師高聲云。少
間向碗底箸頭上薦取。卓拄杖下座。

解制。上堂。師云。年年七月十五。惟有今年最苦。田禾
又被天收。人物盡遭賊擄。太平寺裏今朝解制。明上
座不妨隨例顛倒。以拄杖一時打散。歸方丈。

開爐。上堂。師云。舊󵊮始。今󵊮末。爐鞴鉗錘分外惡。任
是銅頭鐵額來。頂門一擊傾湫嶽。如是則全殺全活。
鑄利器於目前。半掩半開。運腐滓於腦後。千妖百怪。
結舌藏鋒。十聖三賢。潛蹤絕跡。正當恁麼時。且道鳳
泉黃居士祈嗣一句作麼生道。麒麟出而鳳凰現。金
輪御而玉燭調。

上堂。師云。今辰是我尼足上座營齋供眾。請山僧陞
座。露布者箇消息。然者箇消息。自我釋迦老人初出
母胎。一手指天。一手指地云。天上天下。惟吾獨尊。已
露了也。後出孔聖人道。未知生。焉知死。吾無隱乎爾。
亦露了也。更要山僧露布箇什麼。雖然如是。事無一
向。有條攀條。無條攀例。舉韓文公參大顛禪師。問曰。
春秋多少。顛舉念珠云。晝夜一百八。公回致疑。次日
再來。遇堂中首座。舉前話問意旨如何。座扣齒三下。
公復造大顛之室理前問。顛亦扣齒三下。公曰。原來
佛法無兩般。顛徵其故。公曰。適來問首座。亦如是荅。
顛召首座問曰。是汝如此對否。座曰。是。顛拈拄杖打
二十。擯出院。師云。文公若不深入虎穴。爭得虎子。大
顛雖有定亂之謀。且無安邦之計。犬似打蠻子。嚇好
人。大眾。如大顛不肯首座則且置。且道今時人與古
時人春秋數目畢竟是多少。還委悉麼。饒君晝夜一
百八。數到驢󵊮卒未休。

修造畢。上堂。師云。復古太平寺。凄然感廢興。寒灰八
百載。破衲兩三僧。黠鼠居香積。妖狐吹佛燈。黃金重
布地。不識有誰能。

上堂。昨夜冬瓜勸瓠子。今朝瓠子勸冬瓜。分明曲直
兩條路。行者如何不到家。大眾且道誰是途路客。誰
是到家者。屋北鹿獨宿。谿西雞齊啼。

佛成道日。上堂。師云。天上明星突出。釋迦打失一目。
回觀六道四生。箇箇如蟲禦木。

解制。上堂。值放爆竹。師乃云。一聲爆竹響元宵。露柱
燈籠話寂寥。漆桶依然還不快。青藜拄杖打驢腰。卓
拄杖。喝一喝云。討甚麼碗。

師誕日。上堂。師云。此眾無枝葉。惟有諸真實。驀呈拄
杖召大眾云。且道者箇是真實。是枝葉。試辯別看。若
辯別得出。盡未來際不曾生。盡未來際不曾滅。淨裸
裸絕承當。赤灑灑無回互。到此喚作無生話無縫塔
無底籃無根樹。既一切俱無。現前椎鐘擂鼓雲集四
眾。強山僧登曲彔木床。弄鬼眼睛底復是何物。只知
事逐眼前過。不覺老從頭上來。

結夏。上堂。師云。正仁張居士為我釋迦老人降誕之
辰澆一杓惡水。要山僧痛為雪屆。只得驅天龍峰倒。
卓蒲峽口橫。開說幾句。長言短語。應箇時節。遂高聲
云。世亂󵊮荒事事微。道人行履白如圭。饑餐渴飲渾
無事。煉得身輕同鶴飛。

上堂。僧問。盡力道不出底句分付阿誰。師云。猢猻入
布袋。僧即舞坐具出法堂。師喝一喝。乃云。十方同聚
會。天龍八部人非人等。箇箇學無為。卓拄杖一下云。
唯有者箇不墮諸數。此是選佛場。東邊牛欄西邊馬
圈。心空及第歸。淳底自是淳。暴底自是暴。萬峰恁麼
註腳。且道還有龐居士轉身吐氣處也無。時破雪同
眾齊下一喝。師噓一聲。卓拄杖。下座。

上堂。師云。六月一。毒熱極。路上人頂傘。田中人戴笠。
此事極分明。何用強分析。咦。不分析。將謂赤鬚鬍。更
有鬍鬚赤。

開爐。上堂。師云。大地分明一座爐。聖凡渾是火柴頭。
挨挨濟濟無他伎。一度生煙一度愁。大眾且道那裏
是他生煙處。莫是出生入死是生煙處麼。超凡越聖
是生煙處麼。無明煩惱是生煙處麼。貢高我慢是生
煙處麼。喜怒哀樂是生煙處麼。若也如是。則攀宇宋
居士飯僧祈嗣得非生煙而何。所以道。凡有所求。一
切皆遂。求官位得官位。求富饒得富饒。求長壽得長
壽。求男女得男女。其或未然。且將無明而證解脫。即
煩惱而獲菩提。溷作一話頭。朝也如是。暮也如是。行
也如是。坐也如是。參到情忘見絕。智泯心灰。㘞地一
聲。方得倒斷。以拄杖卓一下云。還會者箇麼。覓火和
煙得。擔泉帶月歸。

解制。上堂。師云。長期短限。不惜寸陰。暮請朝參。非圖
蛙步。且如俊鷹快鷂。終登鳳子龍兒。人人氣宇吞空。
箇箇光明含象。不因正打傍敲。奚具銅頭鐵額。雖然
如是。要且諸方大有人不肯在。何以故。開門放出郎
當漢。腦後分明欠一槌。

開爐。上堂。僧問。不與萬法為侶者是什麼人。師云。頭
上漫漫。腳下漫漫。問。萬法歸一。一歸何處。後高峰大
師道。我當時打失一隻眼也。且道那裏是他打失眼
處。師云。十字街頭㼾磚。僧無語。師噓一聲。僧禮拜。師
乃云。萬峰今歲強開爐。柴米油鹽事事無。珍重兩堂
雲水客。肚饑須用篾條箍。如是則知馬祖問藥山云。
子近日見處何如。山云。皮膚脫落盡。惟有一真實。祖
云。汝既如是。何不拾取三條篾束取肚皮。隨處住山
去。山云。某甲何人。敢言住山。祖云。不然。未有常行而
不住。未有常住而不行。欲益無所益。欲為無所為。宜
作舟航。無久住此。師云。藥山老漢受恩深處便為家。
只得恁麼去。馬大師憐兒不覺醜。只得恁麼行。萬峰
者裏雖是與他同條生。不與他同條死。也無真實處。
那更有皮膚。以百日為限。以徹為期。各各放開肚皮。
隨處鼓粥飯氣去。何故。男兒自有衝天志。不向他人
行處行。喝一喝。下座。

上堂。問。如何是透關句。師云。胡笳塞上知音少。羌笛
城頭和者稀。進云。劍為不平離寶匣。藥因救病出金
缾。師拈杖便打。進云。恁麼不恁麼鑽山透海幾鯤鼇。
師噓一聲。僧禮拜。師乃云。兩又不成雙。單又不成隻。
曼殊三更三。長慶蒲團七。德山末後句。雲門顧鑑咦。
萬峰不恁麼。無孔鐵錘當面擲。以拄杖擲地云。參。

上堂。師云。古人道。第一句薦得。與佛祖為師。第二句
薦得。與人天為師。第三句薦得。自救不了。雖然如是。
魚魯參差。刀刁相似。今日山僧又且不然。第一句薦
得好肉剜瘡。第二句薦得虛空掘洞。第三句薦得爛
泥有剌。大眾。山僧恁麼告報。且道與古人是同是別。
時字水鼓掌一下。師噓一聲。下座。

解制。上堂。僧問。有結有解。世諦流布。無結無解。未是
全提。和尚到此如何指示。師便豎起拄杖。進云。八角
磨盤空裏走。腳頭不覺是春來。師云。腳跟下好與三
十棒。僧禮拜。師乃云。今日萬峰解制。驢唇馬嘴齊出。
渾如春燕喧梁。宛似秋蟬語樹。拄杖芒鞋致疑。石頭
瓦塊瞥地。分明告報諸人。只恐諸人不薦。卓拄杖名
大眾云。還薦麼。有兩僧齊喝。師云。艸鞋腳底疑無路。
拄杖前頭別有山。下座。

辭院。上堂。師云。奔東走西。腳跟猶未點地。去此就彼。
鼻孔依舊遼天。龜毛拂子。刺瞎釋迦眼睛。兔角杖頭。
敲破狸奴腦蓋。蒲峽口讚揚莫及。金鵝池水洗不清。
只得撩起便行。亦是令行符到。正恁麼時且道如何
行履。聻。菊徑兩行煙淚落。引鞭一轡馬蹄黃。

住梁山中慶禪寺。三門云。天王賜與華屋。要因門入。
且道如何是門。喝一喝云。從者裏入。

方丈窮廝。煎餓廝。炒中慶。本分艸料。喫著令人便飽。
指法座云。聲色二上座已為諸人露頭露面了也。還
見麼。燭華光滿座。梁燕語留人。遂陞座。拈香云。此一
瓣香。端為祝嚴。
今上皇帝萬歲萬歲萬萬歲。伏願鵰弓已挂狼煙息。
萬里謳歌賀太平。次拈香云。此瓣香奉為闔國勳貴。
當道宰官。伏願風以時。雨以時。道安百姓。齊其家。治
其國。德被萬民。末拈香云。此瓣香威音那畔盤根。今
世門頭秀實。第三回拈出供養天童山密雲老人。用
酬法乳。斂衣敷座。上首白椎竟。師云。鉤頭有餌。意外
無私。擬汎扁舟。魚龍𨁝跳。還有現躍飛騰者麼。僧問。
釋迦老人今日生是謂謗佛。釋迦老人未生亦是謗
佛。生與未生即不問。如何是瞿曇獨尊處。師云。將謂
獰龍躍。誰知跛鱉來。僧喝一喝。師云。此喝落在甚麼
處。僧擬測。師便打。僧禮拜。師乃云。山僧向南方走一
回。拾得幾箇金剛圈。一籃粟棘蓬。今日向人天眾前。
不辭拈出。與諸人共相吞跳。以拄杖打圓相云。者是
金剛圈。試跳看。僧云。跳。師舉拄杖云。者是栗棘蓬。試
吞看。僧云。吐。師云。多口阿師未在。僧無語。師云。不是
與人難共聚。大都緇素要分明。

上堂。師云。撞到今朝五月一。荒田瘦地都栽畢。我儂
有首洗泥歌。唱出令人笑尿滴。哩哩囉。囉囉哩。種田
博飯家常事。不是飽參人不知。復舉地藏問眾禪客
從何方來。一僧云。從南方來。藏曰。南方佛法。近日如
何。僧云。商量浩浩地。藏曰。何如我者裏種田博飯喫。
僧云。怎奈三界何。藏曰。喚什麼作三界。僧無語。師云。
者飯袋子大似逆風揚塵。自取撲面。若是箇漢。待他
問南方近日佛法如何。只消當面便唾。更再如何若
何。拂袖便行。不惟疑著地藏。亦且不玷行腳。山僧恁
麼告報。未審眾中還有傍不肯底麼。良久。眾無出。師
云。行腳不開如是眼。艸鞋終被石頭欺。

上堂。師云。般若如大火聚。四面不可入。般若如清涼
池。四面俱可入。大眾且道入底是不入底是。試簡點
看。若簡點得出。不妨到方丈裏通箇消息。

開爐。上堂。師云。鍛煉幾團頑鐵。入火麤而出火細。療
理幾箇病人。吞藥易而吐藥難。只須吞吐得宜。入出
得所。慈悲下智之庸愚。成就上根之利器。若遇泠脆
熱焦。牛溲馬溺。任是扁鵲盧醫。見之拱手。巧匠良工。
聞之吐舌。是以中慶今日開爐設舖。未審眾中還有
不經鍛煉療理者麼。試出來相見。如無。巧匠爐邊多
鈍鐵。良醫門首足病人。

上堂。師云。說心說性。毒蛇頭上揩癢。舉古舉今。饑鷹
爪下奪食。明上座不吐一詞。卻違所請。只得因齋慶
讚去也。以拄杖畫此⊕。召大眾云。會麼。若也會得。東
家牛滲卵。西家馬出鵝。羊擇乾處尿。驢揀溼處屙。其
或未然。中和峰頂雲烝飯。佛殿階前狗尿天。

住開縣鳳皇山栖靈禪寺。三門云。門裏出身易。身裏
出門難。難易且置。如何是身裏門。門裏身。以拄杖劃
一劃云。皂上烏雞深夜繡。暗中一線實難通。

佛殿云。清虛冷澹。寂寞苦空。箇裏薦得了無異同。新
長老不識好惡。且向箇裏展具三拜。

方丈云。維摩室而不窄。摩耶腹而乃寬。今日新栖靈
端居方丈。權衡佛祖。號令人天。且道將甚麼施設。一
籃栗棘蓬。幾箇金剛圈。

施主請開堂。師至法座前。以杖指座云。大眾見麼。即
此座非他座。三世諸佛從此轉法輪。歷代祖師從此
傳心印。明上座又且不然。從此訶佛罵祖去也。何故。
鬼怕惡人難展掌。賊憑贓物易成頭。喝一喝。遂陞座。
拈香云。此一瓣香。端為祝嚴。
今上皇帝聖躬萬歲萬歲萬萬歲。伏願堯風吹一統。
舜日照三千。次拈香云。此一瓣香奉為本省當道尊
官。伏願威鎮三峽。光耀九天。末拈香云。此一瓣香名
不得。狀不得。第四回拈出供養天童山密雲老和尚。
以酬法乳之恩。斂衣就座。上首白椎竟。師云。水投水。
澄源湛寂。空合空。恢豁洞然。就中能變化吐風雷者
試出來相見。僧問。昔日瞿曇。今朝和尚。是同是別。師
打云。是同是別。進云。即今已登獅子座。單傳意旨是
如何。師亦打。僧舞坐具而退。師乃云。一法若有。毘盧
墮在凡夫。萬法若無。普賢失其境界。縱橫理事。收放
主賓。納須彌於芥中。擲大千於方外。繇是大中現小。
小中現大。一為無量。無量為一。正恁麼時福國祐民
一句作麼生道。一旦氛埃清四海。垂衣王化自無為。
復舉陸亙大夫語南泉云。肇法師也甚奇怪。解道天
地同根。萬物一體。泉指庭前牡丹云。大夫。時人見此
一株華。如夢相似。師召大眾云。且道南泉此語是過
譽語。是寓譏語。試辯別看。若辯別得出。玉堂金馬登
科第。腐艸殘華壯帝都。

上堂。師卓拄杖一下云。大眾聞麼。木上座為汝諸人
轉根本法輪去也。塵說剎說熾然說無間歇。復以拄
杖擲地云。頻呼小玉原無事。只要檀郎認得聲。

病起。上堂。僧問。元徹生平不參禪。不學道。秪拾得一
柄金剛劍。能截斷天下老和尚舌頭。今日舉向和尚
前。未審如何抵敵。師合掌云。善哉善哉。進云。不露鋒
鋩時如何。師云。白鐵漢。僧喝一喝。師云。再喝一喝看。
僧擬測。師云。灼然。僧禮拜。師乃云。病僧為病極。說法
乖法式。靜地念摩訶。尋聲入福慧。所以道我本無病。
為眾生病。眾生病除。我病亦無。眾中還有病不病者
麼。良久云。二十年來經藥餌。不知此疾是膏肓。

上堂。師云。如何是諸佛出身處。東山水上行。如何是
諸佛出身處。西河火裏坐。如何是諸佛出身處。熏風
自南來。殿閣生微涼。咄。字經三寫。烏焉成馬。

上堂。僧問。不參禪。不念佛。只學得一箇無心應萬物。
師云。那裏是汝無心處。進云。無心豈有處。師驀頭一
棒云。者箇聻。僧禮拜云。謝指示。師云。指示箇什麼。僧
擬議。師噓一聲。僧禮拜。師乃云。者箇事。三賢膽喪。十
地魂驚。變大地作黃金。攪長河為酥酪。拈一莖艸作
丈六金身。將丈六金身作一莖艸。坐微塵裏轉大法
輪。如是則古人道。有一物。明歷歷。黑漆漆。上拄天。下
拄地。常在動用中。動用中收不得。大眾。既在動用中。
為什麼收不得。速道速道。

上堂。師云。眼若不睡。諸夢自除。心若不異。萬法一如。
所以道。我有時見山不是山。見水不是水。見僧不是
僧。見俗不是俗。見男不是男。見女不是女。有時見山
是山。見水是水。見僧是僧。見俗是俗。見男是男。見女
是女。如是則全明全暗。雙放雙收一句作麼生道。卓
拄杖。喝一喝云。下坡不走快便難逢。

上堂。師云。昨日三。今朝四。俄然不覺霜鋪地。朔風凜
凜骨毛寒。吹起箇中無孔笛。韻出漫遊雲。疏通前後
際。非五音。非六律。問取拄杖子。拄杖子道箇直條條。
赤灑灑。終日倚墻靠壁。參。

上堂。師云。默時說驅耕夫之牛。說時默奪饑人之食。
就中有舌頭。談而不談。且道是什麼人。舉世尊一日
陞座。默然不語。阿難白佛云。世尊何故不說法。佛言。
會中有二比丘犯律儀。故不說法。阿難以神通力觀
是二比丘。立擯出。世尊還復默然。阿難又白佛云。是
二比丘為我擯出。世尊何故不說法。佛言。吾誓不為
二乘人說法。便下座。師云。據山僧看來。世尊大似壓
良為賤。栖靈門下要且不然。若有人白云。眾中有二
比丘犯律儀。為我擯出。請和尚為眾說。法只向他道。
為汝說法竟。山僧恁麼告報。不獨辯魔揀異。亦且流
通正眼。以拄杖卓一下云。還委悉麼。禍不單行。

辭眾。上堂。僧問。寸心不昧時如何。師云。天上有星皆
拱北。人間無水不朝東。進云。善惡不隨時如何。師云。
腦後見腮。僧禮拜。師乃云。擺棹臨江走一頭。絲綸纔
展浪橫舟。收來放去如何速。此處無魚別下鉤。
破山禪師語錄卷第二

(嗣法門人蜀渝州治平寺照衣敬刻
　破山和尚語錄第二卷　堆藍弘禮禪人對
　秀水謝穎仙書　嘉興倪天章刊)

(康熙庚申歲孟春月嘉禾楞嚴寺般若坊藏板)

破山禪師語錄卷第三
當陽玉泉嗣法門人印正等編

* 上堂三

住順慶府渠縣祥符禪寺師在栖靈受請拈帖示眾
云三張白紙便謂千里同風一箇圓相欽師卻被馬
師惑栖靈者裏車不橫推理無曲斷請維那剖露。

山門云昔日聞公遠祖從此出今朝不肖兒孫從此
入雖然出入不同要且門庭不別大眾目道那裏是
不別處以杖指云十方婆伽梵一路涅槃門。

佛殿云堂堂坐斷千差路密密疏通萬別疑信手拈
來無不是當陽拋出大家知雖然如是也要公驗分
明展具三拜。

方丈云據此室行此令勿問船來陸來只要頭正尾
正喝一喝。

指法座云八萬四千獅子座此當為第一縱廣正等
八萬四千由旬此座非大於中坐者其身非小以如
是座坐如是人以如是人坐如是座大眾還見麼舉
頭天外望誰是我般人遂陞座拈香云此瓣香端為
今上皇帝祝嚴聖躬萬歲萬歲萬萬歲伏願皇風共
山川而並扇法輪同日月以齊推次拈香云此瓣香
奉為文武卿相闔郡縉紳伏願借當世而修出世即
凡心以證聖心末拈香云此瓣香從東過西從西過
東撞著一箇老布衲一椎粉碎此是第五回拈出供
養見住浙江寧波府天童山密雲老和尚以酬法乳
之恩斂衣趺坐上首白椎竟師云古岸灘頭擲釣臺
絲綸初展去還來清波浮定有無意負餌金鱗夢眼
開以杖作釣勢云有麼有麼時有僧出眾禮拜起喝
一喝拂袖而退師云領取鉤頭意莫認定盤星良久
復云毛吞巨海萬頃風濤鬧括括芥納須彌十方世
界淨裸裸以大圓覺為我伽藍四生六道盡集其中
行住坐臥屈伸俯仰迎賓待客屙屎放尿拈匙放筋
動靜忙閒無不承此恩力所以道佛子住此地則是
佛受用常在於其中經行及坐臥夫如是會人人悟
證平常箇箇七穿八穴不待啐地折嚗地斷如紅爐
點雪冷灰嚗豆正與麼時祝聖開堂一句作麼生道
鵰弓已挂狼煙息萬里謳歌賀太平。

上堂師云󵊮󵊮臘月八黑豆解生芽水母因無眼求
食須仗蝦明星射腦蓋捏目便生華此道如何會瞿
曇是釋迦。

上堂師云今日強登曲彔木圓音一吼震山谷人非
人等驀相逢彈指頓超煩惱窟如是則知顯教圓寂
正堂禪師不離煩惱而證解脫不離生死以般涅槃
來山僧拄杖頭上倒駕慈航現無邊神變道兩句苦
辭去也大眾還聞否且道是那兩句聻耳邊多少閒
題目賺我光陰十萬程。

上堂師云天地未始父母未生渾忘物我撥擲渠誰
以拂子畫一畫復畫此○云自此一畫一圈而分兩
儀四象八卦六爻以至吉凶否泰交會岐殊妙辨懸
河無出此一圈一畫之中復畫○云若也從此薦得
改禾莖為粟柄易短壽作長齡其或未然有限身心
時不待無情寒暑日相催。

上堂師云今朝臘盡與󵊮窮處處人燒松火蓬惟有
此間一種別冷清清地鬧叢叢復舉秀才問趙州佛
滿一切眾生願是否州云是曰弟子要和尚手中拄
杖可與否州云君子不奪人所好曰我不是君子州
云老僧亦非佛師云秀才雖有定亂之謀且無安邦
之計趙州探竿在手影艸隨身不妨奇特中顯奇特
好手中呈好手將謂本分翻為分外山僧正眼看來
纔啟口處好與三十棒何也祥符門下賞罰分明。

追嚴上堂師云元宵正月半日月燈明現即此為亡
靈本光破諸暗盞子撲落地碟子成七片露柱撞燈
籠山門騎佛殿此意是如何吾道一以貫。

師誕日上堂僧問和尚跳出生死圈如何今日又降
誕師云大好疑著僧禮拜師乃云突出難難難辦別
擬之易易易承當一聲㘞地盡生死下座云諸仁者
請續後句。

上堂僧問月未圓時如何師云合進云月正圓時如
何師云恰進云星月不現時如何師云劄僧禮拜師
乃云蓮胎未質梅蕊不萌洞空劫之本有盡今時之
自得人人常光現前箇箇壁立萬仞只僥海屋添籌
南山增算猶是化門邊事不涉延促一句作麼生道
一谿紅白桃李樹四野青黃菜麥田。

上堂僧問是法非思量分別之所能解為甚麼唯佛
與佛乃能知之師云知音不必頻頻舉八兩原來是
半斤僧禮拜師乃云施主強請陞座多說不如少說
少說不如不說何以故是法不可示言詞相寂滅復
舉藥山久不陞座院主白云大眾久思和尚示誨山
曰打鐘著眾纔集山便下座歸方丈主隨後問曰和
尚既許為大眾說法為甚麼一言不措山曰經有經
師論有論師爭怪得老僧師召大眾云昔日藥山今
朝祥符且道是同是別良久復云旱地雷聲晴天霹
靂兩箇古錐都來是賊。

上堂師云止止不須說葛藤遍野不為多我法妙難
思絆著幾箇便賣弄諸憎上慢者冬瓜直儱侗瓠子
曲彎彎聞必不敬信只緣無眼耳鼻舌身意山僧恁
麼判斷且道釋迦老子還向什麼處轉身吐氣只怕
眾生不是佛是佛何愁不解語。

上堂值驢鳴師云平地起孤堆虛空墮地走撞著瞎
驢鳴將謂獅子吼震威喝一喝下座。

追嚴上堂師云春日晴黃鶯鳴聲聲韻出觀音門有
人向此活機括剎剎塵塵現勝身如是則我等持滿
公先慈余氏不離當處而遍沙界不歷僧祗以獲法
身來山僧拄杖頭上現一行三昧去也卓拄杖召大
眾云還聞麼若將耳聽終難會眼底聞聲方始知。

上堂僧問青天白日昭昭靈靈睡著時主人公在甚
麼處師云向前來與汝道僧遂進前一步師云是甚
麼進云不離當處師笑云大好睡著在僧禮拜師乃
云雲凝覺春盡雨過知華殘了達覺知處恁忙亦是
閒大眾忙間即且置試道覺知處如何了達良久云
不遇春風華不開華開又被風吹落。

解制上堂師云今朝三月十百日禪期畢衲子問如
何棒頭驀面擲曼殊前後三長慶蒲團七即此罷爐
鎚幾人成大器以拄杖擲地云祥符解開布袋放出
出群角虎不會獅子翻身箇箇解打口鼓以手拍口
云鼕鼕。

住順慶府大竹縣無際禪寺山門云門庭施設不如
破山入理深談猶較無際百步以拄杖卓一卓便入
佛殿云若向者裏禮拜眼裏撒沙不向者裏禮拜佛
頭著糞試問諸仁者且道禮拜底是不禮拜底是遂
展具云不禮各白稱尊禮則互相恭敬便拜。

方丈云入門棒入門喝痛施惡辣鉗鎚有時語有時
默全彰本分艸料忽遇一箇半箇瞎驢且作麼生管
待喝一喝。

指法座云千聖向此證知一眾從茲開悟人人立地
頂天箇箇眼橫鼻直還見有路可上也無遂陞座拈
香祝聖畢末拈香云此瓣香三登九上撥艸瞻風受
盡苦辛一期印可第六回拈出供養天童山密雲老
人以酬法乳之恩斂衣敷坐上首白椎竟師云鳳山
挺秀燕水迢遙鶴不停機龍難湊泊就中有現躍飛
騰者麼一僧出眾喝一喝師云跛鱉盲龜亂𨁝跳僧
無語師云不信道問今日結制聚喧喧心光照透境
相還心光照透即不問心境雙忘事若何師云十字
街頭親見父進云心境未忘時如何師徵云汝喚什
麼作境僧佇思師噓一聲僧禮拜師乃云一機透徹
千途萬轍同歸一道坦然十聖三賢齊赴火不待日
而熱風不待月而涼鶴脛自長鳧脛自短只饒未露
已前薦得猶是半提且全提正令一句作麼生道橫
按莫邪全正令太平寰宇斬癡頑。

上堂師云如何是祖師西來意庭前柏樹子覷著則
眼瞎如何是祖師西來意神前酒臺盤喫著則口啞
如何是祖師西來意簷前雨滴聲聽著則耳聾大眾
會麼字經三寫烏焉成馬。

上堂師云若以問荅是禪禪非問荅若以坐臥是禪
禪非坐臥若以動靜是禪禪非動靜若以取捨是禪
禪非取捨若以語默是禪禪非語默正恁麼時如何
是禪聻泥牛耕破波心月木馬嘶回劫外風復舉梁
武帝前因為樵夫上山斫柴次忽值猛雨投破寺躲
見佛亦被雨灑即以自戴笠蓋佛後報為王是以不
迷本因五里一菴十里一寺又感初祖達磨航海而
來迎內供養一日問曰朕造寺度僧未審有何功德
磨云實無功德武帝自此開悟悔昔所作盡是有為
功用今日山僧看來一佛一祖鼻孔各別一箇是荷
葉團團團似鏡一箇是菱角尖尖尖似錐。

上堂師云有問有荅踏著秤錘原是鐵無問無荅鼻
孔依然搭上唇且道問底是不問底是良久卓拄杖
一下云參。

浴佛上堂師云󵊮󵊮四月八處處浴悉達者裏不恁
麼焚香活燒殺何以故是法平等無有高下復舉世
尊初生一手指天一手指地便道天上天下惟吾獨
尊後雲門大師道我當時若見一棒打殺與狗子喫
貴圖天下太平師云一佛一祖手眼各別一箇意在
東南一箇志向西北無際今日各與三十棒何故如
此山僧棒頭有眼。

上堂師云今日陞座無他為裔宇張居士求嗣特特
舉揚宗教續佛祖慧命即續人間宗嗣所以道不孝
有三無後為大以生死涅槃也是一大山川社稷也
是一大田園屋宅也是一大妻財子祿也是一大然
而大之一字總是無人替得故曰為大山僧另有極
小小事亦無人替得試問諸人如何是極小小事聻
良久云只有屎尿是箇小事也要各人自去始得。

上堂僧問昔日長者金磚布地今日李居士營齋供
眾其功是同是別師云鼻孔原來下頭大進云何不
直截道一句師驀頭一棒僧禮拜師乃云自我達磨
初祖觀東震旦國有大乘根器特特航海而來直指
人心見性成佛以言句露者箇消息易引人情識乖
戾直指之旨後出臨濟大師以棒喝接機杜絕情識
如擊石火似閃電光直下令人無回避處如將梵位
直授凡庸更不如何若何是謂之知痛癢近來去聖
時遙情竇日鑿又將棒喝處穿鑿不少以打處云痛
切審痛底是誰可憐生不獨不會吾祖棒喝之旨且
不會鼻祖西來之意也然而鼻祖以言句定旨蓋疏
通執心執性之謂後以棒喝定旨蓋疏通嚼言嚼句
之謂豈是以打處痛處云知痛癢也耶若如是會則
吾祖者條棒早已拗折了也西來大意早巳抹殺了
也又安繼於今日哉復豎拄杖召大眾云還會麼千
鈞之弩不為鼷鼠而發機。

追嚴上堂師云苦雨盆傾下愛河長欲波魚龍沉巨
浸孤兔隱湥坡竹杖落塵少芒鞋增價多亡靈承此
力彼岸忽經過所以道處生死流驪珠獨耀於滄海
踞涅槃岸桂輪孤朗於碧天正恁麼時不涉二途一
句作麼生道隨順世緣無罣礙涅槃生死等空華。

上堂師豎拄杖云者箇事明歷歷黑桼桼十聖三賢
從此熱瞞歷代祖師從此悟證一切眾生從此摸索
不著所以香嚴道昔󵊮貧未是貧今󵊮貧始是貧昔
󵊮貧猶有卓錐之地今󵊮貧錐也無復卓拄杖云大
眾且道如何是無底道理喝一喝下座。

上堂僧問何火無煙而自明師云解打鼓進云何水
無魚而蛟住師云解打鼓進云何鏡非銅而光輝師
云解打鼓進云頭頭盡是虛靈趣物物全彰觸處真
師喝一喝僧禮拜師乃云學道之人不識真只為從
前認識神無量劫來生死本癡人認作本來人此是
古人一首上場詩山僧今日拈來人天眾前下箇註
腳殊不知識神與本來人相去不遠只在就中辨別
若也辨別得出處處綠楊堪繫馬家家有路透長安
其或未然山僧更為諸人曲引旁通去也復舉仰山
參中邑禪師問曰如何得見性去邑云譬如一室有
六窗內有一獼猴外有獼猴從東邊喚猩猩獼猴即
應如是六窗俱喚六處俱應仰云和尚譬喻無不明
了只如內獼猴睡著時外獼猴作麼生相見邑下禪
床把住山云猩猩我與汝相見了也師云雖是饑逢
美食渴遇甘霖不無齷嘴黏牙若是破山門下又且
不然待開口時和聲便打何故聻殊相劣形同幻質
呼驢喚馬總虛名。

辭眾上堂師云漲水蝦蟆日夜催道人不薦渾忘歸
今朝解了忙閒結嚴艸谿頭絕是非如是則知隨處
作主遇緣即宗以一機透則無機而不透以一理明
則無理而不明透不透之機關行超佛祖明不明之
理趣位越人天以拄杖畫此<img:>云還透者箇麼還明
者箇麼若明得者箇透得者箇不枉檀信慇懃山僧
銳志復呈拄杖云會麼嚴艸谿頭休住腳五巔山下
莫橫身下座。

住瀘州江安縣蟠龍禪寺三門云千聖共游一眾履
歷進進出出路頭不識以杖卓一卓喝一喝召大眾
云還識麼棒頭喝下皆消息帶水拖泥即指歸。

佛殿云有佛處不可住無佛處急走過今日忤逆兒
孫一瓣香禮三拜行到水盡山窮只得將錯就錯。

方丈云佛耶祖耶據此證此我亦如是別無所指仁
者珍重莫要龍頭蛇尾咄。

眾護法請開爐師指法座云毒鼓初撾慈航倒駕渡
之者浪靜風恬耳之者魂銷魄散今日新蟠龍拈一
瓣返魂香去也眾中還有惜取鼻孔者麼遂陞座拈
香祝聖畢維那白椎云法筵龍象眾當觀第一義師
云第一義觀則落二落三不觀則落七落八釋迦到
此計窮力極謂之如來禪達磨到此攔腮劈脊謂之
祖師禪雖然作用不同要且瓦是泥做山僧到此口
似磉盤眼如掣電拈出幾句聊酬所請諸方此日同
開爐惟有蟠龍意致殊不向此中求鍛煉冷冰冰地
自如如喝一喝下座。

上堂師云閉門打睡接上上機顧鑑頻呻曲為中下
據此看來山僧有口只好挂在壁上若以拈椎豎拂
為禪病在持捉若以裝聾賣啞為禪病在口耳若以
欬嗽涕唾為禪病在音韻若以揚眉瞬目為禪病在
顧視若以手舞足蹈為禪病在𨁝跳既然未是且道
如何是禪冬瓜直儱侗匏子曲彎彎。

上堂僧問掬水月在手未審水乾波盡月歸何處師
驀頭一棒僧喝一喝師連打兩棒問金出礦時如何
師云嚇殺人進云恁麼則橫身踊躍師云死逼逼地
問父母未生前如何是學人面目師云雨打梨華蛺
蝶飛風吹椏絮毛毬走進云原來原來師驀頭兩棒
僧禮拜師乃云一點雨一點溼居士設齋和尚喫試
問就中意若何摩訶般若波羅密。

上堂僧問蝦蟆丘蚓尚解逃禪跛鱉盲龜卻能知有
為甚靈利衲僧反道不會師云箍桶漢僧喝一喝師
云如法箍進云只得恩深轉無語懷抱自分明師打
云閒言語問二十󵊮前葛藤遍地滿眼生塵如何是
不生塵處師云趙州道底進云又是什麼光景師云
薦取下句註腳僧禮拜師乃云凜凜朔風吹敝廬人
人凍裂箇皮膚就中有點天然別分付梅華樹幾株
如是則知寒暑迭遷生死交謝有物於中流動未獲
天地同根萬物一體卓拄杖召大眾云還委悉麼維
那云委悉則不堪師喝一喝下座。

上堂僧問堂前露柱久懷胎長下嬰兒頗俊哉為復
是神通妙用法爾如然師云橫開不在春枝上進云
未解語言先作賦一操便取狀元來師云別有風流
一段奇問若論此事三賢膽顫十地魂驚未審利害
在什麼處師云腳跟下豎去橫來問大地山河歸一
點萬派乾坤一竅中即今一竅在什麼處師云腦後
見腮不與往來僧禮拜師喝一喝乃云今朝十一月
初一衲子齊來討巴鼻厲色震威喝一喝喫驚打怪
聾兩耳昔人擬作觀音門今又翻為鶖子智只此告
報與諸人惟要諸人信得及信得及無孔鐵錘當面
擲不須擬議更尋思信去羊腸驀直去。

上堂師云終日病魔廝結嬾饒三寸綿舌強登曲彔
木床一味喝風棒月遂喝一喝卓拄杖云若向者裏
會得了鬼神覷不破之機超生死不相干之地其或
未然更聽葛藤復舉臨濟行乞遇一婆子濟指缽云
家常添缽婆子即轉身掩卻門云太無厭生師云臨
濟素是當仁不讓於師尚男不和女鬥今日山僧者
裏也不行乞施主也不掩門日日喫齋喫茶只是當
不得太無厭生。

上堂僧問今日國令更嚴不許拋沙撒土師云山大
多狐兔水滿足魚龍問水明老蚌懷胎後雲重蒼龍
退骨時老蚌懷胎即不問蒼龍退骨時如何師云也
是蠟人向火進云不是巨靈手怎敢望華山師云不
薦當陽句從來念詩章進云可惜連城壁從勞獻楚
君師正色噓一聲進云杜撰宗師如麻似粟師云只
有你一箇問盡大地是沙門一隻眼未審人人在何
處下腳師云腳跟下好與三十棒僧禮拜師乃云石
頭瓦塊亂商量癩狗泥豬罵上堂翠竹黃華纔側耳
冬瓜瓠子便承當此四句內有一句能縱能奪能殺
能活有人簡點得出一生參學事畢。

上堂師云雲門一字關臨濟三玄要溈仰擅門庭曹
洞別堂奧法眼道不知觸著便𨁝跳惟有蟠龍無賸
言饅頭開口呵呵笑大眾且道他笑箇甚麼心生大
懽喜自知當作佛。

上堂師云一聞千悟拗折弓箭放下屠刀九上三登
拋卻甑箄典當布單更有牢籠不住呼喚不回者又
作麼生指示良久云過蟻難尋穴歸禽易見巢。

上堂師云日用事無別踏著秤錘原是鐵唯吾自偶
諧十字街頭㼾磚頭頭非取捨雞寒上樹物物弗張
乖鴨寒下水朱紫誰為號一任鑽龜打瓦丘山絕點
埃惟有者裏瞞不得神通並妙用火官頭上風車子
運水與搬柴貓兒尾上繫研錘龐居士恁麼道新蟠
龍恁麼拈非是與古人鬥勝要且路見不平眾中有
具眼者試於此中緇素看。

上堂僧問山高不露頂雲深不知歸時如何師云
岫雲封壁平谿水結瀰進云未審意旨如何師卓拄
杖一下云向者裏薦取問冷心不動月澄潭鴛鴦繡
出白雲間且道鴛鴦繡出時如何師云不把金鍼度
與人問靈雲見桃華得悟因甚玄沙不肯師云為伊
眼華進云未審意旨如何師云瞎漢僧禮拜師乃云
山僧今日上堂來步步泥蹤點法臺徹夜不妨霜與
雪西園猶放碧桃開驀呈拄杖召大眾云見麼若也
向此見得徹去能銷億劫顛倒想不歷僧祗獲法身
其或未然有寒暑兮促君壽有鬼神兮妒君福。

歲旦上堂僧問相逢著眼流水行雲脫胎神化嬰兒
漸長流水行雲即不問嬰兒漸長事如何師云長長
一箇矮子問百華競秀妙德家風一亙晴空普賢境
界百華競秀即不問一亙晴空事若何師云爍天爍
地問金蓮照奕千家樂玉露回光萬象新即今合是
甚麼人境界師云看取腳跟下僧禮拜師乃云輕煙
薄霧鼓風濤吹徹梅華白樹梢珍重諸人惜鼻孔清
香不對野狐飄擲拄杖云狼籍不少下座。

上堂眾禮三拜師云者裏倒身三拜少林分骨分髓
今朝正眼看來也是搓巴兜鬼喝一喝下座。

再住萬峰開爐上堂師云萬峰今󵊮結制柴米事事
不濟不惟凍殺餓殺且受冷句熱句珍重四海高流
薦取衲僧巴鼻大眾且道衲僧巴鼻如何薦取有僧
不出眾鼓掌呵呵師云南山起雲北山下雨。

佛成道日上堂師云一󵊮一度口吧吧說盡甜瓜併
苦瓜汝等諸人不解薦毛頭星現眼添沙。

解制上堂師云天關纔轉地軸始回山川獻天然圖
畫艸木吐本地風光換卻天下人眼睛透徹衲僧家
巴鼻活情無情之真機頑石尚應加額忘學無學之
妙術爛柯且自點胸所以道萬象之中獨露身為人
自肯乃方親昔年謬向途中覓今日方知火裏水復
召大眾云今日春寰鄭居士來山為諸人辦自肯齋
未審眾中還有自肯者麼時離指舞坐具出法堂師
云放出萬峰雲五色甘霖指日灑蠶叢。

開爐上堂師云爐開八載風散四維焦頭爛額者幾
退幾屈鐵眼銅睛者百煉百輝等須彌而為炭不足
其燒變滄海以為田不足其用正值年荒世亂力極
計窮未審眾中有當爐不避火者麼試出來與山僧
相見如無從茲打箇驢󵊮結動靜忙閒解不開。

佛成道日上堂問一句了然超百億不須門外覓三
車三車即不問如何是一句師云鯨吞海水盡露出
珊瑚枝僧禮拜師乃云昨夜毛頭星作怪釋迦老子
漆桶快餘光分胤後兒孫箇箇頂𩕳沒一塊召大眾
云各各伸手摸摸看看是那裏沒一塊若也摸著便
與釋迦老子同一眼見同一耳聞同一受用當下無
生死可怖無涅槃可證無男女可形無凡聖可隔淨
裸裸絕承當赤灑灑無回互其或未然且向三條􂌆
下七尺單前默默披衣自看始得。

上堂問天下有道則見無道則隱隱即不問如何是
有道則見師云四海五湖王化裏進云三千禮樂憑
師舉五百英雄盡讓誰師卓拄杖一下進云慣從五
鳳樓前過手握金鞭賀太平師云從來此處念詩章
問今日掀翻獅子窟一聲哮吼震山谷寥寥大地絕
遮欄孰箇當頭把得住師云香煙堆裏現全身僧喝
一喝師打一棒進云也不得放過師噓一聲問螣蛇
纏足露布繞身未審作麼生解師云頭上漫漫足下
漫漫進云水不洗水金不博金去也師云兩重公案
僧禮拜師乃云即心即佛拖人落水非心非佛落水
拖人不是心不是佛不是物木人把板雲中拍石女
含笙井底吹此三句內有一句全暗全明雙收雙放
若人簡點得出一生參學事畢。
破山禪師語錄卷第三

(嗣法門人　蜀北果州真如寺海液　蜀東巴
州清涼硐印嵩同刻
破山和尚語錄第三卷　堆藍弘禮禪人對
　秀水謝穎仙書　嘉興倪天章刊)

(康熙庚申歲孟春月嘉禾楞嚴寺般若坊藏板)

破山禪師語錄卷第四
當陽玉泉嗣法門人印正等編

* 上堂四

住夔州府開縣大寧禪寺入院三門云十方無壁落
四面亦無門教山僧從何處入以拄杖畫此㊇云從
者裏八字打開。

方丈云即此用離此用主賓互換胡來現漢來現妍
醜自分新長老忍俊不禁一任鑽龜打瓦。

檀越徐道臣請開堂至法座云就地登空易從空放
下難難易齊屏卻直透上頭關新大寧直透上頭關
去也大眾還見麼若有路可上更高人也行遂陞座
拈香云此瓣香聲傳社稷價重山河端為祝嚴
今上皇帝聖躬萬歲萬歲萬萬歲伏願堯風鼓鼓吹
內霧邊雲立散舜日輝輝照深幽遠暗長明復拈香
云此瓣香奉為乃文乃武闔國公卿伏願不忘囑累
恆為佛法之金湯直下承當永作人天之眼目末拈
香云此瓣香供養浙江寧波府天童山密雲和尚用
酬法乳之恩伏願一朝印可承慈蔭九處拈來始適
殷斂衣趺坐上首白椎竟師云森嚴爐鞴惡辣鉗錘
鍛聖煉賢於剎那際超生越死於頃刻間固非神通
妙用本是法爾如然未審眾中有具銅頭鐵額者麼
試出來與山僧相見一僧出眾禮拜起以坐具拂一
拂展兩手師云官潭子向汝道破了也僧舞坐具繞
一匝歸位師云掠虛漢問學人寂寂請和尚歷歷師
卓拄杖一下僧喝一喝師云汝者一喝濟得甚麼邊
事進云露一絲是陷虎之機隱一跡則無聲無臭師
喝云閒言語僧禮拜師乃云山棒濟喝點開三要三
玄河馬洛龜印破無聲無臭斷臂而覓安心覆舟以
獲真子傳傳有據授授無私不惟祖道之重拈且補
皇圖之再振當恁麼時報國大寧一句作麼生道兩
江風浪交頭合一洗干戈瘴癘開。

上堂僧問寶劍拂開天地靜金刀纔舉斗牛寒師云
禍事禍事進云恁麼則磧裏征人三十萬一時回首
月中看師豎柱杖云遼天赫奕進云萬邦有道歸王
化一直無私賀大寧師便打復舉僧問巴陵祖意教
意是同是別陵云雞寒上樹鴨寒下水師云雖然如
是雞肚不知鴨肚事遂為禪教之分大寧則不然若
有人問祖意教意是同是別只向他道水向石邊流
出冷風從華裏過來香。

上堂師云盛山臨水󵊮󵊮在東土西方豈變遷即死
即生即解脫非男非女非因緣舉心蹉過娘生面動
念乖張空劫前圓具圓修登九品德池波湧綻金蓮
所以道無邊剎海自他不隔於毫端十世古今始終
不離於當念如鴈過長空影還沉水正恁麼時且傳
夫人獨脫一句作麼生道生則決定生去則實不去。

上堂師云十五日已前說法機不及十五日已後說
法機太過正當十五日說法機如掣電語似轟雷試
問春鰲李先生會也未若也會得便會孔子道天何
言哉四時行焉百物生焉天何言哉所以道大音希
聲大巧若拙無言為至言無說乃真說其或未然更
聽一偈跳出火坑順且疾臨終正念真端的西方即
在箇中圓不用徒勞向外覓。

住大竹縣佛恩禪寺豎大佛殿眾檀越請上堂僧問
如何是佛恩境師云長長短短千株樹進云如何是
境中人師云落落零零幾箇僧進云人境已蒙師指
示如何是臨濟當陽一句師豎拂子云會麼進云恁
麼則知恩有地去也師震威喝一喝問古人拈一莖
艸建梵剎竟新佛恩今日又作麼生師云八方有道
歸王化四海謳歌賀太平進云石華山畔金聲振驚
起丹林雙鳳兒師不理僧禮拜師乃云佛恩殿上雙
獅踞地大持堂前孤鴻唳天二水逢源一山挺翠高
也明也悠也久也廣不替之宗風奇哉俊哉善哉偉
哉多非遙之桂月因如是地產如是人因如是人行
如是事非但地勝人賢要且名成實就大眾且道新
佛恩眉毛還在麼卓拄杖云千千龍象從茲止萬萬
獅麟自此歸。

天童悟和尚忌日寶曇禪人設供請上堂師云七月
七巧雲集秋風秋露及秋雨乍寒乍熱透皮毛欲脫
欲穿徹骨髓所以道熱則普天匝地熱寒則普天匝
地寒熱則熱殺闍黎寒則寒殺闍黎若如此會得寒
暑不能遷生死不能易正當恁麼時且獨脫一句作
麼生道勞煩大眾同到先師真前露布者箇消息下
座詣真前拈香云戒香定香慧香解脫香解脫知見
香觸碎吾師肉鼻孔管教遍界不能藏。

住開縣龍城山紫雲禪寺解制上堂師云󵊮󵊮七月
十五處處追宗薦祖箇裏眾僧自恣都來足蹈手舞
為復是妙用現前為復是業風飄鼓今朝聖制告圓
試為老僧分析看若分析得出大蟲原來是老虎其
或未然將拄杖一時打散亦是蒼天中更添冤苦。

住開縣鴉城山栖鳳禪院結制上堂僧問世亂年久
群魔即恢即復如何是太平消息師豎拂云會麼進
云四海總歸王化裏全提正令亦奚為師云閒言語
僧喝一喝師云此喝落在什麼處僧擬開口師震威
喝一喝僧禮拜師乃云七月十五龍城解制罷座八
月十五鴉城結制陞座雖是兩彩一賽要且不離者
箇以拂打圓相云佛子住此地則是佛受用常在於
其中經行及坐臥復舉馬祖與百丈西堂南泉玩月
次祖曰正與麼時如何丈曰正好修行堂曰正好供
養泉拂袖便行祖曰經歸藏禪歸海惟有普願獨超
物外師高聲云馬大師板齒生毛分星撥兩恁麼判
斷總是第二月且道如何是第一月留待夜來江上
落照人無復冷秋秋。

解制上堂一僧出以手掩師口師打一拂僧遂走云
怪了師拽杖打出乃云本明徹闍黎前為老僧送別
偈云吾師拄杖欲翻雲老僧道拗折了也鳥道騰騰
盡伴行老僧道一有多種二無兩般閨閣縱然無一
物老僧道轉秘轉多阿誰擔荷破沙盆老僧道且喜
有箇徹闍黎老僧拈也拈了斷也斷了不惟我師從
互相唱和且是聖制告圓亦有兩句壓韻而巳栖鳳
今朝散水雲縱橫逆順任教行破沙盆是正法眼莫
逐腥羶污卻盆震威喝一喝下座。

住夔州府萬縣太白巖萬福寺總戎譚任卿生日請
陞座僧問離相離名接上上根立機立境曲為中下
置此兩途還有為人處也無師云問得老僧口啞進
云燄地火光扶日出倚天長劍逼人寒師震威喝一
喝問收放不停時如何師云好與汝三十棒進云過
在甚麼處師云是甚麼所在許汝覓過問祖佛即不
問覿面相呈事如何師云兩眼對兩眼問無生一句
鬼神不知因甚被諸人覷破師云汝卻被拄杖子覷
破僧禮拜師乃云六月一毒熱極渾身上下汗如雨
各人返手試摸之看是如何箇道理今朝是我任卿
譚總戎高陞壽域老僧登曲彔木床讚揚不及欲讚
壽比南山南山尚有崩倒欲讚福如東海東海尚有
枯竭正恁麼時同於金剛不朽一句作麼生道萬福
堂齋萬壑僧千金石鼓千秋水喝一喝下座。

總戎譚虞卿生日請陞座師云初伏尾中伏頭熱得
通身冷汗流惟有中心箇樹子無分寒暑自悠悠如
是則知我譚公過去世六月二十五本不生未來世
六月二十五本不滅現在世六月二十五本不住淨
裸裸絕承當赤灑灑無回互所以道一念普觀無量
劫非去非來亦非住如是了知三世事超諸方便成
十力況華封有三多之祝老僧亦有三際之譚都盧
在者裏還委悉麼良久云八角磨盤空裏走無鬚
鎖子兩頭搖。

慕義侯士心譚護法起華嚴經請陞座師云奇哉奇
哉更奇哉一點明星是禍胎今日拈來光宇宙眾生
夢眼一齊開若未如是且聽葛藤說經意畢下座。

解制上堂僧問大地平如掌長空一色秋曾無佛子
跡只見水牯牛時如何師驀頭一棒進云翻身嫌地
窄舉步憾天低師云閒言語僧禮拜師乃云結制解
制千古常規長期短期一朝方便向舉起處承當猶
是不唧溜漢不向舉起處承當含元殿裏覓長安老
僧年邁要覓箇四稜著地者相繼住持令老僧偷安
兩日有麼有麼時數僧齊下一喝西堂云任從滄海
變終不與師通師云既無怒起木上座一時趕散。

住夔州府梁山縣金城禪寺順治九年十一月初一
日聖瑞姚總戎天錫姚明經暨闔郡眾檀越請開堂
指法座云此寶華王座二十年前也曾七上八下今
日復陞此座一任百匝千重大眾老僧撥轉今昔關
頭去也還見麼遂陞座拈香云此瓣香自治而亂自
亂而治非木石而不能全其體非水火而莫能發其
用爇向爐中祝嚴
今上皇帝聖躬萬歲萬歲萬萬歲此一瓣香非口所
宣非心所測從月明簾外得來荊棘林中拈出奉為
在位宰官當山請主伏願始作春秋之關鎖終為東
北之界墻末拈香云此瓣香三登九上七穴八穿觸
碎鼻孔歸來第十三回拈出供養天童山景德堂上
密雲先師用酬法乳維那白椎云法筵龍象眾當觀
第一義師云第一義作麼生觀若以眼觀觀處即瞎
若以心緣緣處即乖既不以眼見心緣試出來與老
僧話會看時二僧出眾跳一跳喝一喝師云還有麼
二僧無語師以拄杖卓一卓云木上座與諸人話會
去也委悉麼杖頭日月光天德照破山河煙霧開。

佛成道日上堂師云獨踞金城第一峰滿天星斗現
穹窿老僧高著青蓮眼看得眾生與佛同榮寰趙居
士追嚴飯僧欲與佛同一成道同一受用所以道火
不待日而熱風不待月而涼鶴脛自長鳧脛自短松
直棘曲鵠白烏玄本自現成何假修證大眾正恁麼
時修證即不無染污即不得一句作麼生道一點明
星當午現九蓮華果自芳妍。

上元日上堂僧問吾有一物無頭無尾常在動用中
乞師一接師云你眼瞎僧喝師便打問入門便棒相
見便喝不知有過無過師打云是甚麼所在還來覓
過問如何是行腳事師云面面相看口如木問正月
中旬是上元請問和尚如何是缺如何是圓師以拄
杖畫此○云且道是缺是圓問如何是學人生處師
卓杖一下進云如何是死處師亦卓杖一下進云如
何是不生不死處師復卓杖一下問如何是金城境
師云城小規模大進云如何是境中人師云僧貧世
界寬進云人境與和尚差多少師豎拄杖云拄杖頭
上薦取僧禮拜師乃云󵊮󵊮正月半處處燈光現箇
裏卻無明阿誰將眼見復以拄杖畫此○云委悉麼
我見燈明佛本光瑞如此。

師誕日明宇彭居士請上堂師拈拄杖卓一卓召大
眾云會麼者箇與老僧同壽從無始來正月二十一
日乃至盡未來際正月二十一日算數譬喻不可說
不可思議福德海壽命聚不獨老僧如是三世諸佛
亦如是歷代祖師亦如是天下老和尚亦如是一切
有情無情亦如是復卓拄杖下座。

解制上堂師云老僧閒坐困眠不覺過了三月爾
朝參暮請恍惚又是一期釋迦老子尚有三七思惟
達磨初祖況乃九󵊮面壁今日侯府西崑譚護法為
汝諸人設放參解制齋且道參作麼生放制作麼生
解還委悉麼試看春風吹野綠應教龍象任縱橫。

住夔州府梁山縣雙桂福國禪院順治十七󵊮十月
十五日邑侯飛雲彭護法請開堂師接疏云大清定
鼎揚文耀武於斯時雙桂開爐鍛聖煉賢於此日雖
是公驗分明卻請維那宣過。

陞座師拈香云此一瓣香非木非香無聲無臭爇向
爐中端為祝嚴
今上皇帝聖躬萬歲萬歲萬萬歲伏願壽山福海彌
高彌深皇圖帝都至堅至固次拈香云奉為滿朝百
辟臨筵郡侯伏願長為王室股肱又拈香云六六代
相傳四四處經手供養天童山景德堂上密雲先師
用酬法乳斂衣敷座上首白椎竟僧問如何是十五
日已前事師云前不搆村進云如何是十五日已後
事師云後不抵店進云正當十五日時如何師云退
身三步禮拜著問天產靈芝為甚麼不抽枝發幹師
以拂子打圓相云生也生也問紅爐大鞴就裏添炭
時如何師云焦頭爛額似粟如麻僧禮拜師乃云今
󵊮雙桂開堂箇箇腳忙手忙山上工頭喊號堂前執
事敲梆芒鞋東穿西脫索扛論短爭長務要同心協
力都來直下承當未審眾中還有承當者麼時數僧
齊下一喝師笑云未在既無老僧因齋慶讚去也復
舉龐居士將百萬家財傾向湘江去參石頭遷禪師
問不與萬法為侶者是甚麼人頭以手掩居士口士
遂悟據山僧看來此老雖與彭公同里其實機用各
別與其傾向湘江不若我彭公將來飯僧請法寧不
出龐老一頭地也雖然如是刁刀相似魚魯參差若
向此中會得古今無二道聖賢無兩心如擲劍揮空
勿論及之不及貴承當而不貴推托也還委悉麼處
處綠楊堪繫馬家家有路透長安下座。

上堂僧問如杲日照空時如何師云若不同床睡焉
知蓆底穿進云幾回出世幾建叢林和尚分中成得
什麼邊事師云直教人腳跟下豎去橫來進云有一
人不落凡聖和尚如何接他師震威喝一喝僧禮拜
師乃云寒盡隴頭梅欲放穿人鼻孔令人忙看他無
限癡男女都把光陰喪北邙時宇黃居士到室中欲
老僧露布者箇消息然而者箇消息在胎為身處世
為人在眼曰見在耳曰聞在鼻辨香在口談論在手
執捉在足運奔老僧舉此告報諸人諸人還委悉麼
還鄉盡是兒孫事祖父從來不出門。

梁山縣令曾勝幢受菩薩戒師接疏云隔壁告狀遍
地葛藤覿面相呈漫天露布即此用離此用賣弄不
少蘇州有常州有短販太多雖是公驗分明不妨維
那宣過陞座云數十年來道不同而今慚愧起家風
相逢沒甚閒言語一棒當頭絕已躬說戒下座。

梁山姚總戎謝夫人請陞座師云金城砦上牢籠不
住雙桂堂前呼喚不回本是箇無面目漢卻來箇裏
合水和泥今鎮府謝夫人得得來山飯僧請法更祈
福壽康寧勤王報國正與麼時且報國一句作麼生
道雕弓已挂狼煙息萬里謳歌賀太平下座。

檀越請上堂僧問獅子王談吐三千雙桂堂拈出一
句三千即不問一句意如何師云汝眼瞎進云曉月
暫飛千樹裏秋河隔在數峰西師云沒交涉問日間
浩浩裏作得主夢寐裏作得主無夢無想時主在何
處師云正好朝打三千暮打八百進云太湖三萬六
千頃月在波心說向誰師云痛癢也不識僧禮拜師
乃云天王賜與華屋要因門入仁者大破慳囊本為
誰將所以道實際理地不受一塵佛事門頭不捨一
法不捨一法千峰勢到嶽邊止不受一塵萬派聲歸
海上消人人悟證平常箇箇圓機活潑復舉東印土
國王飯僧一眾俱轉經惟二十七祖般若多羅尊者
默然晏坐王問尊者何不轉經祖曰貧道入息不居
陰界出息不涉眾緣常轉如是經百千萬億卷師云
大小尊者也只在葛藤裏輥今日若有人如是問老
僧惟痛與棒熱與喝不惟光揚祖道要且不致寂寥
大眾且道尊者與老僧是同是別良久云饒伊講得
千經論總落禪家第二機。

永熙禪人受戒上堂師云金城砦上塵埃不到雙桂
堂前泥水甚多且道老僧純清絕點底是拖泥帶水
底是若向此中薦得無戒不持無生不度其或未然
更聽葛藤說戒下座。

解制聖瑞姚護法請上堂僧問聖制告圓慶賞一句
作麼生道師云各與三十棒僧擬進語師震威喝一
喝僧禮拜師乃云千日禪期今日已如龍如象如獅
子忽然返擲奮全威大地烽煙從此止如是則我姚
將軍一片忠肝義膽老僧今日因齋慶讚所以道施
主一粒米重如須彌山若然不了道披毛帶角還已
如是者日食斗金非分外未如是者時餐粒米也難
消以拄杖卓一卓云知恩者少負恩者多。

涪侯劉夫人印貞請陞座僧問三乘教典巳成糟粕
五家宗旨亦是筌蹄宗教即不問如何是法身向上
事師云腳跟下薦取進云還有奇特事麼師云不顧
腳跟三尺水只貪縱步上高岑進云若不桶底開兩
眼何能大地任縱橫師云閒言語問和尚陞座度盡
眾生即今侯府向甚處去也師云接饑枝上垂金果
消渴泉中湧碧流一僧向前作揖又作女人拜云恭
賀和尚萬福手呈白紙中畫一圓相云學人投書請
和尚目師云見怪不怪其怪自壞僧禮拜師乃云雙
桂三󵊮今復爐重添柴炭費工夫鎔成冷脆熱焦鐵
打把虛空掘洞鋤今日鋤柄在手大破天荒重開基
業幸誥命劉夫人男譚天晟來山飯僧請法奉薦正
一品光祿大夫西崑譚侯府夙具扶正熱腸精忠血
性滿腔肝膽萬世聲名一旦狼藉四海五湖冤深莫
雪老僧忍俊不禁為伊雪卻所以道一切智智清淨
無二無二分無別無斷故如此則正心誠意治國齊
家捨生趣死捨死趣生無不從此法界流出究竟還
歸此法界恁麼告報也是路見不平以拄杖作鋤勢
云掘出中原乾淨土從新復整舊規模。

上元上堂師云正月十五日已前為人不遇春風華
不開十五日已後為人華開又被風吹落今日正當
十五日且道開底是落底是良久卓拄杖一下云謾
道春歸無覓處誰知轉入此中來。

薦嚴上堂師云法界網裂其維不張擊塗毒鼓灑甘
露漿飲之者醉耳之者狂都盧到老僧拄杖頭上脫
體全彰把住也黃金失色放行也瓦礫生光正恁麼
時且道把住是放行是良久云若是不經惡辣手除
非身帶返魂香。

湛源禪人為師除禫請上堂師云今朝冬月一乍雨
洗天地惟有者些兒不隨晴雨易如是則我湛源師
承一喝禪師三周來我山中營齋供眾強老僧登座
對眾舉揚老僧觀彼久遠猶若今日一生一死寧能
易哉所以道有物先天地無形本寂寥能為萬象主
不逐四時凋古德恁麼道老僧恁麼拈未審是中還
有優劣也無如無且道萬象主即今在甚麼處體取
蓮華不染心法身常住寂光土。

上堂師云今日是我松雲法孫自戊子󵊮別去直至
而今庚子󵊮歸來一去一來不覺十有三載特特來
山供老僧新成衣請老僧登新法堂說新佛法若語
若默俱是舊底教老僧如何啟口良久卓拄杖一下
云諦聽諦聽下座。

上堂僧問達磨西來所為何事師云為汝不薦進云
薦後如何師云好喫老僧三十棒問閉門打睡接上
上機顧鑑嚬呻屈為中下今日陞座有何施設師云
合取狗口問古德云六人成大器因甚只付五人師
云一有多種二無兩般僧禮拜師乃云遠公沽酒延
陶潛佛印燒豬待子瞻此是一賓一主作用只是太
費力生要且未徹向上關捩老僧不用造作安排隨
家豐儉聽其自然且道與先德還有同異麼良久云
若達本來非皂白不妨隨處徹根源。

解制上堂僧問前三日一場喧鬧向甚麼處去也師
云佛法大有只是咳嗽進云恁麼則偃息干戈擺手
歸朝去也師云腳跟下猶好喫棒在僧禮拜師乃云
從上先德解制有云出門不出門俱是艸漫漫地老
僧者裏則不然出門不出門俱是一場懡㦬何以故
舉頭天外看誰是我般人。

語嵩法孫同徒嵩目省覲請陞座僧問學人巳到者
裏請老和尚道道師豎拂云會麼進云仍舊道不出
師云剌瞎闍黎眼睛僧禮拜師乃云年經六十五作
事多莽鹵旋爇返魂香來撾塗毒鼓聲吞鱉鼻蛇氣
壓藍田虎以拂子打圓相云拈出箇胡餅能超佛與
祖雖然如是大小雙桂未諳時勢何以故甜瓜徹蒂
甜苦瓠連根苦種艸雖固然同坑無異土。

漢中府靜明寺嬾石法孫請陞座僧問真心無住住
則成妄如何是無住根本師云老老大大還說者箇
語話進云和尚又作麼生師震威喝一喝問穿衣喫
飯即不問屙屎放尿事如何師云大面原來是奤子
僧禮拜師乃云古有僧問先德如何是諸佛出身處
荅云東山水上行又有僧問如何是諸佛出身處荅
云西河火裏坐又有僧問如何是諸佛出身處荅云
熏風自南來殿閣生微涼此三大老荅話未審還有
優劣也無若有優劣試為老僧指出看如無老僧自
道去也咄也是三人證龜成鱉。

昭覺丈雪門人請陞座僧問未離兜率已降皇宮意
旨如何師云生也生也進云生箇甚麼師震威喝一
喝僧禮拜師乃云初出母胎得自由指天指地賣風
流是非只為多開口煩惱皆因強出頭冷逼丹霞燒
木佛饑逢王膳憶金牛老僧此日無他說冤報冤來
仇報仇下座。

密雲悟和尚忌日設供捧盒至影堂前陡然跌碎師
拈香云吾師忌日卻逢巧處處瞻風併撥艸殃及兒
孫直至今含冤負屈轉煩惱且道與阿誰煩惱良久
云惱恨春歸不再來忽然撲地驚華鳥。

薦嚴上堂僧問抱璞相投乞師一決師云向前來與
汝決僧遶一匝師笑云且道老僧笑箇甚麼僧罔措
師乃云年年七月十五處處追宗薦祖老僧又且不
然逢人只打口鼓以手拍口云會麼時有僧喝一喝
師云甜瓜徹蒂甜苦瓠連根苦。

上堂僧問虛空百雜碎廓徹意旨如何師云合取狗
口僧喝師正色叱之問正令全提即不問如何是雪
點紅爐底人師云汝不是者箇人進云隨緣放曠去
也師喝一喝僧亦喝一喝師云我也喝你也喝未審
那箇喝底是僧以坐具拂一拂歸位師云七棒對十
三僧問一百日畫地為牢今日被學人蹋破了也師
云墮坑落塹進云者箇是盡大地牢籠不著底師云
性命也不顧僧禮拜師乃云今辰老僧舉神光二祖
三拜初祖云得皮得髓大眾雲集三拜且道得箇甚
麼眾齊下一喝老僧謂合取狗口然而遠祖恁麼道
老僧恁麼拈未審還有勝負也無若有不妨對眾舉
似如無老僧自道去也以拄杖卓一卓云還委悉麼
遲機只為分皮髓賺我雲山千萬重。

明宇李居士為男發善拖白請上堂師云佛光主照
十餘秋轉重令輕得自繇今日空門留不住青雲得
路占鼇頭咄一聲云去。

現雲龍居士祈嗣請上堂師云適逢雙桂飄香必得
麒麟之子強欲老僧上堂上堂道箇讖語龍吟虎嘯
之年畢竟華開碓嘴咄一聲下座。

上堂師云老僧六十六尚欠人天福雖有兩菜園了
無箇蘆菔且道此意是如何大的扯住小的哭問你
哭甚麼人心多返復。

解制上堂僧問結制已久埋沒學人今日出頭作麼
勘驗師震威喝一喝進云龍得水時添意氣虎逢山
勢長威獰師云好與汝三十棒僧禮拜師乃云今朝
二十有五放出一群猛虎不會鷂子翻身只解氣吞
佛祖敢問大眾以何為據良久云子丑寅卯辰巳午
甲乙丙丁莫莽鹵擲拄杖下座。
破山禪師語錄卷第四

(嗣法門人果州印豁　合州龍游山寂壽同刻
破山和尚語錄第四卷　堆藍弘禮禪人對
　秀水謝穎仙書　嘉興倪天章刊)

(康熙庚申歲孟春月嘉禾楞嚴寺般若坊識)

破山禪師語錄卷第五
當陽玉泉嗣法門人印正等編

* 上堂五

上堂僧問無影坡前曾相見今朝特地忘卻面和尚
還記得麼師震威喝一喝問未到雙桂有一話頭今
已忘卻請師荅話師云鼠口終無象牙僧喝一喝師
不理僧歸眾師乃云剛纔九夏又三冬衲子齊來叩
已躬拄地撐天拄杖子顛拈倒弄活如龍且道朝打
三千暮打八百還濟得甚麼邊事以拄杖卓一卓云
不獨登山兼打狗偏能扶弱不扶強。

三谿魏居士請師上堂說法師固辭次蚤上堂師高
聲召云魏居士士應諾師云老僧為汝上堂了也士
禮拜師便下座。

治宇楊居士為子拖白請上堂師云天上月正圓人
間道月半咬破卻囫圇囫圇成兩片飯甑兩頭空吾
道一以貫諸仁者向此薦得一生參學事畢其或未
然請光桂出來拖白去桂出眾作禮胡跪師云自從
昔日與今朝光陰漸漸不相饒與麼趕出三門去福
海深而壽山高。

追嚴上堂師云兜率皇宮去復來如如不動實悠哉
阿僧祇口難稱讚一任凡胎與聖胎所以道處生死
流驪珠獨耀於滄海踞涅槃岸桂輪孤朗於碧天未
離兜率已降皇宮未出母胎度人已畢正當恁麼時
且道玉臺張居士夫婦來山營齋供眾追嚴報本一
句作麼生道父母愛之喜而不忘父母惡之勞而不
怨不怨不忘今頓脫西方上品綻金蓮。

施主請上堂僧問有佛處不得住無佛處急走過是
何人境界師云好與三十棒僧擬測師噓一聲印達
問氣聚時主人公當堂氣散時主人公向甚麼處安
身師云天晴日頭出雨落地下溼達禮拜師乃云連
連兩日陞堂箇箇腳忙手忙田裏秧深上節山中麥
老將黃工夫覺得無隙食祿知其有方但願檀那福
壽與同地久天長。

峨眉山萬󵊮寺紫芝法孫請陞座僧問香飄雙桂月
朗中天如何是祖孫相見一句師云分明月在峨眉
上看到峨眉卻又遲進云恁麼則團圓在此際流輝
不計秋師震威喝一喝僧禮拜師乃云雙桂堂前雙
桂香蜂喧蝶攘動悲傷想來熟我餘生夢飛上峨眉
添道光擲拄杖下座。

上堂師云滴水滴凍庭際之人覓心不得打雨打風
杖頭之機忍俊不禁忘形骸於方外究性命於箇中
鼓兩片皮弄三寸舌千言萬語無非要人解黏去縛
敲枷打鎖豈料事無一向又且不然今日君如陳公
夫人袁氏為男禳關寄名印鳳來山營齋供眾入如
來室披如來衣頂如來冠帶如來鎖得一身繫縛者
改禾莖而為粟柄易短壽以作長齡雖是雙放雙收
猶是半明半暗正恁麼時且道解脫底是繫縛底是
以拄杖卓一卓云還委悉麼薦取杖頭聲盡處印龍
印鳳日呈祥。

開罏上堂師云鉗錘爐鞴不如初十日親來九日疏
將謂胡鬚箇箇赤誰知更有赤鬚胡復舉王常侍謁
臨濟大師攜手至禪堂問眾僧在此看經麼濟曰不
看經曰參禪麼曰不參禪曰既不看經又不參禪在
此作麼曰惟要作佛王曰金屑雖貴落眼成翳濟云
將謂你是箇俗漢師云即如我夔州府經歷司盧檀
越特特來山也不如是葛藤遇茶喫茶遇飯喫飯難
道也是箇俗漢召大眾云試看今之俗漢古之俗漢
是同是別若道是同不應點罰金屑雖貴落眼成翳
若道是別只見錐頭利不見鑿頭方正與麼時都盧
一狀領過還委悉麼一僧云夜深不向蘆華宿又一
僧云不離當處常湛然覓則知君不可見師云只是
不歸歸便得五湖煙景有誰爭下座。

梁山林縣令請陞座師云天得一以清地得一以寧
君王得一天下太平諸侯得一海晏河清老僧今朝
得箇初一且道堪作甚麼有水皆含月無山不帶雲
復舉鼓山赴閩王請雪峰上堂云雪峰門下好矢聖
箭射入九重城裏去也太原孚上座云也待某甲勘
驗過始得趕至中途問曰師兄往那裏去曰九重城
裏去曰忽遇四兵圍繞時如何曰他家自有通霄路
曰恁麼則離宮失殿去也曰何處不稱尊孚上座拂
袖便回舉似雪峰云好矢聖箭中途折卻了也峰云
他有後語在曰老凍膿猶有鄉情在師云此則公案
商量者最多錯會者不少都去折箭處卜度殊不知
鼓山折箭則且置雪峰上堂是甚麼心行還委悉麼
時有僧云道泰不傳天子令時清休唱太平歌師卓
拄杖一下云一箭落雙鵰。

天童悟和尚忌日師拈香云一瓣香兩手舉雙桂堂
前經幾幾萬里鵬程去復來一天明月照巴水。

解制上堂師云千出醜萬出醜學冠天人開大口吐
霧吞雲立上風蘇州有也常州有大眾會麼如會得
老僧分半院與汝住其或未然一任東奔西走。

總督四川培之李護法薦慈請就重慶府官衙陞座
師云過去事已過去未來事猶未來且道即今事又
作麼生兩頭坐斷中間莫位若於此會得淨裸裸絕
承當赤灑灑無回互便見得今日所薦誥封一品太
夫人齊家治國純孝精忠凜凜孤光不遷不變即穢
邦而生淨土即煩惱以證菩提其或未然更聽一偈
訃音正報凱音時兩處相將不早遲快我蓮池添上
客全人忠孝令人思下座。

浴佛上堂師云指天指地及周行臭口初開引禍生
一棒翻加人我病九龍惡水太無情敢問大眾還知
此中利害處麼有僧喝一喝師云將此身心奉塵剎
是則名為報佛恩。

上堂師云惡辣鉗錘大鞴爐純鋼煉就箇頭顱衝鋒
破敵與麼去四海氛煙盡淨除如是則知長春周居
士來山飯僧請法上祈國泰民安下祈光前裕後人
人悟證平常箇箇剋期取辦早遂忠孝之懷以全自
他之益所以道求道如鑽火逢煙未可休直待金星
現燒然始到頭老僧如是告報未審眾中還有得金
星現者麼如無因齋慶讚去也以拂子打圓相云但
存方寸修陰騭自有麒麟應馬前。

天童悟和尚忌日師拈香云七月七吾師涅槃日老
僧一瓣香觸碎諸人鼻遂炷香復云若道是瓣香入
地獄如箭射若道不是香入地獄如箭射正恁麼時
且道還是香底是不是香底是請著一語看自代云
禍不入慎家之門。

辭眾上堂師云初開劫運久開爐七十󵊮來志不輸
每見隙駒難度尾嘗聞老蚌易生珠三餐三道束腰
篾一箇一張護口符今日功圓并行滿同瞻佛日與
皇圖下座。

* 小參一

小參師云臨濟在黃檗三度問佛法的的大意三度
被打於中放不過處氣悶殺人指參大愚輕輕點破
忽地𡎺拳揮掌誰當其鋒方是知痛癢漢今兄弟家
被我棒頭打著不根其旨亂去卜度言知痛癢目在
打處痛處單看痛底是誰可憐生將我祖者條棒委
屈如是若以打處言知痛癢者古德有言未跨船舷
早與三十棒了也未動腳跟早喫棒了也未開口前
早與三十棒了也且道者箇痛癢又作麼生知之難
道也好去打處痛處云知痛癢耶所謂知痛癢者言
識法者懼凡在言語上機境中識得根源處謂是知
痛癢漢所以黃檗參馬祖不料祖遷化遂參百丈問
曰馬大師生前有何言句示人丈自舉參馬祖因緣
我被他一喝只得耳聾三日檗當下吐舌丈曰子莫
承嗣馬祖去檗云今日因師舉得見馬祖大機之用
我若承嗣伊則喪我兒孫丈云智與師齊減師半德
智過於師方堪傳授兄弟你看者箇榜樣還是從打
處痛處參究知痛癢耶不從打處痛處參究知痛癢
耶還是從喝處耳聾處知痛癢耶不從喝處耳聾處
知痛癢耶試卜度看今日不禁口業分疏長短蓋緣
我輩做禿居士不識好惡錯會猶甚者下底註腳耳
還有一等不惟不達此意反生毀謗此輩難怪其愚
豈不聞真銀不通世用真人難以應跡真言不無逆
耳古德云我若一向舉揚宗教法堂前艸深一丈良
有以也珍重珍重。

示眾云古人道三朝一七剋期取證你們在堂七日
矣曾取證也未一眾無語師云八十翁翁入場屋真
誠不是小兒嬉而今爾輩不得自繇者其過有三一
者自恃聰明法法頭頭一覽便會及至臨機目瞪口
呿過在依他作解塞自悟門二者硬赳赳地盡力主
張逢人便逞口頭滑以為千了百當及至遇一智人
面前卻云不會過在見識不清意志恍惚三者領一
話頭當座靠山相似總不信人長言短語只以自謂
是做工夫者見別人喧喧鬧鬧恨不得深藏遠邃世
不面人及至搬弄數十󵊮來依然是箇村夫俗子過
在執著取勝易便信受如是種種說心說性說常說
斷說道理說玄妙自契自證者盡是野狐精見解須
向三千里外盡淨吐卻方來東塔門下喫痛棒也。

示眾云言無展事句不投機承言者喪滯句者迷此
是古人板齒生毛痛為今時分星撥兩下底註腳山
僧曾恁麼分疏一上始得不承言不滯句活鱍鱍地
如珠走盤大眾且道山僧恰古人處還有商量也無
眾無語師顧視左右云赤眼撞著火柴頭。

示眾云佛佛出世唯為一大事因緣即開示悟入四
種知見要之一佛知見道故然而佛知見者即正知
見也此正知見即人人不妄不邪不偏不倚者是也
蓋謂此正知見雖人人皆具不無從幼而老習染不
正故吾佛一人與我和你做箇通事舍人以種種言
教無數方便引導眾生令離諸著而已其實與聖人
何與而人不根其旨起惑造業如物墮地重處先墜
或作善或作惡隨業飄鼓可作男形可作女形可作
非男非女形可作無足多足形可作人非人等形可
作牛羊象馬形可作鱗甲羽毛形可作情與無情形
如是等無量無邊不可說不可說阿僧祗劫捨身受
身輪迴不息只因一念錯現出萬般形也即物而推
此一香爐本是泥水合成良工造出人欲惜之千󵊮
萬載遂成寶器無價可評舉世貴重若一旦不惜損
之壞之不但不貴於世且亦復難歸於泥水也而人
既得人身迷不知修省與此器物復何異哉所以道
一失人身八萬劫幾時等得出頭來縱出頭來生處
邊地下賤癡聾瘖啞六根不具為人奴婢受他驅役
安得親覲大善知識得聞正法策進趣操悟佛知見
入佛知見也耶山僧今日對眾葛藤如此也是棒打
石人頭嚗嚗論實事。

小參師遶禪床一匝云會麼於此會得便會釋迦老
人初出母胎周行七步目顧四方一手指天一手指
地云天上天下惟吾獨尊我儂今夜又且不然既是
周行一匝何止七步似超釋迦老人一頭地也何則
天上天下箇箇獨尊所以道男兒自有衝天志不向
他人行處行其或未悉更聽葛藤復云者箇消息也
不在言端語端說得華簇簇錦攢攢以當了事惟貴
二六時中觸處生疑有疑不決千沒奈何萬沒奈何
便是好處然而此際或發一問或示一機自合搆汝
到那不疑之地始信從前恍恍惚惚是是非非都盧
拋向他鄉外里去也自然頭頭上現物物上彰復何
難易而可較哉寧不聞昔有一僧問巖頭起滅不停
時如何頭咄云是誰起滅其僧乃悟而悟處便是不
疑不疑則是千了百當猶香嚴之擊竹靈雲之桃華
盡向聲色裏廓徹如汝諸人眼底耳底豈無如是聲
色因何不悟觸若面墻蓋為只要在別人嘴角頭喫
些涕唾餬過日子縱得飽參智過鶖子學辯懸河亦
濟得甚邊事汝看釋迦老人道唯佛與佛乃能知之
且道他知箇甚麼眾無對師以兩手掩面云慚惶慚
惶莫要夜長夢多時有僧不出眾高聲云和尚莫瞞
人好師云是你瞞我。

小參師云者箇活鱍鱍處阿誰不具那在遣昏敵散
瞠眉努目起蚤睡晚長期短限以了平生所以佛祖
無他只在動靜忙閒𡎺著磕著處發明者箇活鱍路
頭不見三祖信心銘曰至道無難唯嫌揀擇但莫憎
愛洞然明白你們厭喧求靜得失取捨死死生生凡
凡聖聖總是揀擇正恁麼時如何是不揀擇底句師
良久顧視左右云只待來󵊮蠶麥熟羅侯羅兒與一
文復舉玄沙與保福擇菜次偶論佛法不覺失聲一
笑玄沙責云汝者一笑損了許多利益何也暫時不
在如同死人保福自此確志不群後果聲名千古我
儂者裏又且不然每見兩堂雲水終日鼓掌呵呵也
無許多損益似乎超古人一頭地也似則也似是則
未是恁麼說話也是爛泥中有剌兄弟家既辦沖霄
氣宇來者裏同甘澹泊秖欲究明生死那有閒情作
戲得不太喪天日乎其中縱有過量者亦不可將人
品不立愈有高著愈要小心豈不聞如臨深淵如履
薄冰聖人尚爾我安不然必要尊乎其事後勝於前
令人信而不誣也苟圖活計假衒雌黃東去打一掌
西去築一拳不惟自屎不覺臭亦壞自己聲名我儂
非是有意尊大來兄弟前作箇狀頭終日口喃喃告
訴無非只要大家當件事做所以玄沙𡎺指香嚴擊
竹靈雲見桃華遇境逢緣千了百當不是造作安排
亦非偶然特地只是一味胸頭礙膺處廝結不開方
有見色明心聞聲悟道之局不是爾輩今日三明日
四說時似有不說似無放參止靜隨境飄流徒溷日
子我出家行腳秖三十年所作所為靡不受盡雖依
金粟老人往返六載只得一箇老和尚暗識我敗闕
處其餘盡把我作箇泥豬癩狗看待終日憎嫌終日
障礙耳邊每聞盲龜跛鱉浩浩商量那箇孤硬那箇
柔弱再不說起自己長短闊狹兄弟爾我者裏切莫
學者般種草了無結果之日在我者裏只說者裏話
雖然兒時做處老來知羞定不是泥龍石虎空獲其
狀但凡不倒斷處必也頻頻請問數數提撕當信時
不待人剎那異世兄弟肯依我儂結箇驢󵊮道友何
愁碓嘴不生華時西堂率眾一齊禮拜師走起合掌
云道泰不傳天子敕鋼刀奚取我儂頭。

對靈小參師豎起拄杖云者箇物上拄天下拄地常
在動用中動用中收不得既動用中收不得且道濱
源程居士即今在甚麼處安身立命以拄杖卓一卓
云濱源居士被山僧拄杖接引來也汝等諸人還見
麼若也見得便見伊安身立命處便見胎生卵生溼
生化生有色無色有想無想非有想非無想一切眾
生安身立命處其或未見更聽山僧與濱源居士收
因結果去也復以拄杖卓一下云還委悉麼擊碎惡
魔諸苦趣端然證入妙蓮心。

對靈小參師云山河大地明暗塞空時人不識強覓
西東存曾丘公一生一死恁麼來恁麼去還悟也無
悟則見山是山見水是水見明是明見暗是暗見塞
是塞見空是空見君是君見臣是臣見父是父見子
是子見兄是兄見弟是弟見男是男見女是女倘若
未悟見山不是山見水不是水見明不是明見暗不
是暗見塞不是塞見空不是空見君不是君見臣不
是臣見父不是父見子不是子見兄不是兄見弟不
是弟見男不是男見女不是女總之夢幻空華徒勞
把捉丘公向山僧拄杖頭上七縱八橫口喃喃地所
供如此還委悉麼以拄杖卓一卓云即此見聞如幻
翳回觀三界若空華。

對靈小參師云雨落地下溼過蟻難尋穴天晴日頭
出歸禽易見巢正當不晴不雨之際非難非易之時
且道安任居士令先室孺人在甚麼處安身立命以
拄杖卓一卓云還會麼若於此會得當下便是恩愛
盡而生死盡煩惱斷而佛道成若於此不會且向山
僧拄杖頭上著隻眼好諸仁者只如山僧拄杖頭上
作麼生著眼聻極樂娑婆都屏卻棒頭喝下悟無生
喝一喝復卓拄杖下座。

對靈小參師云臘末春初萬象新拖金垂柳弄啼鶯
乃聲乃色難遮覆韻出令人悟本真如是則我廣耆
孫夫人素所念佛持經操家訓子還悟得本真也無
若也悟得始知今日生死亦如是苦樂亦如是男女
亦如是恩愛亦如是哀樂亦如是乃至一切榮辱種
種亦皆如是拈起拄杖云既爾如是且道即今安身
立命一句作麼生道復卓拄杖云還委悉麼超聲越
色隨他去鳥笑華吟自在身。

對靈小參師云世出世法渾無取捨舉古舉今了無
延促點燈籠而撞露柱騎佛殿以跨山門者其誰得
歟昔龐居士家財百萬志慕大道盡情傾向湘江深
心內典學識貫通曾有偈云有男不婚有女不嫁大
家團圞頭共說無生話不覺報緣逮盡告其女靈照
曰視日當午疾來報我靈照應諾見日當午去哄父
曰日已過矣父出戶行到簷頭視日其女坐父座端
然而逝父回見之曰我女敏捷倒先我一著龐老更
延七日亦去其子務農田中聞之卓鋤立化單單只
賸得龐婆一人遂將夫兒骨骸茶毘畢乃云者夥不
唧溜漢都做模做樣令人簡點我若去時即不然以
手指石即裂隱身石中不見山僧據此看來龐婆雖
有纖塵不立之手段而無萬法為侶之襟懷不若我
和石孫居士不下龐老之列曾向妻兒老小翻龐老
案云有男須婚有女須嫁也不團圞頭無生豈有話
故令先正黃夫人暗會機宜符合斯旨脫灑灑地男
也不顧女也不憐夫也不辭孫也不戀孤迥迥峭巍
巍高出龐婆一頭地去也汝等諸人還知去處麼若
也知得塵塵盡是寶王剎剎剎無非選佛場倘未如
是更聽山僧一偈頓然了卻兒孫債忽地拋開夫婦
情撒手便行渾不戀曷同婆去石藏身。

示眾云即心即佛頭上安頭非心非佛斬頭覓活所
以道恁麼也不得不恁麼也不得恁麼不恁麼總不
得既總不得則生死即涅槃煩惱即解脫雖然如是
幾片白雲橫谷口許多歸鳥盡迷巢。

到嘉善縣大勝寺眾居士請益念佛參禪法要師曰
參禪與念佛殺人併劫物善惡總繇之惟是一心做
世人悟一心不入二岐路天堂尚偶然地獄豈悠固
只因取捨中生起輪迴處豎拄杖云試看山僧拄杖
子本無迷也本無悟。

金陵觀音菴小參師云觀音菴內打鼓文殊院裏上
堂塵說剎說熾說無人向此承當幸我姑蘇葉居士
為父鑑韋春秋五十來此營齋供眾請山僧向人天
眾前播兩片皮露者消息擬欲說心說性說常說斷
自有三乘十二分教詮註不休亦是座主露布了也
雖然如是畢竟山僧說些甚麼天地玄黃宇宙洪荒
日月盈昃辰宿列張。

小參師云諸行無常是生滅法生滅滅已寂滅為樂
此四句是我釋迦老人涅槃時所說文略義周包括
一代時教也既謂諸行無常以何為常莫是生滅滅
已是常耶寂滅為樂是常耶若以生滅滅己是常又
同有作有為之諸行則是頭上安頭也若以寂滅為
樂是常又同無作無為之定性則是斬頭覓活也殊
不知即寂滅而不妨熾然生滅即生滅而不妨靈然
寂滅然寂滅者一剎那間無生相可得一剎那間無
滅相可得故曰寂滅就中轉凡成聖異世同風無逾
於此所謂三世諸佛之所證證此也一切眾生之所
迷迷此也故寂滅之樂非天上人間之樂可喻即今
祥符本寺圓寂玉菴禪師圓修圓證此箇消息今夜
不妨舉似大眾貴圖大家知還知麼不萌艸解藏香
象無底籃能盛活蛇。

示眾云山僧連日病倦不能依時及節為眾打葛藤
今因眾居士乞開示生死關頭一著子然而者著子
千聖共遊只爭迷悟迷則為凡悟則成聖有何難易
而可較哉昔龐居士捨了百萬家財學出世法一日
對妻云難難難十石油麻樹上攤妻云易易易跳下
床來腳踏地女靈照云也不難也不易明明百艸頭
明明祖師意諸兄弟汝看此三人出手眼處如鼎三
足缺一不可渠謂明明百艸頭非推之使易也明明
祖師意非推之使難也無非只在就裏一著上悟徹
又如我達磨初祖觀得此土有大乘根器特特航海
而來遇見梁武帝帝素所好佛教嘗對四眾講演獨
談第一義諦以為極則所以問達磨大師云如何是
聖諦第一義磨云廓然無聖帝曰對朕者誰磨云不
識帝不契吾祖自此折蘆渡江面壁少室後慧可大
師立雪斷臂問及安心之旨謂之教外別傳直指人
心見性成佛據可大師問某甲心未寧乞師安心祖
曰將心來與汝安大師道覓心了不可得祖云與汝
安心竟何曾直指箇心來六祖謂道箇直早已曲了
蓋證人人本具各各不無者著子耳非有箇別關頭
別岐路使人分心取捨分心欣厭就是佛祖樹此多
門到家是一念佛念此心也持咒護此心也參禪悟
此心也看教辯此心也此心無始已來習氣薰染障
蔽本明不得受用故勞佛祖示一機一境一言一句
要人當下冰釋生死關頭不入輪迴六道受胎微形
只得與爾我做箇通事舍人非是渠有不了之局以
如意舉起召大眾云只此一物喚作甚麼喚作如意
則觸不喚作如意則背不可有語不可無語畢竟喚
作甚麼倘眾中有會得者與山僧通箇消息如未會
得以如意擲地云依舊。

示眾云打底不是坐參底不是禪快活日子不過遂
日思想成顛所謂離心意識參絕凡聖路學爾輩所
參不能徹悟者為是冬瓜禪一味儱侗也進堂來將
近一月不肯自叩己躬下事只管東聽西聽胡思亂
想法法頭頭沒處著落遂爾和身放下又成黃秧木
禪死墩墩地也山僧不忍坐視舉則古人機緣與諸
兄弟作箇啞謎猜猜昔鼓山赴閩王請雪峰上堂云
好一矢聖箭射入九重城裏去也時太原孚上座云
待某甲勘驗過始得趕至中途問師兄往那裏去山
云九重城裏去孚云忽遇四兵圍繞時如何山云他
家自有通霄路孚云恁麼則離宮失殿去也山云何
處不稱尊孚拂袖而歸舉似雪峰云好矢聖箭中途
折卻了也峰云他有後語在孚云老凍儂猶有鄉情
在師召大眾云且道那裏是鼓山折箭處試猜猜看
猜得著到方丈裏通箇消息。

示眾云凡初做工夫切不可忙舉話頭念來念去念
得疲勞厭倦便打退鼓謂是禪道佛法沒靈驗所以
古人道休去歇去寒灰枯木去古廟香爐去一條白
練去然後發大疑情此疑情者或是經教有所未明
公案有所未透即此不明不透處便是本參話頭頓
在面前微著眼覷忽地裏覷破素所礙所疑者則不
倒斷而自倒斷也曷足著著問人哉然而雖是為初
機說其久經鍛煉者未必不繇此也還會麼不因樵
子徑爭到葛洪家。

示眾云風也大雨也大嚴寒施主請說法不說如何
併若何人人薦取腳跟下大眾且道腳跟下作麼生
薦取聻平地喫交石頭路滑。
破山禪師全錄卷五

(嗣法門人　蜀東渝州華嚴德玉　蜀北州
報恩印國　渠州白衣禪院通葦　大林禪院
慶曆　蓬溪蓮蓬山八闈禪院海奎同刻
破山和尚語錄第五卷　堆藍弘禮禪人對
　秀水謝穎仙書　嘉興倪天章刊)

(康熙庚申孟春月吉嘉禾愣嚴寺般若坊藏板)

破山禪師語錄卷第六
當陽玉泉嗣法門人印正等編

* 小參二

小參僧問弟子初入堂乞師開示師云那裏是你初
入處僧無語師云父母未生已前一念未舉巳前是
你初處若是會得元初本體其來成佛舊矣問十二
時中那裏是學人安身立命處師云前山後山僧頓
足云在者裏師震威喝一喝僧亦喝師云你也喝我
也喝還是那箇底是僧無語師乃云問荅繇興乃扣
機語也所謂問在荅處荅在問處賓則始終賓主則
始終主有時賓主互換當面熱瞞所以石頭遷禪師
云明中有暗勿以暗相睹暗中有明勿以明相遇明
暗不相差秖如前後步據此以之為問荅以之為抑
揚以之為縱奪以之為機鋒機不活則見理未圓鋒
不利則神悟未徹水乳相投箭鋒相拄非偶然事也
昔日南嶽讓禪師初參六祖祖問在甚處來曰嵩山
來祖云甚麼物恁麼來讓不契仍歸嵩山八年一日
有箇會處復來叩六祖祖云甚麼物恁麼來曰說似
一物即不中祖云還有修證也無曰修證即不無染
污即不得祖云汝既如是吾亦如是善自護持然此
事定不是今日一箇問頭明日一箇問頭再一日一
箇問頭徒弄口唇以資談柄必是工夫做到那極則
處轉不得身吐不得氣出一言發一問討箇分曉始
適其志又有一等抱守靜工未得活鱍將謂千了百
當以為自得卻問雪峰古澗寒泉時如何峰云瞪目
不見底曰飲者如何峰云不從口入此僧不悟更參
趙州州問在甚處來曰雪峰來州云雪峰有何言句
僧理前話州云既不從口入難道從鼻孔裏入此僧
一釣便上遂問古澗寒泉時如何州云苦曰飲者如
何州云死僧後歸雪峰舉此話峰焚香禮趙州為古
佛自此三年不荅話師云此則公案評量者極多錯
會者不少都去勝負得失上較人長短不惟埋沒先
聖抑且辜負已靈殊不知南院曾禮雪峰為古佛而
雪峰今禮趙州為古佛亦是貧兒思舊債就中淆訛
只為雪峰三年不荅話處令人難得著眼山僧簡點
二老初荅話處一箇是順水推舟一箇是逆風把舵
其相維持不外於是眾中有具慚愧者向雪峰三年
不荅話處著得隻眼日食斗金非分外其或未然時
餐粒米也難消。

示眾云一向倚墻靠壁承虛接響以當了事古人不
應有言如無手人行拳無舌人解語也所謂絕後再
甦方始欺君不得豈非為心意識穿鑿卜度耶損法
財滅功德最惡無過心意識既謂無手人行拳無舌
人解語且道無手人作麼生行得拳無舌人作麼生
解得語以是言之大端教人大死一回自薦自家境
界非借別人鼻孔出氣如是則知教外別傳一派好
消息盡從者裏流出寧假墻壁影響邊熱瞞我也。

示眾云十五日已前為人佛所護念十五日已後為
人魔所攝持正當十五日是佛底是魔底是試道看
如無莫將閒學解埋沒祖師心。

示眾云參禪無秘訣只要生死切生死苟切頭頭自
是平帖如聞報賊來相似各各胸次中忽起驚疑怖
懼使之逃動之竄畢竟到那千里萬里無殃之地不
自平帖而自平帖矣是以參禪之法與此不別急於
生死關頭討箇活路自然出言吐氣定國安邦。

示眾云三世諸佛說不到處月似彎弓少雨多風歷
代祖師行不到處五里一箇亭十里一箇舖明上座
者裏總不恁麼中和峰頂雲漫漫萬松關下水潺潺。

示眾云若到親切處莫將問來問既莫將問來問安
知親切處明上座又且不然若到親切處須將問來
問何故從苗辨地因語識人。

示眾云結制解制固是千古常規只以百日千日便
盡終始也惟此學道一事非同一說便休但初念有
所未契處痛與生死二字切之又切便是結制只待
將素所疑所礙物豁然冰釋到那不疑之地便是解
制之日也豈以長期短限而遂終始耶然而天下叢
林喧喧浩浩以禮義者習禮義以道德者習道德以
冤恨者習冤恨肆口雜談驅賢養愚莫之返耳還委
悉結解之意麼啼得血流無用處不如緘口過殘春。

示眾云夜夜抱佛眠朝朝還共起大家坐喫茶幾箇
打溼嘴復左右顧視云有麼有麼時西堂將茶驀面
與師一潑師走起問訊云大眾謝茶便歸方丈。

示眾云淨頭今夜設茶大似井底推車會得如麻似
粟不會似粟如麻未審眾中有會得者麼時有僧不
出眾喝一喝師云再喝一喝看僧無語師卓杖云莫
道明上座向人天眾前撒土撒沙。

示眾云居士設茶不是好心山僧生日不是好生帶
累諸人頭破腦裂不是少喜便是多嗔試問眾中還
有不喜不嗔者麼時象崖西堂取果子對師一擲師
搖頭崖仍取果又擲云猶嫌少麼師云知音不必頻
頻舉達者須教暗裏驚。

示眾云小盡二十九大盡有三十內外諸禪和齊來
討巴鼻一條短杖藜打得血滴滴。

示眾云雲門餅趙州茶一番施設一番嘉有人就裏
能如是喫著通身是爪牙未審眾中還有恁麼人麼
試出來吞吐看如無待山僧自吞吐去也舉茶杯云
會麼一杯兩杯不濟渴七箇八箇卻知飽。

示眾云施主設茶請法山僧微笑不荅各人肚裏明
白何用之乎者也所以道是法不可示言詞相寂滅
無言為至言無說乃真說雖然不說不妨熾然而說
塵說剎說熾然說無間歇天地從此位萬物從此育
會得途中受用不會世諦流布顧視左右云若向此
中會得管教生死心息。

示眾云喫茶說茶話今古無此例為道本平常逢人
直教徹幾能打溼嘴幾能叫渴煞都盧到者裏驀面
痛與摑何以故破山門下有賞有罰。

示眾云初一十五常住設茶謂之考功茶考謂考其
虛偽而得其實落之功也時有僧問父母未生前本
來面目即不問如何是某甲安身立命處師叱云何
問之顛倒耶問亦有宗荅亦攸同古有僧做工夫到
純清絕點處問先德曰皓月當空時如何先德云猶
是階下漢曰請師接上階先德云月落後來相見即
此為後人榜樣而人不達此意以明白如皓月是究
竟處殊不知猶是階下漢者正是點罰未濟處所謂
月落後來相見者以黑月為極則然而黑白亦是對
待邊事非究竟謂也即先德有云明中有暗勿以暗
相睹暗中有明勿以明相遇明暗不相差秖如前後
步此真得就中消息也爾輩在此一月來也亦如是
口吻不獨上辜先聖自負己靈且日用所需出自艱
苦當深思之。

示眾云咬定牙關捏定拳非思量處自瀟然諸人箇
裏合如是誰懼閻羅算飯錢大眾還有恁麼人麼良
久復云箇箇腳跟點地驢前馬後人人鼻孔遼天馬
後驢前堂中坐底心冷門外立底腿酸參。

示眾云初做工夫於行住坐臥四威儀內遇境生疑
逢緣理會處稍知分曉則不必疑此是先德入門最
要緊處若久做工夫者似是而非終是恍惚惟理障
難除當機有依倚臨事覺沾滯總未大徹大悟之過
也然而徹悟處非在方冊子上印證來的諸方知識
口角頭許可來的所謂把手牽人行不得為人自肯
乃方親蓋學道一事如登萬仞之山且萬仞山猶有
形段猶有程限必期可到然而此道無形段非期月
程限而可必者故古聖云佛道長遠久受勤苦乃可
得成須立遠大之志將我日用尋常穿衣喫飯迎賓
待客屙屎放尿看是阿誰主張貼體理會去老僧前
所謂遇境生疑逢緣理會者是也靈雲見桃華香嚴
擊竹人非不見聞因何不悟此今人古人非根器別
在人用工夫切不切耳若切剎那頃尚是鈍漢不切
縱經塵劫猶未夢著在僧問趙州萬法歸一一歸何
處趙州荅云我在青州來做領布衫重七斤眾兄弟
看他問處荅處是何道理此是漫天說價不妨就地
還錢須是當家種草始解翻騰者也若是裁長補短
較重論輕雖是新奇亦成滯貨老僧如是告報未審
諸人還委悉麼莫教錯過眼前事無限春光不再來。

示眾師入禪堂坐次維那云有問話者出眾問話師
驀拈鐘槌舉起云者箇棒棒見血良久眾無出師云
打退不如嚇退好復舉秘魔禪師終日擎一鐵叉凡
有衲子來參便一叉叉住云道得也叉下死道不得
也叉下死速道速道如此數年罕有契其機者後一
納子先去將叉藏過詣前作禮秘拈叉不見其僧呵
呵云原來見解只如此據我儂判斷秘魔原只在又
上作活計者箇衲僧也善班門弄斧今日我儂手中
鐘槌亦是借底倘有討去時豈不是猢猻入布袋雖
然如是驀豎拳云還有者箇不從人借若論者箇人
人本有各各不無只緣一向被生言熟語縛定不得
自繇甚是恍惚欲做做他不上欲放放他不下遇喜
被喜縛遇怒被怒縛遇哀被哀縛遇樂被樂縛遇聖
被聖縛遇凡被凡縛遇生死被生死縛遇涅槃被涅
槃縛總之聖解凡情一向認為實法殊不知聖解凡
情本一靈玅活鱍鱍地不見有生有死有凡有聖死
逼逼地亦不見有生有死有凡有聖者點靈妙所在
向汝諸人說來總是無用須是各人二六時中自去
看破始得所謂從緣悟入永不退失我儂此說亦是
隨宜方便何謂也有一向用心苦苦切切無計奈何
者忽間便覺安穩如人負擔上山到了十里二十里
亦復不知還有多少里數到家忽遇一人向伊道好
了好了秖有一里半里便是家了其人雖未到家便
覺胸頭肩上輕了一輕我在學地時甚是快活甚是
自在不料做了今世後世人之師範亦如做學者時
愈難願眾兄弟各各發大心奮大志盡此一期將胸
中者點恍惚處冰消瓦解遍界光揚祖道得不慶快
平生者哉是則雖是還有一種疑處一發向汝諸人
說破自古聖人悟道者甚多出世利生者間有幾人
而已定不是必要開堂說法方為了事豈不聞古人
道群華若有霑春日根在深巖也著開然開堂說法
一要福緣偶湊夙生願力不期然而然者永無他患
我儂雖在者裏無奈一眾所推亦是牽強所以是是
非非煩煩惱惱幾欲尋把茅蓋頭以作逸老完事蓋
緣金粟老人之囑猶然未了只得在此鼓兩片皮遭
人簡點欲棄眾則棄諸佛也雖然一番絡索也是棒
打石人頭嚗嚗論實事珍重珍重。

示眾師入禪堂僧問子啐母啄時如何師云哩羅哩
羅僧禮拜師乃云打起精神莫放寬一錐錐定只教
穿若無疋馬單刀力一月工夫又枉然問如何是疋
馬單刀句師驀面一掌便歸方丈。

示眾云老僧欲睡侍者舉今日為大眾入室因緣老
僧復為大眾頌出兩堂雲水求入室一碗殘茶當面
擲逐塊韓盧腳底忙尿床鬼子胸頭急對賓不涉有
無機覿面相呈殺活句非但山僧獨恁麼大都佛祖
亦如是。

示眾云者箇事相從者百不如信向者一二信向者
百不如徹證者一二徹證者百不如當此惡世行道
者一二然而行道者雖得一二及乎究竟諦當處尚
未及古人履歷近代且無上古叢林上古師法上古
機會吾儕入蜀經今十載雖叢林禮法不如上古風
俗漸移稍通一線與人信與人行但久近之間不恒
篤信此道大約自辜本心立志不善往往詐明頭我
是參禪者我是學道者把句古人語蘊在胸中謂是
木參話頭及至登門歷戶有語無語盡逐落華流水
拋擲腦後故終身而無成者其病在心志之不善非
禪道之不靈也若是一定有話頭與人參有實法與
人會則達磨初祖不知擔幾許話頭來迄今也是有
盡山僧每對學人言遇境生疑逢緣理會甚是捷當
甚是至要胡不聞酒樓和尚聞客人唱曲云你若無
心我便休忽然大悟遠公社十八高賢內有一高賢
棄妻出家夜夢與原妻行不淨行自揣彼又不曾來
我又不曾去因何而有此事致疑不待天明忽然大
豁此從上先德如此悟證難道定是參話頭做工夫
得耶凡是遇境逢緣處即是觸發忽一觸發便是大
疑有大疑必有大悟疑乃悟之因也不疑則不悟既
是眾中信根稍具即此不可蹉過珍重。

小參若也禪人請師示真實義師驀豎拂子云若論
真實義向此會去即我釋迦老子初出母胎時一手
指天一手指地周行七步目顧四方天上天下唯吾
獨尊乃至成道後說法四十九󵊮露布一代時教亦
此註腳所以道唯我一人而能救護我為法王於法
自在如我所得法微妙最第一然而者一我字的體
露頭露面了也切莫推在聖賢分上即人人動止施
為非我而誰復揮拂一下云珍重珍重。

小參僧問大道只在目前要且目前難睹既在目前
為甚麼難睹師舉起念珠云是甚麼進云念珠師云
未夢見在進云和尚作麼生師云你眼瞎僧禮拜師
乃云者件事如金屎法相似不會如金會者如屎所
以當時有一僧問古德如何是佛德云我欲向汝道
只恐汝不信僧云和尚誠言安敢不信德云即汝便
是其僧悟去如高峰大師在學地時盡平生伎倆一
一搬弄話頭換了多少初淨寺掩關立死限學禪排
昏擯散無不經驗過來只是胸中沒箇灑落處後因
夢寐之際忽然舉起萬法歸一一歸何處似有疑情
結搆偶於壁間見五祖演真贊曰百󵊮三萬六千朝
反覆元來是者漢便有少分相應就去與人機鋒轉
語卻被雪巖欽問著汝日間浩浩裏作得主麼曰作
得主夢寐中作得主麼曰作得主正睡著無夢時主
在甚麼處峰無對欽曰我也不要你參禪不要你學
道但只饑來喫飯困來打眠畢竟要曉得者著子方
休峰自此仍是五年一日推枕子墮地豁狀大悟方
曉前非而今兄弟家豈不如古人耶斯時也有利者
也有鈍者適纔者一隊即當漢齊來問話一箇豎拳
一箇彈指似古人乎不似古人乎似則也是是則未
似一箇是冬瓜直儱侗一箇似瓠子曲彎彎雖道目
前無法意在目前只如我與眾同處一堂同一眼見
同一耳聞同一寂靜只是各人肚裏明白所謂如人
飲水冷暖自知就是三世諸佛歷代祖師天下老和
尚遞相出興千方百計無非只要各人曉得如法華
經云若人曉了此諸佛世之師。

追嚴小參師云百千三昧無量妙義盡向一毫頭識
得根源此是從上先德開門見山之語也山僧今日
舉似鄒方晉奉薦先嚴鈞衡老居士還識也未若也
識得回觀三際浩然大均變西方而為東土易東土
以作西方鼻孔摩觸家風髑髏橫干宇宙三世諸佛
得之如水投水歷代祖師悟處似空合空所以先聖
道在眼曰見在耳曰聞驀豎拂云見麼喝一喝云聞
麼若於見聞處薦認賊為子不於見聞處薦將子作
賊恁麼也不得不恁麼也不得且道如何即得復豎
拂子喝一喝云即此見聞非見聞休將子賊較疏親
耳邊多少閒題目賺我光陰十萬程。

示眾云箇箇眼橫鼻直人人鼻直眼橫若還取我求
實依舊可憐一生所以道百姓日用而不知良可悲
夫佛祖方便固多要之不出兩種則禪佛是也信得
參禪及立志參禪信得念佛及立志念佛雖頓漸不
同出生死心一也苟生死心破何容眼上更添眉矢
上更加尖矣時寒勿勞久立珍重。

小參僧問如何是悟中迷師云錢串井繩進云如何
是迷中悟師云笊籬木杓僧禮拜師乃云錢串井繩
笊籬木杓迷悟兩關聖凡一著驀呈拄杖云莫是者
一著麼不遇春風華不開華開又被風吹落。

示眾云藥山久不陞座陞座一場懡㦬老僧久不落
堂落堂一場敗闕且道敗闕的是懡㦬的是若向此
處會得大家敗闕大家懡㦬其或未然老僧為汝諸
人下箇註腳去也以拂子打圓相云是法不可示言
詞相寂滅。

對靈小參師云宋門陳氏薦夫主強欲山僧打口鼓
見者聞者罪性空西方東土何須數數不數甜者甜
兮苦者苦宋居士還會否不因誤殺李將軍誰解藍
田射石虎。

示眾云學道勿論久近參方不參方見人不見人只
要識法者懼不在快口嗔資談柄鬥百艸機多一句
為勝也上古雖有施設應病與藥也近日執藥而成
病也總不是本分家作用若是箇漢徹法源底在言
句言句中痛快在棒喝棒喝中痛快本一活物何拘
彼此為我濟北老古錐見人在言句中不根其旨獨
以棒喝接機無容湊泊如擊石火似閃電光當下要
人瞥地說及此大休法師至師起身云道也好箇消
息何也葛藤有話無人說付與隔林幽鳥啼。

除夕示眾師云年盡月盡日盡時盡滿盤果子喫盡
禪和肚內屎腸子都抖盡只有明上座一句茶令未
盡試舉與大眾切不可道著除歲道著者喫茶春宵
一刻值千金寸金難買寸光陰暫時不在如同死人
各人照顧話頭時一眾不契西堂含璞出眾向前展
兩手云既一切都盡更要某甲道箇甚麼師云卻被
闍黎勘破。

示眾師云斬新條行新令萬峰佛法無少賸拈來放
去絕遮攔向背卷舒無底蘊引得天下衲僧來乞命
今夜是明上座拄杖子一捺捺定大眾還有爬得起
來的麼試出來轉身吐氣看。

示眾師云今夜永覺上座設茶欲病僧茶話也是將
蝦釣鱉益人人已躬下一段大事是我先佛說起與
我輩做箇通事舍人一般亦是大家瞌睡相似畢竟
有箇先醒者然先醒者非獨自醒逐箇教之令醒所
以經云舍利弗當知我本立誓願欲令一切眾如我
等無異極容易事而翻為難事又不得不從難處做
去若是有形段事則可易做唯此事大而無外細而
無內沒撈摸沒巴鼻欲下手則無處下手欲用心則
無處用心到此惟證乃知不爾疑生疑死疑佛疑祖
者些恍惚處實為命根不斷還委悉麼不愁劍戟如
星下唯恐藕絲絆殺人。

示眾師云自當年一華五葉二株嫩桂昌昌已來竟
無餘華鬥麗今夜明上座不忍杜口去也亦說兩句
聊為點景且道是那兩句聻荷盡了無擎雨蓋菊殘
猶有傲霜枝。

壽山上座為薦師弟請小參師云默然默然今日周
年爾我口業改綻金蓮銜冤一世抱恨九泉我為汝
正汝為我圓彼此相雪孰聖孰賢舉拂子云今日向
山僧拂子頭上薦取人人腳跟點地箇箇鼻孔遼天
只為聞香逐臭沒卻半邊大眾且道那半邊在甚麼
處以拂子打圓相云還委悉麼猿抱子歸青嶂裏鳥
銜華落碧巖前。

為允愚馮詮曹對靈小參師云癸酉年萬峰山頭別
去乙已年金城寨上歸來風塵不覺幾經灰夢眼從
茲大打開仰勞大眾念彌陀經一卷以資冥福。

拙之禪人歸山請小參師云出蜀江南經五秋忘身
為法便回頭而今幸落老僧手點破癡心得自由天
鏡拙之二禪人自辛丑年去乙巳年歸存亡固別道
念本同此真良朋善友也復舉法眼與修山主結伴
參方行腳途中值雨投地藏宿時地藏問曰眾禪客
從何方來法眼曰南方來曰南方近日佛法如何曰
商量浩浩地曰何如我者裏種田博飯喫曰爭奈三
界何曰喚甚麼作三界法眼無語次早辭行藏曰明
教有云三界唯心萬法唯識乃指庭前一片石云且
道者片石在汝心內在汝心外法眼曰在我心內藏
曰行腳人著甚來由安片石在心中走法眼至中途
有疑轉歸地藏住求決此事今拙之攜天鏡靈骨歸
請老僧撥轉埋卻不亦與古人較之天淵也耶試問
古今雖異行腳是同且道如何是同處仰煩大眾同
送涅槃山上與伊據款結案遂拽杖行至山安厝畢
復云不致鴉腸狗腹今乃塞壑填溝時有松風皓月
常來作伴為儔。

翠竹山端常二禪人薦師祖請小參僧問如何是超
宗薦祖事師豎拂子云會麼僧云枝上生枝師云眼
華作麼僧禮拜師乃云青山崔嵬綠水徘徊雖有出
沒本無去來今日智端智常為師祖普天除禪強老
僧登曲彔木弄鬼眼睛說常無常法遂喝一喝召大
眾云聞麼若聞此喝是有即常義良久云大眾還聞
麼喝久聲消此是無聞即無常義所謂諸行無常是
生滅法生滅滅已寂滅為樂若於此薦得滿盤餚饌
百味珍饈他亦不受況水月道場空華佛事耶正恁
麼時且道他不受處作麼生委悉不離當處常湛然
覓則知君不可見下座。

慕義侯士心譚護法追慈請對靈小參師云山水年
年在人煙歲歲更應知更改處便是不改人如是則
譚護法奉薦先慈龔夫人盡未來際不曾生盡未來
際不曾滅一道常光現前古今三世不別試問諸仁
者且道不別處如何委悉良久云但觀來去無來去
永證金剛堅密身。

中秋示眾云時臨冷澹中秋節四海禪和心未歇雲
集齊來覓指歸一人一餅一輪月有時暗中有明有
時明中有暗且道作麼生吞吐。

除夕示眾師云雙桂今年除夕人天濟濟密密別無
禪道可將箇箇眼橫鼻直。

師入堂坐次時維那指一僧詣前作禮乞開示師驀
頭一蹋云為汝諸人開示了也便出歸方丈。

師入堂僧問色不異空空不異色之旨師云此空即
觀自在菩薩行深般若波羅密多時照見五蘊皆空
之空也色即五蘊之色也言不異者即色即空即空
即色則法法頭頭誠莫二之真空真色也非同二乘
執空偏空之空凡夫認色實色之色此二者有執認
之人存偏實之法的非豁然時深達五蘊本來自空
之空為則也所謂空中無色無受想行識無眼耳鼻
舌身意無色聲香味觸法則無十八界能執認之人
也無無明亦無無明盡乃至無老死亦無老死盡無
苦集滅道則無四諦十二因緣所偏實之法也無智
亦無得則無修證階級之位次也以無所得故總釋
豁然時當體全空處非但菩薩唯然即三世諸佛亦
同此也還委悉色空之旨麼眾禮拜師復云有智主
人二俱不取。

覃總府牟夫人請開示師云者箇事人人本具不可
以男女相拘聖凡見隔淨裸裸赤灑灑無可把渾無
一物當情如過獨木橋相似一直向前不可左顧右
盻若作一念萬念遂生不惟到彼岸不得要且初舉
步尚生無限怯弱也然而佛祖種種法門不出頓漸
兩途亦是當機信不信故若是信得及把得住漸亦
頓也即日用茶裏飯裏事物當情處一看看破是箇
甚麼道理一不作道理解一不作玄妙會如人飲水
冷煖自知工夫如此做去久久自覺從前得力不得
力別有一段光景向人吐露不得當此之際正是名
字不足以載言論不足以辯惟證者方知也。
破山禪師語錄卷第六

(嗣法門人蜀東渝州印萬　鐵鳳山印純同刻
破山和尚語錄第六卷　堆藍弘禮禪人對
　秀水謝文英書　嘉興倪天章刊)

(康熙庚申歲孟春月嘉郡楞嚴般若坊藏板)

破山禪師語錄卷第七
當陽玉泉嗣法門人印正等編

* 問荅機緣

僧問佛未出世祖未西來未審者箇在甚麼處師拈
拄杖歸方丈。

僧問承聞和尚有言佛耶祖耶據此證此且道據箇
甚麼證箇甚麼師驀拈拄杖打云會麼僧佇思師連
棒打出。

僧問不可無心得不可有心求不可言語造不可寂
默通正恁麼時如何師云你在那裏得者消息來僧
擬測師噓一聲僧禮拜師驀頭一蹋。

僧問三世諸佛不知有狸奴白牯卻知有未審有何
差別師云飯袋子你知箇甚麼進云不知師云不知
位同諸佛。

僧問有無即不問如何是狗子佛性師劈面一掌云
是甚麼進云學人不會師云一掌一握血。

僧問喚作竹篦則觸不喚作竹篦則背畢竟喚作甚
麼師驀口一拳云還作觸背得麼。

僧問臨濟叱三聖瞎驢是甚麼意師便掌僧亦掌師
云我掌自有意你掌是甚麼意僧復掌師連掌打出
門外云與你相打耶僧禮拜師驀頭一蹋僧起擬開
口師咄云何方瞎驢來者裏討艸料喫。

僧問作家相見事如何師連咳嗽兩聲進云猶未在
師打云大好作家相見。

僧問萬峰堂內有僧否師拈杖云向前來與汝道進
云執杖者誰師驀頭打一棒僧無語師連棒打出。

僧問魯論云不患人之不己知患不知人也如何是
患不知人處師云你知我是凡是聖僧無語師云患
不知人也。

僧問登山涉水不涉程途一句作麼生道師云腳跟
下好與三十棒進云學人有甚麼過師云者是甚麼
所在說有過無過僧喝一喝師云猶嫌少在。

僧問靈樹封盒子意如何師云且道裏許是甚麼進
云不封盒子意如何師云任從滄海變終不與君通。

僧問門裏出身易門外轉身難難易即不問如何是
轉身句師云六月炎天冰似火進云不會師云冷熱
也不知進云知箇甚麼師驀頭打一棒。

僧問和尚未生時如何師云冰糖出在福建進云已
生後如何師云地頭貨也不識。

僧問世尊為一切眾生開方便門設一代時教如何
向和尚者裏半字用不著師云你說底是甚麼。

僧問還丹一粒點鐵成金至理一言轉凡成聖至理
不言可成聖否師云你喚甚麼作至理僧轉身繞一
匝師云掠虛漢。

僧問此事如一箇鐵丸子吞也吞不下吐也吐不出
吞吐不得又作麼生師打一棒云者是吞是吐僧無
語師又打一棒。

僧問四大之中如何作主師作聽不清勢僧復舉前
問師驀而一掌云你欠靈利。

僧問迷者迷醒者醒如何是獨脫一句師云八角磨
盤空裏走進云不會師云不會則參進云參箇甚麼
師云八角磨盤空裏走。

僧問學人終日喫飯不曾咬著一粒米時如何師云
一箇斑鳩九隻鳥。

僧問有苦有樂途路中事無苦無樂亦是途路中事
如何是到家消息師驀口一拳僧禮拜師與一蹋僧
歸位師云適纔苦樂到那裏去了僧便喝師休去。

僧問如何是鼓山折箭處師便打一棒僧禮拜師云
見箇甚麼道理進云不會師云棒頭有眼明如日。

僧問盡大地是法身和尚在何處安身立命師云金
剛與泥神揩背僧禮拜師云見箇甚麼僧鳴指一下
師噓一聲。

僧問和尚起期還是為人為己師云一箇瓜子兩瓣
殼進云沒滋味師噓一聲。

僧問達磨西來為甚麼又隻履西去師云長安雖樂
不是久居。

僧問一雨普潤未審還有潤不到處麼師云有進云
如何是潤不到處師云就是你者箇焦芽敗種。

僧問盡大地是沙門一隻眼師云看腳下進云意旨
如何師云瞎。

僧問黑白未分時如何師云汝禮拜的是甚麼僧又
別問師叱云兩重公案僧又問進前逢短岸退後值
深坑如何是轉身處師拈拄杖向腳跟直打出。

僧問十年瞻仰日應萬機是何人境界師云非公境
界進云一口吸盡西海浪翻身高出蜀峰頭師驀頭
一棒進云謝師證盟師復打僧喝一喝便出師休去
酆林耆宿號碧海問佛佛出世為一大事因緣如何
是某甲一大事師曰請坐碧惟立不坐師曰且小事
尚不堪說甚麼大事碧罔措師曰好與三十棒碧便
禮拜師曰是會禮拜不會禮拜碧復禮拜云謝師證
盟師笑曰證盟箇甚麼碧擬開口師曰你不會我意
要摘葉尋枝我不能也你且將唯佛與佛乃能知之
看他知箇甚麼。

僧問若能轉物即同如來學人轉物同箇甚麼師驀
頭打一棒僧喝師連打兩棒。

僧問如何是空劫已前消息師云描不成畫不就僧
禮拜云謝師指示師云指示箇甚麼僧撫掌一下師
震威喝一喝僧擬議師直棒打出。

居士問道本無言因言顯道且道言底是默底是師
驀頭打一棒云是言是默士無語師連打兩棒士出
少頃復向師前立師云且將你家茶飯問你百姓日
用而不知不知箇甚麼士擬開口師復打一棒。

居士問父母未生前根塵不染時如何師云既是父
母未生前還有甚麼根塵對待士云到此則千聖也
不識師云既不識何以名聖士禮拜云謝指示師云
假雞聲韻難謾我未可模糊放過關。

萬居士問弟子姓萬未審父母未生前姓甚麼師云
我向者裏道不出士禮拜師云汝且道我荅你也未
士云不會師云不會還姓萬。

居士問不是心不是佛不是物畢竟是箇甚麼師云
百華叢裏過片葉不沾身士擬測師驀面打一掌士
云痛師復打兩掌士云痛痛師云稍知痛癢士禮拜
師驀頭一蹋。

居士問和尚是活佛如何拜死佛師拈拄杖云且道
者箇是死是活士佇思師云擬議思量白雲萬里。

朱婆子問弟子念佛的是誰乞師指箇落處師云你
者一問從甚處來進云朝夕不離師云不離箇甚麼
婆轉身繞一匝云不離者箇師云也是赤土塗牛奶
伯玄徐居士問如何是佛祖向上事師云腳跟下薦
取進云此是向下如何是向上事師云不顧腳跟三
尺水只貪縱步上高岑士大悅。

朱婆子問弟子現是女身未知父母未生前是男是
女師卓拄杖云還識者箇麼進云無去無來師云是
甚麼所在說來說去說男說女進云即今如何抵敵
師云好與三十棒。

徐居士問聞金粟老和尚耑人送法衣與老師是否
師云是進云老師可付與弟子得麼師云得即得只
是要會衣線下事汝可會麼士云不會師云不得不
得士禮拜師云汝見箇甚麼道理便禮士罔措師
劈面一唾歸方丈。

僧問承師有言獅子哮吼百獸爪牙蘇若是獅子兒
聞得又作麼生師云同類是同類僧禮拜師云切莫
逐塊僧便出。

吳居士問如何方契本來人師云待烏石峰點頭即
向你道進云烏石峰點頭也請師向我道師云道即
不無你喚甚麼作烏石峰。

僧問如何是臨濟下事師震威喝一喝僧亦喝一喝
師云你也喝我也喝是甚麼意旨僧云得人一牛還
人一馬師笑云你得恁麼饒舌翌日僧上方丈作禮
云昨日臨濟大師到法堂上來是某甲一頓痛棒打
出三門外去也師云你昨日喝的是甚麼僧復喝一
喝師云你只有者一喝僧拂袖而出師隨後打一棒。

僧問千七百則公案即不問如何是學人底真消息
師拈起棒云汝道老僧者是那一則僧便喝一喝師
亦喝一喝僧又喝師打一棒。

僧問覿面相呈請師荅話師作聽不清勢僧云謝師
荅話師云你道我荅你是甚麼話僧便拜師指椅云
坐僧云放過即不可又拜一拜而出師呵呵一笑。

僧問一口吸盡西江水時如何師云近前來向汝道
僧佇思師云立地死漢進云相隨來也師云甚麼物
恁麼來僧無語師正色訶之連棒打出。

僧問如何是父母未生前消息師云金剛與泥神揩
背進云如何是巳生後消息師云烏龜撞著石點頭
進云未生巳生即且置一口氣不來向甚麼處安身
立命師云主山前案山後。

僧問博山和尚誕日有僧問和尚壽年多少山云平
天華甲子數到劫雲初如何是劫雲初師良久云會
麼進云不會師云數不完記不盡。

僧參便云有一事相借問得否師云只怕鼠口無象
牙僧擬測師驀拈拄杖僧以頭就之師云我偏不打
你僧云棒頭有眼師云且道眼在甚麼處僧豎起拳
師劈拳打云還有麼僧云撲破泥團子透出青山外
師徵云如何是你透底道理僧擬議師驀頭打一棒
僧云好師連打云是甚麼所在說好不好直打出。

禪石戒子問本來清淨時如何師云如何是你清淨
處進云碧潭明月現師云拿糞箕笤帚來石作禮師
云爾輩行住坐臥切不可稍放此箇關頭畢竟我何
處不清淨若清淨不應更拿箕帚來參。

僧參不作禮便云作禮底是不作禮底是師喝云者
野狐精在那裏中毒來僧無語傍僧云在昭覺來師
云且道老僧荅你底是不荅你底是僧罔測師痛訶
一上僧禮謝而出。

居士問水窮山盡如何是轉身處師云布袋裏老鴉
士禮拜師云會得禮拜不會禮拜士擬測師云去。

居士問三界唯心萬法唯識如何是心如何是識師
舉數珠云且道者箇是甚麼士應諾師云胡荅應。

僧問有句無句如藤倚樹樹倒藤枯句歸何處師云
待樹倒時向你道僧佇立師云葉森森地何嘗倒僧
出次日僧復問樹倒藤枯時如何師云好一堆柴進
云恁麼則三冬燒不盡師云始終是一堆笨柴僧喝
一喝師云冷灰爆豆復示偈云藤枯樹倒一堆柴槁
木死灰何道哉幸有絕甦能爆豆當陽一喝吼如雷
勘辯機緣。

清谿首座告辭師云鐵蛇橫古路汝向甚麼處去谿
拂袖而出復呈偈云鐵蛇橫古路縮尾藏頭遭屈負
十萬八千程奔南走北太勞生嚴正令截葛藤猶然
錯認定盤星眉底雙開寒碧眼無私一亙賀昇平師
云且喜不負中他毒氣。

萬竹禪人告辭師豎起拳云道是拳放開又是掌道
是掌捏聚又是拳且道掌是拳是速道速道竹喝一
喝師云三喝四喝後又作麼生竹無語師示偈云拳
頭巴掌活當機活得當機指日歸縱奪抑揚關不住
無毛鷂子拍天飛竹去志自止。

僧辭行師云一言相契則住一言不契則行且道是
那一言僧進語不恰師訶云深痛汝輩下語云某去
也某去也何故爭之不足讓之有餘師又曰心印從
來訶瞎驢深錐痛劄自如如雖云去也沒交涉爭不
足兮讓有餘。

僧告辭師云鐵蛇橫古路你向那裏去進云橫行豎
去師云喪身失命了也僧無語遂不去。

無著上座參禮拜起云久聞和尚道風拈棒此方打
人只是人都不知痛癢師云今日卻遇一箇只是皮
下無血著云三千里外已知痛癢了師徵云那裏是
上座知痛癢處著將扇子置桌上師云艸賊大敗。

座主參師即客司相見主復至方丈作禮師云已相
見了主云先是人情此是佛禮師云人情佛禮是同
是別主云是同師云既同何必多此起倒主無語師
云平日所習何業主云只解牧牛師云牛在甚麼處
主云牛在山中師云還我牛來主喝一喝師云恁麼
卻犯苗稼也主強辯師叱云一等是箇𠎦牛。

僧忍微參合掌云不遠千里而來單單只有者箇便
拜師云且道者箇是甚麼僧罔測師震威喝一喝僧
復拜云者箇是甚麼師驀頭一蹋傍僧云是和尚鄉
里師云早知是老僧鄉里何不蹋他兩蹋不然還道
老僧有鄉情在。

僧參禮拜畢以手自點胸師云是甚麼僧拂袖便出
師噓一聲。

僧到室中呈偈師拈拄杖云將老僧者箇說一偈看
僧擬議師便打出。

無漏禪人再參呈偈云越國曾遭一蹋來幾󵊮忍痛
口難開而今覿體酬三拜笑殺當時滿面哀師惟默
顧漏作禮云自離和尚於本分上未嘗懈怠看百丈
扭鼻因緣稍有會處師徵云還從扭鼻處會野鴨飛
處會漏即作鴨聲痛聲師頷之乃示以偈曰萬峰冷
眼覷離微黑白分岐誰解歸珍重鴨兒飛過去痛聲
猶落箭鋒機。

覺城禪人參夜來一宿翌日進方丈作禮傍僧曰昨
夜有臭蟲否覺云睡著了總不知道師曰還是臭蟲
嘴不利覺云縱咬亦不打理師云是睡著了不打理
是醒在不打理覺云總不打理師奉餅於前覺不暇
顧師云果睡著了在覺云乞和尚覺醒師云若要我
覺醒亦是節外生枝覺遂服膺敘沿途之艱師問瓦
礫荊棘曾向汝說甚麼來覺云若有說亦是節外生
枝師笑云教得孩兒解罵爺復示偈云癩肉頑皮總
不知任隨蟲嘴利如錐惟留一處堪分曉茶餅誘人
笑虎谿。

覺城禪人臨行時呈素所參狗子無佛性話師云還
是以有無見趙州不以有無見趙州覺云不以有無
見趙州師云作麼生見覺云乞和尚指示師驀口一
拳覺鳴指一下師云還嫌少麼覺禮拜師驀頭一蹋
覺佇思師云漆桶不快遂歸方丈。

師同二三子坐至午夜一眾猶不退師云舉一不得
舉二放過一著落在第二且道一如何舉時覺城上
座荅云錯師云錯錯天下知音能幾箇。

僧侍立次師曰唯佛與佛乃能知之且道知箇甚麼
僧向桌上三拳師云因甚如此僧云冤對兩相逢全
身秘不住師便掌僧禮拜師劈頭一蹋。

元霄師翹足向火僧耶湘作禮云請和尚觀燈師云
莫眼華湘拍開師腳云看腳下師云者是老僧底如
何是你底湘拂袖歸堂師云若得再來便好傍僧人
堂石湘湘不至僧再召湘復至師便連棒打湘佇立
師云何不攜柄鋤頭掘去腳下湘拂袖而出。

居士問雞卜卵二十日鵝卜卵四十日此理如何師
云此是殼內語殼外語士云我也是聽來底乞師指
示師云待汝向者類來即與汝道士無語師云陸亙
大夫問南泉我家缾內養一隻鵝鵝長滿缾欲出鵝
不可損我缾壞我鵝如何得出泉即呼大夫大夫應
諾泉云鵝出缾矣大夫從此開悟適纔居士所問正
類於此如工夫到此則知貧道語話也。

師室中請兩序茶前席無人敢坐有客僧水月云我
不是數內便坐傍有士云坐即數內也師云初生犢
兒不怕虎僧遂顧外云簷上有塊瓦要落師云為甚
被物轉僧云是我轉物是物轉我師云試分析看僧
無語師云有先鋒無殿後。

師過金陵濟生菴時有月潭座主問如人靜坐不用
工何年及第悟心空請問和尚畢竟用甚麼工師豎
拳云只要悟得者箇主云者箇各人都有師云你有
何不伸出主云伸出則成兩箇師云那裏是你一箇
主豎起拳師云卻成兩箇主云莫眼華師云是你眼
華主云原無一箇兩箇師云一等是箇座主見解。

善長馮公問近日多執坐者是甚麼意師云顏子三
月不違仁且道如何是不違處公擬測師云四威儀
中以坐為上非執死坐為究竟六祖所謂不貴你禪
定解脫單單只要你當下見性然見性之說非執于
坐非執于不坐不坐則不能深入至理執坐亦不能
通達至道蓋坐參之法非顏子不善其伎倆渠謂仰
之彌高鑽之彌堅瞻之在前忽焉在後者其用心若
是非以三月定限而愚同土木也士乃點首。

雲集眾作禮三拜師云神光二祖倒身三拜初祖云
得髓今朝一眾倒身三拜且道得箇甚麼時數僧齊
下一喝師云只是不歸歸便得五湖煙景有誰爭。

師患腹瀉秋水西堂問和尚安否師云日裏三餐粥
夜間一覺眠堂云如此則大安也師云汝既如是何
必來問堂云也須問過始得師云情知汝者箇見解
何為老僧擔慮堂云和尚為天下人擔慮師云莫謗
老僧好堂佇思時久師云老僧抖盡屎腸子為汝道
汝不去又替老僧不得堂禮拜師云見神見鬼堂仍
佇思師叱云死漢去。

師不安維那問云和尚尊候如何師云七七八八那
便出傍僧問云七七八八還是好耶不好耶師云一
任你卜度。

玉川胡居士參師云爾輩只好服平胃散狼虎藥未
敢下口在士云莫道狼虎藥鐵饅頭一任拈出師舉
拳云試吞吐看士向桌上一掌師云只算半箇居士
德宇羅居士參師一把搊住鬚云速道速道士佇思
師拓開云向者裏薦得無生無死無佛無祖浩然大
均千聖無可奈何纖細莫能為則士又聞師開示禪
者參誰字話復到榻前問知痛癢者是誰弟子問和
尚者復誰未審是誰識誰乞和尚端的處道一句師
云兩頭三面漢士無語師云我教單看誰字者令遇
境逢緣勿使間斷故也如靈雲見桃華而省香嚴擊
竹而悟者盡是平常用心綿密向聲色中千了百當
苟有間斷稍不綿密則逐色隨聲渾無決處所貴者
在疑此疑便是日用喜怒上逼迫不過處逆順中打
攪不開時卻是好消息也到此人都忽略再望鬼逼
酒樓之類愈不可及耳。

和石孫居士問那吒太子析骨還父割肉還母又為
父母說法未審如何說得師召居士士應諾師云會
麼士佇思師云黏皮帶骨漢士歸次日呈頌骨肉是
何法因析名為說剖斷生死根父母立解脫身相既
不存誰為說法者通體悉皆真不假廣長舌師看畢
書頌復之云叫一聲應一聲忿怒那吒覿面呈逐色
隨聲情未瞥黏皮帶骨句來親句來親落藤華鳥不
知春師又舉大梅與龐居士語詰之士呈頌云是非
心佛原無二梅子熟時味自賒百雜碎來還吐核江
南五月發梅華師接來擲地復索云還有麼士擬議
師云總是閒言語。

石帆岳司馬問法臘多少師豎一拳岳頓然赤色曰
我東南水窟地方人民老實莫在者裏惑亂人師曰
貧道行腳十五年今日惑亂著一箇岳曰惑亂我則
可只恐惑亂愚人師曰阿誰是愚人岳瞪目視之曰
我也是路見不平見你年幼未是你做底時節師曰
釋迦老子初生便言天上天下惟吾獨尊難道也是
年幼未是時節麼岳曰所以雲門要一棒打殺我今
日一棒打殺你且作麼生師作怕勢曰貧道性命幾
乎喪在門下岳躍然拜別。

棘生白居士問如何是我父母未生前本來面目師
云名不得狀不得士擬開口師震威喝一喝士云者
一喝喝那箇師又喝一喝士云弟子曾問天童密雲
老人父母未生前本來面目老人便打一棒又問父
母巳生後如何老人又打一棒又問生與未生時相
去多少老人以拄杖劃一劃云秖隔一條線師云者
老漢龍頭蛇尾當斷不斷反招其亂何不更與一棒
截斷腳頭免到東塔門下索取路債雖然如是且道
者一棒是賞伊罰伊士亦無語良久又問古人道有
時打一棒有時打三棒一棒且置三棒意旨如何師
云為汝皮下無血又喫餅次師云居士喫飽些免到
第二家又喫士云弟子要在者裏住幾日師云住幾
日還了我餅錢去士云不知餅作麼價師笑云喫多
少士豎一指師將茶驀面一潑士面作色師云汝見
諸方老宿則易要見笑面虎尤難。

爾赤馮居士舉子湖狗子話乞開示師云子細士有
省頌曰子湖隻狗恁鍥厲開口咬人莫回避取卻兩
頭并中間沒頭沒尾殊怪異須子細直饒驚出汗渾
身那時來契棒頭意呈師看師對虛舟姚居士云昨
夜馮居士被子湖狗子咬一口了。

師避秦石柱司東川呂相國督師到司馳書請師就
署中相見師至呂出師云你是呂相公麼呂曰不敢
師云父母未生前還姓甚麼呂擬議師便打一棒呂
怒色師復打一棒呂趨進師呵呵大笑云將謂將謂
原來原來司主馬公問其故師曰父母未生前句子
等閒棒著發無明猛然省得非他物十八女兒不繫
𢁨呂復請師至掩門大張威令相勘師又說偈曰無
端平地起孤堆駭得虛空顛倒走痛打金毛人不識
幾乎翻作跳墻狗呂送歸三教寺眾請問何故師曰
五󵊮未剖荊山玉忽得渠來秘不住拄杖麻繩密密
通雷門布鼓明明露泥豬癩狗打驚慞跛鱉盲龜生
恐怖獻與楚王人不識只當一箇大蘆菔後呂有省
呈偈通弟子書師乃付偈并拂子一枚。

師與元陽張道人坐次話及病中有不死底師徵云
有箇不死底在甚麼處張云遠則咫尺近則千里師
呵呵一笑。

夔州府尹拙谿熊公過梁山請師署中相見以酒延
師師豎起拳云者是箇拳頭放開云卻是巴掌且道
巴掌是拳頭是向此處道得一句老僧即喫熊曰二
俱不是師云又落斷見外道了也熊復下數語師云
待老僧豎搖頭則可橫搖頭未在熊取扇乞偈師書
云食祿由來各有方老僧雙桂君瞿塘相逢沒甚好
消息巴掌拳頭慎勿忘熊亦書扇復之曰不向金城
問上方期瞻飛錫下瞿塘慚依木槿榮朝色試傍蓮
華覓晚香天籟靜聞聲有住清機醒發戲逢場從
直指山窮路登彼岸時舟巳忘次期請師同下夔建
叢林師意待秋涼熊索竹杖為憑師與之。

石󵊮曹居士問動靜二相了然不生是我安身立命
處否師云汝後面是甚麼士纔後顧師云是動是靜
士復擬議師云舉心則錯動念即乖也士恍悟其旨
士看大慧語錄見三腳驢子弄蹄行之句有疑復入
室中請益師頌云三腳驢子弄蹄行格外提持達本
真就裏若隨名相轉菩薩依舊是聲聞士遂躍然云
真三腳驢子也有時放之則彌六合卷之則退藏於
密至夜偶談及心經問如何是深般若師云深對淺
言知淺則深意明矣如凡夫認色為實色二乘執空
為偏空俱是淺意且就淺而推之色因空有空由色
生則色空不二是為深般若矣後文總是此中註解
耳士禮謝而退。
破山禪師語錄卷第七

(嗣法門人　蜀北果州東寺性定　蜀東古梁
州水月禪院性毓　蜀北閬州南部當陽寺惟
朗　間州寶峰洪慧　射洪金鼇山清果禪院
通法同刻
破山和尚語錄第七卷　堆藍弘禮禪人對
　秀水謝文英書　嘉興倪天章刊)

(康熙庚申孟春月吉旦嘉禾楞嚴寺般若坊藏板)

破山禪師語錄卷第八
當陽玉泉嗣法門人印正等編

* 法語一

** 示象崖西堂

金風遍野之時萬木凋零之際破道人閒坐林中正
起歸鄉之念忽值象崖長老稽首於前曰歸閩掩關
索法語時破道人曰以虛空為關行住坐臥也在裏
許著衣喫飯也在裏許屙屎放尿也在裏許迎賓待
客也在裏許只到千日事畢猢猻伎倆鬼家活計都
盧拋向威音那邊又那邊方買艸鞋尋山問水覓著
破道人了汝後頭一段公案。

** 示問津禪人

行腳衲子杖挑日月蹋遍雲山到一處見一人問一
機轉一語看人動靜識人好惡放下蒲團拗折拄杖
三十󵊮二十󵊮具如王氣宇口吞乾坤方去孤峰頂
上盤結艸菴呵佛罵祖也。

** 示萍止禪人

歇狂子參方行腳眼高四海氣壓諸方與祖佛結死
生冤家與人天分邪正眼目惟萍止禪人在破山拄
杖頭邊薦取誰縛汝三字則一生參學事畢矣。

** 示空外禪人

天地間為人到出家地步極是快活無榮可與無辱
可與天子不臣諸侯不友虎鹿為鄰松竹為伴眼界
自清不同俗塵通身徹底惟一天真天真之趣華笑
鳥鳴不須別覓動靜中存雖然如是只有崖前石虎
未肯點頭在。

** 示淑雲禪人

淑雲子曾向三峰觸背關頭橫行直撞挨拶些子氣
息吐向福城棒頭喝下自謂千了百當一日告辭病
叟合掌受渠三拜待渠遍參諸方再來痛與瞎禿光
兒一頓好罵也。

** 示息知禪人

知之一字眾禍之門知之一字眾妙之門此知字是
一粒巴豆丸是佛也他一下是魔也○他一下若
於此處見得徹則良知自現前矣烏用推之使息故
所以法華道諸佛智慧甚深無量其智慧門難解難
入一切聲聞辟支佛所不能知者是也蓋上人猶未
知之安以息而息之者耶若以息知為無知是一死
知則同聲聞輩不復更有眾妙之門而入眾禍之門
也莫把者一知字隻眼定奪越生死超凡聖只在一
知字上千了百當所謂唯佛與佛乃能知之試問上
人且道他知箇甚麼參。

** 示方知禪人

邇來參學之士自不辨箇端正鼻孔直管向那香臭
邊噉些氣味便休殊不知香臭邊最是利害所謂已
眼本正因師故邪是也即云住山者其益有二一者
為大事不明以山中靜僻宜可易辦二者為大事已
明自揣力薄不能接物利生只好誅茅蓋頭獨善其
身耳若是破山門下恁麼說話好與三十拄杖還須
領到三門外自打始得。

** 示清白禪人

參學漢須了辦不可沉吟將日算剔起眉毛著力看
看渠定不隨方便渠是誰兮真恁麼有時位坐空王
殿勉旃。

** 示破浪禪人

學道人心須專志須固不被境風所動以一念萬󵊮
萬󵊮一念消之也任是魔來佛來逆來順來亦直就
中分曉當下便是平沉自此捨一具骨負舂汲水三
十年二十年肩頭腳底苦󵊧重生方到破山門下喫
棒也勉旃勉旃。

** 示翠融禪人

腳跟下七縱八橫頂門上兩頭三處無非只要箇中
分析得來頭頭皆我捨身命處也且道融禪人曾恁
麼一回也未若恁麼艸鞋蹋破穩坐長安苟未如是
含元殿裏切莫迷頭認影。

** 示琢璞禪人

者箇事須真參實悟法法頭頭無一絲毫不從本地
風光上廓徹方作人中之龍象也然以琢璞號之以
石中有玉玉必琢而成器焉成器則知人中龍象石
中之玉不相異耳。

** 示雲影禪人

雲影禪人欲索法語隨身舉動頂戴予曰既謂舉動
又如何頂戴雲影云頂戴不礙舉動舉動不礙頂戴
予曰如何是汝不礙處雲佇思予曰試將此處從日
用尋常中討得箇分曉到山野處喫痛棒也。

** 示知止禪人

參學二門志在恒遠將敵生死話頭貼在額上行也
如是參坐也如是參茶裏飯裏一動一靜參不透便
學學不圓便參畢竟有箇倒斷也。

** 示遍拙禪人

樹下墳間一食一宿味盡甜辛酸苦到處播弄唇皮
與佛祖捃拾餘機是我法門中龍象事也。

** 示慈援禪人

慈援上人請法於予予不禁口業與上人惡言惡語
說一絡索惟要上人會取父母未生前本來面目直
下提撕壁立千仞烈烈轟轟單刀直入不見有死有
生有凡有聖有俗有僧一道常光現前古今三世不
別真到恁麼田地真獲如是威光快買艸鞋遍參知
識向他門頭戶底保養聖胎聽緣行道方不辜負生
平志也勉之。

** 示恆範禪人

禪和子樹精進幢披忍辱鎧無論凡之與聖智之與
愚勞之與逸生之與死單單貴稟此心此志將者些
子恍惚處要明白要究竟決了終身之志豈可浩浩
來天地間辜人負己作一場虛生浪死人哉若如此
則銅枷鐵鎖鋒刀劍戟無時不在無時不臨欲逃無
地欲竄無門正所謂毫釐繫念三塗業因瞥爾情生
萬劫羈鎖果是箇漢向未舉念之先一覷破去再來
東塔門下索取艸鞋錢亦未遲在。

** 示參白禪人

禪和子志於行腳涉水登山瞻風撥艸飲餿茶喫臭
飯栖雲堂臥霜榻受種種苦辛只為各人衣線下一
點恍惚處然而者點恍惚欲從自決則頭上安頭欲
從人決則斬頭覓活如是二邊互起互倒渾無決者
故曰恍惚所以溈山問仰山云子之所得還是自性
得從人得仰云雖是自性宗通亦假稟受師承吾觀
二老酬酢良有深意定不是從自己乾爆爆地不假
他人亦不是向他人水漉漉地不假自己鍼芥相投
水乳相合啐啄同時師資緣合的非一日而契之者
也偶一僧問和尚眉毛還在麼予便打一掌云山僧
因病筆許多葛藤爾更躊躕漆桶子依然不快。

** 示隱輝侍者

佛祖以心印心之法無論智之與愚凡之與聖僧之
與俗男之與女貴在知有箇事畢竟不從人得須是
猛著精彩壁立萬仞契取不疑之處方買艸鞋遍參
知識遭人唾罵也。

** 示默融禪人

禪和子為生死行腳切忌石頭路滑轉盻則蹉過腳
跟直前則撞斷眉目畢竟作麼生看腳下咄。

** 示應如禪人

參禪打坐透露鼻祖家風勿論根器利鈍都盧將生
死二字貼在額頭上行也如是參坐也如是參參來
參去參到心識不行言思路絕處把生死二字向早
晨淨面時一摸摸掉永不疑生疑死疑聖疑凡橫身
天外舉步大方奮獅子威潛行密用鼓老婆舌開道
群迷庶不枉他方行腳蹋遍雲山處處欠艸鞋帳也。

** 示妙旨禪人

近日一夥禿居士走入空門東去聽兩句西去聽兩
句陳爛葛藤便去張家村李家巷賣口頭饒婆舌魔
魅人家男女逢一智人面前口如扁擔眼似流星者
等種艸不但將金博寶連自本恐難便宜豈如我妙
旨禪人初遊講肆便知者鼓笛總不恁麼打披枷帶
鎖走到萬峰門下纔開臭口問及常住真心萬峰信
口道箇今夜有客不能為汝說臨行辭去住山聊書
影響以嘉其志待伊異日漆桶子破蹋著秤錘不可
謂是鵝卵石也勉旃勉旃。

** 示圓融禪人

蹋荊棘破風塵畢竟以生死為急務若或不爾縱是
一副鐵心肝只恐三日風四日雨終不免要生銹也。

** 示聞修禪人

割愛辭親負衝天意氣把將生死二字貼在額頭上
行也如是參坐也如是參參來參去參到心識不行
處如槁木寒灰之際只有一念怖生死之心靈靈蠢
蠢欲了未了恍恍惚惚當斷不斷凝然似有物礙此
是聖解凡情縛脫兩橛之所使然也就中急討巴鼻
始有少分相應卜度長短則雲月是同谿山各異耳。

** 示巔石禪人

孤峰絕頂結箇團標坐視雲漢雖然其力未充氣吞
海宇有時拈華弄月笑傲山林何拘金剛圈跳不得
栗棘蓬吞不得復來中慶門下討甚麼碗咄。

** 示字水禪人

字水拙公同吾川北人也正所謂同條生不同條死
渠往南遊歷諸講肆而滑口頭露布有年聞吾儕豎
剎竿江南福城而又歸蜀萬峰則兩慕之心始適於
是躍然頂笠而來泛識門墻無非聚一夥禿居士相
習打鬧其志疑信半著又經一載自去黑山鬼窟搬
弄幾番稍通口氣聆予遷中慶而特特破家散宅來
入者箇保社著予腳手大放憨睡饑餐渴飲盡是本
地風光咳唾掉臂全彰殺活機柄迴視十󵊮前殘羹
餿飯糞袋糟囊悔何可及予以憫念未息走北奔南
缽袋子無著落處拙公亦可代擔第慮力猶未充且
付法語佳志異日撞頭磕額兩手分付一任東賣西
弄出吾儕醜也勉旃勉旃。

** 示百拙禪人

禪和子擔囊負缽入一叢林進一保社只以此事為
懷更無別般伎倆方是人中之龍獸中之獅也故以
龍象獅子稱之然而龍象獅子形威不同爪牙皆一
也只此一處同則知佛祖大機大用通身是遍身是
豈虛語哉。

** 示離指禪人

法道秋晚祖風正替望爾輩如急水灘頭撐篙只得
拌命著力安云山取適偷安為志臨行欲吾儕惠
艸鞋錢只得信筆記箇帳在壁頭上也待異日共爾
打算呵呵。

** 示汝水禪人

長連床上一句話頭鐵壁銀山直教粉碎母問魔來
佛來天來龍來神來鬼來即此一覷覷破。

** 示重雅禪人

重雅禪人入室請益余微笑不語伊佇立疑情不釋
予遂造口業大訶曰你是那處欠少還嫌些甚麼試
說看伊仍不釋予曰穿衣喫飯處迎賓待客處屙屎
放尿處一切時一切處看是阿誰分上欠少惡禿不
薦待到何時余在他方老宿處如蚊子上鐵牛也。

** 示掌如禪人

為僧一番畢竟坐一所在聽講幾句經文坐幾日枯
禪若行若坐自是有一段光景一分下落買艸鞋行
腳窮山涉水登人門戶喫人茶飯辯是論非從前知
非是我錯過好光景好時節始信東瓜直儱侗瓠子
曲彎彎。

** 示華仲李孝廉父太初老居士

人子之心誰箇不有惟華仲公向我天童老和尚拳
頭巴掌邊深知痛癢欲作大法船載三宗九族高登
彼岸先為七十老父太初老大人請法語山僧遙空
合掌試問大人耄耋時所見與孩孺時所見為同為
異如不異即知變滅中原不變滅即知大人悟取金
剛不壞身也。

** 示月江藏主

昔有一婆子請古德轉藏經德遶禪床一匝云與汝
轉經竟婆云比來請轉全藏如何只轉半藏試將此
則公案參取看如何是一藏如何是半藏。

** 示丈雪禪人

辭親割愛浪跡江湖披一絲挂一綹赤條條地眼空
諸方將謂有幾箇面目露遼天鼻孔及至行腳遍來
親見佛恩仍是痛罵痛打連者一點氣息尚容不得
雲瓢雪笠霜飯冰茶復吞復吐只令冷心腸一副賣
弄與人豬嫌狗不欲始到佛恩門下抱贓叫屈。

** 示梵埜行者

橫寫順寫無一箇元字腳寫得著長篇短篇無一言
盡者張紙只有者寫說不到處是箇甚麼咄也是烏
龜向火。

** 示素微禪人

擔囊負缽入一叢林進一保社必以生死為急務看
生從何來死從何去勿論歲月以徹為期忽地裏撞
著箇漢問渠行腳事如何面面相看口如木。

** 示法空戒子

乘急戒緩戒急乘緩無出一信得及把得住以歲月
期料不得盡形命而已非但以戒執身以乘運心務
要在緩急處著力忽地裏覷破始知廣額屠兒放下
屠刀頓然成佛猶是不唧溜漢勉之。

** 示含光禪人

懸崖撒手未敢承當絕後再甦欺君不得此乃啟迪
後昆不可得少為足之謂畢竟要透頂透底大休大
歇一番永無退轉非是以口耳之學百機百巧攢華
簇錦便謂是向上關捩也。

** 示大石徐居士

但凡有事直頭虛應空閒時或坐或行痛念此身終
歸敗壞惟有怖生死心昭然如此只是不知下落何
處即將此心默默提持不是心不是佛不是物畢竟
是箇什麼參來參去自合有箇倒斷處也。

** 示景山趙居士

參禪念佛二門究竟生死為極了知生死別無禪參
別無佛念有佛念則是生死中佛有禪參則是生死
中禪於是二中間未夢見生死在還知麼生從何來
死從何去參。

** 示唯心禪人

法法頭頭不離當處舉念即覺便是放身捨命之時
節也而人不悟強去節外生枝數番顛倒及至臨頭
一場無益蓋是自生分別非怨聖賢有所未說也。

** 示玉寰向居士

學道無論智愚秖貴信得及把得住萬󵊮一念一念
萬󵊮只將怖生死心孜孜切切看箇無夢時主人公
在甚麼處忽地裏築著磕著薦取者一著子明白成
佛成仙亦同是夢始知朝聞夕死之道也。

** 示紹儀何居士

做工夫如急水灘頭撐篙相似撐得一篙退卻十篙
拌命捨死撐去撐得無可用力處撥轉船頭處處皆
岸也勉之。

** 示獻南張居士

終日向文不加點處卒難下手一畫未有時真宗默
契始於無說無形之際則河馬負圖洛龜呈書稍露
一著子是我獻南張公一刀兩段也呵呵。

** 示渭陽金居士

六道中巳知是人堂堂相貌堂堂體裁堂堂作事無
一法不周無一法不具如是具足而不會是法者乃
人中之土木也汝所云即此不會他離此不會他之
二語貧道詰之曰離即且置試道他是何物不覺汝
真獅子兒便解哮吼了也咄咄勉之。

** 示佛掌侯居士

人迷生死中不識生死之苦若鳥不識空魚不識水
然猛出是者即在當念觸一事遇一境生一計便是
好消息好時節好意思人多於此忽略於此蹉過於
此自棄如鳥空魚水不相別也是以病僧見是輩痛
與棒熱與喝佛與掌令人頓出生死窠臼不留一元
字腳教人如何若何招萬劫繫驢橛之禍故號佛掌。

** 示耀泉丁居士

者箇事如雲長刀方天戟非大力量者安能荷之我
耀泉居士身雖在家而秉是刀不怕不勝生死魔軍
勦滅聖凡窠臼也。

** 示念中程居士

在家學出世法若火中生蓮驢中生驥最難行而行
之最難斷而斷之最難忍而忍之最難棄而棄之非
純鋼肩頭生鐵肝膽必不能擔荷既荷是法做買做
賣識貴識賤遇喜遇怒動聲動色豈是法外別有主
宰乎主宰是法外物乎但不曾二六時中融會得來
竟認為兩橛耳若是皮下有血漢子一聞千悟直下
頓了在買賣而買賣在貴賤而貴賤在喜怒而喜怒
在聲色而聲色烏用欣厭而二其心哉所以即生死
而般涅槃即塵勞而作佛事良有以也既無如是氣
岸無如是威光無如是受用且將本參話頭密密舉
起諦審諦思如何是我本來面目背脊直豎兩眼微
開頻頻參究痛錐痛劄歲久歲深自合有箇倒斷處
也勉之。

** 示荊獻羅居士

居士參禪貴圖契悟佛祖機關徹透今時露布與衲
僧家同長連床上行住坐臥了此餘生畢竟巴鼻處
請著眼看是箇甚麼參。

** 示起予曹居士

盡生平伎倆搬弄種種法門無逾參究一門甚是捷
當以念佛底是誰畢竟薦取誰字下落則種種門種
種法皆我一道也勉旃勉旃。

** 示楫吾楊居士

學道人須具頂天立地底風骨則現形應物自合與
理符契然後靜慮身心日益日損畢竟逐一事執一
法參透生死關頭同千聖一箇鼻孔出氣始不負共
山野聚頭打口鼓子也勉之。

** 示近宸張居士

第一纔上蒲團眼當平視休去歇去一條白練去古
廟香爐去則身安道隆也即佛曰初善第二行住坐
臥惟一話頭頓在面前如澄潭秋月觸波瀾而不散
然後發大疑情也即佛曰中善第三從舉起處承當
言句下頓了如擲劍揮空勿論及之不及貴承當不
貴推托也即佛曰後善。

** 示仁伯馬居士

參禪學道貴在生死心切二六時中不可間斷行時
且道行的是誰住時且道住的是誰坐時且道坐的
是誰臥時且道臥的是誰畢竟誰作主宰忽地裏覷
破者著八字打開縱橫無礙始知張拙秀才道隨順
世緣無罣礙涅槃生死等空華。

** 示從之馬居士

人生天地間赤條條無可把尚不沾滯竟無一法當
情只體取正睡著時主人公在甚麼處但凡有事直
頭虛應正應物時亦不是別物如此參去勿論歲月
以徹為期終不得甕中走出鱉也。

** 示道標呂居士

學道人志須遠大一切時中只將怖生死底心刻刻
在念看箇不是心不是佛不是物是箇甚麼不拘歲
月以徹為度然所徹者不是別有箇物只在不疑生
不疑死則法法頭頭無不是子放身捨命處也。

** 示文靖馬居士

學道貴乎明心見性則為究竟處也然而做工夫必
須先發三種心一者信心信自心是佛故二者精進
心遇境不退故三者發遠大堅固心畢竟克果故如
是具此三心期生死不相干之地了鬼神覷不破之
機必此而得也就中素所信所疑或念佛或誦經日
有定課此是漸入之門及以念佛至一心不亂淨念
相繼為則也參誦有經義不明語關未透處是話頭
是巴鼻不可終日因循即在行住坐臥茶裏飯裏無
容間斷把作一件最要緊事做以恆心為主不出一
動一靜忽地裏觸發如貧得寶如暗得燈如饑得食
始信佛祖不欺人也。

** 示恆初禪人

修行戒為本參禪悟為極惟此二門餘則方便多門
也畢竟如何得入驢揀乾處尿羊擇溼處屙。

** 示蓮月禪人

雪笠雲瓢登山涉水凝然一片行腳苦志始可得到
故鄉田地然而故鄉田地古德曾疑忽一日觸發乃
云山前一片閒田地叉手叮嚀問主翁幾度賣來還
自買為憐松竹引清風老僧無別指示即此書為爾
等薦取閒田地一著勉之。

** 示靈隱禪人

參話頭做工夫只要信得及把得住莫被境風所鼓
腳跟不定自此從迷入迷甘赴死門者何限況爾等
英資出類如何因循終日難道禪有揀擇道有嫌疑
可惜不在日用裏體取試問如何是日用事無別惟
吾自偶諧此處著隻眼好。

** 示雲幻禪人

老僧年來不打者鼓笛久矣終日對幾箇俗漢子和
其光同其塵以了此事豈知爾等頂笠腰包始事象
崖吾徒因棄世得得到老僧處究竟此段因緣老僧
只得向一毫頭上與子徹去試問者一毫頭上如何
徹耶咄子的自家寶藏不守沿門乞食作麼。

** 示繡石禪人

打口鼓子說禪說道都是我衲僧家習氣未是本分
作家若是本分作家如愚如訥隱隱地自是與人不
同又不可不識一丁裝作如是愈加不本分所謂本
色住山人亦無刀斧痕。
破山禪師語錄卷第八

(嗣法門人　蜀龍安府獅子院性道　古果州
盛山佛巖印顯甲同刻
破山和尚語錄第八卷　堆藍弘禮禪人對
　秀水謝文英書　倪君亮子天章刊)

(康熙庚申年孟春月禾郡楞嚴寺般若坊附疏)

破山禪師語錄卷第九
當陽玉泉嗣法門人印正等編

* 法語二

** 示雲嶠禪人

禪和子有志行腳痛以生死為念到一善知識處或
請益或發一問正要體取話頭來歷忽然會得此箇
話頭即知生從何來死從何去明得生處死處亦然
那時節㘞地一聲始信茶條拄杖新行腳葛葉蒲團
舊話頭。

** 示指元禪人

割愛辭親遠塵離俗入一叢林進一保社必要具參
方眼識人好惡一動一靜一喜一怒看是甚麼道理
若識得自是與尋常人不同雖然不是舊時人直改
舊時行履處。

** 示覺幻禪人

覺幻禪人來老僧拄杖頭邊尚未知其下落一旦乞
法語老僧試問前向汝腳跟下直打出是撥轉汝耶
是要汝轉身吐氣耶汝若向此知落處則不被短岸
深坑之所陷可以淨裸裸絕承當赤灑灑無回互其
或未然莫將閒學解埋沒祖師心。

** 示太平禪人

出家人堂堂僧相不行一事不奉佛敕不受師教乃
形同沙門未得法同沙門也上人奉受三事心體力
任而又到老僧處且形同法同只有一事不同試問
是那一事。

** 示佛生禪人

禪道佛道不是細事惟在人人任之耳如擲劍揮空
勿論及之不及貴承當不貴推托此承當非承當佛
祖也正在不疑佛不疑祖佛有一代時教祖有千百
則公案每每試將一經一教全提半提看到那不疑
之地始可喫老僧痛棒與老僧說禪。

** 示徹空戒子

聖賢設化種種法門皆治心之法參禪不過參此心
也念佛不過念此心也持戒不過護此心也此心若
寂更有何處起惑作業但有念起即覺然而覺處忽
猛省得來㘞地一聲始知秤錘原是鐵。

** 示上提戒子

無上菩提心地戒只在當人一念未生已前看者念
從何處起來忽看得三際頓空諸惡無跡正是戒之
本體㘞只恐眾生不是佛是佛何愁不解語。

** 示湛林禪人

世變之後祖燈秋晚老僧隨遇安身忽湛林禪人從
梁山來欲老僧歸索法語老僧無別指示只向渠道
箇不是心不是佛不是物老僧不是善知識汝亦不
是學人若諦當不出看取從前註腳。

** 示慧心禪人

慧心禪人久依吾住欲求法語隨處受持吾儕每見
諸方只欲人納降款深可痛惜吾儕應病與藥直教
遇境生疑逢緣理會無處不是話頭也勉之。

** 示水月禪人

只因一句隨他語萬里千山走衲僧爾輩若會此一
句未曾舉步大地盡周其或未然且將千里遠行始
于初步分曉得到老僧處喫棒。

** 示昇所冉居士

參禪念佛本是一箇道理念佛念此心也參禪參此
心也心外無法法外無心只此一心別無岐路一心
不生萬法無咎試問如何是汝一心默默自知田地
穩騰騰誰謂肚皮憨士作禮問參禪與念佛是同是
別師云同則總同別則總別士禮謝師偈云參禪與
念佛頓漸兩條路勿問別與同到家驀直去。

** 示問一禪者

問一得一倚墻靠壁墻崩壁倒一歸何處老僧試問
一之道理荅則是不荅亦是一縱一奪龜哥眼赤。

** 示戒如禪人

求道不求字終須成大器求字不求道投其人所好
此非學道人莫令諸方笑。

** 示秀玄禪者

寫字便成勞不知為甚的學人不努力空費者張紙
教學如何努力薦取屋北鹿獨宿谿西雞齊啼。

** 示六聰禪者

橫寫豎寫尚莫能盡者張紙多說少說且安排者管
筆然而筆舌不得處與老僧道將一句來。

** 示六一禪人

鏡華水月泄漏天機艸木文章全彰意氣露不盡鋒
鋩只向空中一點參無學妙旨且從靜地理會若理
會得不枉過雙桂堂坐臥經行拾些粥飯氣息。

** 示寄凡禪人

做箇禪和子到一處出一言吐一語稍有衲僧氣息
善知識痛下鍼錐必要究竟實處討教分曉不負出
家行腳之苦志也試問未舉念前且道是箇甚麼道
理還委悉麼艸鞋忽地破露出腳跟來。

** 示習儀火頭

變生作熟非水火莫能致然而水火正在生剋以既
濟未濟而別之也即人之一身外則器界所共一氣
分如何是一氣分天地與我同根萬物與我一體。

** 示禪源禪人

出家志在參學參不透必學學不圓必參此兩者亦
不可偏廢若獨學而不參秖益見聞若獨參而不學
愈益我慢正在不偏廢處頭頭要了法法要明則不
負出家之志也。

** 示知我戒子

數聞知我禪客久於此道稍有符合隨處豎一剎竿
與諸仁者一食一宿結佛祖冤家只須覓箇還飯錢
者勉之。

** 示深省戒子

戒品初登務要穩密誠恐日就月將情念濃厚只去
圖口體攻章句錯過當頭一著窮究到底不清老僧
非是成閒管亦是憐兒不覺醜向爾等道箇秦時𨍏
轢鑽試參看。

** 示燕石戒子

佛說波羅提木叉是名十重四十八輕此戒差等大
小乘是也若論本總歸一心一心不生萬法無咎無
戒不持無心不一此乃真圓大戒總持也。

** 示慧白靜主

苦行頭陀破衣破衲行一行作一務志要與生死為
念試將生從何來死從何去處著隻眼看是甚麼道
理忽地裏覷破㘞地一聲甕中何嘗走卻鱉。

** 示象含禪人

老僧歸打者鼓笛正欲人知音接拍唯我象含禪人
稍知影響老僧安居補後堂看老病憫而療生則慈
心無盡老僧試問汝以慈憫心為慈心耶以殺人心
為慈心耶且參看。

** 示蒼然禪人

出家行腳志在雄猛要一念萬󵊮萬󵊮一念只將生
死為急務一切動靜看是阿誰主張忽省得來只在
者裏且道者裏是甚麼所在參。

** 示非一禪人

明一非一此一尚非形於口吻何為一耶何為非耶
所非何物所一何物殊不知欲非欲一者又復何物
試定奪看。

** 示白崖禪者

老僧年邁歸高梁居田里種田博飯只知有溫飽尚
莫知禪何物道何物此子係吾徒僧可之剃染欲老
僧法語則老僧呵呵大笑云大蟲褁紙帽。

** 示參之傳秘禪者

傳秘禪者乃吾徒默石之孫也自小而大尚具一段
英資幸師猶存值大變後攜來見老僧且老僧憫祖
脈之衰替若以一言策之勵之恐機之所莫堪稍將
一○○○○○此處薦得到破山門下喫棒有日也。

** 示唯然禪人

為學日增為道日損即如切如磋如琢如磨之謂此
是聖訓老僧則不然也此道非物也就物比擬是人
本分事然而日用中遇境生疑逢緣理會忽然猛省
罵老僧有日在。

** 示機樞黃成衣

打不得坐坐不得禪禪非坐臥坐臥即禪此老僧素
分為汝輩畫蛇添足正恐汝輩打在無事甲裏意欲
直下薦取鍼鋒上消息會麼。

** 示相宇曾居士

相宇曾居士索法語老僧信筆書數語以佳其志盡
謂生死事大無常迅速此大謂生不知來處死不知
去處況無人代得此速謂入息雖存出息難保尚莫
能知若悟此語忙也忙不著閒也閒不著始識老僧
亦識自己。

** 示曇郁禪人

老僧寫字覺倦又有發青來叩法語老僧欲罵莫能
欲讚莫能只得向伊道箇米裏有蟲。

** 示若無禪人

參禪打坐是我衲僧家本分事也豈假以文章學問
巧妙尖新說鐸鐸句弄套套語誇會誇能以資談柄
揚眉瞬目以當機鋒若爾誠然是韓盧逐塊若真獅
子兒只要喫人然喫人者正是直截根源不同逐塊
近來多見禪者初不務此先去學滿一肚皮然後去
學禪殊不知禪何意也本要離名字相離心緣相離
四句絕百非豈是隨邪逐惡不根其旨妄將魚目作
明珠磁石為至寶到處去逞驢唇馬嘴棒風喝雲以
為極則此箇葛藤為點禪病倘禪若無病何用
參為即汝便是尚涉廉纖如將梵位直授凡庸亦如
擲劍揮空勿論及之不及只貴承當也。

** 示空如戒子

持戒但束身非身無所束正是衲戒消息而人不會
都在者三頂衣一口缽上名之為戒若此不獨上辜
諸聖抑且下負已靈試問如何纔是手把豬頭持淨
戒衣包狗骨入婬房。

** 示松谿禪人

松溪呈紙一幅乞開示老僧曰如許之󵊮還在問路
然而路頭不在別處只在自已腳跟下此腳跟下且
荊棘且石頭橫來豎去築著磕著是阿誰主張若此
處覷得破舉足無非是道場。

** 示冰白主人

此道言論不足以辯名字不足以載唯在人體認之
耳如擲劍揮空勿論及之不及若達此可以位天地
生萬物感鬼神知禍福畢竟以何為鑑夢裏明明有
六趣覺後空空無大千。

** 示若愚戒子

戒為菩提種子逢雨露而茂盛植高遠而縹緲故以
戒生定以定發慧圓此三無漏學不辜負出家一事
所謂唯此一事實餘二則非真試問如何是實的一
事速道速道。

** 示灰一行者

無口人解罵無手人解打俱是一般作用若悟此有
手有口者多所不及何謂豈不聞無用為大用理則
然也。

** 示語莊禪人

行腳衲僧須具行腳眼到一處腰包不解討教箇眼
腦或正或不正始歇下蒲團萬󵊮一念一念萬󵊮始
終如一把就中大事精確明悉則不辜負買艸鞋一
番行腳也。

** 示佛冤法孫

做箇禪和子最要苦得喫不得然後可談就中事若
是只圖粉飾箇模樣內外不相應乃形同沙門未得
法同沙門也然而苦非是以擔山填海勞其觔骨餓
其體膚不過是二六時中此生死之心未覷破終是
為礙如何是怖生死心㘞是誰縛汝。

** 示碧浪禪者

擔囊負缽入一叢林進一保社聽人處分究竟自不
知肩頭腳底早巳不唧溜肯從自已分中體取肩頭
上輕重腳底下高低撞著磕著處會得來嘻此事不
在別處只在者裏。

** 示寒瀑禪人

流離苦世將謂老僧殘羹餿飯盡傾無賸豈料忍饑
廝渴輩東尋西覓稍得全半法語災木出老僧醜也
則老僧又悲又喜幸老僧愚徒雪公收為弟子刊老
僧全錄善書手筆點畫頗精然而老僧布施一金又
不如布施一言以佳其志俟異日相撞時奉上三十
棒且道是賞伊罰伊。

** 示佛語禪人

禪道佛法非是前人不了殃及後人即當喜怒哀樂
處行住坐臥時看是阿誰主宰忽地裏覷破伸手原
在縮手裏。

** 示徹骨禪人

雪笠雲瓢放身天地東語西話朝參暮請是我衲僧
本分事然雖如是要且不是祖師西來意。

** 示谷音禪人

立雪斷臂不知有寒衝風破暑不知有熱此正是為
道忘軀非木石謂也有谷音禪人欲老僧法語只向
伊道莫妄想。

** 示月宗禪人

打口鼓子說禪說道播弄腥羶快驢唇馬觜道短論
長者是無意話總沒交涉只在日用尋常一動一靜
看是阿誰主張即此看破㘞原來是箇謝三孃。

** 示本空禪人

做箇出格禪者先須立志不群將生死為急務但有
言句畢竟猛著精彩看是甚麼道理。

** 示大參禪者

者箇事無影響無形段惟要信得及然而要大大而
無外要細細而無內既無內外邊表何處可容得者
一參字試諦當看。

** 示心目禪人

蹋遍雲山只欠腳頭債吸盡西江尚塞咽喉孔千般
伎倆無奈胸中一點疑何。

** 示返聞禪人

性之一字何加聞耶然而聞者何物性者何物此二
者一而已矣如何是一的道理參。

** 示均鬱禪人

參禪學道固是本分事且道禪作麼生參道作麼生
學禪非耳目口鼻做模做樣道非手舞足蹈左之右
之畢竟作麼生喝一喝截斷葛藤。

** 示蔡夫人

參禪本要了生死生死了時卻放參欲了須知下手
處揚眉瞬目剎那間不隨喜怒哀樂轉不被貪瞋癡
愛瞞不著聖凡情見解不忘行住坐臥看眼耳鼻舌
身意識六門六賊緊牢關即此便是真精進即此便
是脫危安如是了知法界性水是兮水山是山。

** 示燈鯨王善人

有福人作福只嫌福少作業人作業只嫌業少然而
罪福由人唯在一心一心不生萬法無咎且道如何
是一心不生道理試參看若參得出即往無垢世界
頓然成佛勉之。

** 示發輝蔡善人

念佛參禪頓漸有異到家一也然而初用心處志在
行住坐臥無絲毫間斷孜孜切切將怖生死心體取
念佛的是誰單在誰字上著力歲久月深築著磕著
此箇道理始知念佛一聲漱口三日。

** 示越凡禪人

學出世法做出格人先要立志遠大自有日新日益
工夫百尺竿頭不愁進步且道如何是百尺竿頭消
息屋北鹿獨宿谿西雞齊啼。

** 示仁燭禪人

暑氣逼人夾背汗出意推寒則寒殺闍黎熱則熱殺
闍黎者箇關頭若覷得破不獨敵生死任是八寒八
熱地獄亦化為八德蓮池也老僧試問寒熱不到處
與我道將一句來。

** 示四一禪人

學道人勢必學到那無抵止處方可是學人放身捨
命的消息且道無抵止處作麼生話會。

** 示書雲法孫

人人盡道成佛成祖最難履歷老僧不愁履歷只愁
人心不恆若恆可以成褫不遠矣。

** 示繼祿禪人

自到老僧雙桂堂二六時中行亦如是住亦如是坐
亦如是臥亦如是忽地裏築著磕著看是阿誰若從
此徹去東西不管南北不收橫行直撞咳唾掉臂無
不是西來大意庭前柏樹子麻三斤乾屎橛青州布
衫重七斤總成賸語也勉之。

** 示允一禪人

行腳住世先要立定腳跟不被八風所鼓仕是佛來
魔來逆來順受始是當家種草住箇院子作得些福
利得些人卻來喫棒有分。

** 示聞思禪人

住靜者所靜何事然避喧求靜豈是靜山中水流風
動鵲噪鴉鳴非聲而何山華埜艸谿澗溝壑非色而
何然而聲色前不物若理會得真住靜者苟圖其安
則不靜也。

** 示體然禪人

禪和子到老僧處且不禪且不道獨要幾箇字幾句
話然逐塊之流老僧只得與伊書箇護身符子隨帶
行腳俟異日漆桶子快始還飯錢也。

** 示古拙禪人

自歷祖已來婆心不歇東征西遊所為何事只為人
人腳跟下一段不了底事要假兒孫腳下行古拙禪
人行腳苦志歷有󵊮矣來參老僧尚未住腳但不知
腳跟下艸鞋錢可還否欲老僧法語老僧只得書兩
句以嘉其志肯將肩上蒲團放誰怕路中滑石頭。

** 示映夒禪者

行腳到老僧處問禪問道說古說今都盧是一番戲
具只有一句不戲且道是那一句八角磨盤空裏走。

** 示伯符法孫

伯符長老行住坐臥只以口頭三昧說長道短終日
賣弄自家寶藏幸喜遇著箇漢收拾在囊橐中氣也
出不得只待龍天推出蓋天蓋地與一切生靈濟饑
濟渴也勉之。

** 示秀峰禪人

學道如饑渴思飲食極則美足則厭若是半饑半飽
不惟不就食要且酥酪醍醐翻成毒藥也。

** 示水心法孫

水心長老乃吾曾孫喫痛棒有年竟不知藏處何地
一日忽來萬松峰頭見吾一面雖不吐一辭痛棒痕
又在癢也。

** 示道雅典座

堂內坐禪堂外禪坐雪峰飯頭溈山典座此語是古
人垂訓爾若依之行之無戒不持無生不度不修萬
行而萬行備足何復言歟何復言歟。

** 示非外禪人

行腳二十二󵊮艸鞋猶未蹋破幾乎露出腳跟且欲
歸家穩坐為求老僧法語不覺寫一絡索試問渠兮
若何漫言一番參學。

** 示百城禪人

長慶七蒲團疏山一錢壽塔雙桂從來不識無問
周由者也且道箇裏還有佛法也無窗明山吐月榻
冷室眠雲。

** 示易菴禪人

易菴禪人雪笠雲瓢棄儒就釋從荊棘叢中走出來
我雙桂堂中今將一載矣老僧因公出萬邑寓太白
崖休夏共打口鼓子說冬瓜禪遍地皆是只恐作儱
侗會也一日呈紙一幅乞法語老僧不得不從儱侗
中露箇消息酸虀甕裏多蚊蚋破驢脊上足蒼蠅。

** 示印觀江夫人

世出世法總是一法此生彼生盡是一生此生不悟
何方求度若悟此生佛祖正因以觀觀者是名正觀
觀世無生熾然生生生生不已誰復生死如是者三
其樂也安。

** 示去玷禪者

達法如是法法如是所以道我為法王於法自在唯
我一人而能救護此所謂法如是故然而此法亦非
青黃紫綠亦無形影亦無抵止只在當人一念未生
已前一覷覷破㘞地一聲始知飯是米做瓦是泥燒。

** 示波雲禪者

為僧有為僧之事為俗有為俗之事如是僧俗雖殊
其道一也然而道之一字卒難體認在俗有俗之體
認在僧有僧之體認各各體認分曉看是箇甚麼道
理若僧若俗不二一句作麼生委悉糞多茄子大地
壯菜根麤。

** 示玄白禪人

行腳住山其用心是一欲究其一則無不一也然法
法頭頭固是多種則方便亦多門也總之一有多種
二無兩般試問爾輩如何是一。

** 示紫芝禪者

出家一段氣岸天子不臣諸侯不友是一尊貴法須
要尊貴人如獅子乳玻璃盞盛者是也雖然如是要
且不是祖師西來意且道如何是祖師西來意一棒
一條痕一掌一握血。

** 示陳善人

人生大夢中大夢誰先覺夢覺亦是幻誰縛欲誰脫
但於二六時諦審誰一著忽地覷破渠渠誰無兩箇
若要執取一依然當面錯錯錯咄。
破山禪師語錄卷第九

(三世法孫　楚武攸　金城山合梅　雪濟峰
合敏同刻
破山和尚語錄第九卷　堆藍弘禮禪人對
　秀水謝文英書　倪君亮子天章刊)

(康熙庚申年孟春月嘉禾楞嚴寺般若坊附藏)

破山禪師語錄卷第十
當陽玉泉嗣法門人印正等編

* 法語三

** 示秋水西堂

老僧過忠南相值之後經今數󵊮又來高梁雙桂相
從共守寂寥一日呈卷欲老僧法語老僧只得向義
虎弄爪牙話墻壁邊影響耳試問十方無壁落四面
亦無門且道何為墻壁何為影響若向者裏道得早
在堂奧中打坐打眠橫行直撞了呵呵。

** 示惺月禪者

出家行腳遍參知識聽人處分要先定自己腳跟後
得一言半句蘊在八識田中永為道種看是甚麼道
理若一句透千句萬句一時透亦不在語句中以心
意識卜度恐落偏計妄想魔攝不自主張誤用此心
畢竟要透生死不疑之地方到老僧處喫痛棒也。

** 示電影禪者

參禪打坐是我衲僧本分殊不知翻為分外也何故
不是先聖不了以及後人不問如何若何以資談柄
且道畢竟如何即汝便是。

** 示曇華禪人

老僧暫止太白巖適逢諸開士相席打令欲老僧鼓
兩片皮弄三寸舌說禪說道此是爾輩習氣不忘致
令吾儕亦習氣也卻對諸開士道兩句語一任作禪
會也可作道會也可且道是那兩句聻猿抱子歸青
嶂裏鳥銜華落碧巖前。

** 示心玄禪者

初辦行腳先要立志不群若與人行必有為我師者
可同志同行終有出格氣岸。

** 示伴石禪者

若人識得心大地無寸土若人識得心未為究竟處
此二者孰是孰非試定當看。

** 示同初禪人

老僧靜坐室中忽有箇漢白老僧曰昨夜聽得巡照
者謂雞對阿誰語似有入處老僧曰如何是汝入處
伊作雞叫一聲老僧謂人道不做又入扁毛之類也
即書以示之。

** 示祥微茶頭

雙桂茶趙州茶相去幾許雖然久近不同要且茶味
不別噁瞞老僧不得。

** 示源遠行者

六度萬行苦行第一不憚勤勞不思榮辱一直向前
莫推乾滑一動一靜處審是阿誰行亦如是住亦如
是坐亦如是臥亦如是忽地覷破始知八萬行門一
時滿足也勉之。

** 示明重程居士

老僧隱太白巖將半載忽居士稽首于前乞法語老
僧信筆書兩句塞責何也亦是擔枷過狀把髻投衙。

** 示靜修禪人

老老大大何不覓箇住處試問如何是住處山前一
片閒田地叉手叮嚀問主公。

** 示光慧行者

六度萬行苦行一也然而出家固是天子不臣諸侯
不友是貴重之人行貴重之法則形同法同也試問
爾日逐上山見華開華落生滅宛然洞知我有限身
心同於生滅急早知我生滅中有箇不生滅者且道
是誰忽地裏覷破始知冒雨衝風去披星戴月歸不
知身有苦惟慮行門虧。

** 示南之行者

任一節事行一種行要實心實意從頭至尾始終如
一方不負出家一番雖然也要肩頭腳底知箇落處。

** 示牟廣文

靈光獨耀迥脫根塵遠離妄緣即如如佛如是則知
居士久在法門只是未得暴地一下大笑一聲徹頭
徹尾處著隻眼好。

** 示虞卿譚總戎

酷暑臨行毒熱之甚一言一句盡出枯腸露布如許
葛藤只要人人徹頭徹尾箇箇撐天拄地做箇忠臣
義士不負世上走來一回虞卿譚公具如是氣岸行
如是威猛非將士之能安可育吾蜀東風化古德道
見義不為非勇士臨危不變始驚群此之謂也。

** 示若愚禪人

壁山巔上獨步大方如是雄猛巍峨低昂是我若愚
禪人得大自在處也然雖如是要且不是祖師西來
大意正恁麼時且道如何即是萬仞峰頭獨足立。

** 示耶湘禪人

衲僧家具一段氣岸莫貪溫飽將就人處分便吐出
許多習氣來說禪說道鼓掌轟拳濫膺人恭敬此是
最惡俗最不濟頭底漢縱有行過佛祖學冠天人疑
而不信若是真正道流逢人遇物如愚如訥只要胸
中平帖莫管人信我疑我有時不負我苦志老僧自
合與你打算火帳也勉之。

** 示古城禪人

古城山中偷嬾三十󵊮忽到老僧雙桂堂相席打令
一日動機欲歸里呈卷乞老僧法語老僧謂行腳一
番須具參方眼始得不被石頭路滑荊棘刺礙一任
橫行直撞到處開大口說大話吞佛祖氣宇亦不辜
負與老僧相晤然雖如是要且不是祖師西來意試
問古城子腳跟下穩當否日用處嚴密否若果到恁
麼時再來老僧處喫痛棒也。

** 示大用禪者

出家近賢良如倚松之葛勢聳千尋若只是自住箇
所在即同俗人癡癡終日有甚麼用處不若二六時
中莫打在無事甲裏把將話頭蘊在胸中行住坐臥
處看是阿誰若識得不枉行腳一番苦志也。

** 示大徹禪者

玄沙不過嶺保福不渡江知是者般事便休今大徹
歸來穩坐真是徹也此是老僧未面過譽如是未知
果向此承當否異日再勘驗過始得。

** 示心見禪者

心與見二物也心是見乎見是心乎心不可為見見
不可為心況三際求心尚不可得何處更容見耶若
達心見不二則頭頭上現物物上彰此即心見也試
問如何是不二參。

** 示貫生禪者

貫生者吾道一以貫之之義也若達一無所不一若
達道精粗無不道亦是貫之之義也爾可達否爾可
貫否試為老僧分析看。

** 示雲影禪人

老僧鼓笛久未動著終日顛三倒四不知有禪參有
道學忽地撞著箇漢來老僧者裏覓禪覓道老僧當
面一咄云此禪耶道耶試為老僧分析看若分析得
出始信雞寒上樹鴨寒下水勉之。

** 示參微禪人

學道參禪務要心直口快以一事實處處皆實以一
事明處處皆明安得以生死二字不明于其間耶試
問賢徒還明生死事否且生死事作麼生明咄。

** 示明哲禪者

出家人志要堅心要猛將平素所疑所礙之語頓在
面前看是甚麼道理忽地裏得箇休歇處正好向人
天眾中埋著頭行一行俟功圓行滿時自是出人一
頭地也。

** 示拙之禪者

曾有張拙秀才參真歇了禪師真問姓甚名誰才曰
姓張名拙歇云巧尚不可得拙自何來才便悟旨試
將此語看看是何道理可稱拙之之謂也。

** 示徹也行者

既到出家田地千自由百自由一心辨道千古聲名
處於眾中先要去高去慢低心于一切學得箇好人
把此事做到徹頭處亦不辜負出家受師教育也。

** 示明暉禪人

數千里來未審沿途石頭瓦塊向汝說法否若說且
道說箇甚麼若未曾說即同石頭瓦塊試定當看。

** 示雲石禪者

自從胡亂後三十󵊮不少鹽醬此話出自馬祖之口
又出自老僧之手且道口說底是手寫底是試道看。

** 示唯唯沙彌

參禪打坐非是死坐當須要參且參畢竟參箇甚麼
二六時中默默體取未動念巳前看是何道理參到
情忘念絕處築著磕著不是你是阿誰。

** 示九彥禪人

人之利鈍教之半滿總之機教不相扣也若真有不
群之志勿論歲月以徹為期已上九仞之山只欠一
簣土耳。

** 示惺幻禪宿

臨江山水秀麗產人多奇有志攻章句大覺一笑亭
尚遺一笑艸也牛首惺幻公志在行腳曾參博山雲
門南海諸處叩及人人生死際頭一段極要緊不從
人得一著子只在日用茶裏飯裏忽地覷破㘞地一
聲原來喫瓔珞粥的不是你呵呵。

** 示凌虛禪人

古之學者行解相應行事實出言吐語無不實也今
之學者行說不一行在一邊說在一邊故于此道隔
絕如山與水不相交涉水勝山崩山勝水洩人用工
夫亦猶是耳但看何者功勝餘盡隨之勝也勉之。

** 示印璽戒子

持戒但束身非身無所束正是戒體然而六度萬行
無不從此而修從此而證故曰修證即不無染污即
不得也試問不染污者復是何物參看。

** 示頃仁禪人

印良吾徒其志如龍其勢如虎人莫知其為何如哉
且老僧不敢張其勢動其威只得向他道佛也如何
魔也如何。

** 示若鏡禪人

山之高者無出我蜀峨峰天下第一也且山中居者
不析言之若鏡禪人來參老僧得一休歇不獨若鏡
為喻且光照無私但不知果若是乎老僧書以佳志
俟異日來痛喫吾棒也。

** 示爾獰禪人

雲遊萬里影落長空飄飄落落若蓬萊之僊似靈峰
之佛與世味全淡與人情甚疏正是道人行履處老
僧漫書如此吾徒寶之。

** 示太和禪人

參禪人無巧拙一句話頭如鐵橛瞠起眉毛捏定拳
牙關咬著只教徹但莫尋思務別綠驢󵊮難悟真妙
訣如此猛力只與麼管教佛祖也難惑。

** 示慈雲禪人

住世操家雖是小還俗況學道人無分彼此即世法
即出世法所以道治世語言資生業等皆與實相不
相違背試問爾等且道世法與出世法作麼生是不
相違底道理參取看。

** 示先開上人

人人欲老僧法語殊不知法語非浪言實實落落要
當件事做但看言中有響意裏無隙處參取是箇甚
麼道理亦不枉老僧舉筆露布如許葛藤咦看腳下。

** 示省一禪者

上古行一麤行即有契悟近日每每萬行中種種之
苦一無契會者誰之過歟總為不在道心上著腳若
肯在此中著腳何愁碓嘴不生華也。

** 示心安禪者

出家人志須堅念須猛行一步有一步境界莫圖口
體難過日子便生退屈以一念萬󵊮萬󵊮一念只要
漆桶子快。

** 示冰若禪者

住山行腳自有來由本不為別事總是就中生死不
明向那不明處體究生之來處死之去處若明得即
是腳跟不動巳遍大千蒲團不坐巳圓聖智也。

** 示一默禪者

參禪學道固是一番事業務要立定腳跟然後日有
所進則不枉辦行腳見人印可是與非自是不著著
問人也勉之。

** 示知圓禪人

打坐參禪貴要腳跟立定莫被境風所鼓東去西去
溷過光陰左之右之徒勞氣力只在動靜忙閒處著
得隻眼始知和尚元是人做。

** 示世美冉居士

世美冉居士兩度來參老僧意欲老僧法語欲淺說
恐落世諦欲深說恐汝不信試問居士何如士只研
墨不語老僧只得露布葛藤一上吾道雖不文字亦
文字如人迷路東西莫辨南北不分處腳下遲疑不
敢舉步忽得箇滑石子喫一交呵呵一笑而已。

** 示印廣張居士

印廣印達夫婦呈諸色珍物請老僧露布葛藤想先
代垂示不可枚舉曾有一外道見須菩提問曰尊者
解空第一是否者曰是外道云既如是將爾眼睛珠
布施與我尊者曰來取去外道云你底物只可你與
我取來時尊者自取一珠送與外道外道遂接之遠
遠一擲尊者見其外道將眼珠擲于無用之地大聲
嘆曰我難捨中能捨與你你如何將我不值灰土外
道怡然曰我將謂你得大解脫你捨心猶未忘在據
老僧看來我張居士想覷破此關則不來也不獨捨
心頓忘且忘往來之形跡也。

** 示印常郭居士

大道體寬忙甚麼大道體寬閒甚麼如是則知忙閒
皆道務要二六時中理會以何為道然而此道非名
言可到一直信到底悟到底忽得徹法源底不倒斷
處自是倒斷也勉之。

** 示印樂善人

既是坤道當要盡禮事夫君之禮教兒女之禮敬賓
客之禮法法頭頭無不是道如此固然但未識日用
尋常作主是何物試參看。

** 示印我徐居士

元亨利貞乾之德也常樂我淨佛之德也專一氣而
致柔悟一心而成道老僧起名印常印樂印我印淨
者此也欲老僧名先要名稱其實二六時中看是何
道理若一覷覷破始信世出世法不是兩箇道理。

** 示印淨善人

道不屬知又不屬不知知之一字眾妙之門又知之
一字眾禍之門若達此不二即成佛作祖亦不貴何
也智眼中容不得一物勉之。

** 示印直王居士

吾祖出世以直心直道為人老僧故以印直名之者
意在是也然雖如是要且莫將冬瓜印子印卻且道
如何是印底道理直底道理試辨別看辨別得擲箇
消息來。

** 示印香王善人

大道不分男女秖緣不別乎道然而道之一字乃強
名耳只在動靜中識者箇是誰在動靜不著動靜在
喜怒不著喜怒此真解脫香則不負老僧命名也。

** 示印通張居士

百千法門無量妙義只向一毫頭上識得根源也故
名之曰印通此通非只圖妙義種種法門即自身五
眼六通毫無留礙如耳根圓通亦如是也。

** 示印仙魏善人

三教聖賢勿分彼此佛何如儒何如仙何如但以仙
名之即儒佛亦在其中矣雖然如是要且不是各人
了生死極則處且如何是汝了處汝若了得不須著
著問人也。

** 示印志居士

為人向性命中從事者一切世務千了百當心不與
境對此是沒巴鼻但到者箇境界連佛也不要做。

** 示印桂劉居士

學道勿論在家出家貴要信得及把得住看我從無
始已來者箇本來面目是何形段忽地裏覷破㘞地
一聲只落得呵呵一笑。

** 示印善涂居士

人人本具箇箇不無只是迷背日深無明煩惱作障
不能復其本明不得真實受用如磨鏡法相似去了
一層又有一層麤中有細細中有微微中有密直待
垢盡明現到那無下手處一段光明埋沒不得此是
真受用真快活試問居士曾恁麼一回也未如果恁
麼亦不枉在雙桂門下喫幾日淡飯也勉之。

** 示印春牛居士

明了其家所歸道路當知家在何處即一動一靜是
家而何非家而何若諦當得出腳下的是何物也。

** 示印見陳梅菴居士

人生天地間富與貴人之所欲貧與賤人之所惡然
而富貴不能淫貧賤不能移始是出格大丈夫如我
釋迦老子富有四海榮啟萬乘一旦棄之入雪山六
󵊮苦行睹明星悟道為人天師豈非從富貴中出世
度人耶今我陳居士夫婦發大乘心請禮老僧指點
出世之路只得向伊道不是心不是佛不是物且道
是箇甚麼於二六時中參取看若會得時擲箇消息
老僧拄杖頭也。

** 示寂高沙彌

小小沙彌當立志朝參暮請求深慧休將頑戲溷時
光漫把工夫稍小易動靜忙閒莫放過焚香掃地休
擬議如常學到我之年畢竟佛門成大器。

** 示發力劉居士

既能喫齋已行佛事欲老僧法名立大丈夫志老僧
慮其力所未堪漫莫與人同鼻孔出氣。

** 示發機陳道者

老僧預世安貧自守今日不作來日計以本分事為
人痛與棒熱與喝直下頓了生死勿論貴賤賢愚但
有是心者亦復如是欲老僧起名斷除煩惱只得向
筆尖頭上說法也。

** 示鳳臺毛居士

學道參禪不在別處只在吾人方寸中默默理會看
見聞覺知者是阿誰主張忽地裏覷破㘞地一聲原
來伸手就在縮手裏勉之。

** 示去慵上人

平山勝概巴水豐隆其實地靈人傑也雖生亂世始
終無患復啟此山如龍得水試問營營終日還識得
此忙閒否。

** 示禪源戒子

老僧取號禪源者深有意焉此禪出自何來為我鼻
祖西來示一大意外息諸緣內心無喘身如墻壁可
以入道今得吾戒習吾訓若依此參終成大器。

** 示心空禪人

既為佛子當報佛恩所行佛行然而佛行者何只在
閒忙動靜處著隻眼看是甚麼。

** 示真空戒子

受戒之後務要堅遠大志以生死為極則二六時中
看生從何來死從何去若會得生之來處死處亦明
忽然情忘見絕即是真持戒真了生死人也勉之。

** 示明睿禪人

竹陽葉氏之子與吾同鄉從亂而治出家固善務要
學出世法死心蹋地看箇話頭始不負出家之志也
且道阿誰拖你者死屍來。

** 示明宗沙彌

小沙彌須勤學莫圖受用生嬾惰早晚佛前植正因
師承喚處要斟酌忽然知得此中意便是一生真快
活。

** 示恆圓禪人

只因一句隨他語萬里千山走衲僧且道者一句作
麼生會若是會得者一語便歇下腳頭歸家穩坐若
會不得且向二六時中猛著精彩看是阿誰主張忽
地裏會得㘞地一聲其來成佛舊矣勉之。

** 示天峰禪者

既為佛子當報佛恩然而報恩之事卒難言之若體
取得如何是佛報恩在其中矣。

** 示石林沙彌

既是當家種艸二六時中切莫偷安學嬾打起精神
看我早晚事奉師承但憑誰力參之。

** 示六也沙彌

妙年英姿切不可學嬾貪睡溷過日子只須向忙裏
偷閑以日繼夜以月繼年或學或參執此兩事學不
圓參參不透不可以志退屈畢竟此事為賢為聖非
虛語也教中所說句句實語亦非狂誑虛謬之談來
哄世間眾生者但二六時中四威儀裏看是阿誰主
張忽地裏覷破一生參學事畢。

** 示海玉李居士

為人在世賢愚雖是一定之理然賢者未必全賢愚
者未必全愚在一念回光返省頓然成佛無疑矣。

** 示太宇蕭居士

學道如登萬仞山一步是一步工夫及至登極頂而
小天下始信不離腳跟下若向此理會得一念不生
全體現十方無處不毘盧。

** 示亨我王居士

老僧不善書忽得山人王居士苦索其書只得書一
絡索曰猴愁摟搜頭狗走抖擻口試參之。

** 示東也侍者

禪和子漫沉吟行腳終須到碧岑行到碧岑轉身處
左之右之無回互遠望天涯星月孤蒲團坐上嘴盧
都我此攜瓢化飯喫人人道我不爭氣喫飽齁鼾一
覺眠何愁佛祖開因緣只此了然無一物千聖出頭
只咄咄老僧不問若如何與子一篇長露布。
破山禪師語錄卷第十

(襄州洞山三世孫發海　辰州黔陽廣福山三
世孫發傳同刻
破山和尚語錄第十卷　堆藍弘禮禪人對
　秀水謝文英書　嘉興倪天章刊)

(康熙庚申年孟春月吉旦禾郡楞嚴寺般若坊藏板)

破山禪師語錄卷第十一
當陽玉泉嗣法門人印正等編

* 法語四

** 示本一禪人

數年來不欲與人書法語其法語猶多世人竟不知
是策進語急欲要人更進步到那無抵止處自解轉
身喫老僧棒受老僧喝則不被諸方熱瞞始知老僧
棒喝落處也。

** 示遍慈飯頭

無上妙道在人久受勤苦乃可得成然雖如是先要
在變生作熟處具得隻眼始知飯是米做。

** 示瀛洲禪者

天地間且莫成佛作祖但得本分為人即超佛祖也
然雖如此誠恐日就月將如何保任。

** 示雲拙禪人

參禪行腳是我衲僧家本分事雖然如是要且不識
西來大意作何話會試問爾輩可會否若會得一種
是英靈者若不會向二六時中將箇話頭蘊在眉毛
睫上看是箇甚麼道理忽地裏覷破時正好到老僧
處喫一頓痛棒也勉之。

** 示正一禪者

參方行腳先要具參方眼見人好惡知人動靜始稱
為英俊衲子知是者般事便休若或未然二六時中
不可虛度歲月或在一機一境要知箇落處始得。

** 示靈碧禪者

發足參方遠塵離俗所圖何事惟要痛念生死看生
從何來死從何去若識生之來處死處亦會則不枉
千山萬水艸鞋行腳步步蹋實地不疑佛不疑祖自
己亦不疑此真上根利智人行履也。

** 示驀直禪人

參禪學道先要有出群之志生死心既切一日自是
與一日不同正如日新之益愈切愈有親切然所切
之念只看日用動靜是誰著力參。

** 示六吉禪者

觀山翫水負缽擔囊以為行腳則非也必須痛念生
死求一決擇覓訪一方一境明眼知識叩其關頭得
轉身吐氣時始稱行腳矣。

** 示些些行者

割愛辭親志立遠大究竟成佛作祖畢竟以怖生死
心重所作所為自是如願如志不著著問人也且道
如何是怖生死心試參看。

** 示伴雲禪人

昔佛降生王宮來此娑婆世界八千返尚莫能盡眾
生界而諸弟子受佛敕轉化無窮亦不能盡者其說
有二一者行無緣慈二者行平等慈故二不能盡惟
始初一念未起時看是一是二參。

** 示湛旋禪者

參禪打坐貴要明心見性不徒死坐以為究竟四威
儀中以坐為上然坐裏默默體究看我者一念從何
處起忽地裏覷破始知就地登高易從空放下難。

** 示寂光禪人

萬竹山中巳是三載學得一箇癡獃有時𨁝跳出去
跨鶴乘雲自來欲待老僧懸讖頻看碓嘴華開。

** 示卓爾禪人

為法昔有神光為人不若船子人法況有所長今昔
豈無至理若如是會卻較些子其或不然腳跟下薦
取。

** 示聖意禪人

老僧行徑只令人疑不令人信信一時也疑永劫不
忘也然而信乃入道之漸疑乃悟道之因不疑則不
悟試問以何為道以何為悟以何為疑急參去。

** 示引之禪者

水中有乳人莫之見在鵝王擇之矣如爾之見地阿
誰知之在人教之始成大器亦猶擇乳鵝王也。

** 示西來禪宿

學道人立地處要穩密不被境風鼓動亂卻道心試
問如何是道心不是心不是佛不是物即此真道心
若會得來與老僧通箇消息。

** 示雲南法空上人

雞足之下帶一粒粟撒遍大千亦能殺人亦能活人
當暴日而愈毒著疏雨而愈芳德澤恩輝付千鍾而
無盡忠肝義膽盈萬斛而有餘可以語大而大也盡
涯涘而莫見乎邊表可以語細而細也控微密而莫
審乎中藏變生作熟足饑人之飽餐點鐵成金稅窮
子之價值感其夢也惟豎一指復其問也驀口一築
孰能疑之悟之雲南子參之則不負大迦葉發一微
笑也。

** 示叵得印安禪人

世稱之為跛鱉此何說耶是人之難能處爾能之即
無用為大用也數年來固識之欲老僧更法名者養
子之緣熟矣勉之。

** 示厥中戒子

持戒犯戒兩種猶來鏡上塵若得垢淨光生始知執
手抱身心月淨吻唇唼舌戒珠圓。

** 示雲倚行者

肩頭腳底知輕識重者拈匙放筋提起放倒者屙屎
撒尿撩𢁨縛褲者如是種種不勝枚舉且道是誰參。

** 示繼竹禪人

偶坐間忽繼竹呈卷索法語老僧非吝慈從上老古
錐出一言吐一語急欲要人務本分事我衲僧本分
一著貴脫生死每每禪家流都去尋章摘句華簇簇
錦簇簇以當生平并不說起生之來處死之去處是
何道理倘若會得伸手原在縮手裏。

** 示自若禪人

吾鄉有僧號自若從亂而治幸免此大劫運來參老
僧蒲團幾破未知與此道何若如果有相應處試為
老僧道將一句來。

** 示獨吼禪人

如來一音說法眾生隨類得解法無定旨機無前後
總在就裏諦當法法頭頭無不從此一音演出若會
一音萬籟俱靜此音不在別處即在昭昭然心目之
間晃晃然色塵之內若體取得一生參學事畢。

** 示語之禪人

既為佛子當報佛恩然佛恩者何先佛捨萬乘之榮
所為何事諦審此事不在別處只在日用尋常見聞
覺知處討箇分曉佛恩師恩親恩一時報畢。

** 示策眉禪人

學道無分老少只要信得及此信非從外來即是日
用穿衣喫飯迎賓待客屙屎放尿一動一靜處看是
阿誰主張所謂尋牛須訪跡學道貴無心是也。

** 示悟一禪者

學道如登萬仞山行一步是一步境界畢竟要亡身
捨命一直到頂萬萬不得至時莫生恐怖退屈自有
到頂時也。

** 示我非禪者

既到出家地步無榮無辱穿現成喫現成百事不干
懷行住坐臥莫放過話頭或參念佛是誰只看誰字
下落忽地覷破一生參學事畢。

** 示寅水行者

同善知識住行善知識事日久歲深漸以成褫不遠
矣若只是計溫飽圖過日子豈能搆得佛祖地位秖
做箇光頭百姓耳。

** 示惺若禪者

老僧病得此子治藥臨行乞法語只得書幾字佳志
試問未動念未舉筆前是甚麼消息速道速道。

** 示深居禪人

人有南北佛性本同只要腳跟穩當不被境風所鼓
日益日損漸有成器恐念頭不真隨邪逐惡朝三暮
四唐喪光陰虛溷日子縱有行如普賢功超彌勒終
是忘家浪子。

** 示圓虛禪人

既到為僧田地千自由百自由若住若行何人關礙
只是就中穿衣喫飯迎賓待客處分曉得不疑佛不
疑祖便是放身捨命之時也。

** 示吳孝廉

做工夫參話頭雖是先德權巧方便多令人鈍置終
其身尚莫能頓了直下無疑也試問二六時中作主
宰者是誰參之。

** 示印道黃居士

世出世法一法所印凡心聖心總歸一心若得一心
不生萬法無咎且道如何是一底道理參。

** 示宜城伯龍淵王居士

大手段人從戎馬中走出是真豪傑真為生死人但
未知平素入道機緣何處得來從人得自性得雖是
自性宗通亦假稟受師承爾師三際已過世矣今來
欲老僧法語只得露布一上試問還殺人否。

** 示石砫司官馬嵩山

處豪貴家視名利如浮雲淡酒色如猛虎遠之又遠
棄之又棄浩浩蕩蕩飄然物外氣宇如王得法法頭
頭適心適意自然出古聖先賢一頭地也。

** 示玄旨禪者

道屬修不可不修禪須悟不可不悟則知禪道要人
修悟也且道如何下手正在疑處即是悟處。

** 示山明禪者

既出家為佛子當報佛恩萬魔不能入千聖不能留
且道魔的是佛的是若于此會得亦不負出家千了
百當潔白漢子也勉之。

** 示塔坡禪者

老僧曾住此山經今不覺十有四載忽過平山雖聞
賢孫宦門子弟而一旦出塵忝為吾門覺城之高足
寄紙一幅欲老僧法語老僧合掌向渠道誰縛汝三
字參之可也。

** 示再三禪人

三思而行再思可矣此是聖訓仁者號之有意存焉
然我釋迦老子道惟此一事實餘二則非真尚有一
在僧問趙州萬法歸一一歸何處州云我在青州做
領布衫重七斤一佛一祖且道意在何處試參看。

** 示紫蓮禪者

學不言之道非筆舌盡之也悟無影之禪非手足蹈
之也然而學悟雖殊究竟到家一也且如何是到家
的消息道道。

** 示發盛行者

自出家來重行輕務無所不到福雖有而欠慧若明
福慧兩全急須猛著精彩透露者一著子。

** 示萬仞禪者

茂年英資正好努力四威儀內看是阿誰主張若向
此會得還鄉盡是兒孫事祖父從來不出門。

** 示如岳禪人

老僧曾避亂於石砫三教寺得聚首有年不意出忠
南過高梁復建雙桂堂居之一日忽見如岳禪人來
參老僧遂同居一載每每叩其所以深有得者老僧
命主書記一日持卷欲老僧書法語只得向伊道也
是蠟人向火勉之。

** 示可度禪人

老僧種田博飯喫一日可度禪人來參問老僧曰如
何是雙桂堂前舊主人老僧云還不識麼可禮拜云
也須問過始得老僧驀頭一蹋若識老僧一蹋不惟
舊主人況無始無明頓然了悟。

** 示玉林上人

數年來者鼓笛久未打忽到天城小行腳過磐城值
玉林上人欲老僧書數語嘉志老僧只對伊道過蟻
難尋穴歸禽易見巢。

** 示恒玄戒子

受菩薩大戒所行菩薩事即入諸佛位矣既爾如是
且道何為菩薩事耶但有利益無不興崇試問爾輩
說得行得否其或未然待獅子峰點頭即向汝道。

** 示脩柴頭

萬行中苦行是第一行也然而諸行是無常法何足
要為老僧只對伊道不願柴開只願斧脫也。

** 示印宗禪人

春光明媚之際正好伸腳打眠忽到來新衲僧說其
故曾中甚麼人毒來遂參萬法歸一未審一歸何處
老僧徵曰且道為萬何為一試辨別看。

** 示知微禪人

橫寫豎寫只用一張紙千說萬說不用一箇舌且道
寫說不到處是甚麼一段光景試道看。

** 示已純戒子

得授諸佛戒即入諸佛位既是諸佛子利益諸眾生
然而自利利他之謂從五戒至菩薩戒一一俱要皎
如冰霜無絲毫過犯始可入此沙門得近大僧參生
從何來死從何去忽地裏漆桶子快付一笑而已。

** 示朴存禪人

以老朴實故曰朴存在平都山上曾與吾共住尚未
語一言老僧到雙桂堂又來共住一往一來且道沿
途荊棘對汝說箇甚麼若知則不負老僧寫法語若
不知只待蹋破艸鞋劃開腳指鼓掌呵呵笑到日輪
當午亦未休歇。

** 示又甦禪者

為人到那死心蹋地尚不能惺悟肯就中分曉極省
力極易得理會體取者不動不靜不增不減平平常
常似有物在者物不必別覓只在見聞覺知一切處
識得便休何以故尋牛須訪跡學道貴無心。

** 示旨一禪者

參禪學教二法門有深有淺然深者禪淺者教但形
言語即麤相分皆教也若達教之了義即禪亦是如
來禪非祖師禪也古香嚴所謂昔󵊮貧未是貧今日
貧始是貧昔󵊮猶有卓錐地今日錐也無仰山曰如
來禪許師弟會祖師禪未夢見在嚴復曰吾有一機
瞬目視伊若人不會別喚沙彌仰山曰且喜師弟會
祖師禪也如來禪祖師禪自此分也若會得此禪道
亦在其中不須著著問人自是有倒斷處耳。

** 示印真劉夫人

天地間人只欲貴而不欲賤殊不知貴亦如是蓋生
死貴賤如夢如幻如影也直是就中隱隱濃濃一點
靈光不昧與生死際頭一點用不著者要分曉得明
白且道者著子分曉處作麼話會試參看。

** 示含章張夫人

此事只要信得及把得住二六時中茶裏飯裏一切
處看是阿誰主張此處看得破當下無生死可怖直
到那不疑之地亦無男女相拘亦無聖凡見隔淨盡
無餘正好作福以作資糧漫道老僧又在打妄想也。

** 示尼發聞

道本無言因言論道然而道之一字猶是強立且所
學非朝夕志在恒遠則不期然而然自是與道符合
契取本來面目也。

** 示尼佛然

此佛然者乃吾鄉人也幸出俗為尼有志於道來老
僧處受具足戒臨行欲老僧法語非老僧吝慈誠恐
道力未堅況有夫君兒子為累若必欲老僧一言嘉
志老僧何敢辭之只有兩句現成公案何也三醉岳
陽人不識一朝迥出萬人頭。

** 示尼性空

出家為尼務要形端影直既是千不能萬不能正好
靜地裏討箇分曉看是阿誰行住坐臥中畢竟是誰
主張忽地看破始信師姑原是女人做。

** 示尼惺惺

人生天地間若賢若愚所貴忠孝有節即是聖賢不
墜之命脈也試問二六時中存心向道覷破此箇關
頭佛也不要做何況賢良節乎勉之。

** 示尼若蓮

百華中惟蓮華為最所喻大道坦平令一切人行履
得若蓮華出自污泥而不染者是也即成佛克果不
二也勉之。

** 示尼見微戒子

持戒之人不上天堂犯戒之人不落地獄若向此處
理會得無戒不持無生不度即此是真持戒者勉之。

** 示尼聞修

從聞思修入三摩地初於聞中入流忘所所入既寂
動靜二相了然不生且道如何是不生處。

** 示光著禪人

者夥禿兒子不識好惡到老僧處且不求道且不問
禪只要求字殊不知一字一句深錐痛劄要人解要
人悟人多以字作障竟不以字作解只看老僧未舉
筆前是甚麼字若悟此始信西來大意何關文字。

** 示禹若禪者

欲老僧法語佳志恐當機直下卒難承當試問爾志
為何若為生死且生不知來處死不知去處為老僧
道將一句來。

** 示澄月禪人

人生天地間一切好惡靡所不見然而見之有餘只
在目前一機一境端確其念如澄潭秋月觸波瀾不
散者即澄月吾徒得之矣。

** 示祥雲行者

六度萬行隨行一行不枉空門中走一回凡有輕重
雜務不可躲乾巧妙奇言不可易信只知自己有箇
無窮寶藏若不自守沿門乞食告窮此是自暴自棄
也試問如何是汝無窮寶藏咄參。

** 示智初禪人

為僧一番不行腳幾日不識人好惡不知人賢愚空
過一生甘付死門歷恒沙劫不得出頭真可憐憫者
必須親近一善知識究明大事方得出離生死也。

** 示光徹行者

碓觜開華磨盤開口說向人知轉不唧溜咄若是箇
人莫落人後。

** 示脫塵禪人

神光二祖初見達磨大師某心未寧乞師安心大師
云將心來與汝安覓心了不可得與汝安心竟試問
爾等曾恁麼一回也未若恁麼何用取我求實。

** 示等持禪人

具足住山氣岸痛與生死二字如遠蛇虎畢竟步步
蹋在潔白地上左窺右盼并無舉心動念生恐怖處
即此定當到家消息一棒打折驢腰莫言不道。

** 示瞿止禪者

北道來者禪不參道不學只要老僧寫篇語句寫幾
箇字以當生平誠然是邯鄲學步自醜不知老僧萬
不得已厚著面皮說兩句以了來意棒打石人頭嚗
嚗論實事。

** 示含明禪人

儒宗尚要十󵊮窗下九載熬油況我釋門亦要六度
萬行始可不負為人來天地間走一回作箇出格漢
子若然如是一般苦志徹頭徹尾自有一段氣岸也
試問此徹頭徹尾在甚麼處下手即二六時中一切
見聞覺知處看是何物參看。

** 示發秀沙彌

小小沙彌立大志其中深染聖賢習有時吐霧復吞
雲獨出群峰愈壁立愈壁立哮吼一聲天地寂。
破山禪師語錄卷第十一

(三世孫楚鼎州中邑發徹　武攸蟠龍合選
　蜀芙蓉草堂滄水　夒州開元印尚　內江發通同刻
破山和尚語錄第十一卷　堆藍弘禮禪人對
　秀水謝文英書　倪君亮子倪天章刊)

(康熙庚申歲仲春月吉旦禾郡楞嚴般若坊藏板)

破山禪師語錄卷第十二
當陽玉泉嗣法門人印正等編

* 書問

** 與雪灘陳太史

壬申冬初寓白下極談向上一著如空合空似水投
水甚適貧道披百結衣喫瓔珞粥之苦心意欲與閣
下再打者鼓笛方辦故園行腳不期機緣偶就俶裝
即行後靜菴拈出閣下所惠扇頭上布施佳詠兼承
秘集並盛貺未伸致謝為歉然靜菴歸院機緣不果
總之靜菴有要建吾祖之棒喝而無緣費荊南之水
土貧道有費荊南之水土而無意施吾祖之棒喝是
二者欠福非閣下嬰重之心不悉也貧道癸酉春抵
川東梁邑結茅於萬峰承馮善長朱維豐二孝廉就
此搆數椽千指遂成叢席舊額太平禪寺經今無跡
請閣下筆尖頭題幾字作東川最上乘法施何如。

** 復華仲李孝廉

來諭欲病僧與門下通嗣書上天童者不覺動病僧
悲喜一番也何則吾佛為法降生皇宮亦未見有行
染度人者傳燈所載宰官達士亦未見有遞代相承
者據此則動病僧一番悲也邇來法門寥落多見道
俗力行此事未能盡善但是口口談空步步著有少
見一箇半箇具些血性者據此則動病僧一番喜也
然而悲喜的荷大法之職任非同小事之勉強門下
與我老和尚築拳轟掌痛快數番處非從法印安有
自肯耶既自肯處便是休歇處如別有法印別有肯
路則病僧鼻孔不代門下出氣此復。

** 復伯井馮銓部

憶昔龐居士云十方同聚會箇箇學無為此是選佛
場心空及第歸此語正合門下未動腳跟選佛場中
先有及第之兆若任萬峰法社同貧道打者鼓笛將
見楊大年張無盡輩又起於今日也且喜且幸大約
彼何人也我何人也貧道未若昔時之宗匠門下望
風趨遠腳跟下未獲倒斷是貧道咎然今人易說而
不易行昔人易行而不易說最難在如說而行也為
來諭言何以教之只得狐涎直吐莫被沿途瓦礫荊
棘重為門下註腳耳。

谿山雖異雲月是同門下可就中分曉如擲劍揮空
勿論及之不及貴承當而不貴推托也如是則世出
世事泮然無疑不疑曷容了當不了當而二其說哉
來諭云及身履其地日夕百冗那得半刻閒功者是
必不本而說焉莫是為不本者說也論忙莫忙於醉
名醉利之輩尚經塵劫而易可挽閒莫閒於耽空耽
寂者流稍歷片刻而莫可化誠哉所見未嘗異而所
造未嘗同耳龐居士道但願空諸所有慎勿實諸所
無亦炙此病諒門下患是病待貧道誤加艾丸也。

舊歲新春曾奉艸柬二次不知可到否緬想門下德
體清寧化風舒泰語道日有益也是以覺民惺世不
亦確細哉令年家得一快事不以自私攀貧道荷昔
囑咐耑候門下拂袖歸來究竟末後一著不識以為
何如因鴻便附幾字上聞未有逼生蛇化龍耳須仗
雲片片雨霏霏助新中慶現躍飛騰一上何如。

** 復訥夫程居士

病僧終日沉痾但不知塵勞中有如是猛士肯於忙
閒裏生死上著得隻眼窺天鑑地識人好惡者想居
士夙熟此機方具如是氣岸也幸甚幸甚來扎起起
倒倒似乎未經大作者在不無在方冊上左穿右鑿
覺些影響的未到大歇大休與古人同一鼻孔只如
所拈狗子無佛性話於看字作敵迫到身心無躲避
處一息一是外物者正未見古人下落處也何則因。

僧問趙州狗子佛性有無話趙州亦向有無處出身
吐氣活鱍鱍地露盡本地風光無絲毫關攔阻滯正
我臨濟下行棒行喝亦爾那有許多動動靜靜惺惺
寂寂而二其間哉如是領略如是究竟必不作鬼窟
裏活計亦不慮無出頭日子自然頭頭合道事事如
理則會有異路語會無異路語及至千七百則淆訛
更淆訛處更不疑佛疑祖疑生疑死至矣盡矣無以
加矣遂喝一喝云更見葛藤遍野。

** 復開縣諸檀越

病臥雲窩莫知天外更有奇人物也切為生死輩善
能內秘外現共貧道撾塗毒鼓聲徹遐邇不亦靈山
一會儼來盛山臨水間也諸君子掩耳知音不下昔
人一箇半箇大約今冬未得如命稍待薄雪驚梅輕
煙弄柳走諸君子前飫領咳唾也。

** 復新寧眾檀越

虎口橫身佛頭著糞乃沒性命人行履承眾檀越遠
念山緇一場特地敢以顧性命而後為乎只得將牛
山句子勉強道出向來與未來似而不似處好與三
十棒何以故山僧本分艸料不可放過呵呵。

** 復猗蘭李文學

來翰總為開眼尿床夢中說夢若是真徹證者安有
比擬引據而著其間哉只如門下眼中更容何物金
屑雖貴落眼成翳況生死心未破且不擬未破之心
何狀反去爭空華之濃淡較兔角之短長可謂不曾
實落一番耳既向教中見不應取法不應取非法者
即此豁然不可謂頭頭物物上之不能也而門下終
不出山野開眼尿床之句點著餘不多布。

** 復宕渠流長蘇縉紳

山野別無他緣所緣者人人之有所正者不正者然
正者載道之器也不正者禍道之根也且不惟自禍
而禍人終不如初未見未聞時全然不染者始有學
道分胡不聞已眼本正因師故邪向為門下志存格
外故施腦後一槌莫罪。

** 復檇李眾縉紳

病質庸才寧得赴緣趨世焦芽敗種止可塞壑填溝
是山緇素分豈強言哉恭惟諸檀越不忘靈山付囑
遠念山緇欲振像季之頹綱克紹古時之正體玉帶
鎮山門機隨時變衣缽傳俗士事在人為豈謂天地
有古今法道有僧俗耶承教有言美酒不妨深巷唱
歌本在帝鄉者誠然與山緇一劑清涼散也大約此
舉自合有主興廢自合有時山緇才力曷堪任此因
竺微禪人回聊寄寸楮奉復不宣。

** 上天童密雲老和尚

時荒世亂津路難通物顯貨名人心易變是以寸敬
無伸一來有愧也恭惟老和尚婆心不歇作將來眼
駁辯若懸河闢妄如瓶瀉邪謬之風既盡公直之旨
重揮致令野狐涎三千里外吐亦沒交涉獅子乳震
旦國內滴亦盡承當不肖海明劣志丘壑病骨弱倫
逢吞雲吐霧之士匪可加額點胸遇捕風捉影之流
寧教放身捨命以此之益用報深恩恐罪戾於法門
陳情悃於座右乞師寬涵不勝惶悚之至。

世治世亂則名利皆禍根也喜門下不以名利為活
計清貧自守安逸自居道德自盡真可謂吾不如老
農老圃也門下竟不謂山野作如是觀反欲山野入
廛出廛得非名利而禍根哉且江南法匠莫可枚數
豈少我者腐物尚容秋間往天童省覲面悉謝謝。

得見舊知手教如隔世忽甦味金章扇頭真肝膽不
相離也令郎高中榮任江西喜甚喜甚然老僧江西
曾建一叢林百福寺幸有賴矣想大劫運後爾我音
信相聞萬福萬幸只緣不得縮地術一時難面俟五
丁再臨三峽始復團話未可料也。

** 復嘉興眾孝廉

接手教知諸公以鄉情話拔我以文字禪益我以師
資禮盡我誠然是靈山佛口所生之子也我何敢辭
自媿一腐物正不堪與諸公把臂而諸公尚不屑此
腐物擲向何地則彼此縣念幾欲速就恨萬峰造工
未畢俟秋買舟往天童省覲過訪再商。

** 復昭覺惟一上人

吾儕忝圓悟老人後裔而老人道場聞兵燹廢致令
不勝凄楚幾欲走訪遺標竟不晤昭覺一人忽扎教
遠頒兼辱珠璣種種始知價重連城而諸家自減寶
色也大約近代學人鼻孔少正逐臭聞香蹉過香臭
來處宛如瞎驢趁隊亂隨其影響耳若是真正道流
必審其源正其鼻則源遠不替安有隨影響逐香臭
為哉且足下固非此中種草第恐日深日厚亦偶從
之不得不直言說破諒足下非不具者隻眼也。

** 與雙峰寶座上人

枉駕萬峰慢慢山野雖未向座下吐超佛越祖之談
畢竟沿途瓦礫荊棘也放不過第不知曾覺悟否如
是悟則追智而自亦智也其或未然不可終日癡癡
蹉過觸著絆著好消息耳。

** 復字水上座

客歲承汝書來因清虛與石蒲取衣缽故附幾字奉
復亦非吾儕多事好逞詞鋒與人敵勝負也雖名汝
到萬峰捨取鼻孔之句是憐兒不覺醜也孰料反引
汝之如許議論誠然吾之罪過反令汝未夢見此鼻
孔也何則吾之鼻孔固是人人有之怎奈塵埋習染
若不到過來人前拾取終落天然外道而過來人者
則佛祖天下老和尚也若不有此人安有此法悟此
法則同此人同此人則同此鼻孔也寧是以有無來
見此鼻孔哉以汝有無來測此鼻孔是肉鼻孔且謾
遼天也若是多鼻孔而成多人尚莫笑吾只可自笑
不見馬祖座下出一百八十餘員善知識得非多鼻
孔人耶亮座主隱遯西山竟不出世得非沒鼻孔漢
耶汝之議論好笑吾悉知之一任將大地作紙寫來
亦只不理也。

** 復破雪關主

接紙目過中有數言一味自作主張更不從人求解
會似則也是是則未似何也先代雖有一二做自了
漢者殊非以隻目視天下或時語或時默或時歌或
時舞綽綽然有吞雲吐霧之氣豈如汝之乎者也如
是溷用謂之是自釋其根方纔不解而自解也謂之
是若有所作則禍事生也謂之是饑則餐兮困則眠
也謂之是倦則行兮樂則吟也謂之是鼻孔浮面上
更不用躊躕之驚人句也羞哉誠恐是邯鄲學唐步
癡人效浮水然而唐步浮水固非朝夕之志務先久
而久之慣而靈熟而妙步舞於畫堂之下游躍於滄
溟之中則不受辱溺之患也而邯鄲癡人見唐步浮
水之善亦起學效之勢欺言我且更善忙於走急於
游卻喪命於滄溟之中出醜於畫堂之下得不是自
欺自詐者乎汝之病根深結甘草人參之毒烏可更
用人參甘草解耶復云非人解也非藥解也要在自
釋其根試問汝根作何自釋若以自主張處是自釋
又同人藥解耳何則自釋者誰根復何物以自釋根
翻成對治非人藥而何思之。

** 與瀑崖高居士(諱射斗)

白兔亭邊一別耳耳時布德音蟠龍洞口雙趺念念
日拈宗旨矧夫佛日西沉祖燈夜寂伏希大檀越傲
出煙郊雪野忽地七華八裂驚開老樹新枝瞥爾千
紅萬紫則此日穿天下人鼻孔其誰也歟山緇仰慕
為起已墜之光再燄西沉之日重東天魔地魔拱擾
王道佛道並行耳。

** 復大石長老

來諭云性雖不二而相不容泯者致令山野可發一
笑何也人人本具之性要之不出兩種則善性惡性
是也廣之則有無量難可具說然性之一字猶是強
名耳何謂之不二獨存乎一耶既堅之是一而相復
何相是性外之相耶是相外之性耶若是相外之性
則相存性亦存矣若是性外之相則性空相亦空矣
夫二者互存互沒本自活物烏用捺之不二不容泯
者誠恐是葛藤窩裏藏頭縮尾漢卻中六祖道亦是
知解宗徒耳故山野不得不直速拈出倘異日面座
下仍此不悛一棒打折驢腰莫言不道。

** 復觀止法師

不慧數年內痛慨吾蜀儘有英靈輩卻不逢時走入
毒海自謂便宜以毒毒人而不覺害之甚甘赴死門
者難以枚舉如公之一面便肯快意鉤頭則亦入毒
海之未深也且喜且幸及讀和偈稍可相信不遠第
其中意句聯絡還再斟酌急莫與人露面近來人聰
慧者多而泛識不取意而取文取句殊非合局則是
以言廢人古之所謂語不驚人誓莫開口良有以也
公苦欲不慧作碑文恨未博學欲辭之恐煩復索只
得寄數語塞責祈目遇擲之以焚則他日別不謂亦
是毒海中之一滴耳。

** 復竹陽太乙王兵馬(諱錫燦)

貧道垂髫時視鄉黨中人多脂粉氣今幸門下高出
一頭地者想是鵝王擇乳素非鴨類耳承念謝謝。

** 復竹陽鳳山李居士

廿三日回山開手教讀之恨不鼓翅到剎竿頭奈住
持事繁則錯過莫大因緣也憾甚然吾邑中多沙門
廣精舍只以溫飽為活計但提此事怖為毒害寧喜
山野向佛頭著糞哉承居士雅愛痛法門落魄欲山
野唱還鄉曲待秋後再商可也此復。

** 復林文學送字畫

驀劄相逢傾湫倒嶽居士夜明珠錯撒紫羅帳裏令
貧道不識好惡向文不加點處走漏消息也呵呵。

** 復湛清俗諱黃至道

初入蜀時聞汝名喧宇宙第不知伎倆何若未幾落
塵亦未窺汝是真俗漢子也昨因華扎吹來欲吾儕
分星撥兩板齒生毛下一轉語卻致吾儕呵呵大笑
始知是真俗漢子莫道吾儕未向汝荅轉語也。

** 復歐道人

山野問汝本字何說正欲要就中分曉勿使染淨不
本汝謂孩心無物染則是有物染則非大都秖認一
邊是本殊非染淨一致也何則且孩心時所見所聞
與老大時見聞何異所異是習不異是本達本則法
法頭頭皆本也烏認性初為本哉又謂荅我只覺天
高何有雲高者致令山野發一笑何也胡不聞前代
有詩云廬山高萬丈如何不接天一朝雲霧起天與
地相連據此天亦非高雲亦非低而揚天高抑雲低
且覺也未圓則知水知月知字與覺字不待辯而明
矣又謂若還和尚本然高請君吸盡天河水者敢保
十二等老先生曾占三科榜首者淹得沒著落處何
也山野卻占地步天河水是山野吸盡有時把住則
渴殺魚龍有時放行則淹殺狐兔試問足下還是把
住好放行好速道速道。

** 與東川呂相國

向慕不凡器骨未獲覿面幸彈丸地上相逢此奇緣
也勢不可不斗膽以符素心令漆桶子快不然老僧
與閣下咫尺天涯矣承命敝檀張公堅留三教寺再
話兔角杖挑潭底月龜毛繩縛樹頭風因山中人接
欲歸聊具偈拂以悉鄙衷。

** 復侍佇黃居士

覿面歸來讀佳章知為破山泥水不少也若將我破
山如是而見足徵平日用工多因依倚作解自障悟
門終不是到家消息耳閒言且置但將山野對居士
唾地云試道看則居士佇思進語尚未恰此其數所
看破皆虛語然而一涕唾忙無所知則三藏五宗先
人涕唾誠恐脹破居士肚皮也。

** 與石砫司素真秦總戎

傳聞道況殊佳寒暑乘隙覺主宰不勝於平日矣人
謂之苦我謂之樂何也百骸調適靡所不為恨不如
佛如仙飛身拔宅正眼看來猶是眼中金屑胡不聞
病為良導上古聖賢三日無病祈禱求病無非要人
覺此有限身心不作千󵊮計耳身世尚幻況其他為
此是老僧淺識諒賢臺過量處定不如是見也。

** 復秉素牟銓部

金僊氏有言一切有為法如夢幻泡影如露亦如電
應作如是觀此箇關頭人多忽略始知今日又當何
如來諭云陳蒲鞋靈隱輩皆以伎倆卻賊使不入境
者間或偶取一時非實有此伎倆也若可以卻烏用
操戈演武耶此實是人之迷甚癡心作業使然的非
天地有災禍人者山緇數數經此秖負其物不負其
命幸竄石砫得諷教愛真如隔世忽甦無奈杖履甚
艱卒難如命儻雞足緣熟自有團話時也不盡。

** 復培之李總制

傳聞大金湯遙舒一臂來攜朽人之手而朽人尚未
識面恐觸覺亦非也忽轉盼間得譚首四書稍知影
響未敢諦信其確欲書隻字片言冒驚臺側不獨觸
覺是妄則無因亦妄也今貴差官至道及諄諄只得
附幾句俚語。書之扇頭。一則賀千秋。一則以雪前咎
非敘寒溫故套也。乞叱留。俟異日團話何地。此則一
重公案耳。

雀舌將開。龍牙欲出。懽頌趙州新句子。解渴止消七
碗。正堪峨岫舊家風得飽。還須一片恭惟大金湯。綸
屬川陝。百萬妖氛。退于黑山鬼窟。勇健東南。八千子
弟。收于虎帳龍旗。指日凱旋。共朽人話沙裏米。米裏
沙。肉邊菜。菜邊肉也。便鴻附候。不勝翹企。

** 復士心譚慕義侯

久不晤。宛如食頃。覺檀越政事之暇。尚不屑溝壑。抱
病山緇。誠然。是恩被泉石也。來論云。令即挂法名山
緇處。山緇卻謂不然。何則。來生豪貴家者。非淺淺根
器。乃久植德本。福分所致。自是壽長。加以佛門保佑。
是山緇輩。權設故套。烏辱智人之耳耶。又不得不如
所命。從故套中與老檀越露箇消息也。呵呵。

** 與西崑譚涪侯

老僧曾聚首家菴。對王雲山說法云。有佛處不可住。
無佛處急走過。幸老檀越代語云。落華流水。卻救取
王雲山一半符。今日老檀越對黃坐營說法。可恨傍
觀者不解代一轉語也。勞煩雷霆之怒。總是揚聲止
響。到莫令人勘破容面。以悉。不盡。

** 復達州王刺史

榮任達州。是達州人福。想老檀越不負夙心。曾教化
過。是熟因熟果也。老僧耳其口碑。不勝雀躍。幸貴治
一班太平人物。今日復得良晤者。信知老檀越不在
做官。乃在做佛也。承分示來者。欲老僧數語。媿不識
一丁。但拈官佛之語。試問是一是二。

** 復嘉興眾縉紳

自壬申歸蜀。不覺廿七󵊮矣。忽得華扎下頒。知素相
與者仍復如故。喜天相吉人。自是出格。然老僧備歷
諸苦。人影不到處。一一親攖。況國難家亡。華華世界。
盡成瓦礫荒郊。想江南一帶。別是一天。憾不疾插翅
也。總因兩地烽煙。卒難輕舉。吾徒丈雪。幸諸檀越納
在愛中。刊老僧語錄行世。即如請老僧登曲彔木。鼓
兩片皮。說法巳竟。又烏用老僧覿面為耶。吾師道場。
況在貴地。終不免活一日在。貴地一日想也。

** 復𨍏轢嚴居士

將謂𨍏轢鑽。出自秦時。豈料兩易國朝。至今尚在此。
真𨍏轢鑽利害猶甚也。老僧讀來扎。覺當時見與今
日見。天淵之殊矣。老僧恐不復面。吾徒丈雪。稍通口
氣。借重栽培。即見老僧也。餘言不贅。

** 復弘覺木陳和尚

遣丈雪與先師掃塔。第不知天童法道是何人主持。
尚未脩候。罪多如髮。適得賢弟佳音。知我先師靈骨
猶在也。喜甚喜甚。大約愚兄年邁。只可填溝塞壑。海
內玷聲。每盈其耳。何如賢弟佳聲播揚海外。吾師道
脈。誠不虛印。想江南逸老。未卜何如。若俟烽煙稍靜。
可與賢弟良晤也。不盡。

** 復祭酒譚埽菴

屢承翰教。珍重法門。筆舌難盡。吾徒丈雪。多賴培植。
老僧醜態。佳序揄揚。刊之甚善。東塔叢林。全仗覆護。
已成大觀。是貴境福。老僧恨不如命。困于關津。勢不
能鼓翅也。奈何奈何。吾蜀高梁是老僧鄰邦。得馮朱
二君子併士紳留住。經今不覺三十載矣。廢而復興。
發人來貴地請書本藏。借重鼎力吹噓。早發歸來。若
可苟延。再得與大金湯覿面話吾門冬瓜瓠子禪遍
地曲直也。呵呵。

** 復江南眾文學

適接手教。宛如覿面快得。斗轉星移。逃天縮地。想諸
檀福人。自是福庇。老僧經浮沉者七。幸得脫難。復聞
諸檀金聲玉振。與吾蜀大不相同。真咫尺天涯。欲晤
竟不得也。且吾師道場。幸在貴地。倘苟安。自是圖晤
有期。恐時之不待。覺辜諸檀積念也。承遠念。謝謝。吾
徒丈雪。借重披目。即同老僧再來左右也。祝祝。

** 復東塔住持清白長老

老僧別來不覺廿七載矣。得聞一音。尚不可得。況睹
華扎。怪未曾有。喜吾廢才。又得賢士力量輔就。煥然
一新。真應身菩薩人也。即欲策杖。想兩地不能疏通。
且老軀誠難行履。況吾徒丈雪在彼。即如老僧在。何
殊爾我耶。眾房老宿曾與老僧晤者。一一致意。恕不
另候。堂中料理。仍舊如初。料老僧不來。恐江道得通。
來亦未可卜。石雲先發。併稿是老僧斟酌過。可照原
稿刊行。俟緣熟何時。則人情物理。自當盡也。

** 復丈雪上座

金城行日。前途不知何若。今得來書。知與老僧代勞
上天童掃塔。過費儀物。并刊行語錄。真克家之子也。
謝謝。然而刪語錄。因重繁國忌則可。老僧分中無一
字。甚快。大都後人眼目。又不可不慎。其廣略在人之
裁度。大以成大。小以成小。故如來以一音演說法。眾
生隨類。各得解者是也。原稿並新錄俱是老僧斟酌
過。可付梓亦善。餘不悉。

** 復嘉興吳孝廉(諱泰來)

老僧自壬申離貴省歸川。不覺三十餘年矣。值此劫
運。經浮沉者七。幸免無患。及今何緣。得此良教。如隔
世忽甦。快暢不已。來諭中數萬言。盡是門下疑處。覺
得自起自倒。理障何多。種種不能備悉倒斷。況老僧
者鼓笛久。未遇知音。且江南諸大老曾中他毒。竟不
能以楔出楔返。令毒氣發者。誠然迷顛之甚。自棄家
珍。甘落貧里也。此箇事尚無形段。亦無抵止。言論不
足以辯。名字不足以載。惟證者方知。即如門下默識
心通之說。雖不中。不遠矣。何在諄諄。若貴省與人打
鄉談。秖是貴省人知。餘處人雖聞亦不知。然而老僧
此說亦是對門下講書。即門下對老僧談禪也。何必
不必。任門下裁之。

** 復檇李古新菴清白長老

屢承繫念。竟不能遂此願也。江道雖稍通。烽煙尚未
息。則往復猶懷驚恐。且東塔道場既脫。一任在處瀟
灑。可行可止。隨方樂道。意欲老僧匾對。以誌不朽。老
僧病甚。但題逸居二字對聯云。客不到幽深境界。蜂
也來熱鬧門庭。請善書者書之併謝。

** 寄覺城禪人

客歲聞有恙。第不知害著主人公否。可體取否。日間
浩浩作得主否。夢裏作得主否。竟無一消息擲吾儕
拄杖頭。想病中有不病者。汝得之矣。吾儕近日住箇
破院子。亦未夥人打口鼓子。倘偷閒得。一那步何如。

** 復南充羅西谿居士

數年來。空負溝壑。將期此時。勢不及見也。豈料一朝
人物。更勝一朝遠望。張無盡楊大年尚不及肆口如
是道耶。老檀越更出前輩一頭地也。何也。先輩肆口
肆志。只知說禪說道。未及老檀越劈頭道箇東瓜印
子者。誠然具過量見。深識老僧也耶。欲言不悉。併謝。

** 復語嵩法孫

承繫念。屢次復書。第不知到否。適接語錄。目過其中
意句精確明悉。但尚有幾箇錯字。想是錄語者之訛。
當機處務要諦。當或絕或遲。另有開發。何云。了之一
字。處處太多。宜刪卻。所謂宗門無肯語。不放出頭人
者。此也。老僧年邁。法門重任。寄在後昆。珍重。

** 復忠南雲鳳胡長陽侯

老僧牧得一頭牛。惡辣鞭繩經幾秋。隨分納些收不
住。走來天際問胡侯。吾人之頑性。牛也。加以鞭繩。工
夫也。如是牧之。久則頑而自化為淳也。請問老居士
頑乎淳乎。試為老僧道將一句來。一併書上。謝謝。

** 復離指上座

吾儕不德數年。惡名播世。藏拙是吾儕本分事也。禍
患亦吾儕本分事也。返惹賢徒議論。可作將來眼耶。
可作自了漢耶。思之。

** 復體宗上座

老僧數次書止賢徒之行。未知到否。忽聞離瀘州至
渝城。不能至前。雖是以老憐老。亦當安分也。何當遠
勞賢徒登涉。老僧矢念。久欲往天童掃塔。因三峽木
鵝不及速鼓翅。諒雙桂有人接手。想秖在來春買棹
江干一帆到岸也。

** 與蓮月上座

從上來弟受師業。子承父業。理之常也。聞賢徒既遠
遵義到渝城。幾處不甚相可。致令老僧一番惆悵。且
雙桂堂色色整齊。般般具足。當來接手。以代一臂之
勞。令老僧往天童掃塔。報師恩德。不忘遞代相承。亦
見賢徒之孝順。逾過老僧。誠然法門之瑞器也。艸勒
耑致。萬望垂憐。至祝至祝。

** 復本源上座

法門雖寥落。幸一犬吠虛。萬蚩號實也。此風倡外五
丁之力莫挽。聞賢徒講經說禪。恐不出六祖道知解
宗徒耳。法門重任。當竭力為人。寧可口上𤾣。莫魔魅
人家男女。老僧目語錄稿。固然超脫。于中引據教乘。
大非了義。雖先代引經作證。如蟲禦木也。嗣後當珍
重行之。益老僧望耳。

** 復清溪首座

老僧抱病多時。恐風燭不測。況別離之情。以言句相
勘。經一載矣。始得徹尾徹頭。則不負中他毒氣。且喜
且幸。山中消遣。日益玄奧。亦不辜負從上來事。此任
甚重。非比小小。待時節因緣到來。出語吐辭。自合機
用也。囑囑。

** 復天峰法孫

又七月十日接賢孫書併佳刻。目過始知語句落騷
人套矣。若是吾家種草。單拈向上。猶落今時。恐異日
諸方檢點在。何辭鋒尖利為快耶。老僧智識暗短。就
本分中徹頭徹尾。只要切當。不在攢華簇錦也。囑囑。

** 復壁觀上座

󵊮來雖苦老病。不敢辜負一箇半箇分布行道。日所
呈語錄。且喜精確。但麼字甚繁。宜斟酌。災木專繼竹
與黃道葵同伴齎衣一頂。惠汝代勞。

** 復雲嶠禪人

自鳳城之別。想近日工夫愈有深進。二六時中。有放
不過處。慎勿因循。胡不聞粗中有細。細中有微。微中
有密。最在微細處著力覷破始得。
破山禪師語錄卷第十二

(三世孫蜀梁州石笏山性容　南浦烏龍山清
亮　後池埧崇聖菴發聖　楚武攸雲山合賢
　荊門圭山燈毓　宜都紫芝山發香同刻
破山和尚語錄第十二卷　堆藍弘禮禪人對
　秀水謝文英書　倪君亮子天章刊)

(康熙庚申年仲春月吉旦禾郡楞嚴般若坊藏板)

破山禪師語錄卷第十三
當陽玉泉嗣法門人印正等編

* 拈古　頌古

「舉世尊一日陞座。文殊白槌云。諦觀法王法。法王法
如是。世尊便下座。」
【拈曰。

大小世尊便恁麼去也。是泥裏洗土塊。
頌曰。

寒梅迥迥欲高吐。卻被東風折倒樹。一旦馨香特
地埋。遊蜂竟不知何處。】

「舉梁武帝問達磨。如何是聖諦第一義。磨云。廓然無
聖。帝云。對朕者誰。磨云。不識。帝不契。」
【拈曰。

佛心天子。解死不解活。壁觀婆羅門。解放不解收。
故將第一義諦。置在今時。無人舉著。
頌曰。

廓然無聖逕庭關。鐵額獰龍到此難。欲獲驪珠擎
在握。須教大海幾回乾。】

「舉六祖大師云。不思善。不思惡。阿那箇是明上座本
來面目。明即悟入。」
【拈曰。

者獦獠漢也解恁麼鼓粥飯。氣明上座鼻孔。幸爾
遼天。不然則忍饑歸去。
頌曰。

善耶惡耶。之乎也者。本來面目。風吹雨灑。咄。】

「舉僧問趙州。狗子還有佛性也無。州云。有。曰。既有。因
甚撞入者箇皮袋。州云。為他知而故犯。又僧同前問。
州云。無。曰。一切眾生皆有佛性。因甚道無。州云。為他
有業識在。」
【拈曰。

趙州古佛。廣長舌上善擺鎗旗。美則美矣。只是有
些驢糞氣。
頌曰。

狗子佛性有。蟭螟眼裏翻筋斗。狗子佛性無。汪洋
水上捺葫蘆。趙州老田厙奴。裂破舌頭。定有無當
時。若遇獰龍客。一摑攔腮莫教麤。】

「舉南泉兩堂爭貓。泉拈起貓云。道得即不斬。道不得
即斬卻。眾無語。泉便斬之。趙州外歸。泉舉前話。州脫
艸鞋頂頭上出。泉云。子若在。卻救得貓兒。」
【拈曰。

王老師有獨超物外之懸記。卻被一箇貓兒一迷
迷倒。不遇趙州肘後靈符。幾乎蘿蔔頭遍地。
頌曰。
揮霹靂手。奪虎口食。千古作家。天然有幾。華貓刀
斷兮血盈海底。艸鞋頭戴兮氣衝天際。咦。大小南
泉弄死貓。膿膿滴滴惹蠅蚋。】

「舉肅宗帝問忠國師。百年後所須何物。師云。與老僧
造箇無縫塔。帝曰。請師塔樣。師良久云。會麼。帝云。不
會。師云。吾有付法弟子耽源。卻諳此事。云云。」
【拈曰。

老大國師。猶作者箇去就。幸爾是箇慈悲天子。不
然連根拔起。倒卓空中。未為分外。
頌曰。

四稜著地影團圞。擬欲描兮隔萬山。後被耽源開
一縫。至今泥水亂翻翻。】

「舉僧問趙州。萬法歸一。一歸何處。州云。我在青州做
領布衫。重七斤。」
【拈曰。

謾天說價。就地還錢。須具大方手眼。始解翻騰者
也。若是裁長補短。較重論輕。總是新奇。亦成滯貨。

頌曰。

百尺竿頭進一步。蹋翻海底蒼龍窟。活驚活笑癩
頭黿。咬住波斯尋屎骨。】

「舉趙州行腳到上菴主處。問云。有麼有麼。主豎起拳
頭。州云。水淺不是泊船處。便去。又到下菴主處。亦同
前問。主亦豎起拳頭。州云。能縱能奪。能殺能活。便禮
拜。」
【拈曰。

趙州八十行腳。步步拖泥帶水。專要污人門戶。惹
是招非。大眾且道。那裏是他招惹是非處。眾無語。
復合掌云。我不敢輕於汝等。汝等皆當作佛。
頌曰。
艸王閫外樹千秋。蕩蕩山河得自由。忽遇單刀直
入者。干戈勇銳莫能休。旗鼓大張兮暗引機謀。沉
陸私通兮明賣風流。誰知趙老生涯活二虎。雙雙
一箭收。】

「舉婆子供養一菴主經二十年。一日。令女子抱定云。
正恁麼時如何。主曰。枯木倚寒巖。三冬無暖氣。女子
歸。舉似婆。婆曰。我二十󵊮秖供養一箇俗漢。遂遣出。
燒卻菴。」
【拈曰。

大唐國裏少者僧與婆子不得。何也。暗含春色。明
露秋光。
頌曰。

落華流水漫同調。和者應須著眼高。莫被陽春轉
新律。當頭錯過好風騷。】

「舉雪巖欽詰高峰。無夢無想。主人公在什麼處。峰苦
志五年。推枕子墮地。大悟。」
【拈曰。

日間浩浩。夢裏如如。且道是主人公。不是主人公。
試簡點看。復鼓掌呵呵云。也是逼牯牛生兒。
頌曰。
無夢無想。劈面便掌。主人公惺惺著。莫學猢猻弄
伎倆。】

「舉三聖問雪峰。透網金鱗。未審以何為食。峰曰。待汝
出網來向汝道。聖云。一千五百人善知識。話頭也不
識。峰云。老僧住持事繁。」
【拈曰。

將謂淵源不別。誰知網網非同。雖弗能去甲披鱗。
也惹一場氣悶。
頌曰。

搖頭擺尾饑難禁逐浪飄飄被網羅。擬欲翻身遊
巨壑。誰知甲下更乾波。】

「舉九峰在石霜作侍者。霜遷化。眾請堂中第一座接
續住持。峰不肯。」
【拈曰。

逢強即弱。遇柔則剛。所以觀世音菩薩將錢買餬
餅。放下手卻是饅頭。
頌曰。

碧珠簾外白雲封。非比尋常一色功。撞著盲龜並
跛鱉。出頭來顯勢崢嶸。擬動步。便西東。千古萬古
有奇風。】

「舉仰山問中邑。如何得見佛性去。邑曰。譬如一室有
六窗。內獼猴叫。外獼猴應。如是六窗俱叫。六處俱應。
山云。和尚譬喻。無不明了。秖如內獼猴瞌睡時。外獼
猴作麼生相見。邑下禪床把住云。猩猩。我與汝相見
了也。」
【拈曰。

大小中邑。錯下名言。又喚作佛性。又喚作獼猴。復
鼓掌呵呵云是何言歟。
頌曰。

腳跟點地鼻遼天。一任獼猴內外喧。喚作猩猩留
不住。阿誰共與打鞦韆。】

「舉南泉示眾云。不是心。不是佛。不是物。畢竟是箇甚
麼。」
【拈曰。

酒逢知已飲。詩向會人吟。王老師恁麼賣弄。也是
赤土畫簸箕。
頌曰。

擊塗毒鼓。灑甘露漿。不是心也體之堂堂。不是佛
也相之光光。不是物也用之昂昂。飲之者醉。耳之
者狂。咦。幾欲不遭良將手。除非身帶返魂香。】

「舉馬大師不安。院主問。和尚近日尊候如何。大師云。
日面佛。月面佛。」
【拈曰。

人之將死。其言也善。可惜飯袋子不知時節。
頌曰。
高枕繩床舒兩足。夢鼾鼾地渾無物。卒然院主問
如何。日面佛兮月面佛。】

「舉靈雲見桃華悟入。述偈云。三十󵊮來尋劍客。幾回
葉落又抽枝。自從一見桃華後。只至如今更不疑。玄
涉聞云。諦當甚諦當。敢保老兄猶未徹在。」
【拈曰。

一翳在眼。空華亂墜。不是玄沙善用金錍。幾乎成
箇瞎漢。
頌曰。

香滿枝頭。華滿谿流。靈雲一見。撫掌輕酬。咦。誰知
更有桃園客。不放春風逸兩眸。】

「舉鹽官一日喚侍者。與我將犀牛扇子來。者云。扇子
破也。官云。扇子既破。還我犀牛來。侍者無對。」
【拈曰。

侍者太煞不靈利。活卓卓箇牛兒。不解穿卻鼻孔。

頌曰。

咄。老面皮詢之。扇破覓牛兒。可憐不是當家子。辜
負蒼蒼兩道眉。】

「舉溈山問香嚴。我聞你在百丈先師處。問一荅十。問
十荅百。此是汝之聰明學解。但向父母未生前道將
一句看。嚴進數語。不恰。歸白巖三年。一日。拾瓦礫擊
竹作聲。豁然大悟。述偈呈溈山。山然之。仰山不肯。仍
呈數偈酬荅。仰亦然之。」
【拈曰。

溈山教人上樹。仰山逼人落水。大似一條拄杖兩
人扶。不是瓦礫荊棘向香嚴露頭露面了也。易分
雪裏粉。難辨墨中煤。
頌曰。

日前巧計百端。卻被溈山折合。三年死志白巖。一
擊疏通者著。呵呵。象被雷驚華入牙。犀因玩月紋
生角。】

「舉瑞巖問巖頭。如何是本常理。頭云。動也。曰。動後何
如。頭云。不見本常理。巖佇思。頭云。肯則迥脫根塵。不
肯永沉生死。巖即悟入。」
【拈曰。

將金博金。瓦罐不離井上破。以楔出楔。水母何曾
離得蝦。縱使瑞巖漆桶子。快也是君子可人。
頌曰。
本常理。無見聞。有何生死與根塵。肯兮不肯向吾
道。劈脊還他三十藤。】

「舉船子問夾山。垂鉤千尺。意在深潭。離鉤三寸。子何
不道。山擬開口。子便打。山落水。山纔起。子云。道道。山
擬開口。子又打。山豁然大悟。乃點頭三下。」
【拈曰。

老不歇心。少不努力。誠為是難。只饒將身命棄於
水底。換箇做羹湯飯主顧。猶是掩耳偷鈴。
頌曰。

艇橫渡口。月朗波沉。輕風浪裏。罕遇金鱗。垂鉤千
尺兮難吞易吐。離鉤三寸兮易吐難吞。老華亭。老
華亭。三十年來求負命。者回點首遂慇懃。】

「舉臨濟將示滅。囑三聖。吾遷化後。不得滅卻吾正法
眼藏。聖云。爭敢滅卻和尚正法眼藏。濟云。忽有人問
汝。作麼生抵對。聖便喝。濟云。誰知吾正法眼藏。向者
瞎驢邊滅卻。」
【拈曰。

每每事從叮囑生。臨濟將蜜果子翻作苦葫蘆。騙
三聖入瞎驢隊裏氣悶一上。方復人身。
頌曰。

一喝如雷震太虛。大方獨步那能拘。正法眼藏分
明也。莫道渠儂果瞎驢。】

「舉臨濟問黃蘗佛法的的大意。如是三度問。三度被
打。不契。指參大愚。」
【拈曰。

頑皮癩肉。那知痛癢。不是大愚與他刀刀見血。焉
解奪轉鎗旗。惡聲播世。
頌曰。

三頓痛棒。未深相委。轉參大愚。徹骨徹髓。挐龍捉
虎兮○。呵佛罵祖兮○。從茲殃及兒孫。代代冤家
到底。】

「舉陸亙大夫問南泉。肇法師也甚奇怪。解道天地與
我同根。萬物與我一體。泉指庭前牡丹華云。時人見
此一株華。如夢相似。」
【拈曰。

見境生情。托物比興。不妨就路還家。有何不可。若
然如是。卻被牡丹華笑殺。何也。橫開不在春枝上。
別有風流一段奇。
頌曰。

古木林中枯槁者。鷓鴣啼出華悠悠。香風幾陣過
東壁。換卻許多人鼻頭。】

「四喝。」

【一喝金剛寶劍揮。髑髏遍地血星飛。當時有箇賣
糟漢。聞著從教吐舌歸。

一喝金毛獅子吼。狐狸野干盡飛走。獨行獨距大
雄峰。百億文殊難下手。

一喝竿頭探影艸。長長短短知分曉。傾湫倒嶽迅
雷機。擬議不來空自惱。

一喝不作一喝用。白拈賊慣偷糟甕。平民陷殺不
為冤。大抵門風千古重。】

「法華舉訪瑯琊覺相見因緣。」

【主賓驀劄地相逢。宛似雙獅距爪籠。莫道米中無
有飯。那堪石上更栽松。珠走盤兮可羡。盤走珠兮
莫窮。腳去拳來雖互換。妙圓樞口轉靈通。】

「殃掘行乞。遇產難長者云。瞿曇弟子當有何法可救。
掘云。我初入道。未知此法。待回問世尊。云云。」
【頌曰。

魚行水濁。鳥飛毛落。多口阿師。無繩討縛。呵呵。堪
笑釋迦老人。向葛藤窩裏露些圭角。】

「吾常於此切。」

【吾常於此切。萬里一條鐵。忽得太平時。紅爐飛片
雪。呵呵。堪笑曹洞雪峰三人證龜成鱉。】

「世尊拈華迦葉微笑。」

【特地拈華猶自可。微微冷笑笑藏刀。人天百萬悚
然失。此道從來聲價高。】

「臨濟行化。」

【家常添缽。太無厭生。兩箇八兩。原是一斤。咦。曾憶
大蟲褁紙帽。須知好笑又驚人。】

「南泉斬貓。」

【刀下貓兒卻活來。一聲痛快一聲哀。艸鞋也解生
涯別。𨁝跳令人夢眼開。】

「月光童子。」

【通身是。遍身是。激水童兒非遊戲。動靜莫作等閒
看。殺活須教箇瓦礫。】

「趙州勘破婆子。」

【一錯過。二勘破。盡向阿婆圈裏坐。咦。別有胡笳一
韻長。流來千古無人和。】

「我為法王於法自在。」

【法王法令皆由我。我且不然誰是誰。試問誰家鬼
活計。布籃挑水上須彌。】

「鼓山赴閩王請。」

【雪峰心行太無端。兩箇憨雕一箭穿。將謂通霄還
有路。豈知毒發自翩躚。】

* 聯芳偈

** 付空外大逵禪人

「　破山鼓笛從君打。疑殺承噓接響人。三泖渡頭橫獨棹。華亭公案又重新。」


** 付四維普寬禪人

「　曾聞教外有單傳。撥艸瞻風得悄然。珍重蜀南箇義虎。爪牙漫莫露人前。」


** 付象崖性珽禪人

「　宮商一韻落胡笳。和者還須風月家。鱉鼻蛇頭分付汝。顛拈倒弄任周遮。」


** 付含璞淨燦禪人

「　萬峰角虎距川東。赫奕威獰迥不同。任是四來狐兔客。全身盡喪爪牙中。」


** 付靈筏印昌禪人

「　萬峰出箇小蝦蟆。喫著砒霜便當茶。此去深山開毒口。放些毒氣毒三巴。」


** 付破雪道璽禪人

「　幾度愁腸欲話誰。一簾風月弄寒梅。歸來不覺枝頭白。惺人鼻孔任雷垂。」


** 付字水圓拙禪人

「　火爐頭句親分付。撥著令人一爆煙。散徹九龍風月冷。依然別是鷓鴣天。」


** 付破浪海舟禪人

「　冤有頭兮債有主。箇中消息誰為伍。艸鞋蹋遍始應知。隨處任君打口鼓。」


** 付竺微智泰禪人

「　放出江南赤梢鯉。搖頭擺尾風雲際。有時騰躍碧波
中。攪得魚龍箇鱉地。」


** 付無漏印涵禪人

「　去去來來怨艸鞋。其聲瞥爾貫吾儕。缽囊兩手親分付。一任山城飯舖開。」


** 付體宗道寧禪人

「　六󵊮執役輔叢林。一旦殷勤遂此心。分付火爐頭句子。等閒撥著便知音。」


** 付離指方示禪人

「　久默無暇舉似人。相逢有則絕疏親。驀拈坐具法堂舞。撲地聲驚龜畫城。」


** 付尼足如瀾禪人

「　偶聞高洞十和尚。且道渠儂第幾人。雖不同生共鼻孔。本來面目自分明。」


** 付本明圓徹禪人

「　驀劄相逢也便休。一聲㘞地令人愁。裝風抵對聾兩耳。笑殺鎮州蘿蔔頭。」


** 付雪臂印巒禪人

「　楚水巴山意可圖。何如箇裏弄神駒。有時返擲尋芳艸。蹋折一華五葉蘆。」


** 付圓明德印禪人

「　千松日韻誰知音。一旦沖霄杰鳳林。不許緡蠻覓所止。惟留嬴鶴對巢吟。」


** 付敏樹如相禪人

「　一度華開一度嘶。幾乎鼻孔落依俙。今朝觸碎歸山去。瞎馬瞎驢臭罵伊。」


** 付淡竹行密禪人

「　心麤膽大氣如王。到處逢人打一場。惟有佛恩分外別。裝聾賣啞歇疏狂。」


** 付孤石真憲禪人

「　米裏有蟲飯有沙。蛀人肝膽飲人牙。老僧匙箸輕挑
撥。便解和盤逸興賒。」


** 付燕居德申禪人

「　萬峰客作巳多年。一世眼高期浪傳。分付冬瓜與瓠子。大都種艸自天然。」


** 付丈雪通醉禪人

「　現身惡世可深藏。莫逐周胡嚴李張。只待兔冰蛇吐火。始拈柏子祝吾香。」


** 付蒼松印鶴禪人

「　忽地相逢伎倆窮。當年中毒今復逢。鋒鋩不犯悄然去。聖箭一枝射九重。」


** 付壽山性福禪人

「　毒中天童今始甦。機緣有待漫糊塗。頻頻拈出膠盆子。剌腦南濱星月孤。」


** 付竹帆印波禪人

「　千里特來呈舊面。一朝取食到鉤頭。分身更囑逢橋止。莫向桑谿覓飲牛。」


** 付默石道悟禪人

「　法法從來無法法。無無法法亦無無。老僧今付無無法。石鼓輕敲聲五湖。」


** 付覺城明柱禪人

「　喝聲未絕掌連轟。勝過楊岐栗棘蓬。任是難吞而易吐。從教江海釣獰龍。」


** 付東川呂相國

「　黃檗室中三頓棒。大愚肋下便還拳。老僧撞著呂公縛。祖代冤流如是傳。」


** 付雪眉方坤禪人

「　數載殷勤立遠志。臨行云怨路頭遙。老僧無別相分付。城市山林接俊豪。」


** 付蓮月印正禪人

「　喫人涕唾弄精魂。一喝從教海嶽昏。濟北家私何所
似。舌頭無骨眼生筋。」


** 付靈隱印文禪人

「　憶替鳥窠吹布毛。而今特地覺風高。老僧翻藉慈明口。罵徹淵鱗上九霄。」


** 付西瞿印望禪人

「　萬里無雲誰肯住。一聲呼喚不抬眸。鳳凰頭上白拈賊。偷得杭州作汴州。」


** 付石龍印雪禪人

「　古人皮履繼宗風。老破僧鞋又不同。分付闍黎行腳去。雲山蹋遍始稱雄。」


** 付慧覺照衣禪人

「　惟佛與佛乃能知。比若天高無物齊。大有慧公親薦得。捕風捉影任拈提。」


** 付靈木印綬禪人

「　幾將底事扣金城。一旦無疑拂袖行。川北川南藏不住。逢壬杓卜聽虛聲。」


** 付僧可印實禪人

「　師徒廿載亂離居。兩地烽煙意致殊。寄柄西來箇拂子。闍黎將去指迷途。」


** 付三際如通禪人

「　木鵝汎上錦江灘。勢欲翀霄力未堪。忽地烽煙消宇宙。五湖四海鼓波瀾。」


** 付雲幻印宸禪人

「　雙桂堂前雙眼開。幾人鼻孔著穿來。有時高桂枝頭上。香遍天涯莫妄猜。」


** 付普天印圓禪人

「　七十󵊮來不歇心。老當益壯亞叢林。而今不負時初勉。況有餘機盡陸沉。」


** 付密行寂忍禪人

「　蚊子喁喁上鐵牛。無容下嘴處難酬。紛紛一夏歸山
去。遇虎逢龍攜出頭。」


** 付大吼印傳禪人

「　群獅隊裏幾經來。大吼聲驚獸膽灰。自此收威斂爪去。人天指日鼓風雷。」


** 付本源海液禪人

「　三登九上徹根源。徹得根源非偶然。分付闍黎珍重去。逢盧遇簡共相傳。」


** 付碧觀印嵩禪人

「　未分玉石始為奇。剖出令人深重之。一段清光玷不住。瑚璉豈敢並傳持。」


** 付象含寂定禪人

「　老僧再復高梁山。意欲尋人人更難。幸得闍黎珍重去。因緣秖在剎那間。」


** 付月宗印星禪人

「　耳聾惟豎指頭禪。一任時人胡亂攢。卜度不知飯米做。強分裕後與光前。」


** 付寂光印豁禪人

「　坐破蒲團不記年。硬如生鐵軟如綿。三冬九夏寒溫事。漫莫逢人吐一言。」


** 付易菴印師禪人

「　截流香象斂全威。任世任時堪所依。四隅八荒藏不住。始伸牙爪活頑機。」


** 付古城印堅禪人

「　憐梅久萼病深山。一度華開一度歡。汝笑東風真不際。東風笑我醉闌干。」


** 付清谿道昶禪人

「　羊腸古路鐵蛇橫。縱步遭他一口吞。喜得艸鞋獰似虎。蹋翻海嶽任升沉。」


** 付耶湘印𠁼禪人

「　連連痛棒徹人魂。追到懸崖撒手行。不顧深坑並
岸。瞎驢撲滅上元燈。」


** 付聖可德玉禪人

「　捏拳展掌露家私。撒手逍遙一並齊。橫骨暗抽容易得。舌頭明墮少人知。」


** 付快雪印國禪人

「　怒雷轟出無文印。意氣全彰雙桂前。日日吞雲吐霧去。休將鼻孔漫遼天。」


** 付石幢寂壽禪人

「　源頭一滴自曹谿。派派分流莫與齊。四海五湖關不住。傾湫倒嶽任施為。」


** 付秋水智能禪人

「　義虎從來無別知。枝枝葉葉自相隨。漫道西山亮座主。雖然隱顯不同時。」


** 付無私海源禪人

「　無文密印印真機。卻印真機何所疑。莫道丙丁云是火。丑寅恐落是依俙。」


** 付百城印著禪人

「　疑機不遂此何時。老大關頭誰箇知。不是老僧輕觸逆。從來佛法不饒伊。」


** 付萬竹通葦禪人

「　一箇拳頭一活機。誰知兩載不如斯。而今分付歸山去。有日還同北雁飛。」


** 付遺聞如幻禪人

「　二十年來志不輸。眉毛廝結口盧都。驀頭劈面迎風掌。生死無明當下蘇。」


** 付兩生真從禪人

「　東家中毒西家發。豈料西家毒更深。白棒頂𩕳開正眼。乾坤爍破血淋淋。」


** 付直指性歸禪人

「　飯罷貪涼繞砌行。抬眸忽見野情生。小池石上開雙
菊。泄漏茫茫宇宙春。」


** 付六岫海奎禪人

「　鼴鼠飲河量頗過。小中現大大如何。從來箇事無抵止。一任曹源泛碧波。」


** 付九彥慶曆禪人

「　白牛露地穩眠時。雲影天光逐漸隨。水艸不須重打算。崢嶸頭角任施為。」


** 付勝幢印鎧禪人

「　餓虎巖前嘯一聲。威獰雄踞惡風生。有時展步泥沙上。狐兔見之肝膽傾。」


** 付唯旃印道禪人

「　兔瑞歷朝因守株。烽煙頓靜入皇都。雖然榮耀不勝喜。且喜聲名播五湖。」


** 付中天照朗禪人

「　龍翔天際怒風雷。驚起叢中萬木回。發榦抽枝與麼去。榮枯自是繼將來。」


** 付三止印昇禪人

「　鐵蛇古路久眠時。撞著人來毒氣施。若是命根猶未斷。除非癩肉與頑皮。」


** 付千松印萬禪人

「　良馬已隨鞭影馳。追風千里合如斯。將來國債可須爾。沒箇人兒偷去騎。」


** 付深省德純禪人

「　契不契兮只一言。一言縱奪自翛然。而今觸碎泥團去。漫莫逢人弄倒顛。」


** 付禦木印章禪人

「　梅華衣也應當時。惟有馨香飄納谿。今日重逢無異說。好生將去指愚迷。」


** 付凝真性定禪人

「　聖解凡情沒兩般。但能盡處自翛然。而今鼻孔遼天
去。不逐驢前並馬前。」


** 付慈門性毓禪人

「　義虎離窩三十年。重逢愈覺爪牙銛。贈伊一柄鐵如意。將去尖山打聖賢。」


** 付忍微性道禪人

「　鱉鼻蛇頭著一錐。痛聲大作忍乎微。而今毒氣猶如勝。癩狗泥豬任指揮。」


** 付耕雲澄鑑禪人

「　行盡山窮與水窮。轉身依舊落牢籠。艸鞋路債錢還畢。褁米深山制毒龍。」


** 付古拙印可禪人

「　抱拙󵊮深伎倆窮。艸息息地喪家風。雖然未稱挐雲手。強逼生蛇欲化龍。」


** 付當臺印森禪人

「　三冬九夏冷心腸。一旦忙然思故鄉。此去若逢丁鄭李。始將吾醜播諸方。」


** 付卓爾普文禪人

「　就路還家始是奇。免教帶水與拖泥。須知兩口一無舌。纔得指東又話西。」


** 付含光真玉禪人

「　老不歇心來杖頭。深錐痛劄始知休。臨行與柄龜毛拂。將去川南指聖流。」


** 付四不行弘禪人

「　四不從來法定否。一枝秀發驚霜叟。有時搖落不知春。千古萬古何枯杇。」


** 付雪嶠印水禪人

「　正法眼藏瞎驢滅。此中嫉忌都教徹。三冬九夏與麼過。薦取當年白拈賊。」


** 付九昭惟朗禪人

「　非但老僧心太孤。世間草木也榮枯。雖開幾朵來生
色。密印昌昌讖祖符。」


** 付竺意普傳禪人

「　󵊮󵊮雙桂飄香遠。惟有今年華亦無。秀氣不知何所拔。眉州因此出三蘇。」


** 付寶峰洪慧禪人

「　楷瓢曲阜到高梁。聲價文風流派長。落澗甘霖掬半杓。逢寅逢丙灑蒼桑。」


** 付穎初印顯禪人

「　幾來雙桂冷煙浮。一旦冰心始徹頭。再伴老僧三五載。深懷毒氣毒迷流。」


** 付不會通法禪人

「　得吾眼也覷浮沉。淺則淺兮深則深。莫學瞎驢大隊。破沙盆句對誰吟。」


** 付蒼峨德海禪人

「　得吾耳也聽疏鐘。聲落聲洪絕異同。分付闍黎珍重去。五湖四海攪魚龍。」


** 付嘯宗印密禪人

「　得吾鼻也缺中交。一吸一呼透九霄。帝釋宮中觸碎了。唯香唯臭任飄飄。」


** 付指北通鑑禪人

「　得吾舌也苦言詮。能說長篇與短篇。言滿天下無口過。軟如鐵石硬如綿。」


** 付靈源印淵禪人

「　得吾身也曾禪床。老大蘇公手腳忙。雖是詞窮腰解王。高風千古有誰長。」


** 付如岳覺無禪人

「　得吾意也守幽閒。覿面何如隔萬山。放去孤危尋不見。收來只在剎那間。」

破山禪師語錄卷第十三

(康熙庚申年仲春月吉旦禾郡楞嚴寺般若堂藏
板　　　嘉興倪君亮子天章刊)

破山禪師語錄卷第十四
當陽玉泉嗣法門人印正等編

* 示偈一

** 示融一禪人

「　人無遠計。德無全合。水和泥。了飯錢。不意當󵊮濟北老。大愚脅下任還拳。」


** 示須石禪人

「　深山不隱隱谿口。相共漁樵雪一蓑。雖未登臺作釣叟。魚龍莫敢往來過。」


** 示蕊蓮禪人

「　箇事從來不可把。頭頭物物任瀟灑。百千三昧問將來。老大麤拳驀口打。」


** 示慧理禪人

「　東塔眉毛不易窺。長長短短涉離微。有時㪬瞎狸奴眼。不許黃頭問路歸。」


** 示達愚禪人

「　鼻祖西來謂別傳。賺人特地起𦆆纖。已知濟北風顛漢。拄杖頭邊自豁然。」


** 示靜涵禪人

「　山橫五六路羊腸。驀直去來荊棘昂。忽地與君通一線。艸鞋腳底盡生光。」


** 示毒風禪人

「　幾度曾遭義虎來。縱然有口也難開。老僧不是閑相識。痛棒當頭百念灰。」


** 示威力禪人

「　當󵊮行腳怨路滑。而今行腳怨自家。一口沙糖一口屎。橫拈拄杖遍天涯。」


** 示剔眉禪人居山

「　行腳居山各有時。莫將容易縛茅茨。人來不是輕回話。急欲當機剔起眉。」


** 示渙如上人

「　幾度扶笻過小橋。為尋知識共雲飄。偶然談及無生句。亂墜空華破六鼇。」


** 示里巷禪人

「　蹋破芒鞋伎倆窮。倒身應笑少林宗。遲機只為分皮髓。賺我雲山千萬重。」


** 示靈隱禪人

「　末後如何吐露渠。攔腮劈脊痛嗟噓。機前薦得非三聖。錯恨當年訶瞎驢。」


** 示自若侍者

「　三度尋師三度打。一番呼喚一番新。有時摸著牛兒也。騎向街頭滿世驚。」


** 示朗愚侍者

「　二六時中豎起眉。直教覷破話頭疑。師承喚處急須薦。莫待隨聲逐色迷。」


** 示得元關主

「　箇裏工夫勿論休。惟憑捏定死蛇頭。只遭一口通身徹。毒氣賁賁射斗牛。」


** 示述明典座

「　變生作熟承誰力。土面灰頭只自知。染就通身油膩氣。放收不下溈山師。」


** 示牛山見斯禪人

「　來到牛山不見牛。煙雲影裏恣優游。鼻頭拽轉渾無事。拍手童兒始自由。」


** 示純一禪人

「　立地死漢幾時活。夢眼開兮始行腳。蹋遍雲山應自知。艸鞋不問腳頭闊。」


** 示直指菴了塵主人

「　鼻祖曾來此岸頭。家風賣盡冷如秋。兒孫幸得霑春力。五葉一華開未休。」


** 示正元禪人

「　喫緊工夫在已躬。何須華浪待春風。灼然是箇金鱗子。安到龍門掌握中。(時師住龍門)」


** 示文光禪人

「　禪客豫章來錦江。艸鞋錢盡可承當。老僧拄杖對君說。血滴滴時雪上霜。」


** 示玉光禪人

「　萬峰山裏去逃禪。蛇虎相忘一枕眠。彼此了無生死夢。更容何夢夢驢年。」


** 示無漏禪人

「　福城一蹋絕荊棘。負痛應知丈扭鼻。野鴨不曾飛去來。空將羅網張天地。」


** 示興渭成居士

「　就中一句要君知。待客迎賓箇是誰。忽地蹋翻滑石子。頭頭物物不須疑。」


** 示成居士

「　不將色見與聲求。箇裏如何始徹頭。試問耳聞及目睹。谿聲山色自悠悠。」


** 示茂瞿向居士

「　五龍谿詠有聯詩。沒箇人來讀斷時。怒起老僧施一喝。與君決破死生疑。」


** 示瑞環陳居士

「　僊儒業滿陳君志。下手工夫眼最明。惟恐乘雲跨鶴去。題詩留伴老僧行。」


** 示君實蒲居士

「　茶酒筵中興不同。一般喫到淡和濃。各人肚飽尋歸處。笑指谿山落日紅。」


** 示繪先黃居士

「　汝非三十年前事。戒酒除葷骨不凡。更向箇中知痛癢。棒頭喝下長優曇。」


** 示棘生白居士

「　吾將水艸按牛頭。一度生懽一度愁。只待芒繩爛卻鼻。蘆華明月任沉浮。」


** 示鐵壁黃居士

「　身如鐵壁意如山。一點迷雲任往還。㘞地聲開星月朗。照來明暗不相干。」


** 示桂宇張居士

「　指君父母未生前。面目本來如儼然。青則青兮白則白。更無一處不生妍。」


** 示心宇胡居士

「　鼻祖西來意若何。一江星月鼓風波。蘆華未向枝頭洩。巳到魚龍脊上過。」


** 示德宇萬居士

「　觸背關頭一點疑。直教透過始應知。聲前不許容無物。處處逢渠卻是誰。」


** 示瑞華李居士

「　先入玄門後釋門。二家活計不須論。就中若也知端的。鼻孔依然搭上唇。」


** 示玉所班居士

「　阿誰拖汝死屍來。口不開兮眼不開。為要與些酸子話。石頭瓦礫笑吾儕。」


** 示仁吾陳居士

「　金剛會裏金剛種。萬億佛前結下來。更把話頭空四相。任從馬腹與驢胎。」


** 示聘吾黃居士

「　白業紅塵盡不開。道人無事只閒閒。老僧覿面無閒話。幾箇金剛圈跳難。」


** 示廓宇黃居士禮峨眉

「　艸鞋得得上峨眉。為睹賢師白象兒。覿面已知成妄想。原來輸與萬峰騎。」


** 示誾所班居士禮法華

「　萬仞崖前禮法華。一行一字白牛車。生公昔日曾拈此。頑石點頭始到家。」


** 示周居士

「　生死不明發一問。山僧只對不明明。有時明得不明處。半夜烏雞雪上行。」


** 示默石禪人(師示眾說偈。命眾續後句。凡有續者。師復聯而示之。此紀其七)

「　生死已盡。還續甚麼。雖有見諦。啞人哩囉。咦。更向烏龜前作揖。不妨拍手笑呵呵。」


** 示唯心禪人

「　山水依然是故鄉。草鞋錢盡可承當。祖翁一片閒田地。幾度耕來幾度荒。」


** 示心融禪人

「　露出摩醯眼放光。破沙盆是雪加霜。此回不遇盧醫手。金屑依然成翳瘡」


** 示師中禪人

「　者點靈光不覆藏。輝天鑑地露堂堂。老僧不識狸奴面。誤認師姑是阿孃。」


** 示大疑禪人

「　萬古長輝不夜光。兩眉中處盡全彰。貧兒不識在衣裏。乞食沿門道短長。」


** 示南詢禪人

「　惟有清風明月長。驚人無事下禪床。孃生面孔纔輕觸。幾點寒梅白曉窗。」


** 示遍拙禪人

「　瓦礫石頭皆放光。無遍無正絕商量。有時變作崖前虎。威距峨眉白象王。」


** 示雪臂巒禪人

「　破衲頭陀不會詩。顛拈倒弄自呈癡。筆尖點盡天中影。豈許馬師笑簸箕。」


「　猗猗翠竹任疏狂。落節招人截短長。養就雄才堪敵國。算來無處可承當。」


** 示唯也禪人

「　堪笑今時逐塊流。妄將水艸按牛頭。老僧不是成閒管。恐擬真金溷作鋀。」


** 示蒼松禪人

「　毒中當󵊮一禍胎。而今拽杖走雲崖。忽然撞著瞎驢也。劈脊攔腮夢眼開。」


** 示壽山禪人

「　乘雲忽地步孤峰。快得杖藜卻化龍。盡夜怒雷風雨作。曉來紅日又當空。」


** 示靈隱禪人

「　靈隱山中靈隱堂。為人不徹露鋒鋩。老僧非是成閒管。總要渠儂得所長。」


** 示慧心禪人

「　道人無事隱江干。夜月當空心膽寒。不識就中端的旨。揮毫珍重莫瞞頇。」


「　行腳住山心未了。卻來者裏落荒艸。艸深無處覓龍蛇。無奈我家中毒早。」


「　秖有一張無用紙。卻來教我寫新詩。忽然想得無交涉。也是心空及第兒。」


** 示靈木禪人

「　推蓬月下弄鉤竿。負命金鱗任往還。若得煙輕風浪盡。始敲漁火過巴關。」


** 示微言關主

「　曾將伎倆弄關頭。今對老僧無所酬。古德尚遺磚鏡喻。車牛不活打車牛。」


** 示靜虛禪人

「　拳頭巴掌活當機。活得當機覓指歸。滿肚荒荊不解薦。疑心疑性落依俙。」


** 示心田戒子

「　老僧不戒戒初機。正欲初機入理微。皎若冰霜佛所印。菩提心地戒光飛。」


** 示無著禪人居山

「　鋤頭高閣白雲中。不掘西來便掘東。翻出玄沙枯榾柮。劃開腳指笑虛空。」


** 示六疑禪人

「　疑盡淨兮釋六疑。竿頭進步少人知。有時識得玄沙虎。便是西河師子兒。」


** 示復源沙彌

「　學道英資在少年。身強力健道心堅。豁然得見自家底。始信如來不妄言。」


** 示悅可禪人

「　一重山又一重山。竹杖芒鞋不得閒。送往迎來無別旨。都盧只為鐵蛇關。」


** 示悅心禪者

「　山重重處水重重。就裏渾無一竅通。惟有天涯雲路別。時時縹緲帶長虹。」


** 示不我禪人

「　與吾相住不曾疏。總為江山間隔殊。若得就中分不隔。何天令我不毘盧。」


** 示大慈禪人

「　相伴吾儕數十年。钁頭邊事可如前。一鋤曲蟺兩頭動。試問那頭便豁然。」


** 示半偈飯頭

「　幾度不知飯熟否。一回喫到肚皮空。飽餐只賸些些意。留與山童瞌睡濃。」


** 示龍淵禪者

「　獨坐蒲團歲月悠。牢牢捏定死蛇頭。有時毒氣一聲發。衝倒東山石牯牛。」


** 示得中施居士

「　與君覿面痛加掌。打破虛空沒伎倆。撒手只教血濺天。饅頭鐵餡令人想。」


** 示唯然禪人

「　唯佛與佛皆印道。應知此道絕言詮。老僧到此云不識。試問達磨傳不傳。」


** 示崑源孫居士

「　不見一法即如來。扇頭驀豎何其獃。根源徹處翻迷跡。夢眼重重撥不開。」


** 示無宗禪人

「　火爐頭句口頻開。為我同門久措懷。分袂留題標梵閣。風雲無日不徘徊。」


** 示梅熟禪人

「　梅子熟兮堪正味。隨風飄落濫泥地。拾來顆顆甚馨香。只恐逢人百雜碎。」


** 示快雪禪人

「　雙桂堂中住兩年。腳跟未穩強參前。老僧不問路頭事。瓦塊石峰解荅禪。」


** 示心宗知客

「　沿途荊棘說來麼。腳下芒鞋笑口多。驀直路頭須照管。到家終不問如何。」


「　老僧一墨盡渠勞。始信千山雲霧高。珍重腳頭腳底下。艸鞋破處恨聲號。」


** 示仁安禪宿

「　七十七翁病復蘇。純鋼打就箇頭盧。有時撞破天邊月。大地風光何處無。」


** 示道雅典座

「　殷勤事眾福如山。漫莫將心當等閒。非是老僧妄註腳。六󵊮苦行得人難。」


** 示了宗禪人

「　無吾宗嗣無可了了得如如向上宗試問箇中何可了不勞彈指笑虛空」


** 示東也禪者

「　此來忽地遇東風得意濃時便轉蓬若還風力不到處生死存亡不異宗」


** 示空如監院

「　漫道空空空如也于中有箇不空者試將返境入空時亦是鑽龜並打瓦」


** 示瑞雲禪者

「　扶笻直上翠微巔滿目風聲颯颯然路上許多荊棘剌與君說出我逃禪」


** 示二隱禪人

「　佛祖機鋒動靜中開田拽石不他宗雖然種艸一般別受用初無有異同」


** 示空谷禪人

「　萬籟傳聲應谷響千崖靈竅日嘶風若將耳聽誠難會始信巫山十二峰」


** 示印中趙居士

「　東西南北杳無際若有纖毫即是塵兩眼相逢對兩眼箇中誰是出頭人」


** 示雙谿楊居士

「　曹源一滴落雙谿問是三家村阿誰珍重清風握在手東搖西擲任施為」


** 示觀生行者

「　變生作熟為人勤業盡福增覺道成始信凡情情斷處別無聖解與渠論」


** 示易菴西堂

「　萬竹山中無賸言擬開口處便還拳連連打徹自家底勝過諸方五味禪」


「　相逢不謂道和難只在工夫密密間非是老僧慳吝
法棒頭落處月星寒」


** 示石幢首座

「　禪堂四面盡皆田夜夜蝦蟆宇宙喧子細聽來無別語聲聲啼破葛藤禪」


** 示勒石禪宿

「　老不歇心心不歇打坐坐禪禪不徹擬欲深山埋著頭只恐撞破天邊月」


「　雙桂堂中坐一夏無端惹得老僧罵從教鼻孔自遼天嗅落枝頭華雨下」


** 示明璽禪者

「　學道如撐逆水舟愈撐愈退不回頭機關用盡渾無得撥轉從教直直流」


** 示觀宇禪人

「　善法堂前擬聖流凄涼蜀地祖燈秋閑拈拄杖敲霜月萬朵青山嘯點頭」


** 示惺幻禪宿

「　牛首山中老比丘洞明已事到竿頭應知艸足牛淳也露地眠雲不計秋」


** 示雲嶠禪人

「　欲向高梁未得來而今夢眼醒卻開急將一句活頭語痛為賢徒莫亂猜」


** 示繼竹法孫

「　雖是少年有大志進堂出入非容易忽然蹋得艸鞋穿始信腳跟得點地」


** 示燕石法孫

「　相逢相別十餘秋未恰老僧拄杖頭試問何時知痛癢白雲天際任風流」


** 示吼雪禪人

「　相逢相別十餘󵊮箇裏如何得悄然今日扇頭書一語雪華飄落梅華前」


** 示當臺禪人

「　中道機開誰箇知如人飲水自相宜老僧非是閒錐劄不惜憐兒老面皮」


「　倒拈祖印印森森萬壑千崖定腳跟珍重隨緣堪挂錫漫教獨覺惹人爭」


** 示四聰禪人

「　天然種艸不須論動靜渾忘物外人今日臨行書一偈何殊箇裏絕疏親」


** 示笑白禪人

「　名山高出有名人隨處相將淡世情惟有破山伎倆別頭頭物物是嘉珍」


** 示大素禪人

「　曾聞山上佛現鳥聲到耳邊不復聞始信返聞聞自性普賢白象獨為尊」


** 示洞初禪人

「　佛現鳥聲日日啼人人頑聽力猶疲相逢漫道前村好尚有前村隔遠谿」


** 示雲嶠監院

「　曾聞古德輔叢林逆順機緣無易心自此任教肝膽碎終身相繼意深深」


** 示策眉禪宿

「　適到老僧方丈中開言吐語盡同風剛剛只有無情棒要打山前老凍儂」


** 示無息禪人

「　沿途荊棘對渠說只是渠儂總不知始信玄沙不過嶺腳跟未動正相宜」


** 示再三禪人

「　三番四復到吾堂搜盡枯腸念未忘珍重沙灘滑石子有時腳底放毫光」


** 示隱玄禪者

「　艸鞋莫問石頭滑行到山窮與水窮試聽崖前猛虎過一聲哮吼盡家風」


** 示宏悌葉孝子割股愈親

「　割股愈親雖丈夫愈親豈在臭皮膚聖賢命脈合如是大道幾乎溷小途」


** 示秋水西堂

「　老僧示病卻沉屙一日三時問者多惟有闍黎高著眼佛頭潑糞是如何」


** 示密旨法孫

「　沿途荊棘萬千言說盡清涼枯木禪只好往來留箇跡漫將口耳誤相傳」


** 示朴存禪人

「　往往來來遇老僧拳頭巴掌未曾伸試將此語對君說痛癢何如徹死生」


** 示懋弼火頭

「　勞筋苦骨壞僧衣飯熟羹濃住火歸撒手不知身力倦只愁沒箇火星飛」


** 示明暉禪人

「　來來去去路頭長帶累艸鞋腳下忙忽地蹋翻滑石子轉身依舊看斜陽」


** 示慈容上人

「　萬般無如出家好出家決定沒煩惱縱有機境不相投渾如晴空一電埽」


** 示唯唯禪人

「　舉筆欲拈新句子依然還落舊家風若將短杖探溝壑疑是深雲起臥龍」


** 示穎凡禪人

「　一箇蒲團一座山經行坐臥得心安㲯毿破衲蒙頭睡一任佛來天地間」


** 示九彥禪人

「　萬竹山中百日期蒲團坐破猛提撕忽然驚起梁間燕痛語喃喃釋所疑」


** 示無私維那

「　竹林忽出參天筍勢欲吞雲吐霧來逐雨隨風多變態渾然如醉聽春雷」


** 示淡月行人

「　老牛耕破妙高峰不許和犁當一工今日白雲橫谷口藤華野鳥鬧叢叢」


** 示四可禪人

「　老僧力倦與神疲書字無心筆筆奇珍重帶歸他日後石頭瓦塊尚生疑」


** 示先開禪者

「　一隊芒鞋獰似虎遼天拄杖活如龍相逢漫道雲遊者箇裏機關迥不同」


** 示機樞禪人

「　與吾相伴幾經秋眼老昏華不濟頭只得為君通一線南山雲起北山憂」


「　老僧棕履舊家風一世眼高不與同今日送君歸故里蹋翻波底日輪紅」


** 示伴石禪者

「　忽起一番行腳事蒲團拄杖並芒鞋前途蹋破極頑石開口呵呵笑我儕」


** 示心源禪者

「　曹谿一片墜腰石千古令人想不來珍重心源如是作管教碓觜覺華開」


** 示南枝禪人

「　從來臨濟白拈賊偷人鼻孔喫人血無端鼓起大波瀾魚龍攪動只教徹」


** 示常然禪人

「　忽然行腳來三教撞著盲龜開眼睛木孔值浮天地
外棒頭消息恰山僧」


** 示心止禪人

「　香爐山上香爐峰日有煙雲繞碧空珍重上天惜鼻孔莫教觸碎與人同」


** 示盡浪沙彌

「　勤習沙彌莫等閒相隨野叟過梁山應知別有天然樂鐘鼓明明示汝安」


** 示拈笑禪人

「　參禪學道須年少色力方剛堪可了任是楊岐栗棘蓬吞來數數不知飽」


「　大道無門沒奈何任人穿鑿定干戈有時摸著乾坤眼山不開華水不波」


** 示本空禪人

「　動亦如如靜亦如漫言肘後有真符老僧試問渠儂也荅我須教一字無」


** 示三堅禪者

「　艸鞋只怨路頭長行盡終無腳放光惟有枯椿爛榾柮與人劃血自承當」


** 示五空圊頭

「　箇事從來沒覆藏頓開衣線露堂堂韶陽老子曾拈出只是時人逐臭香」


** 示天鏡侍者

「　籬菊開時霜正濃一枝傲出嶺頭松渾然不怕經寒暑吐霧吞雲勢若龍」


** 示尼西宗關主

「　一半信兮一半疑三生六十劫還遲此回若不開心眼難效當󵊮尼總持」


** 示尼一喝

「　如何可是沙彌行向道師姑莫養兒拄杖昔󵊮曾觸忤及今懷滿肚皮疑」


「　幽居常在菜園沱卻勝中天一大峨白象有時輸與你莫將騎去惑檀那」


** 示尼湛源

「　一回相見一回新錦水灘頭釣箇鱗若也吞雲吐霧去尚通消息與山僧」


** 示尼天然

「　圓頂方袍大丈夫威儀動靜體如如時時摸著衣線下不枉空門續祖圖」


** 示尼惺默

「　惺惺寂寂寂惺惺默默無言始識真若到語默不到處始知箇裏即無生」


** 示尼惺凡

「　了知世道皆了也即此了凡即聖因看盡世間凡與聖都盧別是一家春」


** 示尼自惺

「　若道自惺惺何物阿誰知是箇中人經行坐臥渾無事只在當人一念真」


** 示尼若玉

「　承送老僧一隊鞋半隨赤腳半塵埃有時踏破腳跟露始信機鋒不亂來」


** 示尼林菴主

「　曾問祖師蜜蜜意腕頭掐捏甚分明時人不解當陽薦錯向籬邊打葛藤」


** 示尼佛然

「　肝膽從來不可別為忠為孝盡於期老僧為贈臨行句拄杖頭邊箇是誰」


** 示印空善人

「　八歲龍女尚成佛而今人道豈難為若然就裏知端的華笑鳥吟不較遲」


** 示發閒善人

「　鳥吟華笑不他宗只在工夫日用中忽地蹋翻波是水了知色色總成空」


** 示祖聯善人

「　生死關頭一點疑終朝念念猛提撕情忘識盡生荊棘刺殺山頭老古錐」


** 示天階秦居士

「　問君讀盡幾車書握管文成似有餘我已搖鞭君信否歸家應笑倒騎驢」


** 示劍白黃居士

「　高梁拔劍出營東猛烈巍峨氣岸雄得勝歸來分野戍惟留玉帶振吾宗」


** 示桂生秦居士

「　歲除忽索扇頭詩滿肚荒荊得句遲幸有一枝梅伎倆和風送與桂翁知」


** 示一吾曹居士

「　差別階級賢聖位都盧一法即無為拈來試問參玄者眼上生毛兩道眉」


** 示慶吾陳居士

「　治亂未定道初行引得時人生愛憎狗肉饅頭君既喫莫教污我破沙盆」


** 示榮所胡居士

「　山後山前幾箇松飛飛拂拂鼓熏風常臨耳畔通消息只是無人達此宗」


** 示紹泉周居士

「　鐵面閻羅難摸索銅頭衲子豈能窺箇中一點真消息拈向君前漏洩機」

破山禪師語錄卷第十四

(辰州浦峰四世法孫性炅　沅州明山四世法
孫惟梁同刻
破山和尚語錄第十四卷　堆藍弘禮禪人對
　秀水謝文英書　倪君亮子天章刊)

(康熙庚申年仲春日嘉禾楞嚴般若坊附藏流通)

破山禪師語錄卷第十五
當陽玉泉嗣法門人印正等編

* 示偈二

** 示猊曹禪人

「　漫道沿途無法說石頭瓦塊弄精魂相將只恐迷來路腳下無疑意最親」


** 示厥中禪人

「　相共老僧十數󵊮半隨雲水半隨緣而今試問如何也驀口痛遭一大拳」


「　東西不變厥乎中左右四方煙雨濃試問前村牛卜卵忽然生出活如龍」


** 示蒼然禪人

「　獅子峰前獅子兒全威踞地爪牙齊有時返擲一聲吼百獸聞之盡皺眉」


** 示三笑上人

「　幾曾駐錫赤牛城一度加鞭一度淳試看人牛俱不見煙雲影裏任縱橫」


** 示蓮之禪人

「　覿面與君箇話頭即離雙放又雙收有時𨁝跳上天去逼得通身冷汗流」


** 示九昭禪人

「　特地來茲共寂寥忽將底事動吟豪始知不負新行腳他日雲山去吼哮」


** 示松虛上人

「　昔日平西話別來而今雙桂學癡獃有時漆桶從前快夢眼重重盡放開」


** 示慧融行者

「　幾向叢林行行來肩頭腳底始知回若然輕重得分曉萬里晴空聽一雷」


** 示輝乾禪者

「　世出世間無兩法修行惟在道心堅若然聖解不須立也要凡情脫得圓」


** 示光藻沙彌

「　小小沙彌要勤學休將嬾墮生輕薄有時發奮步青雲獨取驪龍頭上角」


** 示月痕禪者

「　去去來來怨艸鞋羊腸古路誠悠哉此回若不開心眼瓦礫石頭亦禍胎」


** 示碧􁻶禪者

「　逼得生蛇欲化龍何愁無處不春風有時驚動須彌走四海五湖盡不通」


** 示居山清月禪人

「　一瓢一衲住名山萬苦千辛要耐煩他日道場開了後普賢為汝敘溫寒」


** 示心宗監院

「　已分半院居三載共守寂寥始六時淨業參禪無異路歸根去作天人師」


** 示大奇禪人

「　雙桂堂前無賸言教人活計只開田生涯就裏天然別種艸生生續正傳」


** 示月樵禪人

「　走盡諸方參盡禪適來杖底叩三玄有時裂破孃生面始信鼻頭在口邊」


** 示體心禪人

「　安貧樂道足生涯艸不逢春木不華若是上林黃鳥叫應知箇裏活龍蛇」


** 示正祿禪人

「　發意來參雙桂禪腳頭腳底艸鞋穿有時蹋破極頑石漫道生公不現前」


** 示居山天竺禪人

「　老僧策杖過山來惟見佛音吼似雷若是主人能善聽管教夢眼一時開」


** 示印善居士

「　世出世間無別法所圖一味道心堅忙閒動靜開心眼任是牛皮也著穿」


** 示懷德飯頭

「　煮熟金牛飯未曾一回火候一回新來來往往參禪客饑飽何如舉似人」


** 示靈源禪人

「　行一程時又一程腳頭腳底水雲生忽然蹋破極頑石拍手呵呵笑不禁」


** 示本來禪人

「　萬竹山中且學獃逢人漫果將心灰有時摸著孃生鼻始信吾儕曾說來」


** 示太和禪人

「　幾來雙桂坐枯禪未破蒲團鞋也穿露出腳跟猶且可漫教蹋碎箇疑團」


** 示碧雲禪者

「　學道渾如急水流漫將文字在口頭有時吐卻天涯外一任魚龍破浪遊」


** 示止止禪人

「　一生嬾病教誰解萬里清風秖自知珍重時時常在握卷舒一任合其宜」


** 示若也禪人

「　高梁發足上峨眉兩處山山莫與齊此去艸鞋開毒口毒人行腳笑怡怡」


** 示扆􃄺上人

「　三峽錦江峰十二尚飛一座冷泉亭不知曾中何人毒吐霧吞雲宇宙昏」


** 示美石禪人

「　適來蜀地又思楚行到楚中思甚麼惟有老僧拄杖子撐天拄地念摩訶」


** 示不違火頭

「　只愁沒箇火星飛日日關柴入影微撥著不知煙是火從來佛祖悟榮歸」


** 示默識行者

「　擔囊負缽到叢林切莫上辜雲水心腳下艸鞋蹋露骨始知肝膽對人傾」


** 示世美胡居士

「　幾度行茲幾度傷歸期卻也遇天荒老僧此夕無他贈返棹池州鶴夢長」


** 示玄初莊主

「　雙桂堂中一隻虎有時踞地獅兒吼兩來不問勝和輸千古令人翻觔斗」


** 示玉若圊頭

「　一帚能教天地潔千󵊮不許落塵埃重重分付只教徹漫莫和塵掃下來」


** 示星北禪者

「　少󵊮學道莫因循終日淊淊勿外論但到計窮力盡處始知佛法不容情」


** 示寶峰禪人

「　覿面渝城尚未知忽然迥脫得相宜始知箇裏新行腳不負艸鞋磨腳皮」


** 示發重居士

「　聖賢一語利如刀恩愛從前定不饒只待胸中消息盡始知佛祖道風高」


** 示正如和居士

「　不是心兮不是佛不是物兮是甚麼偶然蹋著者些子大地山河無彼我」


** 示別傳書記

「　雙桂堂中坐一期工夫無間猛提撕有時扭卻孃生鼻吸露吟風更不疑」


** 示西性禪者

「　撥開荊棘到山中不覺寒威起臥龍牙爪雖然不具足將來吐霧躍長空」


** 示蒼峨禪人

「　雙桂堂中坐幾󵊮蒲團七破非偶然莫將學解為知解始信天龍一指禪」


** 示涂居士

「　頑石堆堆尚點頭安知爾不曉春秋老僧只此堪說法試問曾敲煙雨浮」


** 示常參典座

「　廚前灶後家常參一飽無餘莫放憨任是金牛來笑我踢翻飯桶語喃喃」


** 示清虛上人

「　雙桂堂中飯眾齋一回得飽一回來從今莫問禪和道自此歸菴養聖胎」


** 示博達法孫

「　幾曾音問寄林丘始信望中煙雨浮今日與伊擲句子亦將春艸按牛頭」


** 示不會禪人

「　散期正好做工夫漫謂禪堂規矩無坐臥經行只者箇原來始是赤鬚鬍」


** 示真修上人

「　五龍山裏五條龍獨有一條來萬峰且去天邊行雨澤他年自是得雲從」


** 示水月禪人

「　頂笠腰包雙桂來禪參無驗學詩才老僧白棒忙收拾不打癡頑亦是獃」


** 示涵之禪人

「　四來不問禪和道一定要求字與詩可惜芒鞋蹋斷鼻依然腳下長頑皮」


** 示非外禪人

「　箇事從來在者裏非空非內亦非外若人向此開雙眼任是刀山渾不礙」


** 示居山見愚禪人

「　避喧求靜方為靜風動水流又若何倘得鬧中能作主亦同我佛住娑婆」


** 示決菴禪者

「　楚雲飛上巴山頂一片東來一片西忽地作風又作雨苦人帶水與拖泥」


** 示晉山禪者

「　南北東西雖有別當仁千里卻同風老僧非是長于舌筆底如春起臥龍」


** 示常先沙彌

「　沙彌小小初行腳蹋倒東山並泰嶽四海五湖任麼遊身心煉得同雲鶴」


** 示如岳禪人

「　昔日相逢今日來兩回有口也慵開臨行書箇住山偈歲久󵊮󵊮深成禍胎」


** 示息之禪人

「　嘗聞雲水是家鄉道脈相將流派長珍重竹陽行腳士谿山切莫錯時光」


** 示佛旨水頭

「　肩頭腳底事如何腰繫一根爛麻索漆桶有時得快來雲山蹋遍露行腳」


** 示心師禪人

「　澄清絕點性如之一道天然只自知今日老僧無別贈更添渠號即心師」


** 示汝密沙彌

「　道冠天人何不惺東三西四即遲遲從今始識來時路蹋破芒鞋弗自疑」


** 示鏡南沙彌

「　出家務要學沙彌勤習須教發大疑忽得腳跟絲線斷釋迦原是小廝兒」


** 示源初禪者

「　終身供養無一字意欲老僧打葛藤不是拳頭並巴掌原來一棒一條痕」


** 示慧圓戒子

「　入道初機只恁麼無容毫髮莫蹉跎但將衣法行持去自有交光互網羅」


** 示冰源戒子

「　得吾戒也受吾學動靜忙閒無繫縛只此便是了死生任他佛祖尚難摸」


** 示繼初禪人

「　意欲老僧名與號老僧直示不明名從來佛祖尚難識今日如何舉似人」


** 示歸宗禪人

「　斬蛇手段有歸宗殺活從教繼祖風今日老僧重說破他年漫莫與人同」


** 示智林禪人

「　未曾覿面一番去教我如何指示渠長憶當年保福輩隔江招手悟猶遲」


** 示恒一上人

「　自出家來本幻栖看空身世孰如之蒲團竹椅松堂坐一任流光東復西」


** 示泐石禪宿

「　雙桂堂中坐一夏無端惹得老僧罵從教鼻孔自遼天嗅落枝頭華雨下」


** 示摩雲禪者

「　鵬搏萬里勢摩雲飛落有時還自尊群鳥任他較勝劣南溟終不比其倫」


** 示紹吾嚴居士

「　行腳多年志已灰萬峰山裏把頭埋相逢只有無情棒打得時人夢眼開」


** 示守山禪人

「　東風昨夜吹空雲迥迥銀蟾出海門照地照天還照物山僧獨指照禪人」


** 示明川張居士

「　話頭一句始牢關坐臥經行只此參參到情忘心絕處白雲依舊覆青山」


** 示棟林李居士

「　裁長補短趙州衫溽暑祁寒身上穿伎倆若將星子定七斤猶未盡風寒」


** 示磐石余居士

「　目前萬物自瀟灑不必空空空是也擬欲分心取捨中麤拳劈口通通打」


** 示收飯行者

「　不避風霜揀易難肩頭活計日關關兩盛珠飯銀光爍幾箇男兒解飽參」


** 示卉木禪人

「　種田漢勤苦耕鋤頭到處是佳珍披星戴月如何契散淡風顛佛祖親」


** 示月相侍者

「　叫一聲應一聲師承喚處要知音曾憶鳥窠囑侍者布毛吹起續傳燈」


** 示德雲侍者

「　侍者三喚如是成現德雲德雲回頭轉面呵呵不負千古下一朝相見」


** 復石帆岳司馬

「　一覺長伸休問道三餐茶飯嬾參禪破山不是閒相識拄杖挑來箇箇圓」


** 復青城陳居士韻

「　老僧白棒久生塵試問當機熟未曾只恐鐵鞋逢滑路冤家撞著對頭人」


「　華嚴法界有誰知幸我維摩提一提畏憶佛魔相比並鳳巢終不許雞栖」


** 復華仲李居士

「　聞如鐵壁與銀山透了一關又一關逼得西湖顛倒走那來枕子著其間」


「　將謂渠儂笑枕子誰知枕子笑渠儂都盧拋向西湖裏春枕梅華夏枕風」


** 復于硎郎居士來韻

「　逆順道行行有時有時行道道如之老僧何用機關眼賢聖從來毋自欺」


「　老僧行徑令人猜舉世人為皆妄來試問妄來何罪福人人箇箇覺華開」


「　髮之長短有何時可去可留安用疑疑則別參君且信始知信處有誰知」


** 復黃居士來韻(道號六解)

「　六解還從一結來就中知結解徐開華巾綰結分明示反惹今人胡亂猜」


「　婆心佛祖甚殷勤百計千方豁己靈四十九󵊮除糞具而今翻作臭糟缾」


** 復鱗伯吳居士

「　良晤君兮話亂離半言肝膽半言詩偷心未敢窺前哲恐我相將學賣肥」


「　流落天涯十載餘老將安枕欲何居怪行索隱皆荊棘惟有同塵即敝廬」


** 復蟾賓鄧文學

「　偶撐短棹到蘆煙攪動魚龍浪拍天纔把絲綸輕一擲吞鉤盡是口頭禪」


「　難兄難弟吐華詩試問幽人知弗知不覺春秋將七十還來江上共攢眉」


** 復梅生鄧居士

「　不覺相違五六秋已知藥病自相投老僧筆力尚如此未信如何始徹頭」


** 復焦山寄雲主人

「　病僧終日只偷安無意和人下釣竿果是獰龍翻碧浪斷然不肯困澄潭」


** 復破浪禪人

「　梅華雪子兢峰頭開落渾然春信浮觸到面門須著眼莫教穿過臭髑髏」


「　堪憐爾我是同鄉略露鄉情偈兩行莫道歸家心便了蓬州谿口路羊腸」


** 復淡竹上座

「　千般伎倆到吾儕一袖懷歸語似雷珍重闍黎惺兩耳莫將啞謎隔山猜」


** 復燕居上座

「　無端平地起風波惱殺孤漁沒奈何擬把絲綸輕一擲吞吞吐吐復來麼」


「　惡聲大發太心孤險似當陽捋虎鬚分付一枚蜜果子逢人漫道苦葫蘆」


** 復萍石關主

「　若箇團標若箇關其中住者漫偷安閑將死句拈活句月影山光任自看」


** 復覺城禪人

「　伎倆不將筆舌盡封來愈覺露多文老僧目回覆一任闍黎意縱橫」


** 復怡聞禪人

「　者裏何容是與非阿誰打瓦並鑽龜老僧性命幾乎喪只為留眉接鈍機」


** 復隱初禪人

「　龍蛇隊裏溷龍蛇現躍飛騰不作家既具吞雲吐霧口何妨露爪與張牙」


** 復維那辭執事

「　爾之執事向吾辭吾欲辭兮卻向誰爾我者條窮性命不知還活幾多時」


** 復塔坡法孫

「　三過錦江心未悄一鳴白鹿覺風高老蘇騷骨今猶在蜜感時人來見招」


** 復以門修知客

「　堪笑逃禪小苾芻風霜纔冷自榮枯將期別有陽春日誰道翻加氣息無」


** 號象崖西堂

「　象骨崖前拄杖拋艸匆打折瞎驢腰有時鱉鼻蛇吞卻吐向鳥窠吹布毛」


** 號靈筏禪人

「　苦海常常駕鐵船經風經浪渺無邊有時度盡驢和馬又去虛空接聖賢」


** 號雪臂禪人

「　萬里勞勞八翠巒竟將底事叩三玄老僧不問西來意直指神光雪臂傳」


** 號丈雪禪人

「　劃斷蒼崖倒碧岑紛紛珠玉對誰傾擬將缽袋橫攔住只恐蟠龍丈雪冰」


** 號非如禪人

「　巧尚無兮拙亦無無無頓盡卻非如老僧信意拈來贈千古芳名載祖圖」


** 號念空禪人

「　念空空處更空空方可臨行路路通若有絲毫空不去牛頭馬面捉如風」


** 號嘯宗禪人

「　蜀山蜀水萬千重行盡空教杖化龍遲機只為分皮髓而今堪笑少林宗」


** 號時雨禪人

「　萬籟榮枯周復始其中一點需時雨根頭潤透葉森森引動熏風忽地起」


** 號指南寂法禪人

「　寂法無言始一關到來誰易復誰難而今不問禪和道即此安心是指南」


** 號石傘禪人

「　雲門慣把驗龍蛇今日遭逢箇作家兩手握來晴雨處撐開半滿蓋天涯」


** 號梅林禪人

「　天然貴異壓群芳幾受風塵幾受霜忽地一枝開劫外滿腔馥郁任馨香」


** 號平谿禪人

「　曹源一滴自平谿派派分來莫與齊獨有鏡公親薦得傾湫倒嶽任施為」


** 號天樹禪人

「　地生畢竟非天樹天樹華開勢若王眾鳥飛騰栖是處儼然放出如來光」


** 號爾赤馮居士

「　試看奇哉石上蓮根頭迥出劫初前非青非白亦非赤那許瞿曇信手拈」


「　不向今時與劫前超然迥出石中蓮者回落在山僧手舉起令人笑破顏」


** 號若崖華柱禪人

「　天王華屋與華柱只要尋門堪可入幸得老僧別號
之堂堂一竅若崖窟」


** 號慶雲禪人

「　試問雲根印在谷有時出沒任奔騰秖能惠澤潤枯槁不許隨龍帶縱橫」


** 贈流長蘇居士

「　同在靈山付囑來君為宰相護吾儕法幢建立文峰下舉措令人夢眼開」


** 贈高梁田邑侯

「　嘗聞否極泰來時天假仁風安亂離泉石巳經霑雨露雷轟口豎道傍碑」


** 贈松影律主

「　虎錫輕飛南北遊瞻風撥艸嬾同儔歸來結箇茅茨住又被人天引出頭」


** 贈正彌律主

「　虎錫龍盂跨海東威獰獨踞振宗風一聲咆吼西郊外驚起群靈俯握中」


** 贈山居念一禪人

「　佛印山頭結箇菴不容腳跡到人間柴門雖是無封鎖常有雲來把住關」


** 贈山居不二禪人

「　村居足有好生涯水演頻伽風弄華碌碌道人何所事飽參後更一杯茶」


** 贈心蓮院主開接眾堂

「　空門無法不包羅誰是誰非肯恁麼指向飯籮開隻眼叢林自此接禪和」


** 贈行可住持

「　喜君位入雜華林祖祖相傳只此心大小住持人事畢倒提海印意深深」


** 贈石󵊮曹居士

「　點頭曾憶生公法壁立天涯勢卓然始信八風吹不
動維摩堪好作同󵊮」


** 贈蒼松上座

「　麤拳驀築掌連轟大結冤家佛祖同此恨橫胸機峻峭鉤竿隨處攪魚龍」


** 贈偕之劉居士

「　老僧出沒路多岐石塊不疑瓦塊疑喜得狀元騎馬過鏗鏘聲落鳳凰池」


** 贈蓮月上座

「　省覲老僧策杖來沿途荊棘口頻開十󵊮缽袋阿誰補深喜而今成禍胎」


** 贈東林黃居士

「　十二巫山路嶮巇腳跟下事阿誰知扶危蹋破峨眉月白象終輸夫子騎」


「　獨坐山齋沒伎倆揮毫對子說無生烏龍拄杖來吞卻逆吐黃河徹底清」


** 贈顯餘上人書經

「　白馬駝來只一滴摩騰費盡紙千張何如更有雙桐士鎮日揮毫放墨光」


** 贈鑑吾居士出家

「　頓脫樊籠到我家無拘無束混龍蛇有朝忽地風雲合一任當空露爪牙」


** 贈靈隱上座

「　道行川楚自曹源發脈無分後與前任是銅頭鐵額漢須教喪命爪牙邊」


** 贈廖縉書生

「　小小書生膽志奇出言協語有深思從吾雙桂堂前過不獨偷香折一枝」


** 贈隱初上座

「　八十人過最後機志堅愈遠埋愈微驢年尚未安名色誰敢當前著眼窺」


** 贈三笑上人

「　閒坐無詩伎倆窮毫揮有則振家風老僧欲寫天邊月恐落池中驚臥龍」


** 贈忘我侍者

「　昔日鳥窠吹布毛今朝雙桂墨香飄兩重公案齊拈出益爾巾缾聲價高」


** 贈蜀眉姜孝廉(持在雙桂剎變)

「　做官做佛兩忘情是箇無依出格人今日已經雙桂手鋒刀掃盡絕紅塵」


** 贈龍丘陳撫憲

「　因邪打正道相親布服糲羹不改仁只恐風雷轟日腳夢崖頑石也生情」


** 贈御錫陳居士

「　祝融密密汗征鞍逸興引鞭榮任還觸目尖山雲五色甘霖指日灑邊關」


** 贈小山于將軍

「　城開王化松雙栽為鼓風濤引鶴來近日如何枯不並獨參天地靜氛埃」


「　結義樓頭松雨株一枯一茂意何如可知伎倆天然別日鼓風濤聽嶽呼」


** 贈魁寰段總戎

「　平西杰出箇英雄志量過人迥不同烈性嬾撾塗毒鼓時來蕭寺聽疏鐘」


** 贈公旦文文學

「　亂離之後逢知已知已之情何日巳徐子為君寫艸蟲徹吾病處較些子」


** 贈任卿譚元戎

「　夜宿天城景物幽風濤聲徹水雲頭耳邊聽久無消息夢入深深何去留」


** 贈雲幻上座

「　獅子窟中獅子兒漫將牙爪對人施有時戮瞎狸奴眼哮吼一聲天地威」


** 贈靜也江居士

「　二十八󵊮彈指間童顏殊覺已蒼顏喜君曾作煙霞侶錯縱風塵為我閒」


** 贈薜總戎

「　鞭牛鞭馬各成功做了將軍又務農大抵合時春興好就中更不與人同」


** 贈三祐陳童子

「　忠臣之子苦飄零國運何時得太平有日上蒼開隻眼任教頑石也生情」


** 贈亦峻劉文學

「　既從釋也又從儒二教何嘗病有無巳具蟾宮折桂手莫同蛙步止泥途」


** 贈鳳寰楊副戎

「　李白桃紅自一村蜂喧蝶攘舞嘉門幽人本不貪幽趣趣亦存兮人亦存」


** 贈鑑玄禪人

「　奇山異水是僧居柏木沱邊結艸廬淡飯黃虀隨分過天然有目報皇都」


** 贈印良禪人

「　同與老僧數十秋幾番患難孰能酬淵澄清淨傳心印四海鯨鱗任爾收」


** 贈幽之侍者

「　變生作熟爾勤勞有日風雲聚會高始信獅林無異獸恐將谿水汎全潮」

破山禪師語錄卷第十五

(四世法孫　潭州白鹿寺性慧　辰州龍山常
杲　峿寺海藏　雲棲山海定　曲州磚鏡
堂憨石修觀同刻
破山和尚語錄第十五卷　堆藍弘禮禪人對
　秀水謝文英書　倪君亮子天章刊)

(康熙庚申年仲春月吉旦禾郡楞嚴般若坊藏板)

破山禪師語錄卷第十六
當陽玉泉嗣法門人印正等編

* 示偈三

** 送善菴禪人歸五臺

「　柳眼臨風匝匝開意分南北幾經來一回艸履錢還足恨不如飛到五臺」


** 送微言禪人歸楚

「　長連床上幾經秋忽地翻身活話頭走起欲拈行腳事艸鞋先到楚雲樓」


** 送百拙書記歸閩

「　驢󵊮結下苦冤家今日相逢興不賒且去鼓山時喝水快來只此驗龍蛇」


** 送含璞禪人歸秋林

「　紫胡狗子睡沉沉賊打籬笆解轉身此去再來吞佛祖莫耽影響吠秋林」


** 送死心禪友住山

「　與君同處又同參廝結眉毛不忍刪付箇火爐頭句子有時撥著也心甘」


** 送丈雪上座南遊

「　雪骨冰肌誰箇知臨行相贈扇頭詩清風贏得還歸握漫莫逢人露一絲」


** 送體宗上座歸方山

「　此番相別真惆悵一箇西來一箇東珍重瀘陽雲水客相從漫莫與人同」


** 送燕居上座病歸楞伽

「　瓢笠新新逐暑行相忘到處可容身不因病斷膏肓骨孰向楞伽問水雲」


** 送觀止法師歸黃龍寺

「　數󵊮著意此竿頭一日輕拋未易收擬把南溟較尺水黃龍奚肯類泥鰍」


** 送六融禪人

「　六融融處更融融廓落無涯天地空恁麼海山風月去艸鞋腳底活如龍」


** 送無隱禪人歸里

「　百艸頭邊春信萌老身必也付歸笻前途撞著高低路履歷無疑似萬峰」


** 送大休法師歸巴江

「　不覺歸兮悵水雲巴江講案久生塵可分半座同行化為信當機熟未曾」


** 送薝蔔禪友行腳

「　肩荷長長箇蒺藜煙山煙水去尋師石頭踢破孃生腳帶累芒鞋喫苦皮」


** 送悟玄上座住大樹堂

「　新秋紅葉滿天飛珍重闍黎衣缽歸大樹堂前開飯眾四來狐兔盡收威」


** 送丈雪上座之江南

「　辭我江南走一走江南機熟許何久佳音不敢自囊藏露布些來看果否」


** 送彼岸禪人住山

「　此去深山學逸叟逢人罵徹始任他千佛出人間衲被蒙頭不知有」


** 送禦木禪人歸里

「　久擲江干隻眼龜值逢浮木尚依俙而今斂爪歸瀘合但聽風雷活鈍機」


** 送耕雲禪人歸里

「　瓢笠孤征毒熱時此回行腳欲何之想來故國雲煙杳望子榮歸路不迷」


** 送含光禪人歸里

「　二十五󵊮頃一過相逢對理葛藤窩此回歸到瀘陽去漫莫逢人唱哩囉」


** 送覺城上座歸平都山

「　十二󵊮來夢一場顛三倒四溷時光而今覺得平山好分付闍黎去舉揚」


** 送斷峰禪友歸黃山

「　痛喫烏藤咄咄歸逢人漫把惡風吹沙鐺土灶埋深澗活煮清泉接鈍機」


** 送蓮月上座歸九青山

「　一回相晤一回新媿我爐錘生愛憎珍重闍黎千里驥揚鞭蹋碎嶺頭雲」


** 送幻融禪人結茅

「　計窮力極如何歇刈把山茅打箇結動靜忙閒解不開此中正是安身訣」


** 送靈隱上座之楚

「　傑出巫山十二峰遼天杖底攪魚龍楚雲望斷堪收餌漫笑華亭推破蓬」


** 送別枕石法孫

「　但行吾道即親覲何必千辛萬苦來愍及扇頭書小偈好生將去展襟懷」


** 送別紫芝法孫

「　相逢相別意匆匆幸遇巫山十二峰帶著峨眉星月走照人肝膽啟吾宗」


** 送隱初上座住大寧寺

「　濤聲萬派自曹谿分布只教絕所疑漫道老僧那半院盛山法乳任施為」


** 送耳毒法孫歸寶蓮

「　百里乘駒破暑來引鞭逐動寶蓮開老僧沒卻半邊鼻珍重吾孫袖帶回」


** 送石雲禪人之江南

「　吾孫瓢笠到江南祖脈依俙血未乾珍重臨行端的句麥寒寒處水寒寒」


** 送語之法孫荷師靈骨之峨眉入塔

「　荷師靈骨上峨眉始信承當足此宜氣傲不隨風雨落時時親覲普賢師」


** 送指月之川北

「　艸鞋只怨路頭長箇樣如何歸故鄉珍重道傍荊棘刺漫教撦破爾衣裳」


** 送天吼法孫

「　世亂攜鋤住白華半融芋子半融茶客來管待般般具始信風流出當家」


** 送話石禪人

「　擬將程限記歸工蹉過巫山十二峰幾箇玲瓏幾箇怪吞雲吐霧不他宗」


** 送聽雪法孫歸牛山

「　老僧遺物尚存之始信龍天作護持今日重逢為證據牛山法道任施為」


** 送朴存禪人歸里

「　昔年曾住平都山今日相逢扭鼻酸珍重持歸作供養漫將脫去與人看」


** 送印璋吳居士歸渝州

「　數載相逢一旦別獨憐爾我風塵客錦江曲去奪高標掉棒只打波心月」


** 送順空禪宿

「　留君不住送君行馬首雲霜逐漸輕索我歸家端的句揚鞭處處柳條青」


** 別我劬樊居士

「　三顧高巖心未悄九年面壁意如何須知此調人難和接拍新新唱楚歌」


** 別秉素牟居士

「　為尋知己汎扁舟密意風帆孰與酬共建法幢拈未了點頭石笑祖燈秋」


** 別首四譚居士

「　幾回良晤老維摩一默榮歸信我何今日與君開半道他󵊮有願復來過」


** 別行素牟居士

「　差別無為最上談策君語默轉身難忽然人報茶來喫暗笑癡蠅度紙關」


** 別昭慶松雲主人

「　幾番行腳幾番來走破孃生鐵艸鞋將謂此間多住住誰知柱杖吼如雷」


** 別太石長老

「　吾儕終日著袈裟伎倆無能盡爪牙卻被闍黎分半座共拈一朵合歡華」


** 別君一院主

「　瞎驢隊裏幾經來糞氣坌身成禍胎莫道自心還自了盧能米熟要師篩」


** 別悟心長老

「　悟徹心頭一點疑能為可作天人師破沙盆是正法眼鄧傘丫非汝住持」


** 別文字牛居士

「　忽然良晤在渝城久熟機緣豈讓人臨別墨華香宇宙等閑不與世同春」


** 寄東川呂相國

「　老僧行徑惹人疑不作將三就兩時桃李也隨肝膽露難兄難弟吐華詩」


** 寄遠離毛總制

「　賣弄曹山酒一壺顛三倒四醉糢糊閒神野鬼纔驚散瓠子冬瓜逐隊扶」


** 寄林一牟將軍

「　人戶門前滑石版幾能起跌幾能遠老僧曾向此經過雖覺深深猶淺淺」


** 寄玉光禪人

「　抱恨歸家豎法幢酬師漫可自拈香天池近日多些子為等闍黎代舉揚」


** 寄破雪關主

「　三月桃華謝復開靈雲見也念都灰叮嚀囑付三巴子漫寄關頭一著來」


** 寄離指上座

「　十載相聞喫一驚片言堪可話三更師徒衷曲終難盡付與歸笻上碧岑」


「　翛然滿室無他物養成一具傲物骨老僧只此達知音試問如何三五六」


** 寄淡竹上座

「　自從離亂不相聞忽見人來報喜音始信吾徒安靜處一聲白鹿振叢林」


** 寄雪臂上座(時師目語嵩語錄)

「　馬度虛名播蜀南老僧何日得乘鞍令徒如是加鞭策試問巒公閒不閒」


** 寄慧覺上座

「　七載無音一旦來始知臭口對人開龍天且具風霜眼爍破乾坤笑我儕」


** 寄聖可上座

「　見山忘道是偷安見道忘山非等閑珍重闍黎恩聖可漫將滴水當波瀾」


** 寄六岫上座

「　兩聞慮我老空山我慮空山非等閑況子八關關不住又餘蛙步走江南」


** 寄鄒元戎

「　東北生靈瘴癘消挺然傑出箇英豪老僧說法堪依賴為旭為霖破寂寥」


** 寄龍門涌泉禪人

「　一回相見一回新，拄杖權為荅話人。試問髑髏前見鬼，始知就裏有冤親。」


** 寄炎雪禪友

「　自在桃華嶺畔別，渾然如醉薜蘿中。通身長出參天棘，剌殺山頭瞌睡翁。」


** 寄嬾石法孫

「　夢眼何如不放開，癡癡蠢蠢臥江隈。老天恨煞雲縹緲，無片高飛到我來。」


「　雲無一片到吾儕，今日何多散漫開。想是谷幽原不定，流來不盡復流來。」


** 寄伯符法孫

「　自從記莂靈山頭，一字無聞已六秋。今日龍天推送出，令吾懽喜令吾憂。」


「　師子貨中師子吼，群英一見翻觔斗。忽然輥出混天毬，一應邪魔皆拱手。」


** 寄居山聞初禪人

「　數載雲封不見來，一朝春迅吼如雷。巳知在養子牙爪，不覺蒼龍出瀑崖。」


** 寄養玄譚向化侯

「　吾蜀巫山十二峰，勢參天地有誰同？而今與國堅關鎖，日吐風雲益外中。」


** 寄忠路敦源覃司君

「　不覺相違十載餘，世情更變人情疏。而今記得當󵊮事，李子機緣熟也無？」


** 寄素菴田居士

「　瓢笠放身天地走，相逢沒箇逃禪叟。錦江覺得多金鱗，試釣不知機熟否？」


** 寄教宗禪宿

「　寄與深山老比丘，終朝活計火爐頭。嬾贊曾來煨芋艿，高風千古孰為儔？」


** 寄萬壽寺主人

「　老僧來到沒人陪，幸有當門楊柳垂。只見楊華開又落，不知春夢幾時回？」


** 寄蓮月上座

「　住山行道要應時，莫學將三就兩而。了得箇中渾不顧，打風打雨尚遲遲。」


** 壽夔州拙谿熊太守

「　野衲瓢囊無特物，單單一箇死貓頭。拈來獻上瞿塘主，壽與波濤曉夜流。」


** 壽壽伯涂兵憲

「　我與先生隔一宿，先生長我十餘春。漫將此語論延促，見也觀河悟未曾？」


** 壽淡如劉居士

「　受生長生與無生，孰箇生生足可論？就裏若知端的意，黃華翠竹一般春。」


** 壽節也黃孝廉

「　百󵊮三萬六千春，一度禾香一度新。大結霜華輸王粒，榖臺滿載許誰爭？」


** 壽榮寰趙居士

「　󵊮󵊮四七經華祝，惟有今年預祝何？想是榮催桃李熟，千枝萬顆益三多。」


** 壽乾德張居士

「　春光初度始為奇，梅柳前村野鳥啼。聽得壽圖添新句，聲聲惟道與天齊。」


** 壽雪臂上座

「　吾徒母難渾忘期，野衲誘人未足奇。拄杖驢前開正眼，莫將艸料亂離支。」


** 壽蒼松上座

「　滑石風高與壽齊，挺然獨露小谿西。往來狐兔皆驚異，幾箇惺惺幾箇疑？」


「　茅菴靜坐觀山河，華笑龍吟鳥助歌。就裏不隨聲色者，等同仁壽薦來麼？」


** 壽石砫嵩山馬司君

「　彈丸之土聲天下，千古阿誰敢擬價？惟有將軍骨不凡，雕弓高向蟠桃射。」


** 壽丈林上座

「　禪喜菴中逸老禪，與同修竹作同󵊮。同󵊮況有風晴興，贏得心虛節更堅。」


** 壽心修禪人

「　絕頂孤峰結把茅，了知半世諸塵勞。無生自有無生句，水月空華伴寂寥。」


** 壽九彥禪人

「　萬竹山中不老禪，與同鹿鶴日蹁躚。風雲日日閒來往，時韻千秋繞法筵。」


** 壽繼竹法孫

「　一󵊮一度動寒威，報道隴頭春信歸。想是賢孫添壽日，普天匝地放光輝。」


** 壽世知上人

「　通身是病通身藥，藥病除時壽亦長。試問知公薦得否，與同鹿鶴漫較量。」


** 壽可度禪人

「　眼前物物何曾改，不改應知法法如。了得箇中不改者，河沙難盡箇頭驢。」


** 壽笑宇唐居士

「　山水󵊮󵊮笑宇宙，時人不薦生情竇。震威喝徹老維摩，永證金剛無量壽。」


** 壽天池居士七十

「　箇事從來無數目，誰將七十更為題。庭前秖種一枝柏，嚴霜凜凜愈加奇。」


** 壽敬之呂居士

「　六十七󵊮彈指中，急須莫把念頭鬆。牙關咬定只教徹，不徹依然昧己躬。」


** 壽合江馮居士

「　人人不覺老春秋，對鏡方知白了頭。試看村前龍澗水，無分今古壽長流。」


** 壽達吾馮居士

「　石梁橋是古今傳，活水湍流豈變遷？君壽與之風月老，半瀰江海半瀰天。」


** 壽泰寰張居士

「　蟠桃核自種驢󵊮，不逐春秋風雨便。就裏有仁能合掌，壽令拄地與撐天。」


** 壽總戎袁聯宇

「　威名久蜀東，浩氣何雄雄。問我千秋旨，荅君山海同。」


** 壽燦碧楊居士

「　菊華此日綻，根自種驢󵊮。壽量不思議，傲霜氣骨堅。」


** 壽昇所冉居士

「　倚杖看龍城，煙雲巖畔起。君同不稍異，所異非君矣。」


** 壽瑞岐楊居士

「　父子孫三代，完人尚幾家。󵊮󵊮逢此日，壽算過河沙。」


** 壽瑞亭張居士

「　生也者裏躲，死也者裏躲。薦得者裏時，神僊不如我。」


** 壽紹籌范總戎

「　益君福祿壽，符合天地人。如此長生術，任從蓂莢更。」


** 壽道之胡總戎

「　忠南多傑者，雲漢了無依。試看江上柳，年年拂釣磯。」


** 壽光大卉生行者

「　蹇大得生日，󵊮󵊮冬與春。雖然有更變，鏡樹識無生。」


** 壽乾素徐居士

「　君壽比南山，南山尚崩倒。就中不倒者，同與君不老。」


** 壽龍城上座

「　幾箇極頑石，老高堆上頭。況同仁者壽，溷沌過春秋。」


** 示清白禪人

「　細細山頭雨，飄飄不見蹤。有時風送樹，和葉落庭中。山中不得閒，共隨雲雨住。艸鞋腳底忙，踏破青苔路。」


** 示湛林禪人

「　遠意來頻頻，索我痛開口。欲對達磨禪，曹山好顛酒。」


** 示禪石禪人

「　其性堅且永，其機若禪石。坐破蒲團時，透露箇消息。」


** 示完篤座主

「　曹山好顛酒，到口絕承當。醉醒合如是，磨磚鏡放光。」


** 示禪木禪者

「　試問驢󵊮事，驢󵊮尚未窮。擬將筆舌盡，驢糞卻生蟲。」


** 示若愚監院

「　期期盡竭力，處眾德猶寬。欲繼葉縣省，豈將常住慳。」


** 示見雅禪者

「　白雲有深旨，來招我心師。幾度長空舞，笑聲落虎溪。」


** 示語嵩禪人

「　鼓笛恁麼打，知音幾箇隨。調高人寡和，接拍獨君歸。」


** 示引之禪者

「　力耕與筆耕，此道可相親。只見田中稻，誰知古佛心？」


** 示習儀戒子

「　既受諸佛戒，即同諸佛子。老僧亦於中，況復如何耳？」


** 示止止禪人

「　枯腸欲搜盡，無字與人書。若識無無處，無無要亦無。」


** 示葦東禪人

「　一葦向東來，十問九不開。如何得的確，九󵊮成禍胎。」


** 示不我禪人

「　三生六十劫，夢眼幾回開？撞著燈籠笑，露柱卻懷胎。人來問我禪，開口只一咄。此是何意旨，笑中常帶哭？」


** 示牛目禪者

「　牛山幸有目，爍破四天下。何啻得如之，無人敢擬價。」


** 示岫木禪者

「　說起新句子，呵呵笑不休。笑中藏利害，漫莫此輕浮。笑裏且藏刀，知之在爾曹。爾曹若不會，辜負我揮毫。」


** 示參微戒子

「　特來受吾戒，吾戒非淺學。珍重戒法嚴，是名無繫縛。」


** 示完谷禪者

「　遠遠懷瓣香，來吾雙桂堂。臨行贈一偈，歇腳便承當。」


** 示古拙禪人

「　幾來雙桂苦，行腳一番新。罵徹尿床漢，如何更問津。雙桂堂前行，蹋翻幾片雲。指頭沒半箇，卻與世人驚。」


** 示若鏡禪者

「　蹋翻艸鞋來，欲尋歸路急。難參雙桂禪，白紙書黑字。萬竹山中坐，蒲團能幾破？試參枯木禪，只見空華墮。」


** 示佛語法孫

「　相見易得好，久住難為人。我已拈來贈，任君天下行。」


** 示谷崖法孫

「　谷崖可深隱，雲散覺天清。適得一輪照，山河艸木新。」


** 示忘我禪人

「　父母未生前，如羊伴虎眠。不知此利害，忘想當參禪。父母未生前，本來無面目。時人若不薦，開口還一咄。」


** 示大奇禪人

「　來參雙桂禪，夜板不成眠。更有奇特處，種丘晚穀田。」


** 示發用上人

「　達本原不二，隨業露多名。本來無一物，發用滿乾坤。」


** 示燕樵禪者

「　程途經萬里，底事卻如何？欲到含元殿，長安從此過。」


** 示爾獰禪人

「　住山須忘道，見道卻忘山。若道忘機處，鳥魚任往還。」


** 示四聰禪者

「　來吾雙桂堂，佛法可商量。試問歸家句，峨眉佛放光。」


** 示心空碗頭

「　雙桂行門滿，急欲老僧書。莫道乾坤窄，其如聲五湖。」


** 示鳳臺毛居士

「　試問主人公，相逢驀面掌。可知痛癢否？不識隔霄壞。」


** 示白崖禪人

「　山中住幾許，道念卻何如？只見華開落，興同木石居。」


** 示寶月禪人

「　冒險來雙桂，得聞一葉香。此回歸寶月，照徹永無殃。」


** 示燕巢禪者

「　來參雙桂禪，箇裏沒中邊。始信老僧事，驀頭痛與拳。」


** 示懷素禪者

「　萬竹山中坐，高節要心虛。若了其中旨，法法與人殊。」


** 示戈文禪者

「　峨眉山頂月，迥迥照十方。始信前賢說，馬駒聲遍揚。」


** 示曇雲禪者

「　來我雙桂堂，對渠無法說。一條短杖黎，與爾堪行腳。」


** 示九昭禪人

「　不識高梁路，行來甚寂寥。禪參無意味，知此卻風高。」


** 示玄暉戒子

「　來參雙桂禪，如羊伴虎眠。有時遭一口，怨聲萬萬年。」


** 示昌昌禪者

「　來參雙桂禪，領眾開荒田。機用一般別，他全你不全。」


** 示紹宗法孫

「　瓢笠來雙桂，征衣尚未乾。歸程卜在即，令我復心酸。」


** 示耶湘禪人

「　白棒沒人情，聞風便退去。有時知痛癢，始信大乘器。」


** 示繼竹禪者

「　試看庭前竹，心虛節更堅。不隨風雨變，蒼翠到驢󵊮。」


** 示竺意禪人

「　雙桂禪堂窄，難容四海人。一朝得瞥地，千古為冤親。」


** 示萬一禪者

「　欲參雙桂禪，猛力開荒田。佛法亦如是，何愁不現前？」


** 示靈碧行者

「　磨墨真心苦，求書沒奈何。老僧纔舉筆，巳是葛藤窩。」


** 示見若禪人

「　獨坐小樓中，看雲起石峰。握之不可得，是竅皆玲瓏。」


** 示徹天知客

「　乍入此禪期，高賓罕盡知。迎來送出去，且道是阿誰？」


** 示現知禪者

「　來參雙桂禪，語默俱悄然。忽地驀頭打，其如痛癢前。」


** 示物外禪者

「　物外有諸方，諸方多意氣。不學文字禪，方得大成器。」


** 示徹也莊頭

「　不知身是苦，以苦欲捨之。試問其中妙，插鍬尒已知。」


** 示意玄戒子

「　為道歷千山，艸鞋錢孰還？有時逢滑石，管取腳頭寬。」


** 示本一禪人

「　涉水與登山，徒勞將自瞞。豁然腳底下，踏破艸鞋穿。」


** 示默念莊主

「　做就莊家活，田園五穀豐。諸方禪衲子，共享太平風。」


** 示無私禪人

「　一葉飄秋落，千山雲覆藏。我家渾不戀，即此兩相忘。學道從來別，天涯星月孤。早知天盡處，雲霧起江湖。」


** 示世美胡居士

「　遠來索我書，不以文章賦。但可得其全，天下始有悟。」


** 示見吾李居士剌股愈親

「　毀形盡忠孝，忠孝終不妙。即此嬰重心，公然合至道。」


** 示李居士

「　索我臨行句，當頭一棒親。痛聲情未瞥，忽見本來人。」


** 示張文學

「　偶共嵩呼語，相期別有時。且將乾屎橛，分付與君持。」


** 示付衣成居士

「　跳出金剛圈，吞得栗棘蓬。破山門下過，莫道不相逢。」


** 示見宇熊居士

「　竹杖行山去，雲山撥轉頭。要知腳底下，黃葉滿空浮。」


** 示桂寰彭居士

「　居家人應佛，出家人非佛。究竟是與非，不知佛何物。」


** 示尼心源

「　精進持禁戒，猶如護明珠。若然知動靜，真是大丈夫。」


** 示玉亭鄧居士

「　偶面忽然別，情濃境亦濃。天城山水渺，卻與老僧同。」


** 示見宇李居士

「　同來雙桂堂，歸去各飄香。穿透世人鼻，無人自感傷。」


** 送蓮月門人歸渝州

「　說起臨行句，山頭萬木新。和煙折一手，相送杖頭春。」

破山禪師語錄卷十六

(四世孫　楚澧州　龍潭明初　慈利道林明
善　鼎州大龍光膺　蜀新寧牛山真櫺　萬
州百福山天圓寺廣徹　潭州西峰益聞同刻
破山和尚語錄第十六卷　堆藍弘禮禪人對
　秀水謝文英書　倪君亮子天章刊)

(康熙庚申年季春月嘉禾楞嚴般若坊附藏流通)

破山禪師語錄卷第十七
當陽玉泉嗣法門人印正等編

* 佛祖讚

** 釋迦老人

「　冷坐六󵊮，頓空三際。號釋迦文，說波羅蜜。咄！不知老面皮厚了多少，來借山僧鼻孔出氣？」


「　不坐潔白地上，慣要落草盤桓。說去說來末後，自了自是瞿曇。」


** 彌勒大士

「　者箇彌勒，似同活賊。立向人前，不勝懽悅。打開布袋曰，有收有放。露出胸襟頭，無巧無拙。本欲善取一文，誰料強生枝節。呵呵！施者受者意如何？總是當他笑臉不得。」


「　著甚麼急？討甚麼碗？擬欲奉承一棒，只是伸手不打笑臉。」


** 觀音大士

「　觀音大士，獨坐崖中。手執如意，其窟玲瓏。曾有悲願，無剎不融。欲人所感，現應非同。三十二相，一目圓通。全身普現，豈止血書。流遍塵剎，音徹五湖。噫！想是多生願力，與人供，與人圖。」


「　玲瓏巖畔，紫竹林中，淨缾楊柳，鸚鵡鳴空。如是謂之觀音，普天匝地雄雄。」


「　鸚鵡如是白，竹又如是紫。獨坐普陀巖，善應諸方耳。蓮華洋兮波騰徹底，梵音洞兮潮聲不巳。呵呵！堪笑願力來，送上麒麟子。」


** 普賢大士

「　萬行莊嚴，獨標西蜀。主峨眉山，光國王土。有情無情，今度當度。拈出白象，鼻卷華舞。馨香射人，如塗毒鼓。耳者膽喪，睹者目瞽。何其普賢，圭角太露。」


** 三大士

「　文殊騎獅，普賢駕象，釋迦老人，端坐其上。雙松所倚，韋馱相向，離三而一，一不成兩。號令人天，時時瞻仰。咦！也是一番牓樣。」


** 伏虎尊者駕象普賢

「　伏虎尊者，尚解虎鬥。勢在錫，果不唧溜。若降虎威，目觀乎後。呵呵！堪笑象普賢，共尊者一並漏逗。」


** 羅漢

「　天然椅上，古缾古爐。有何物，樹也珊瑚。黑面碧眼，手卷經書。咦！雍雍胡跪蒲團上，讀斷海函一字無。」


** 過海羅漢

「　十六尊者，各逞奇能。振錫兮則虎嘯，捧缽兮則龍吟。持杖兮攪長河為酥酪，揮麈兮變大地作黃金。一任水鬼之伎倆，難寫羅漢之應真。」


** 降龍羅漢

「　明珠光相耀長空，非白非青非綠紅。引得毒龍降缽內，莫言尊者弄神通。」


** 達磨大師

「　者漢西來，虛頭賣弄。逢人駕蘆，遇水珍重。面壁嵩山，心安骨董。咦！任從天下縱橫，一切魚龍擾動。」


「　毛頭毛腦，嬾剃鬚髮。撥無因果，不會佛法。形狀古古怪怪，言語兜兜荅荅。者箇慘怪東西，如何畫得相恰？呵呵！若面羊皮鼓，不打自響，是甚麼鼕鼕？」


** 握杖達磨

「　者箇老漢，全無計算。前不搆村，後不抵店。握條拄杖，橫打豎打。千古瞎驢，東賺西賺。」


** 南嶽讓和尚

「　甚麼物也恁麼來，八載遲疑一念灰。修證不無染不得，倒提磚鏡碧塵埃。」


** 馬祖一和尚

「　車牛俱打意何如，逐動金剛禪忽蘇。三十年來無賸
物，獨餘鹽醬滿江湖。」


** 百丈海和尚

「　摩天野鴨與麼飛，觸著鼻頭哭笑歸。次日法堂來卷蓆，欲人無說發人機。」


** 黃檗運和尚

「　昆蟲艸木皆如夢，一聽春雷蟄戶開。走者走兮秀者秀，黃鸝休向舌邊裁。」


** 臨濟玄和尚

「　東家中毒西家發，不覺西家毒更深。轟掌築拳秘不住，風顛從此播叢林。」


** 昭覺勤和尚

「　三佛之中一佛強，滅吾宗者乃承當。西來祖意庭前柏，影逐金雞啼過墻。」


** 虎丘隆和尚

「　見猶離見非真見，頭上安頭便豁然。柔易試看磕睡虎，爪牙終是露人前。」


** 東明旵和尚

「　豎枯脊梁涌扶桑，爍破乾坤不覆藏。影落安谿三十載，魚龍濟濟任奔忙。」


** 天童悟和尚

「　遠續曹谿，近嗣龍池。󵊮將九九，鬚髮銀絲。婆心不歇，示外威儀。脫於紙上，命不肖題。欲讚欲罵，且信且疑。付之以焚，真報吾師。」


「　相違數十󵊮，一見生懊惱。誰脫於紙上，吾將禿筆掃。非題亦非讚，是歹亦是好。都盧付一棒，此棒豈艸艸？咦！痛癢今朝識兒孫，原是賣柴蔣三老。」


「　吾師貌古，渾若猛虎。不露爪牙，超佛越祖。咦！遍地兒孫，都打者鼓。」


「　謂是吾師真，認真還是假。真假俱不立，痛棒驀頭打。觸著堆柴近目前，情無情也俱翛然。纖塵不許輕回
話，連喝和聲驀豎拳。」


「　四六󵊮來影復逢，儼然如在稠人中。一瞻一禮酬三拜，皮髓應教落下風。」


「　老漢七十七，其年終天地。一條白棒頭，千古令人憶。噫！為人切處太心孤，與佛祖昂昂出氣。」


** 徑山雪嶠和尚

「　者箇毛頭瞎禿，僧又不僧，俗又不俗。坐斷雙雙，道通天池天目。有時喝風棒月，有時神出鬼沒。我昔曾遭魔魅，至今冤入髓骨。不打六十年前鼓笛，且向語風居裏作箇古佛。」


* 自讚

** 石蓮馮居士請讚

「　者箇病和尚，生來古怪樣。撞著李次公，十畫有九相。髮際髼髼鬆鬆，眼界空空蕩蕩。住止東塔街頭，遊戲南海岸上。肚裏無滴墨水，慣要興波作浪。蹋出虛空骨髓，橫按一條拄杖。任他魔佛人天，都來喫頓痛棒。阿呵呵！莫道破山本分，艸料不成供養。」


** 念中程居士請讚

「　身服藍衣，面如黃蠟。無心世間，有志林下。問是阿誰？破山老衲。」


** 侍橋程居士請讚

「　舌長口窄，語淺義深。說處難曉，令人易惺。莫是箇乾屎橛、荊棘林？嗅者腦裂，視者剌睛。無端惱殺丹青。咦！畫虎畫皮難畫骨，知人知面不知心。」


** 東川呂居士請讚

「　燕額虎鬚，碧眼螺髮。身披紫衣，拽杖抬捺。呵呵！堪笑四川川老蜀，原來是箇破布衲。」


** 二祖雪臂門人請讚

「　者箇臭糟缾，逢人覿面呈。氣昌流俗輩，顛態風魔僧。棒喝如掣電，機鋒若弄雲。兒孫請我讚，千古留罵名。」


** 昭覺丈雪門人請讚

「　推不向前，拽不退後。畫又不成，描又不就。惱殺丹青，出吾百醜。呵呵！且道是誰？破山病叟。」


** 蒼松首座請讚

「　兩浙喫交，三巴絕倒。崖居穴處，食木衣艸。苦志出頭，任人天保。打翻觔斗，以老賣老。咦！是甚麼活跳蚤？」


** 德山竹帆門人請讚

「　看此老，沒帳算，一條拄杖全身現。有時特地攪魚龍，鼓起波濤逼霄漢。本是竹陽一野夫，逢人只向他道箇：莫惡少，莫閒賤。」


** 默石門人請讚

「　咄咄咄兮明四喝，棒棒棒兮透三玄。一任人卜，我是神通妙用。一任人卜，我是法爾如然。」


** 開縣令萬鼎臣請讚

「　白紙渾無像，何須更圖狀。若人體任之，即是破和尚。」


** 空如監寺請讚

「　萬峰山上曾住，雙桂堂前任時。可謂法無定相，翻轉今昔面皮。咦！幸有遼天拄杖，亦可指人悟，亦可發人疑。」


** 玉泉蓮月門人請讚

「　者箇川老蜀，渾無奇特處。問禪禪不知，問教教非熟。嬾散三十年，人天忽推出。握條短杖藜，打佛兼打祖。」


** 天樹禪人請讚

「　髫󵊮傑出，三巴三峽。做箇禪和，沒傝沒􂴅。錯過春秋，五十有餘。住持已滿，十大名剎。噫！原來熟處難忘，只得將七將八。」


** 天柱禪人請讚

「　謂是老僧像，全然都不相。若將作影響，欲讚返成謗。噫嘻！堪笑者阿師，握條大白棒。」


** 天池禪人請讚

「　婆心為人，握條拄杖。東打西打，天謗人謗。呵呵！堪笑不知痛癢，都來依葫蘆畫樣。」


** 常明禪人請讚

「　道是老僧面目，全然無甚可述。不如翻轉面皮，天下浩然獨步。」


** 月朗禪人請讚

「　即字即像，留來供養。離字離像，人天榜樣。字像俱非，破山和尚。」


** 靈隱門人請讚

「　󵊮經六十九，作事不唧溜。撞著惡金毛，遭他咬一口。莫是萬峰中破山，病叟現身雙桂堂，面南看北斗。咄！」


** 師林禪人請讚

「　千出醜，萬出醜，無奈兒孫繼其後。一日三度瞻禮，不惟有益，返惹人咒。咄！」


** 心朴禪人請讚

「　名欽四海，道重天下。人若問著，驀頭便打。呵呵！堪笑胡椒老鼠，毒氣恁麼惡辣。」


** 可可禪人請讚

「　身披法服，道出尋常。手持白拂，儼如放光。噫！未審此中說何法，當機拄杖著忙。」


** 雲幻侍者請讚

「　棒不打人，塵生一尺。縱然有眼，倚墻靠壁。噫！任教拄地與撐天，還借拂子頭出氣。」


** 丈林門人請讚

「　曹山酒，臨濟棒，惟有老僧更倔強。撞著泰山石敢當，逢人痛與一頓棒。咦！試問何人？破山和尚。」


** 大吼門人請讚

「　種自渝城，姓標蹇氏。大竹生長，枝葉遍地。嘻嘻！笑殺尒與我，同坑土無異。」


** 本源門人請讚

「　天上天丁舉世無比入廛垂手逆行有幾呵呵堪笑三巴國內難著渠萬竹山前與人煩惱與人懽喜」


** 壁觀門人請讚

「　一手執杖一手撫膝試問如何有所不必咦條條直直儼然是覿面逢人道不識」


** 水月禪人請讚

「　󵊮經七十污人紙筆畫又不相描亦不似道行江北江南禪通山間水際呵呵堪笑不唧溜的老漢解說波羅蜜咄」


** 印水監寺請讚

「　曹谿水源天童木本雙桂飄香四海難隱呵呵堪笑天人師與一切冤親平等」


** 寂光門人請讚

「　無名無像先天兆有是有非後覺知不涉有無真面目永遺代代天人師」


** 靜行禪人請讚

「　棒頭有眼爍破天下撞著箇人一戮便瞎耳其聲兮似恰窺共色兮惡煞呵呵堪笑雙桂老凍儂逢人一味鞭撻」


** 參之侍者請讚

「　髼鬆螺髮妙年青姿握條拄杖打人祖師若知痛癢相繼承之呵呵堪笑世人何其太癡」


** 本空禪人請讚

「　者箇老和尚顛倒渾無然一任佛與祖都盧喫頓棒噫自從胡亂後三十󵊮不少鹽醬」


** 易菴西堂請讚

「　千古一杖萬󵊮一念魔佛俱非誰通一線咦也是矢上加尖空中掣電」


** 耶湘書記請讚

「　破頭山上喫交福城東際開口揚聲只教痛煞沒箇
人來對偶噫嘻也是蝦跳不出斗」


** 雲拙禪人請讚

「　曾住破頭山尪贏甚不堪口唇猶剝棗病面若藏柑榾柮火供暖㲯毿衣避寒龍天推出世留與在人間」


** 石幢首座請讚

「　萬竹山中打坐雙桂堂前鼓舌一任鑽龜打瓦總教痛快不徹咦逢人一棒一條痕機下一掌一握血」


** 天竺禪人請讚

「　白棒打人鮮血遍地要知痛癢始識其意呵呵堪笑臨濟兒孫倒有些惡辣氣息」


** 無私維時請讚

「　󵊮老六十有三口頭終日喃喃說些沒滋味話與人放曠打憨噫手持一柄拂子試問諸人好參」


** 百城門人請讚

「　握杖不打人知是機不濟始信頑石頭顛三並倒四謂是吾之真況無衲僧氣呵呵堪笑川老蜀魔宮虎穴游戲」


** 六岫首座請讚

「　󵊮登八八返倒瀟灑竭力為人人不知也秖握一條白棒付與天下兒孫撞著佛也是打魔也是打」


** 三止禪人請讚

「　握杖為人人多生障直條條地絕其伎倆且道是誰破山和尚」


** 深省門人請讚

「　者箇老凍儂隨處得自在揮麈山石間說法俱無礙有時看雲去雲來有時看華開華落咦一任四海五湖卻把老僧勘破」


** 禦木門人請讚

「　本是四川川老蜀逢人驀面震威咄不知此意是何如山自青兮水自綠」


** 忍微門人請讚

「　得粒金粟撒遍天下一雨二露三冬九夏果蜀華吳滅梁生大若聖若凡沒傝沒􂴅有時高高峰頂立超佛越祖有時深深水底行痛打臭罵率性撥轉蘆頭慈航倒駕呵呵如此行徑反增聲價」


** 耕雲門人請讚

「　萬峰活埋雙桂飄香一般意味千古難藏狂蜂亂舞粉蝶伏墻一條拄杖驀頭便打唯要人人點首皈降」


** 當臺門人請讚

「　打又不嗔罵又不喜一日九拜活活咒死老僧薄福與世人作箇綱紀」


** 雲嶠監院請讚

「　遠繼曹谿近嗣龍池破山末後好老面皮咦漫道源遠不絕永作人天之師」


** 穎初首座請讚

「　一又不成二又不像惱殺丹青百古百樣未知是誰破山和尚」


** 笑宗門人請讚

「　本是竹陽老僧為人一味甘貧杖頭有子氣終只想打人咦也是路見不平」


** 指北知客請讚

「　華開檇李果熟蠶叢驀劄撞著電卷雷轟咦子去江南歸來與吾金剛圈栗棘蓬」


** 西來禪人請讚

「　手持白拂身靠幽石東土婆心西來大意擬欲讚謗翻成賸跡咦也是餬餅裏呷汁」


** 朴存禪人請讚

「　惱煞丹青出吾百醜眼橫鼻直河目海口咄說出幾句毒死人話一任禪和南奔北走」


** 兩石上座請讚

「　口似磉盤眼如掣電手持白拂當機浪卷左拂兮佛也不前右拂兮魔亦不見任渠搬盡伎倆且向第二頭侍者邊挺身自薦」


** 立雪禪人請讚

「　是相是真罵亦不嗔是真是相讚亦成謗讚謗俱非泯絕真妄如是平等轉大法輪至令信者疑者無復以此為憑」


** 伯符法孫請讚

「　欲吾真字即吾真像字像俱非冥然何狀」


** 石雲禪人請讚

「　󵊮方六十有二作法顛三倒四說是破山和尚偏然到底不識」


** 紫芝法孫請讚

「　頭髮髼鬆揮麈談空山巔水際行止如龍道是破山和尚也是喚甕作鐘」


** 密旨禪人請讚

「　萬竹山中雙桂堂前捉摸不住孰聖孰賢若道是破山和尚夢到驢󵊮」


** 燕石法孫請讚

「　將吾字兮作吾像即此乃為真俱養若道老僧返顛倒劈脊痛打三十棒」


「　身靠幽石手持白拂無法可說但觀瀑布左右侍者拄杖如意適全其用不拘文字呵呵堪笑者破山病叟令人嘻令人戲」


** 三璧法孫請讚

「　生不逢時處於惡世棒不打人倚墻靠壁只用三寸綿軟舌說去說來沒蹤跡咦也是糊餅裏呷汁」


** 牛目法孫請讚

「　惡性頭陀非佛非魔握條拄杖如何若何驀直打人機扣禪和咦也是平地生波」


** 徹靈禪人請讚

「　拈塵說法人莫之曉慈悲之故只得落艸咦拄杖靠背虛空笑倒」


** 法印禪人請讚

「　數十󵊮來說法行道經歷艱險無顛無倒呵呵堪笑拂子亂拂拄杖一棒棒倒」


** 發印禪人請讚

「　字像從來沒兩般兒孫滿地得安然幾將欲入蒼龍窟只恐時人去妄傳」


** 靜浪禪人請讚

「　遊戲山林回觀山谷握條拄杖逢人便咄打著箇漢指條活路嘻嘻惱殺丹青寫吾皮露吾骨」


** 發榮居士請讚

「　握杖山水間以之恣遊戲看來人世中幾箇空名利珍重老維摩供養亦如是」


** 修福禪人請讚

「　道真必是假道假必是真真假俱不立且道是何人咦也是髑髏裏眼睛」


** 湛宇禪人請讚

「　者箇毛頭毛腦佛法有所不曉握條白棒為人端要驚蛇打艸」


** 繼六禪人請讚

「　坐盤陀石手執麈拂細思量起口說不出噫也是鎮州蘆菔」


** 見南禪人請讚

「　靈山發脈曹谿始嗣流派馬駒道昌臨濟噫嘻至我天童兒孫遍地」


** 天鏡侍者請讚

「　打人棒頭撐天拄地正見撥開光徹三際咄雖然沒甚恩威返道有些虎勢」


** 守一禪人請讚

「　物外諸身諸身物外一條杖藜周遍法界噫嘻堪笑老凍儂猶有鄉情在」


** 本來禪人請讚

「　徹骨為人無一物打風打雨令人怖有時立在妙高峰四面八方沒回互」


** 何善人請讚

「　竹陽百姓臨濟遠孫二諦融一一非所存致令見者聞者供養者直教棒下薦取無生」


** 海玉李居士請讚

「　󵊮經七十常住在世鬚髮皓然眼橫鼻直呵呵堪笑此老翁連自猶不識」


** 大奇禪人請讚

「　無像之相是名真相但著點染巳成別樣若得不別不在丹青筆上」


** 洞源禪人請讚

「　者箇禿物穿紅穿綠惡貫人天來觀瀑布任是高山流水華木石竹一段風光盡向拄杖頭邊獨露」


** 本一禪人請讚

「　握杖閒行山間林下看雲飛看雨灑逍遙物外何人問者莫道破山老宿開口便打」


** 尒獰禪人請讚

「　六十甲子牢籠不住四十僧臘打擾不開又值󵊮荒世亂只得學箇癡獃咦拄杖頭邊出佛祖震威一喝吼如雷」


** 彼岸禪人請讚

「　江南江北幾曾行腳天上天下惡聲已播見者聞者供養者快得安隱即得解脫」


** 心空禪人請讚

「　生處竹陽出世高梁六十有五經幾相忘忽然撞著
丹青寫吾骨格供吾衣裳」


** 忘我侍者請讚

「　如汝髼頭無是髼頭若無是者無二髼頭呵呵談笑遍天下沒人與我同流」


** 渭陽金居士請讚

「　烏髮碧眼燕額虎鬚為人切處拄杖不離打得徹骨徹髓莫教分肉分皮咄」


** 繡石禪人請讚

「　圓頂方袍嗣祖英豪墮在其數一世眼高呵呵堪笑錦江理沒卻來高梁震威一喝」


** 悟玄禪人請讚

「　者箇老和尚生來沒勾當逢人不說禪開口便成謗圭角太露兮日就月將形神最妙兮百般五樣呵呵笑煞天下人不識破和尚」


** 月如禪人請讚

「　口若磉盤說法無聲逢著便棒何疏何親咄也是弄鬼眼睛」


** 凌虛禪人請讚

「　體吾真識吾面一切聖凡如閃電呵呵笑倒老維那一下鉗鎚兩處薦」


** 東也侍者請讚

「　若現半身若現全身拄杖在手勿論疏親咦魚龍眨眼鬼神喫驚」


** 昌昌禪人請讚

「　遊戲山林看華開落已知生滅無得無說咦也是一番行腳」


** 雲谷禪人請讚

「　嬾散自若志耽丘壑以何為人拂子當頭一劃」


** 明暉禪人請讚

「　為僧不習威儀端要敲骨打髓手握一條白棒逢人
直打到底雖然當下不徹過身卻了生死咦」


** 湧泉禪人請讚

「　握條白棒不順人情逢佛遇祖一並施行咄始知不枉為臨濟兒孫」


** 南溟禪人請讚

「　出世三十三名剎五處五佛法總不知只解打口鼓」

破山禪師語錄卷第十七

(荊州善信　姚君之　詹洪耀　王元海　熊
洪璧　樊發仁　胡養讓　于發修同刻
破山和尚語錄第十七卷　堆藍性同禪人對
　秀水謝文英穎仙書　倪君亮子天章刊)

(康熙庚申年季春月嘉禾楞嚴般若坊附藏流通)

破山禪師語錄卷第十八
當陽玉泉嗣法門人印正等編

* 雜偈一

** 金粟辭師歸蜀

「　適來此處寄殘身不覺疏慵病日深慚愧坐消檀信食躊躕辜負行人心艸鞋腳底龍蛇兢拄杖頭邊佛祖沉八萬四千功德聚了無一法報叢林」


「　業業瞻風五六秋腳跟下事愈沉浮且隨夢眼回川去刈把山茅來蓋頭火種刀耕糲粥飯于騰萬倒養高流有時穿著吾師鼻拽向人前賣不休」


** 辭檇李檀越

「　打水魚頭漸覺酸不如歸去且圖安零星佛法奚終用些子離騷曷足歡月冷南山飄箇葉舟行西國入重巒此方未盡鋒鋩興在處推蓬下釣竿」


** 次我劬樊總制韻

「　兩來此地適奇逢一棒當頭繼祖風行腳尚乖荊棘路歸家應笑野狐蹤忘機喜見窗前鳥落節愁聞飯後鐘不是老僧多賣弄長人筆底逞詞鋒」


** 復法弟石車和尚

「　自喫吾師痛棒來通身惡息吼如雷艸鞋巳解翻龜背破灶先能出鬼胎潦倒然燈交露柱癡憨彌勒笑樓臺話長話短隨豐儉一任禪和臭口開」


** 復君山文督學

「　古音落節阿誰調客作隨人敢見招日聽妖氛將瓦解時聞劫火正冰消填溝癩犬難搖尾塞壑饑民易折腰雖是與君同陋巷聖賢一脈不寥寥」


** 懷和石孫居士

「　不枉同開選佛場相隨八九野郎當華開檇李承君力果熟蠶叢在我揚煙雨樓臺惺醉艇峨眉山月照禪房此情此景人難盡付與曹源流派長」


** 壽培之李總制

「　威鎮蜀南與蜀東賢豪傑士盡輸衷桃園果熟邀僊子巴國民頑起化公義膽忠肝扶社稷血衣汗馬鼓玄風而今秖用綿軟舌說徹洞中丹鼎紅」


** 宿玉屏山

「　玉屏高聳萬山中道涉懸崖路欲空一箇病僧閒憩錫兩行雲樹怪嘶風禪床夜永驚清夢佛殿燈澄省舊容擬把缽盂吞日月為憐居者要降龍」


** 因事感懷

「　年將六十覺顛連病眼空華從自妍不住雲岑隨鶴舞忽逢魔子索腰纏栖心竟到貧如洗格物愈期富若淵漫謂松堂星月冷鉤錐時對野狐禪」


** 雙桂警眾

「　朝朝縱逸三家村靠壁扶籬倚樹根叫笑不知參有路狂歌翻謂學無門將期道遠絕孤獨豈料法微殃子孫醒眼看來渾是夢希賢希聖復何存」


** 天祐遣懷

「　卜得山居歲月艱身貧覺落許多閑無煩香積頻吹火嬾拄柴門早放參衲被蒙頭酣睡足糲羹塞腹耐饑安也知樂道因時逐豐儉隨家莫妄攀」


** 警緇倫

「　出家僧行有千差莫道形同無正邪瞥爾不遭溫飽鎖俄然又帶靜禪枷儀容濫膺人恭敬過惡輕遮鬼錄查叮囑緇流休錯會羽毛鱗甲失袈裟」


** 平西營居

「　隨營縛箇茅茨住八口三餐歲月艱乞食杜門僧空走買糧斷路客無還安心學圃蟲苗稼舉意逃荒虎野山種種愁衷對鳥語高飛莫妄忘其間」


** 插秧口占

「　三家村裏老農忙未得天明閒普柳垢面去隨泥水
淨閒身來逐鼓鑼狂歌聲大發倦人膽笠影橫遮散雨光雙桂住持非剋薄要將底事勝諸方」


** 茶臺山居

「　九嶺山中九帶禪一谿風鼓一蒲團時聽古洞傳新律日舞枯藤惺舊顏壁立豈堪容意馬崖虛擅可縱心猿此中不許紅塵到破衲和雲枕石眠」


** 從軍行

「　削髮為僧三九󵊮將期此世得完全誰知趨吉遭塗炭始信乘危受倒懸濟眾日攜解虎錫從軍時荷趕山鞭老來不問賢愚節半學兵書半學禪」


** 忠路大樹堂與雪眉上座言懷

「　隨遇安身到九夷頑機莫化自凄凄無心學得偷天日有口宜將挂壁時城地況同山地靜世廚豈異香廚齊爐頭撥火拈新句益我師徒解皺眉」


** 夏日訪虛白禪友憩蟠龍洞

「　為尋知巳此經過忽聽風濤汎碧波消暑不須吞半杓穩龍奚用怒多訶蠻生石甲疑滄海旋長風藤別薜蘿擬議欲貪堪說法白雲催我上高坡」


** 母難有感

「　閒將筆硯展愁眉寫上雲箋雨淚垂報滿百󵊮思去半眼高一世覺來遲從前知巳今何在格外交肩始信誰莫道我儂空我相人人尤命不尤時」


** 午日復太常古文學

「　萬峰白兔若萍蹤兩度無依惆悵中峻壑不堪眠艾虎瀑巖豈肯臥蒼龍王城乞食攜盂嬾野戍談兵握劍慵數日蒲樽非得意還尋藤笠與君通」


** 復東林黃居士

「　每每事從叮嚀來句裁裁句句誰裁蒲團對月塵心破拄杖逢人夢眼開灊水魚龍奔浪靜宕山狐兔逐雲猜想君舊有登壇約相共拈華七寶臺」


** 復象崖上座

「　吾儕蜀地幾經秋煆煉山童解牧牛水艸頻頻饑復飽鞭繩數數放還收披蓑日演松間月揮麈時驚江上鷗六處煙村難覓跡一聲麥笛喚回頭」


** 復澄靈禪師

「　因僧問我西來意話及居山有數年折腳鐺煨三合米爛麻繩補一條肩雲根每見穿危石月渚常流透碧泉恍惚不通方外術時添艸料瞎驢前」


** 和水月禪師韻

「　五湖風月罷孤征駐錫山隈近虎城日誦貝多遮耳目時吹麥笛樂昇平鳥飛枯樹樵留影華落泥田缽應聲今古聖賢無異路相承只貴眼雙明」


** 勉祗園禪師山居

「　奇逢不覺四󵊮頭志節孤危迥上流乞食爛瓢過玉爵禁寒破衲傲王侯遼天拄杖斷還接脫鼻芒鞋棄復留欲學隱山聲價重無何谿口菜波秋」


** 送性空禪人歸山結茅

「　行腳多󵊮計已窮誅茅隨處結茅蓬道餘何用三條篾行滿非從一日工空口缽盂常上醭實心拄杖每生蟲枯腸漫向人前寫褁米深山制毒龍」


** 與文初禪人

「　搜盡枯腸無一字傾湫倒嶽任施為泥牛曾向野田去木馬長驚柳岸移怪石若聞應點首奇華如見也生疑老僧不是頻饒舌痛為禪人惜兩眉」


** 復宗白上人

「　杖影翩躚落小谿魚龍輕觸亂招提不隨跛鱉吞香餌安做癡蠅逐臭醯肯縱禹門奚點額欲騰霄漢始為題筆尖衷曲付猿鳥叫遍天涯徒自啼」


** 訪空如禪人

「　莫道相逢不相識今朝相識又如何曾聞壁上高僧
輩試看江頭漁父蓑雪夜但將綸線理鐘沉漫把纖機梭我來不問人愚智惟有松扉挂薜蘿」


** 哭雲門湛然和尚

「　師逝江南動五湖光潛特地水雲孤白沙堆裏霾松月濁浪谿邊淹濟蘆顯聖宗風千古韻天華貝葉一時無昔來覿面法堂上今日如何哭畫圖」


** 弔福嚴費隱和尚

「　忽聞吾弟歸何速益我勞勞苦不休西蜀高梁驚雨淚東吳崇德冷煙浮人天福果纔生色佛祖爐錘又值秋願得早開三峽口木鵝展翅五湖遊」


** 舟中弔震宇張都督

「　雄雄氣宇出都門兩岸蘆華風月迎玉帶更增山海秀錦衣逾顯鏡臺清洗心愛聽名僧話染耳愁聞貴子聲莫是洞天閒骨董偶來塵世暫為賓」


** 弔太常古文學

「　筆硯同心剛兩󵊮何期先我去逃禪蠹魚欲吐三生夢小玉頻呼一粥緣倒砌殘紅誰解舉摩天嫩綠自能妍可憐昔笑今成哭冷淚如冰落柩前」


** 弔榮吾姚薦紳

「　忠孝仁人欲盡之惟公不與眾相馳亂機靜壑安天日治況封疆樂地時家廟已增千古慶錦堂早謝一身遺漫言聲價無泥水尚繼凌煙有去思」


** 悼李邑侯遇難

「　字之宦海汎扁舟風浪徐經逐石頭伎倆日撐還就岸機關用盡別成讎忠肝義膽將何益蠅利蝸名豈自由堪笑時人不解薦頻拋白骨露荒丘」


** 弔象崖門人

「　遙聞鐵鶴巳翀霄留下空巢期寂寥瓢笠恩隨雲水散風幡義逐雨華飄廿󵊮鼓粥終初志十處開堂始是豪同汎錦江三峽上豈知爾去益吾勞」


** 弔破雪門人

「　將謂驢年一禍胎誰知先我別塵埃空搖斷舌法堂冷遠送殘衣方丈開四海傳聲驚木落三巴取淚灑吾儕專人特地來相語願子靈機永古錐」


** 弔默石門人

「　不覺已經歸二七孤光寒影落平西伊蒲妙供勤來學寶炬冥錢識所知成佛尚同翳在眼就中奚取蓮開池臨行忍聽諸方罵媿我鉗鎚未辣施」


** 弔覺城門人

「　歸蜀經今三十秋逢危遇險落沉浮雖將缽袋期推托豈料萍蹤不怨尤道邁羅山堪繫鶴堂開錦水可停舟只緣緣分生修短苦我無成到白頭」


** 弔心海法師

「　前面尋君未面君今來特地感何伸空留講肆奔雲水驀剔孤燈示暗明千佛尊尊誰欲做殘經卷卷自敷陳我來冷淚流霜眼半洗空山半洗塵」


** 弔玉屏山無著禪師

「　絕頂孤峰結艸標修行得力業來消了知魔障禪非遠始信西方路不遙鐵脊豎枯堪有定蒲團坐破本無聊老僧即此權為弔常寂光中媿我曹」


** 贈密空禪友伴親柩

「　瞿曇摩耶一坑埋免致兒孫疑去來霜樹葉吹風引日金河水瀉石生苔道殊半滿誰堪委機合偏圓孰肯裁不是密公高履處空門那有活棺材」


** 聞虛白友人訃音

「　積懷將謂還同居豈料專人報訃書百世愁腸斷易續萬󵊮愛網密難疏風高白兔隨亭冷雲滿蒼龍聽岳呼驛路若前車馬縱荒荊欲待阿誰鋤」


** 留別石砫嵩山馬司君

「　南濱石砫景幽幽杖影飄然信意遊逸目莫過山與
水或高或低聲濟濟山林為我生雲愁我遠山林色正秋倦鳥欲啼霜樹上狂猿伎倆空惆悵栗橙無意戀枝頭開落有時還放收霄漢不能遁其跡東西南北安拘繫扶搖之氣吞斗牛佛祖位中何所求此去涪陵二百四頻頻舟馬往如織留題奉別我檀那福永壽彌同劫石」


** 福城留別

「　住持千日好言別一時難去水留能復來雲定不還人天追意急瓢笠放身閒欲會必何處相逢只指彈」


** 寄別法弟石車和尚

「　共葉連枝句臨行話別難且飛千里錫聊挂一風帆燈燦城東塔華開金栗山艸鞋蹋遍處漫作水雲看」


** 登太白崖

「　太白危崖坐舞華飄杖藜穿人鼻孔句為我省詩脾調古噴寒玉風高長紫芝詞壇騷骨在付與林鳥啼」


** 過白兔亭

「　白兔何時去亭空歷有年塵埃堆半壁詞賦疊三川古路重荊棘靈泉接洞天潔公新此地卻以待蹁躚」


** 次東川呂相國韻

「　病骨南征日剛逢毒熱時七重天可上九節笻安支蜀道明驚險吳顏暗密移不因法乳約瓢笠復何之」


** 宿九峰山

「　不負道情約來投一宿覺忘機同虎蛇出語類木鐸聾瞶馳復驚林泉志初豁臨行喜二雲時話月小大」


** 贈養玄譚向化侯

「　獨踞雲陽地萬民咸賴之如天盡企仰似海任奔馳容易叨恩寵誠難克己私幸黏張傲骨隱顯應今時」


** 贈士心譚慕義侯

「　立定腳跟處鬼神尚莫知纔開決勝地已致倒邊籬結舌來戎馬聞風先杖藜悔無良晤語鞭影追遲遲」


** 贈西崑譚涪侯

「　海內擬賢豪惟君居上首能為將相師解作獅子吼壁上之高僧江頭之釣叟夙因啟自吾試問當機否」


** 贈君維余僉憲

「　為尋金石友得得到天城始信昨來士應知箇裏人松堂時未久桂閣月初新談笑聲天下恐驚世弗仁」


** 贈梁山林邑侯

「　鋤荊開故國剪蔓撫殘黎任怨一時恨留芳千載思守城多虎豹搆屋廣茅茨指日風雲合道傍添口碑」


** 贈祐衢李廣文

「　十六󵊮來也雲雷久未聞豁然醒大夢始適困淵鱗擬鼓風徐至高飛翅疾生想來文運泰否極數當亨」


** 留別蒼松上座

「　漏聲催欲盡寒夜獨悲吟殿滿燈光靜窗橫雪照深三思詩眼疾孤枕念同心寥落一身外萍蹤何處尋」


** 別流長蘇居士

「　祥符分袂日及第已心空書債半生夢佛冤千古風食牛氣乳虎吞海勢太鵬珍重臨行句火蓮繼此宗」


** 贈馬孔育陳天毬過訪

「　楊柳池生煙垂雲接大賢投機畢竟棒得意便忘詮薄粥奚留客麤茶尚荅禪山居伎倆別夜板不成眠」


** 贈大休法師

「　雖未交肩久咸承佛印來記君為大樹敕我作浮杯機別瑚璉器道殊府庫財依依況不諾萍水復何裁」


** 贈靈木監院

「　老僧分半院與眾同甘苦本為人調羹益勞我口鼓天中快蒲樽盛節懽艾虎珍重理叢林他󵊮吞佛祖」


** 贈怡聞座主

「　數󵊮鑽故紙一旦卻知非有口挂壁上無心安鈍機佛來山霧廣僧靜洞雲稀忽地蒲團破相將罵所依」


** 復匡山李居士

「　病骨填溝壑渾忘天地秋不知昨來士是我舊時儔闊論群英節誠分千古憂試看玉帶叟今復出人頭」


** 復忠路敦源覃司君

「　遠承嬰念重得此適心安大樹鳥來集虛堂雲復還瑞圖添柏子苦李破三關今日重拈偈他年多指南」


** 贈李君石不仕

「　此道雖消長仁人一任之處窮兼處達誰智復誰癡造物皆由命欺公盡怨時寧將節志苦匪聽利名移」


** 送士心譚檀越赴川北蒞任

「　久未得良晤心前身不前病剛纔有省馬墜卻無緣置我老溝壑成君樹聖賢四川川北近一臂始摩天」


** 送維敘田居士蒞任

「　開民何等福感我歸仁人政暇學農圃禪餘惺物情盛山生瑞色臨水罷清津況有登壇約秋風豈謂貧」


** 送鍾山陳僉憲

「　旅邸得良晤投機索我詩我詩不文字文字非所之快我棒喝習醒人迷悟岐雲山杳莫定談笑復何時」


** 送雲嶠禪人住山

「　幾來相共住欲去隱深山器界覺寥闊根身何往還蒲團挂霜壁竹杖倚闌干任是龍蛇競收歸不斷間」


** 送穎木法孫行腳

「　吾孫長夜夢一棒覺深省先聖病離師老僧懽自肯石頑尚點頭磚鏡奚安枕此道阿誰知曹谿源未冷」


** 送井覷法孫歸宕渠

「　欲我投機句投機非淺淺震喝若雷奔怒棒如雨點打徹石人頭撥開正法眼問渠渠不知此道終綿遠」


** 送佛冤法孫之江南

「　說起江南行心中難割捨艸鞋腳底忙竹杖肩頭把前路黑漫漫聿身光灑灑去來彈指間我問荅何也」


** 寄語齋李孝廉

「　千里何同風七枝佛尚宗知君久矣薦愧我適纔通欲跳金剛圈須吞栗棘蓬此關不勘破端受人牢籠」


** 寄壁觀上座

「　雙桂飄香遠聞風蝶亂飛歇狂雖八九鼓舞任芳菲易摘枝頭魄難窺月裏微清光誰不欲分汝弄斜暉」


** 寄無塵禪宿

「　同里悲秋晚夜長覺夢多呈編高學步錄派別餘波曉鷺守谿岸暮珠布網羅想來滿饑腹白髮老蹉跎」


** 寄蒼然禪人

「　老僧飄泊外歸信尚遲遲只為繫吾腳所開雜華期雲煙生缽袋暑氣阻征黎寂寞聊無寄扇頭賦此詩」


** 寄古高源法孫

「　源頭一鑿開萬派吼如雷可以豁聾瞶宜將惺去來落華偏有意流水正無埃且喜賢孫得時分潤我儕」


** 寄五眼毓法孫

「　一棒撥人眼虛空粉碎時了知獨足立方釋死生疑頑石應點額桃華動笑眉臨風寄羽扇僊佛亦如之」


** 寄竹山多福夏護法

「　欲行君子道竭力為人難不入獰龍窟安臨猛虎山蘇民志鐵鑄報國心幽閒即此盡肝膽如坡解玉還」


** 喜友人話舊

「　鄉曲情愁慘其聲不忍聞幸從天寶寨尚獲地靈人瞪目風刀遠客心雨箭頻勞勞氛宇內清勝得誰能」


** 示秋水西堂

「　去來逢酷暑冷熱逼枯禪一載空法相三生了世緣關頭驀豎指客夢枕湖天珍重臨行句買山不用錢」


** 示百城禪人

「　杖笠入高梁三冬始歇狂愁腸思欲斷客作意將忘荊路穿雲鳥嘉聲到夕陽想來原不隔即此便承當」


** 示穎初禪人

「　儀容藏百拙筆氣走千山引動風雲合翻疑星月還竹聲驚野鶴松影弄幽關不盡胸頭物權將作指南」


** 與忠宸張居士話舊

「　肝膽不可秘相逢話舊奇尋詩缽煮月摘句水生芝訶凍幽人嬾臥陽逸士疲與君終志節益我在何時」


** 示兩石禪人

「　幾度來巖艇詩瓢未盡懽欲離文字學且逐水雲山拔劍安人忌揮鋤得路還此行真太息無復弄釣竿」


** 示青萃禪人

「　禪人搆逸居時與情尚疏磚鏡照成佛危崖陞官圖老僧曾寄榻新額亦前書今復扇頭寫寫君樂艸廬」


** 示指北禪人

「　曹谿一滴水遍滿閻浮提枯木霑春力殘華落雨時吞雲開正眼吐霧活端倪珍重臨行句歸家猶恨遲」


** 示參之侍者

「　與吾相侍久漆桶快何如逐日三呼喚臨時一句無布毛吹意密庭柏話榮枯即此懸遠讖頭驢糞五湖」


** 示止止禪人

「　世亂人心亂東西路莫論杖頭驚鳥夢螺響落猿魂艸木疑征錫雲瓢別野村住行須好伴似我若萍情」


** 示三明禪人

「　從未書一字其字尚難書欲知此書字其字滿江湖我亦從難學君持漫易符再三並再四莫與世人殊」


** 示不我禪人

「　老僧纔病起禪者來索書不會文章賦安能山水圖揮毫無筆力裁句有思殊漫道詩脾滑口開一字無」


** 示自誠戒子

「　來受老僧戒與同諸佛等生生不捨離世世超群品靜室翛然坐心頭徹底冷老僧信筆書為汝發深省」


** 示雲田法孫

「　山居喜白雲出沒太勞生匪有摩天翅寧無遍地情薄田堪借宿深澗欲鋪平散漫隨風致榮枯起臥鱗」


** 示公調吳居士

「　我法對君說君機對我寫墨華笑水雲棒喝驚松舍愈覺復愈疑轉疑堪轉者試看不物前誰是誰非也」


** 示三客禪人(時師寓三臺)

「　扣門識賢者野外話頭回壁透安心旨機投結念灰長松富一枕短錫聲三臺戲語益君省怡然笑我儕」


** 示泰寰李居士

「　靈山曾有約今日始相知雖未得玄秘巳歸無上師善緣漸共長福果頓同施我以特相贈君恩孰報之」


** 示印殊殷善人

「　佛語心為宗無門為法門心雖人人具不識心之靈常在動靜中亦復時見聞可得六根淨覺迷處自冰」


** 示悟徹善人

「　住世即出世並無兩般理若知渠是誰即便了生死可謂如來印即同佛所使珍重善人依老僧無別旨」


** 示尼常樂

「　受戒登佛位即同諸佛子是大因緣生便證無生理以此是佛學學亦安心旨日久月又深珍重威儀耳」


** 擬燕送醒世尼歸忠南

「　試看梁上燕來去自應時得步舊巢跡頻呼新阜泥作成安樂處復憶翀霄兒忍苦全其節高飛誰為誰」


** 壽培之李總制

「　仁壽同天壽民安即國安錦江成字水鷲嶺現巴山松竹梅三友鹿龜鶴一班都來舞殿下預慶紫泥頒」


** 壽太府潘公

「　時值正春省聞君初度臨不知霜鬢白只見香禾青國復天心順民安農業寧短章非所贈相共說無生」


** 壽首四譚銓部

「　相共無虛日昭昭耳目新罔知從上事大負苦心人忠孝重賢節綱常尊大倫無生真極樂何復學長生」


** 壽向化侯譚養玄

「　舟汎文武水山分楚蜀雲不昌忠義節安繼祖孫榮灩澦砥三峽瞿塘疏五丁陣圖開地道仁壽起芳聲」


** 壽涪侯譚西崑

「　我參居士禪居士知禪否南浦從六松西崑栽五柳輕煙弄羸鶴薄霧驚霜叟壽比江心磯長生共不朽」


** 壽總戎譚任卿

「　華封六月一甚喜祝三多開國勳臣子安天脫趣歌四野香禾熟五湖雲客過老僧亦預數共慶壽山河」


** 壽總戎譚虞卿

「　見水有消長見見復何如自此罔知處誰將理合符計君無量壽況我名數珠三歲與今歲相逢沒異途」


** 壽總戎譚永譽

「　此日壽亭誕喜君先一期威名播宇宙義氣振鬚眉池舞菖蒲劍山搖艾虎旗古今雖有別功業亦如之」


** 壽元戎姜完初

「　王母蟠桃熟驢󵊮種下來生生壽不巳顆顆僊無埃鳥道誠難入蟲門敢易開候君當此日紅白滿瑤臺」


** 壽石砫司君馬嵩山

「　海屋添新籌河沙算莫休鬼神亦弗測寒暑將安偷比若南山石尚頑曾點頭壽乎無所及誰復同春秋」


** 壽桂生秦居士

「　客愁忘歲月華祝幾經心幸錫安天地福君靜陸沉空囊無特物禿筆有餘吟贈以添籌處高標傳玉音」


** 壽西瞿上座

「　蟠桃開有日仁自種驢年枝葉敷天下榮枯放劫前夢崖石虎嘯清味洞猿顛怒起東方朔偷來祝聖賢」


** 壽月宗上座

「　󵊮󵊮逢此日此日當深省髮有兩鬢霜心無一刻冷蒲團枕石床竹杖穿雲嶺腳底恁麼忙如何得法忍」


** 壽總戎姚聖瑞

「　上元多一日燈月互相酬吐燄謙光靜吞雲浩氣浮桃杯剛酌酒海屋復添籌比若南山石雖頑亦點頭」

破山禪師語錄卷第十八

(芙蓉信官彭應舉　楊應龍　州信官王聯
芳　艾奇英　武昌信官馬海山　蘄水黑里
盆信善李超浚同刻
破山和尚語錄第十八卷　堆藍發悟對
　秀水謝文英書　倪君亮子天章刊)

(康熙庚申年季春月嘉禾楞嚴般若坊附藏流通)

破山禪師語錄卷第十九
當陽玉泉嗣法門人印正等編

* 雜偈二

** 遊靈谷寺

「　偶來靈谷法堂上坐聽松聲遞遠鐘莫是誌公時說法廣長舌底露機鋒」


** 過七佛菴

「　拄杖敲開七佛頭濃濃法乳四泓流崖前石虎多驚怪吼起獰龍逐浪遊」


** 宿閱藏菴

「　半是街頭半是山鬧叢叢地自閑夜深欲坐無燈火便把殘經對月看」


** 金陵靜心禪師請題指月軒

「　幾句閑言話滿天中無一句可君前法堂艸長深千尺未敢題詩指月軒」


** 永慶寺

「　踢倒須彌鏡影空逢人徒鼓舌尖紅黃鸝不識吾師意叫落庭前一樹風」


** 崖艇

「　孤艇危崖款乃聲而今滿載未通津天僊橋自牢關鎖直至驢󵊮不放行」


** 圓津禪人請題推蓬室

「　船子推蓬數十秋一朝取食到鉤頭煙波不許人偷住帶月和魚卻覆舟」


** 佛恩寺除夕

「　二十餘年山海遊歸來特地一場愁兒孫伎倆驢󵊮盡難盡佛恩深莫酬」


** 宿三臺寺

「　夜宿三臺景物幽夢魂深入古谿頭魚龍不許淹留住放出波心月滿樓」


** 寓三教寺

「　為月開門笑滿山光樓聲發骨毛寒老僧無別營清供待客惟將竹數竿」


** 大覺寺

「　大覺堂前無夢人眼光炯炯射眉橫有時爍破四天下更許誰來打葛藤」


** 天福菴

「　天福精藍傍石開藤華幽鳥任徘徊此中結就西方境更不如何雜念來」


** 白兔亭

「　奇異山川忽地靈雲巢月窟復誰新於中白兔今何在笑指崖前瀑布聲」


** 三過蟠龍洞值雨

「　艸鞋三過路頭窮只見蒼崖不見龍轉盻和雲飛杖底打風打雨躍長空」


** 中慶寺水口

「　雲樹千重山鎖之中分一派透曹谿艸鞋也解騎香象截流直上翠微西」


** 雪獅子

「　平空降下雪獅兒牙爪雖伸未喫時引得白拈賊智起連更曉夜要偷騎」


** 木魚

「　鱗甲通身解吼哮皈依三寶勿辭勞連經棒打如何說只為頑皮困寂寥」


** 鐘

「　晨昏走起一聲鐘下下聽來徹底空惟有棒頭緩急處阿誰向此悟圓通」


** 燕

「　去年東住今年西只為翀霄幾箇兒養得兒肥母卻瘦高飛不憶臥巢時」


「　燕語喃喃來上堂隨邪逐惡肆顛狂也知法大機難荷血口徒將挂短墻」


** 拄杖

「　直條條地性忠良遇險逢危善主張歷盡千山與萬水偏能扶弱不扶強」


** 佛手中柑

「　莫道無情不說法無情卻又有多知踊身高七多羅樹也解捏拳誑小兒」


** 竹

「　月明簾外打之遶荊棘林中走出頭拄地撐天應有節雄風猛雨亦無愁」


「　出土獰芽洞劫前離披晴雨勢參天有時作舞風雲際贏得心虛節更堅」


** 竹鞭

「　盤根錯節老山林不守煙霞逐陸沉落在老僧惡辣手追風千里聽鞭音」


** 移新荷

「　種自污泥開白蓮就中無染是天然應知濁世多賢哲豈在隨方又逐圓」


** 即事

「　源頭一滴向東流汎漲聲驚客夢浮不是橋梁關鎖住彌天彌地孰為儔」


** 偶成

「　茅屋深林人罕知悄然做首蒲團詩念來句句無平仄引得冬瓜瓠子疑」


「　昨夜胡人來說夢一天星月照長空翻身挨得枕頭走疑是繩床化毒龍」


** 過瀘陽

「　竹杖肩輿入市廛大驚小怪亂言傳雖無道況垂千古卻有禪名播萬年」


** 留別

「　相逢相別遠桃谿拄杖頭邊雨淚垂點點盡成萍水意不知何處又同期」


「　自別巫山十二峰杖頭腳底意重重分明為了兒孫債拈得三巴飽肚中」


** 世變口占

「　生不逢時業障多無端將我老身磨若能空得無何有隨處披襟唱哩囉」


** 夢中占

「　夢裏人來問道驀頭痛與一拳不知他醒我醒惟見血痕現前」


** 師被蜈蚣螫口占

「　小小蜈蚣百隻臂大悲千手亦如是雖然示現不同途總要令人中毒氣」


** 眾乞開示師拈梨子示之眾不契遂占此

「　雲水紛紛覓指歸病僧倏倏頓開扉目前無賸閒具惟有酸梨接鈍機」


** 眾備禮儀進方丈為師慶生師拈拄杖一時打
散以偈復之

「　滿堂雲水亂紛紛竟為吾儕引禍根怒起茶條惡辣辣為人開口說無生」


** 癸巳冬師謂能事畢矣欲建活埋菴于佛香寺
之後時二三子請題師信筆書之

「　韜名晦跡隱山阿雲任高飛鳥任過堪笑諸方水火葬無能奈我活埋何」


** 和會稽女郎三首

「　英姿一旦破風塵把筆三行淚滿身題罷墨華香宇宙等閑不與世同春」


「　肩戈荷戟征途遊虎穴臬巢歲月悠可惜不從忠烈死空將淚墨染墻頭」


「　錯節盤根問阿誰撐天拄地復何悲分明一具風流骨留與風流人淚垂」


** 上天童悟和尚塔前

「　師逝江南十載餘烽煙不息阻征途汗顏擬則機緣去恐我同門罵瞎驢」


** 師泖橋寺冰鏡上人乞偈

「　偶來上鼓玄風吹起波濤瀰望中跛鱉盲龜俱浸殺唯拋一縷釣獰龍」


** 次秋潭大師題茂敘孫居士嘯竹亭韻

「　獨為逃禪遠世尋雙谿橋去水雲深想君共我同流也日坐蒲團嘯竹林」


「　無意時時把念消有來買石得雲饒前村幾箇籬笆竹節節枝枝長過橋」


** 美人卷(呂相國請題)

「　古卷呈來索筆書毫端說法令人蘇圖成一具風流骨時與老僧圓戒珠」


** 一陽李將軍請為小青龍說法

「　現躍飛騰久蜀東功成名遂可行空老僧降在缽盂裏靜聽君王指日封」


** 含輝王居士請題牡丹梅竹蒲萄四畫

「　豐隆富貴天然別錦繡叢中第一苗不逐四時風雨然突出眾英豪」


「　嚴霜寒盡露春色六出香飄傲雪前落得幾枝撐破月清光點點映池邊」


「　風晴雨露倒斜陰話盡節堅虛內心拄地撐天赤骨聿任教枝上葉森森」


「　枯藤茂葉垂多子引得鴉穿並鼠侵珍重主人生愛惜錦堂顆顆復生生」


** 天錫姚文學請題畫蕙

「　華開幽谷正芳芬引得遊蜂亂碧岑媿我詩人無措
手隨風飄落野情生」


** 圓知禪人請題血書華嚴經

「　海墨能書我佛經如何不滿上人心金刀斷舌血流筆寫盡河沙數轉深船子捨身為法夾山掩耳知音不如梵禪客舌尖上轉根本法輪」


** 寄均一契友

「　聞君結箇尖頭屋坐臥經行煨榾柮撥火星飛品字爐溈山公案重拈出噫你也呵呵我也咄咄」


** 號塊雪禪人

「　凝凝塊雪靡同眾例儼若銀山宛如珂月清光爍爍兮梅分餘襲寒威凜凜兮柏轉奇色龐公曾問泉禪客當下聞風而結舌」


** 號白山禪人

「　卉木叢林幾墮淚了無一地可生根衲僧腳底纔輕觸瓦礫石頭皆動瞋呵呵白山白山其惟公親」


** 贈紹光禪宿建塔

「　四野青黃菜麥田中通一竅自天然吾師法性皆充滿永胤兒孫續祖傳」


** 訪悠也上座

「　白雲深處老僧多笑月吟風只恁麼非我安心欺佛祖從來不打葛藤窩」


** 訪西林鏡宗主人

「　斂衣赤腳過西林步步泥蹤蹋翠岑獨有鏡公善著便一瓢惡水洗煙塵」


** 雖愚王春元赴京會試舟中著險請偈復去

「　浩渺洪波始徹機雲雷相送入龍扉涌身躍出長安道已是心空及第歸」


** 瑞虞蕭居士為母誕請偈

「　千古蟠桃味異常等閑不與世人嘗裏頭仁自驢年種一度華開一度香」


** 訪遍周上人

「　貪幽獨坐小齋中話及當年有異同拄杖到山開正眼依然還是舊家風」


** 示心所曹居士

「　一腳蹋破髑髏豁開頂門正眼洞徹虎穴魔宮了知佛心祖膽呵呵任君天下縱橫行莫道破山門庭半開半掩」


** 敬樓孫居士七十請偈

「　七十年前未有身就中孰肯契無生知君已得桃園令莫道重陽菊不春」


** 安然上座入山呈偈師拈此復之

「　畢竟如何是本意腳跟點地鼻遼天萬峰自不行周禮時把芒鞋顛倒穿」


** 與拱北羅居士坐話

「　子期善聽伯牙琴流水高山共此心古調試將今日操坐中能得幾知音」


** 現儒楊居士元霄獻燈請題

「　一機纔動萬機隨出入縱橫任所之只為就中三昧火令人生出許多疑」


** 目光秀上人倣陳艸蟲

「　正言艸蟲光秀放其中秀氣過天壤有時撞著鐵崑崙千古令人無限想」


** 警眾

「　堪笑時人筆硯禪攢華簇錦露𦆆纖若然可當生平事七破蒲團是浪傳」


** 弔西崑譚涪侯

「　蜀東山水起王侯惱恨灘高不讓流委盡一身全故國忠魂千古自悠悠」


** 弔首四譚銓曹

「　五十餘年極樂邦何須更去覓西方蓮華迥出污泥
外狼籍枝頭多少香」


** 弔蒼松門人

「　秖望蒼松鶴夢長誰期巢冷自乖張頻揩淚眼空惆悵依舊收歸破缽囊」


** 弔耳毒法孫

「　大哉法道繼兒孫水有源頭木有根一旦不知誰薄命獨留孤雁淚荒村」


** 重晤本明上座

「　干戈隊裏幾經秋恐我師徒難聚頭今日相逢舒一笑兩城煙水共悠悠」


** 重晤蓮月上座並目語錄

「　一別剛十載道行天下聞足徵平素志處處不人情」


** 寓公高居士西園看新荷

「　久在淤泥裏堆堆出水奇風生魚性悅挨落香滿池突出清波外香風莫可論鼻尖情未瞥空付買舟人何處來奇種孤標出污泥自知較一半信口曰芙蕖」


** 坐禪箴

「　赤肉團強名心似物非物於中靈達者承當剎那頃一失空教十萬程最微密極精明日用尋常當念存靜無跡種有聲擬取卻成兩箇人終日獃獃坐石窟蒲團幾破成癡兀但看庭前柏與松迥然獨露傲霜骨」


** 學道四箴

「　念佛一聲漱口三日若不佛念如水浸石」


「　打魚念經經且是路若不修行如風過樹」


「　戒急乘緩乘急戒緩若不持犯如雞卜卵」


「　一句話頭擊塗毒鼓若不因循如貓捕鼠」


** 病中十二時歌

「　病到子。熱退寒微起。取被加。誰覺誰生死。」


「　病到丑。曉雞盡開口。聲縱橫。幾穿人耳右。」


「　病到寅。窗光射枕頻。眠不住。起聽烏鴉聲。」


「　病到卯。瓔珞粥熟了。滿缽盛。只要肚皮飽。」


「　病到辰。斗室漫經行。鞋蹋破。露出箇腳跟。」


「　病到已。焚香打鼓笛。誰知音。拍拍令如是。」


「　病到午。坐究拈八苦。法安閒。何用強張主。」


「　病到未。無米飯炊至。任飽餐。一種沒意味。」


「　病到申。烹茶活命根。渴可解。漫道趙州賓。」


「　病到酉。落日驚霜叟。擬欲惺。蝦跳不出斗。」


「　病到戌。黑風來迷目。度紙燈。照破無明窟。」


「　病到亥。衲被蒙頭蓋。忽醒來。齁鼾何處在。」


** 頌普明禪師牧牛圖并次韻

「　頭角崢嶸便吼哮。奔兢煙水路迢遙。牧童艸料渾無戀。孰肯平田犯稼苗。」


「　牛兒鼻孔被繩穿。放去收來不假鞭。擬向東西兩處觸。一回入艸一回牽。」


「　󵊮深日久嬾奔馳。雲影谿光逐漸隨。任是上林華鳥過。聲聲難喚牧兒疲。」


「　計窮力極喚回頭。漫把鞭繩閒放柔。七縱八擒縛樹下。山童猶未肯停留。」


「　山間林下水谿邊。一飽無餘慶快然。撒手童兒歸路晚。牛相隨去渾忘牽。」


「　穩眠露地自如如。陽燄空華何所拘。松韻山頭弄鐵笛。輕輕吹醒樂無餘。」


「　南北東西任運中。腳頭腳底艸茸茸。飽餐只賸些些意。留與山童瞌睡濃。」


「　雲牛一片白其中。那有雌黃與異同。就裏欲分纖細子。騰騰任運復西東。」


「　牧童鼓掌自閒閒。始信牛蹤沒此間。遂得殷勤漫且喜。猶存星月照幽關。」


「　人牛頓盡絕形蹤。浩浩光吞宇宙空。明月蘆華來問
的。東風吹起自叢叢。」


** 題梵儀上人小像

「　手持麈尾。身靠幽石。雖不在焉。儼然如是。呵呵。也不向伯牙處知音。只愛打宗門中鼓笛。」


** 題行圓珠上座小像

「　坐維摩床。披忍辱鎧。持塵為人。無人喝采。呵呵。堪笑丹青。恨不與渠描出箇瀟瀟灑灑。」


** 題不二禪人小像

「　長松之下。瀟瀟灑灑。問是阿誰。不二道者。呵呵。經風經雨老春秋。然自不知幾年也。」


** 題茂敘孫居士像

「　者漢痛快。攜僧物外。欲談佛書。指聽天籟。悟是音聲。開茲情解。口耶耳耶。無在不在。咦。嘻嘻。雄心漫作冷灰然。健足且完山水債。」


** 題超然居士像

「　咄哉賢士。曰之超然。優游物外。心性乃恬。可惜不曾遇毒手。至今猶欠艸鞋錢。赤雙腳走。方又不方。圓又不圓。鈍置在紙畫上山水間。孤獨獨地守到驢年。」


** 題西橋陳居士像

「　紅塵堆裏藏身。白法門中著腳。賺去賺來。一生臨危。無得無說。復震威喝一喝云。低聲低聲。切不可驚醒我孤松下底羸鶴。」


** 題良玉施居士像

「　若道是假。眉目分明。若道是真。動靜不形。真既真不得。假又假不成。真假俱不立。畢竟是何人。呵呵。堪笑本源自性天真佛。只為脂粉難脫身。」


** 題君錫程居士像

「　一株松下一堆石。獨坐其中消白日。真箇渠儂得自由。卷舒畢竟無蹤跡。」


** 題育吾金居士像

「　松雲密密飛來去。來去無心無巴鼻。只此分身兩處看。盤阤石上多兄弟。」


** 題念中程居士像

「　者箇怪樣。畫來到相。蒲團坐穿。一味倔強。」


** 題默臺凌居士像

「　髭鬚眉目儼然爾。是箇赤窮好漢子。獨坐靜聞山石中。一聲野鶴松濤起。」


** 題瀛台吳居士像

「　是一卻成二。道二仍不是。放下兩頭機。松鍼錐滿地。問取老人意若何。吾知壽命等幽石。」


** 題象崖門人像

「　描亦不成。畫亦不就。說是吾徒。恐非唧溜。呵呵。堪笑落於人天痛。與兒孫作箇領袖。」


** 題永真上人像

「　手握金扇。缾插桃華。始得渠力。香遍天涯。靈雲見而不疑兮。笑倒玄沙。鹽官索而有意兮。惱殺渠家。拈此二物而格真兮。知音可嘉。咦。卷舒密密全生殺。開落明明示正邪。」


** 題碧虛禪宿行樂圖

「　行住坐臥。人之威儀。松竹梅石。世之秀氣。器界根身。萬法歸一。爾鼻兮香金爐。爾足兮蹋頑石。爾耳兮聲幽松。爾手兮執如意。尚餘梅與竹。堅節而素質。呵呵。堪笑爾碧虛。堂堂乎若是。」


「　頭戴棕笠。腳繫芒鞋。握條鋤柄。聲震如雷。祖翁田地兮何愁不辦。狐兔窠窟兮誰懼不摧。有時向三家村裏刈茅鏟艸。有時向萬壑雲中誅藥採萊。有時向孤峰頂上穵孔尋蛇打。有時向浩渺波中淘沙聚塔來。說甚麼佛魔孔老。論甚麼化溼卵胎。咦。都盧到者漢手裏。一坑活埋。」


** 題空外門人行樂圖

「　真空物外。物外真空。有口如啞。有耳如聾。問渠似木雕泥塑。打伊若電拂雷轟。今日卻知些須痛癢。列在獅子群中。咦青。松雲樹。參前參後。白棒麤拳。打雨打風。」


** 題慧林上人行樂圖

「　嬾散自若。志耽丘壑。茶烹松柏。粥煮瓔珞。有漏笊籬。無漏木杓。半生參方。始遂行腳。行腳之事。慧公蹋著。走破鐵鞋。歸家穩坐。」


** 題敬雲施居士行樂圖

「　手攜竹杖。頭頂箬笠。就塵勞中。作諸佛事。一日卻來。山邊水際。悟徹源頭。不隔咫尺。欲予書讚。無可呈似。只好將錯就錯。借伊杖頭出氣。」


** 題屺瞻趙居士行樂圖

「　華屋裏。幽松下。同雲鶴。任瀟灑。咄。問是君子儒小人儒。總不出者箇之乎也者。」


** 題華仲李居士行樂圖

「　一具傲物骨。老高堆世上。為人直稜稜。行事空蕩蕩。咦。莫是訶佛罵祖之流。做箇出格在家和尚。」


** 題玉可張居士行樂圖

「　山邊水際暫跏趺。風送華聲落畫圖。兩耳圓通忽悟得。呼童叉手罷琴書。」


** 題洪宇黃居士行樂圖

「　迥迥孤孤出小松。其中坐者亦於同。四時不怕經寒暑。誰肯低頭立下風。」


** 題廣生費居士行樂圖

「　聲和響順。形直影端。罵之讚之。亦無兩般。阿呵呵。堪笑七十餘歲底老漢。興同龜鶴齊年。」


** 題華宇吳居士金蘭文會圖

「　八箇弟兄。兩箇姊妹。共遊林園。各逞習氣。有者向華柳岸上賞不盡底風流。有者向茶酒甕頭飲不盡底
滋味。有者向黑白盤中搬不盡底伎倆。有者向竹石山間談不盡底妙義。咄。到此勿論僧俗男女愚之與智。總是一番戲具。」


** 題古淑沈居士行樂圖

「　山有奇峰。峰有奇松。松濤日吼。音穿洞口。古淑坐中。悟耳圓通。手持竹杖。經行沼上。看白鷺鶿。疑是雪飛。以杖逐魚。渾忘我殊。疑此信此。非人不爾。夢之覺之。吾何汝師。」


** 題棧道圖

「　山山有雲。樹樹有鳥。谿谿有橋。路路有艸。唯我蜀道之更難。人馬平空而縹緲。」


** 題非非禪人自謂息息關

「　息息關。息息關。雲底月。水底山。風自鼓。波自瀾。人自鬧。心自閒。看華落。看鳥還。非非老。莫顢頇。莫顢頇。」


** 題去凡嚴居士自謂𨍏轢道人

「　與世人交。獸心人面。與衲子交。人心獸面。出其言也。驅雷掣電。發其機也。當鋒拄箭。擬非莫非。欲辯莫辯。者箇慘怪東西。如何形容得善。呵呵。大清國裏難著渠。甘作秦時𨍏轢鑽。」


** 號敏樹門人

「　堪笑陳蒲鞋。記濟為大樹。蓋蔭天下人。其根深於土。土因地道殊。則產人亦異。斯人叩我前。取我授懸記。信口而號之。敏樹亦如是。」


** 號語豆李孝廉

萬籟有聲。皆語也。而語風語雨語木。皆聲之應響也。
則未契聲前。不物為何物也。昔古德見僧看經。即語
曰。數黑豆作麼。曰。黑豆換人眼睛珠。又善財參遍處。
黑豆未生芽。凡聖人示教。乃豆耳。故以語豆號之。令
天下人從生至生。從劫至劫。計窮力極。數莫能盡。

* 萬峰景

** 寶石坡

「　萬壑千崖盡薜蘿。中通一徑插天窩。隨明隨暗隨時鑑。是故稱石寶石坡。」


** 金鵝池

「　山頂有池天自開。無清無濁無塵埃。絲毫不放人間去。留與金鵝飛往來。」


** 響山子

「　響山獨不為誰響。人去人來驗伎倆。輕重須教腳下裁。知音幾箇行高上。」


** 天龍峰

「　天龍高出萬峰中。耀日騰輝迥不同。四海波濤無處覓。源頭向此為開通。」


** 大歇場

「　一條驀直山巔路。到頂分明大歇場。多少往來尋劍客。不知幾箇肯承當。」


** 蒲峽口

「　兩岸藤華封峽口。中流一派水聲香。茄瓢也解生天耳。攛下池中掬起嘗。」


** 馬鞍石

「　路傍有石名馬鞍。不許人來騎上山。留與老僧標境致。太平永不借征番。」


** 滑石板

「　千尋滑石鎖深谿。一片油苔長渺濔。珍重往來高著眼。莫教沿路生狐疑。」


** 涼水井

「　高原平地不思住。卻住山腰大路傍。為要與人濟熱惱。千金難換冷心腸。」


** 虎跳丫

「　連節峰中通一竅。雲煙未敢私籠罩。有時徹底浪桃華。贏得龍遊並虎跳。」


** 飛雲石

「　頑石如雲挂碧空。半隨煙雨半隨風。天然竅裏分清濁。不許時人話淡濃。」


** 虎兒崖

「　崖穴深幽別有奇。亦藏猛虎亦藏獅。眼窺宇宙人無數。能得幾來偷去騎。」


** 長松嶺

「　一畝長松堪繫鶴。數竿修竹可留僧。道人已是深山客。俗駕如梭不到門。」


** 琴案山

「　天然琴案迥崖山。終日風雲不倦彈。靜聽箇中何曲調。聲聲韻出萬年懽。」


「　寶石坡。金鵝池。響山消息勿狐疑。大歇場中選佛祖。太平寺裏喝獅兒。」


「　天上坐。痛快居。竹籬茆舍四窗虛。其中盡是白雲父。來去無蹤意自如。」

破山禪師語錄卷第十九

(中州信善符雲臺　韓慧深　劉發清　蔡應
龍　江陵信善陳明性　朱妙圓　馮發德同
刻
破山和尚語錄第十九卷　清谿發泰禪人對
　秀水謝文英書　倪君亮子天章雲望刊)

(康熙庚申年季春月嘉禾楞嚴般若坊附藏流通)

破山禪師語錄卷第二十
當陽玉泉嗣法門人印正等編

* 雜著

** 臨濟三十四世語錄序(白山布公集成請序)

三十四箇老古錐。被忤逆兒孫一串穿卻鼻孔。拽向
十字街頭。要人著價。白山布公痛以龜毛繩兔角杖
恨命捆打一頓。然後不作貴不作賤。且諸人作麼生
著價。出來道道看。

** 先覺宗乘序

碧眼胡僧遙觀東震旦國有大乘根器。特特航海而
來。不覺被瓦礫荊棘之繁。瓊枝日細。鼬貍鼷鼠之糞。
淨器時污。只得飲氣吞聲。九󵊮特地始得。焦芽而漸
茂。穢器而漸潔。點點甘霖。源源獅乳。滴一器而傳一
器。潤一枝而接一枝。滿大地而有餘。盈滄海而無賸。
是以海昌黎眉居士不隨瓦礫荊棘鼬貍鼷鼠一夥
人腳跟所轉。彙是書目。先覺宗乘。予遊兩淛時獲是
書。歸蜀擲案頭。塵埋二三載。一日忽開縣本來。黎公
過訪。予深器之。想與者一夥人同也。以是書囑梓。公
唯唯任之。索予數言為序。予愧細根穢器。與者夥人
廝唾廝罵也。

** 風穴雲峨禪師語錄序

雲峨喜公蜀人也。始從老僧棒頭喝下深中此毒。自
覺與眾不群。買艸鞋行腳至吳越參諸方。眼高一世。
道逗群機。毒氣一時陡發。幸吾弟林野劈頭一劑消
道解毒湯。渴可解。毒可散。自毒既瘥。便能毒人。但著
毒者。直教命根頓斷。不復更轉別症。返陰復陽。雜毒
入心也。欲老僧隻字片言以冠其首。愧鈍根不文。只
得向佛頭著糞。一任罵我。一任笑我。

** 絕知禪人請題持金剛經序

嘗聞受持禮拜書寫供養。皆六種法師。然而老僧則
不然也。若六種持經之益。不若向一言一句處理會
得。其益愈多。試向我釋迦老人收衣缽洗足已敷座
而坐處著隻眼。知須菩提讚歎希有。益我持經之功。
亦至不思議。百分千分萬億分不及其一者。是阿誰
得之耶。

** 寂聞程居士請題鳩友結社

斯社中人。堅其心。確其志。復何所為。曰名耶。曰利耶。
名高而累己。利廣而害身。諦知名利場中。罕有一人
半人而遠是窠臼。動經塵劫。入生入死改。頭改面。不
知幾千劫數始可出頭。猶且不知向上關捩。因我
聞子布巾葛服。真慨龐老餘風。在貧道處朝參暮請。
每喫痛棒熱喝。意欲就塵勞而作佛事。鳩諸精進善
侶。同結是社。遞相束斂。遞相警策。有時語。有時默。究
竟徹頭徹尾處稍知痛癢。與三世諸佛把臂共行。歷
代祖師挨身有分。亦不枉來東塔門下借路經過。

** 棘生白居士請題山居詩序

鼻祖西來。不立文字。不離文字。皆直指斯道。無可不
可而巳。然道在人弘。或拈鎚豎拂。或棒喝交馳。或歌
詠偈頌。或資生業等。即無機處發機。無用處顯用。猶
驅耕夫之牛。奪機人之食也。吾子棘生從通州來。又
即塵勞而善作佛事。樹赤旗於擒縱之際。撾毒鼓於
殺活之間。如是雄猛。如是勇銳傑出。生死關頭。作山
居詩三十首。言言句句。悉是太平中風味。予器之。題
片言以佳志焉。

** 而敕錢居士請題聽竹樓詩序

香嚴擊竹。而敕聽竹。竹之有聲。愈擊愈出。聽之有耳。
愈聽愈悟。是聲滿樓。是竹滿地。詩從中流。不屬文字。
呵呵。乃教外之別傳。非三乘之所及。

** 開禪堂緣起

蓋聞佛法無主。要假人弘。得人則興。失人則廢。所以
達人不可無也。是人也。非生而知之者也。吾教建叢
林。立規矩。意在養育賢才。陶鑄後學。繼往開來。如日
月昭示乎天下也。奈何海內叢林。悉忘此意。予不得
不犯天下所忌。敢以古今興廢試一論之。上古叢林
聚眾。朝夕激揚。使悟本心。冀各為一方眼目。輾轉傳
化。續佛慧燈。故古時穎脫者不知其數。此佛法得人。
所以興也。邇來叢林雖在。古法盡忘。招賢弘教。杳絕
無聞。自愚愚人。輾轉蒙昧。致使初學有志者無處栖
泊。無人薰陶。蹉跎白首。不知佛義。此佛法失人。所以
廢也。不思叢林者何所取義。如來無量劫中修行難
得無上菩提。演布三藏。欲後人講誦參討。自見本心。
古人知此。所以建禪堂。安學者身心。使用力於此。即
知是中代出高人。如林內具諸棟木。故以叢林立號。
豈如今日驅賢養愚。忘本逐末。以了叢林之事。此非
木之叢。實艸之叢也。況諸施中。法施為最。如來為法
降生。為佛子者。不知本末先後。謂之倒置。致佛日不
明者。誰之咎與。故知達人必出叢林。興廢關乎主者。
唯主人權柄在手。指呼是從。蒞是位不行是道。佛祖
寧不皺眉耶。明自參學以來。經歷多載。見今思古。每
自傷歎。何今古相反若是。古亦人也。今亦人也。古人
何增。今人何減。特因昧本忘恩。不思不行而已。若海
內叢林。一一皆能體佛心而行佛事。則天下咸成佛
國。何今古之間然。況今教禪律人各執一邊。互相矛
盾。鮮窺大全。豈知無上妙道。出於口為教。運於心為
禪。軌乎身為律。三法本一人行。今乃分疆自畫。去佛
法遠矣。明不揣薄劣。憂佛道之不行。慮人心之忘古。
欲於通津大郡。建一學業叢林。集有志緇流。究性相
之深詮。窮離文之妙旨。破目前之堅礙。消歷劫之固
執。融五教十玄於毛孔之中。會六相五宗於揚眉之
處。通變自在。迥異常情。達磨不向東來。釋迦未曾出
世。以斯先覺。復教後覺。內外典籍。貴以貫融。罷參者
休心無事。初進者勵志向前。不計歲月。以徹為期。圓
性達人。必從此出。心包法界。體合真空。即一切。非一
切。雖度生而無生可度。佛即我。我即佛。雖成佛而無
佛可成。佛法之興。安有涯量。故曰。佛法興。莫先於得
人。得人。莫先整叢林。以教後學。捨此而欲佛法興者。
吾莫知之也。由是觀之。無賢主則不出達人。無達人
則不興佛法。反覆推尋。主人為最。此位任大。母自抑
小。宜去高去慢。虛心待物。視此身為天下學人之父
母。視天下學人皆我一家之子弟。內則為之聚糧辦
衣供油。以資其歲月朝夕之需。外則為之請出世名
宿。以作模範。薰之陶之。日益日損。方不失為主人之
實。雖然。明更有說焉。如來昔以佛法付囑國王大臣。
誠有見於末法之弊。非主持世道者。不能弘揚吾教。
願今舉世宰官達士。世道既平。亦宜傍興佛法。蓋三
寶乃世間福田。下得一種。收得一斛。諺云。山中無老
僧。朝中無宰相。安知滿朝文武。非昔修行苦行僧耶。
惟冀不忘前因。各出手眼。共報佛恩。使天下叢林。俱
興佛法。賢者進而愚者化。佛教則煥然一新。王道亦
不教而善。此二教兼化並行而不悖也。願與同志共
遵之。無負靈山之付囑也已。

** 題復生柏

萬峰山去邑二十里。此山居眾山之上。乃萬峰圍繞。
四龍拱峙。則雲霧煙波。無時不啟人耳目。就中十里
許。一平如掌。建梵剎曰太平。係田氏捨地。心海法師
開山。予與之同參。而師以法愛請予居也。一日同二
三子遊寺前之東。見柏樹四株。同一枯椿上。各生出
一枝。已成材。被無知者伐其一。尚存三。予名之曰復
生柏。且群木之復生。則松柏之不復生。似超群木之
上也。況松柏不復生而生之者。不但上上。而更奇異
之最最耳。猶絕後再甦然。自我朝遠歷唐宋。不下枯
木復生為喻。且本不生而生之者。孰以難喻難而易
喻易哉。誠迥難易之外。別有千枝萬葉。蓋蔭今世後
世者。莫若斯也。偈曰。人亦傑兮地亦靈。枯椿柏樹弄
精魂。枝頭泄盡箇消息。不到驢󵊮始復生。

** 宕渠黃龍寺碑文

自鷲嶺分燈。而冷光熱燄。莫可勝記。則幢幢列剎相
望者。無越黃龍第一也。是寺去城北二十里。建我朝
隆慶年間。興而復廢。遞至天啟三年。頃出觀止法師。
於是作獅子吼。地搖六震。道逗群機。若合符節。則殿
閣堂宇。煥然一新。咸乘師之疇昔願輪所致也。而固
慮法久生弊。始問記於予。且予幼未經學。不識一丁。
敢以鼠尾續貂。只可向冷冷孤光處撥燄。寥寥疏影
時洞機。聊瀉滴墨。以災劫石。永同金剛常住不朽之
記云。

** 募盂蘭盆疏

竊聞蘭盆一事。是我釋迦老人金口親宣。教誡世人。
年年七月十五。煮合羅飯。飯自恣僧。謂解倒懸。致令
存歿宗親。離苦得樂。雪罪增福也。故往往設之。有訛
謬。有淺深。從淺者。簡也。要也。以一色一香而合羅。不
薄乎。以為少也。從深者。廣也。勝也。以百珍百寶而合
羅。不厚乎。以為多也則。淺深之作法。一法也。厚薄之
竭誠。一誠也。以厚而不誠。縱百珍百寶不及一香一
色。以薄以誠。即一香一色而過百珍百寶。第我縣中
仁人君子。隨力隨分。厚薄淺深。悉從斯舉。而圓成法
食之合羅。厚薄之合羅。淺深之合羅。則凡聖之未有
合羅者。試請雷老先生筆下倒斷。未有阿誰不向此
中合羅也。

** 募茶疏

周檀越因病渴喫茶。喫茶愈加病渴者。信知茶味毒
過砒霜。是以汎汎之流終日喫茶。而不知茶味何若。
亦復不知施主心行何若。果有四來者。害是病。患是
渴。霑一滴。飲一瓢。豈不從斯陡發熱惱。而頓獲清涼
者哉。如周檀越善識茶味。而告知病叟。病叟信筆露
布。如許葛藤。都盧付與。正如程居士手裏一刀兩段
也。呵呵。

** 化薑

東塔長老。別無奇特。淡飯黃虀。隨緣遣日。口貪滋味。
推人助力。呵呵。十字街頭撞著箇賣生薑漢。成就我
些惡辣氣息。

** 五雲山塔銘

五雲山者。祖方斗寶蓋。疊嶂重巒。雄雄而來。垂兩寺
曰三教三臺。皆南濱名勝道場也。而三臺住持碧虛
尚公。係安岳尹氏子也。從幼出家。瓢笠斯地。自捐衣
缽。建彌陀殿。志攻淨業。歷有年矣。每見妖氛遍作。終
不免三災禍也。復卜五雲山中。建普同壽塔。面拱玉
屏。石砫雪谿。環繞溶溶。勝概一目覽焉。然地直人宜。
則靈傑又不可逮也。生焉歸焉。則四方六和又庶幾
不虛也。一日忽問序於老夫。而老夫愧鈍根不文。但
以實境實事露布。而序之銘曰。

「　五雲之峰
　高標普同
　人天眼目
　佛祖遺風
　素蓄衣缽
　浩功立充
　雪螺結頂
　拳石砌空
　岑閣南倚
　古樹東蓬
　梅岡發秀
　野圃叢叢
　幽谷荅響
　遠水溶溶
　泉涌左右
　聲吼外中
　存歿居者
　耳根圓通
　金剛不朽
　共入吾宗
　敘也銘也
　山水莫窮」


** 偶言

康熙甲辰九月下東平定李總制旋師。凱音方唱。訃
音倏至。李耑田差官至雙桂請師說法以薦。師以李
前屢請未赴。今不可辭。十月三日乃告眾。上渝弔慰
事畢。告辭。李曰。大和尚宜住大府城。何得區區。辭之。
待開奠後。乃治葷席敘謝。師云。齋乃山僧常分。非為
令先慈齋也。昔戊子年曾寓李一陽營中。見殺業太
甚。力為感化。李曰。和尚喫肉。我即不殺人。乃一時事
也。後亦有譏議者。山僧對李道。要得和尚不喫肉。除
是將軍不殺人。將軍不殺人。以德忠君父。和尚不喫
肉。以戒報佛祖。老僧纔喫數片肉。尚惹眾將軍生厭。
眾將軍終日殺人。上天豈無厭耶。李遂出示止之。經
今不覺十有六載。天下大定。國家無事。眾將軍已封
刀。殺業已盡。山僧豈可無因而再喫肉耶。況大柱國
深荷重任。且喜忠孝兩全。當清心林下。猶其遲也。李
曰。今日方知和尚行徑。師遂辭歸。

松谷禪人乃忠南聚雲吹萬徒也。持聚雲小參紙一
幅。中有數言謂。從上古人。單教明心見性。便是的當。
次叱五家宗旨。污卻古人面目。為自屎不覺臭。又叱
今時授受有據。明眼行道者妄行棒喝等事。病僧披
覽過。不覺痛淚如雨。孰料老胡絕望之日近矣。嗚呼。
此害不細。不得不饒舌以救將來。蓋法本無弊。羊鹿
牛之器不一也。渠謂明心見性為當。試問心是何形。
性是何物。若以心性是無。則不應言飯是米做。心性
是有。則法法頭頭。不外于是。信夫飯出于米。米豈外
飯乎。法出于心。心豈外法乎。如是則知米飯心法一
也。達一而不外五家者。明矣。而又謂行棒行喝以至
五位君臣者。盡是窠臼。是分別。是取捨。敢保渠未夢
見也。若夢見。必不謂棒者拄杖子也。如是古人不應
曰。先照後用。先用後照。照用同時。照用不同時。又云。
喚作拄杖子則觸。不喚作拄杖子則背。又云。你有拄
杖子。與你拄杖子。你無拄杖子。奪你拄杖子。又僧參
一老宿。入門便棒。進云。打豈慈悲耶。忿然欲去。老宿
云。你作打會耶。其僧乃悟。上古目為道具。在人持捉。
非止一端。有持木叉者。有持竹篦者。有持弓箭者。有
持刀劍者。難道盡是六祖擊碓頭三下始當。時擊碓
頭三下。乃杖。非弓箭刀劍之種種。渠謂是窠臼。是分
別。是取捨。則古人大機大用。脫羅籠。出窠臼。虎驟龍
驤。星馳電激。轉天關。回地軸。負衝天意。氣用格外。提
持悉成賸語也。又謂拂者。先儒談經麈尾也。如是則
百丈再參馬祖。祖不應。舉起拂子。丈云。即此用。離此
用。祖挂拂舊處。祖又問丈曰。子巳後將何為人。丈取
拂子舉起。祖曰。即此用。離此用。丈挂拂子。祖便喝。丈
大悟。儒之所用麈尾。意有辯別。然麈鹿在群鹿中居
尊。以尾東拂則群鹿隨之于東。以尾西拂則群鹿隨
之于西。故儒者用表指揮群徒。亦猶是也。然而儒家
用。祖家用。尚隔天淵。寧溷同一意也耶。又謂喝者。咄
咄聲也。如是古人不應有言。我有時一喝如金剛王
寶劍。有時一喝如踞地獅子。有時一喝如探竿影艸。
有時一喝不作一喝用。又云。一喝分賓主。又云。一喝
分五教。難道也是馬祖一喝始當。時百丈被喝。耳聾
三日。其餘一喝。分賓主五教寶劍獅子探竿者。何耶。
又謂圓相者。馬鳴所現日輪也。如是古人不應變為
九十七種。目為圓相暗機。義海字海。意語默論。種種
不一者。難道也是馬祖送道欽書始當。時只有馬鳴
所現日輪。何得又有各樣差別者。何耶。如渠實未夢
見。自是弄精魂漢。何冤先代為窠臼。為分別。為取捨。
悲夫。先代立意。各從悟證處。百計千方。直指迷流。圓
契此事。不可執一而無餘。執餘而無一。所謂一有多
種。二無兩般者是也。渠意以一而不餘。餘則為窠臼。
為分別。為取捨。正是一眼之龜。值浮木孔。千聖尚訶。
安用病僧今日如是口業耶。只因渠是獅子身中蟲。
反喫獅子身中肉。恐將來者去聖時遙。中渠毒藥。而
上辜先聖。下負已靈。切以是而告諸云。

* 佛事

** 為乘空禪人下火

師以火炬打圓相云。乘空上座會麼。此是一把無明
火。光前絕後赤裸裸。放出些來滿太虛。教伊驀地難
推躲。攛下火炬云。咦。

** 為受菴禪人下火

師以火炬指面云。者漢恁麼自在。向今世門頭。洞明
劫外。雖有聲色睹聞。更無一點留礙。只饒撩起便行。
猶欠官錢私債。未審眾中可有人替彼了得者麼。顧
視左右云。如無。待山僧替彼降下丙丁童子。與伊了
卻。攛下火炬云。烈燄光中休眨眼。寒冰冷地莫存身。

** 為味玄禪人下火

師以火炬打圓相云。味上座會麼。於此會得。便見來
無影去無蹤。來時清風送明月。去時明月送清風。攛
下火炬云。從茲赤骨冰心去。自在靈光獨湛然。

** 為念修禪人下火

師以火炬舉起。喝一喝云。看看。攛下火炬。鼓掌。呵呵
大笑云。只是無人著眼。

** 為恆超禪人下火

師舉起火炬云。恆超恆超。自秉吹毛。佛來不讓。祖來
不僥。今日落在山僧手裏。與伊一把無明火。管教骨
爛皮焦。攛下火炬云。脫體頓超塵象外。靈光一點步
青霄。咄。

** 為半偈禪人下火

師舉起火炬。喝一喝云。向道無眼耳鼻舌身意。無色
聲香味觸法。正當此際。淨裸裸。絕承當。赤灑灑。無回
互。是我半偈禪人親證親得底時節。大眾且道他證
得箇甚麼。以火炬攛下云。要識真金火裏看。

** 為本無圊頭下火

師舉起火炬云。雨灑灑。風飄飄。涅槃山上寂寥寥。分
付空中主火者。放鬆一著燄頭高。攛下火炬云。急著
眼覷。莫要燎卻眉毛。

** 為敏言禪人下火

師舉起火炬云。性火真空。性空真火。南北西東。無可
不可。燒盡髑髏人不知。無根樹子華朵朵。攛下火炬
云。咦。

** 為悟圓禪人下火

師舉起火炬云。一二三四五。金木水火土。箇中會得
來。隨處打口鼓。咄咄咄。逢人切莫莽鹵。攛下火炬便
行。

** 為寶蓮行人下火

師舉起火炬云。細雨紛紛落翠微。涅槃山上冷凄凄。
爐煨品字松根火。燒出摩天鐵鷂飛。以火炬遶一匝
云。大眾還見麼。九霄雲外。卓卓巍巍。攛下火炬云。咦。

** 為無我庫頭下火

師舉起火炬云。觀汝風塵卻有身。契之法性本無我。
也曾幾跳金剛圈。今日當爐不避火。咦。光前絕後。蓮
開朵朵。擲火炬便行。

** 為含平禪人下火

師舉起火炬云。含平含平。捨死趣生。撒手去處。火燄
騰騰。攛下火云。大眾舉阿彌陀佛送伊一程。

** 為慧光行人下火

師舉火炬云。一生破活計。苦守到今日。付與火柴頭。
燒乾髑髏汁。攛下火云。箇箇圓成。人人本具。慧光慧
光。何用取我求實。喝一喝。

** 為慧宗禪人下火

師云。生從何來。馬腹驢胎。死從何去。刀山火聚。喝一
喝云。卻被山僧一喝。都盧冰消瓦解了也。以火炬打
圓相。於中擲下云。南海岸。東塔頭。千古萬古孰為儔。

** 為樂安行人下火

樂安樂安。志已超凡。去投水火。光射谿山。以火炬打
圓相云。大眾見麼。始信去來無罣礙。方知生死不相
干。遂下火。

** 為心通碓頭下火

曹谿贈塊墜腰石。老宿記條蛀米蟲。惟有心通無所
得。臨行端坐火蓮中。雖然如是。要且行門不別。以火
炬打圓相云。心通心通。還會不別處麼。艸鞋走破千
差路。腳底終無一線通。攛下火炬。喝一喝。

** 送尼淨空靈骨入塔

師云。皮膚脫落盡。惟有真實在。內外與中邊。無障亦
無礙。咄。信手安在無縫塔裏。永同金剛不壞。

** 為靜林禪師移骨塔

黃金一具骨。久蘊此山中。只為人希識。移來別過峰。
如是則層層落落。卓卓巍巍。四方八面。無所覷窺。以
拄杖擊塔頂數下云。靜林師。靜林師。塞卻頂門者一
竅。青松翠柏日皈依。

** 為覺凡監院舉龕

覺凡覺凡。通身破殘。早知是苦。出入何難。以拄杖擊
龕數下云。拄杖頻敲開隻眼。一聲佛送涅槃山。遂引
至火場。舉火炬云。山僧示汝爛酸梨。向道相逢不識
渠。今日幡然變堆火。燒得渠儂沒面皮。遂下火。

** 為皂林覺知監院下火

師舉起火炬云。苦骨勞筋住皂林。老婆真箇老婆心。
火神昨夜通消息。燒破闍黎鐵面門。攛下火。喝一喝。

** 為發慧優婆夷舉龕

師以杖擊龕云。者箇模樣。一生倔強。撞著老僧。痛與
頓棒。發慧發慧。還委悉痛癢也無。不然且隨老僧到
火場裏鍛煉一上。遂引行至火場。舉火炬云。發慧發
慧。女身男志。持戒參禪。正因修習。不用棺材。惟需火
炬。性命今日落在山僧手裏。要來便來。要去便去。以
火炬打圓相。召大眾云。箇箇翻轉面皮看。發慧頓入
火光三昧。遂火。

** 為月井禪人舉龕

師云。一氣不來。東倒西歪。大眾齊舉一聲佛號。直送
百寶蓮胎。遂導至火場。舉起火炬云。隔墻見角。已知
是牛。隔山見煙。已知是火。性火真空。性空真火。驀劄
相逢。無處容躲。咄。老僧無別相為。助汝者一把火。遂
下火。

** 為行首行人下火

師舉火炬云。行首行首。出家未久。妄念忽生。東奔西
走。老僧助汝一把火。燒得汝氣沖牛斗。喝一喝。

** 為無隱侍者下火

師云。無隱老侍者。終身尚不捨。欲吾火柴頭。燒破髑
髏也。以火炬打圓相云。颯颯真風滿地生。紛紛舍利
如雨瀉。

** 為林菴禪人下火

林菴林菴。苦志住山。掘折鉏柄。覓吾指南。咦。老僧助
汝一把無明火。燒得汝頭上漫漫。腳下漫漫。

** 為廓虛禪人下火

師云。廓虛廓虛。出沒無拘。撒手便去。火光自如。咦。大
眾同念彌陀經一卷。助伊東擂西馳。

** 為可可禪人下火

師以火炬打圓相云。可可印六。印六可可。富順開華。
梁山結果。返覆追尋。無可不可。咦。老僧助汝一把火。
燒得汝光爍爍。淨裸裸。

** 為空如知事下火

師以火炬打圓相云。空如空如。會麼。生󵊮六十五。僧
臘十有六。功行圓滿時。震威咄一咄。今日落在老僧
手裏。與汝據款結案。乘願往生。安養國土。遂攛下火
便行。

* 破山明和尚行狀
住郢州當陽玉泉嗣法門人印正撰述

師諱海明。號破山。萬曆丁酉歲生蜀北果州之大竹。
先籍渝州蹇氏忠定公裔。十九歲詣本郡佛恩寺大
持老宿脫白。旋聽慧然法師講楞嚴經。師問常住真
心。然種種開示。師不決疑。於是出蜀。住楚之破頭山
三載。只是胸中廝結不開。必欲明此事。乃依高峰妙
祖。七日為限。剋期取證。法子一日發極。到懸巖上立
定。自誓云。悟不悟。性命在今日矣。立定既久。眼前惟
見一平世界。信步經行。不覺墮於巖下。至夜有省。天
明高聲叫云。屈。屈。落山參諸方。罕可師意。上徑山。參
雪嶠和尚。雪問。你是那裏人。師曰。西蜀又過西。雪云。
我徑山八十一代禪師。也有幾箇是你四川人。獨四
川人最是惡賴。師叉手前云。合蒙高鑑。因崑山來數
衲子。至夜喫茶。雪舉木香爐云。看看是箇甚麼。師便
奪來。作撲碎勢。雪連忙兩手托住。師喝一喝便出。癸
亥冬。參顯聖湛然和尚。師問。紅臉是關公。笑臉是彌
勒。未審此二老出身處。請師決一決。湛云。你看我麻
臉是甚麼。師曰。不審不審。湛云。你圖口快。師曰。蒼天
蒼天。又晚參次。師作禮起曰。學人得箇小休歇。來禮
謝和尚。湛合掌云。爭得底。師曰。婆婆原是小新婦。湛
云。前三後三相見。又作麼生。師曰。滾鍋不是養魚池。
湛云。白鷺下田千點雪。黃鸝上樹一枝華。師曰。和尚
不顧性命。冷熱也不知。湛曰。好箇冷熱也不知。越明
年。補維那職。受具足戒。時師二十七歲也。甲子春。聞
天台密雲悟和尚赴金粟請。師懷香詣金粟參悟。悟
問。那裏來。師曰。雲門。悟云。幾時起身。師曰。東山紅日
出。悟云。東山紅日出。與汝甚麼相干。師曰。老老大大。
猶有者箇語話。悟云。我既如此。你者許多絡索又是
那裏來。師喝一喝便出。次日。同石車和尚進方丈。悟
命坐裏首。師曰。昨日走得。今日走不得了。悟云。作賊
人心虛。師云。是賊識賊。悟頷之。少頃。悟翹一足云。喚
作腳則觸。不喚作腳則背。你喚作甚麼。師曰。婆婆原
是小新婦。悟云。饒你道得是。我只不肯你。師曰。用肯
作麼。便出。一日。猛雨轟雷。悟出堂示眾云。假饒雷來
打我。汝等如何支遣。一眾下語不恰。師曰。要遣作麼。
悟便歸方丈。悟一日落堂。眾集久之。悟惟默然。師問。
正恁麼時如何。悟云。你可到恁麼地否。師震威一喝。
悟便打。師連喝兩喝。悟云。你再喝兩喝看。師推倒禪
床。拂袖便行。悟追上驀頭一棒。師曰。恁麼為人。要瞎
卻天下人眼在。悟舉三聖因緣未畢。師又喝一喝。悟
咦一聲。出法堂去。至夜。師進方丈。作禮云。今日觸忤
和尚。悟云。屈打你。師喝一喝便出。悟趕至門外云。我
倒不恁麼。你倒恁麼。悟室中延茶。師赴稍遲。悟藏過
茶杯云。你來遲了。茶杯也沒有。師將悟前茶杯舉起
云。者不是。悟笑之。乃出其杯。命西堂職。一日。與悟相
遇。悟云。好新鞋。與汝踏些泥。師倒與悟一踏。傍僧云。
和尚也好頑。悟云。雙獅距爪。你作頑會。師入室。悟向
師面連打兩噴嚏。師與一推。悟拈拄杖出方丈。師曰。
者老賊又恁麼去也。侍者寮留師喫茶。悟復來。顧師。
師曰。者老賊又恁麼來也。悟便臥侍者榻上。師便向
悟背撫一掌云。裝死賣活作麼。便出。叢林公論。當仁
不讓於師。惟師有之。丁卯春。悟書曹谿正脈來源一
紙付師。師受之。辭悟。出山寓苕谿福山。崇禎已已秋。
受嘉禾東塔請。入院闡揚。全提正令。龍象扣擊。聲譽
日隆。庚午。金粟悟和尚專使送法衣至。師上堂云。大
庾嶺頭提不起。雞足山前成滯貨。山僧今日獲一披。
如雲普覆華王座。師於此剎樹赤幟三年。凡垂手接
人。機鋒迅捷。遠近觀光。罔不悅服。道風遂大振於江
南矣。然師又欲唱道於故鄉。還蜀抵夔。萬有馮銓部
郎中伯井延師於梁山萬峰卓錫焉。蓋西川自宋圓
悟大隨而後。少室綱宗。久矣絕響。人皆習為講誦。師
一提最上極則之事。遠近瞻風。心懷畏愛。道望又於
是乎大著矣。及遷中慶後。則有開之栖靈。大寧。紫雲。
栖鳳。宕渠之祥符。大竹之無際。佛恩。敘瀘之蟠龍。南
浦之萬福。至若金城。雙桂。皆師逸老最久最盛之地
也。住祥符則有江南飽參歸來均一老宿蘇薦紳流
長。大開道場。高敷床座。叢林體裁。無事不備。大寧則
有徐居士道臣。先蟠龍之請而不獲。先蟠龍行事。遂
捨身官潭子。師蟠龍解制。即於大寧建禪期。與徐公
說法。以酬為法懇切之願也。蟠龍則有牟吏部尚書
郎秉素奉差金陵。遇朝宗和尚。告以天童衣缽正在
破山。歸鄉與樊總制我劬肅簡迎師於蟠龍。大振法
道。風勵初學。朝夕咨決。甚愜積懷。萬福則有譚兵部
首四。闔族講武。累世談兵。雖當大亂之際。無敢侵。梁
萬之疆安居。在陣雲闡化。亦如治世。末後雙桂又以
昔年師住萬峰德化所洽。懷慕不忘。闔郡紳士。重瞻
玉毫。再領慈誨。師法雨均霑。燐火頓息。斯時參徒。常
百餘人。烽煙雖未靖。蜀道猶未通。冒險乘危。不惜性
命。問山尋水。瓢笠同來者。又不足以相容。姚公爰卜
一山。有老桂二株。乃舊紳別墅。又古時黌宮。竹樹平
野。雲月曲谿。靈氣鍾焉。師葺茅安眾。以終餘年。初非
有意建叢林也。越三五年而佛殿法堂高華宏壯。僧
寮廊廡。百度皆完。法幢高豎。爐鞴弘開。朝參暮請之
眾。盈萬指而有餘。得非法門之大盛哉。甲辰秋。師因
三峽重開。以書三喚印正住持雙桂。欲買舟往天童
埽悟和尚塔。適李總制培之請上渝州說法薦親。應
酬煩重。歸山之後。衰頹日增。越丙午春。上堂。辭眾。以
眼耳鼻舌身意分作六偈。付授六人。趺坐而逝。經旬。
顏貌如生。門人遵治命。殮以木直。裰塔於本院後山。
世壽七十。僧臘四十三。開堂一十有四剎。說法三十
有七年。嗣法弟子八十七人。凡師開法席處。眾集如
雲。久參初進。絕不以詞色稍為寬假。惟拈白棒。據令
而行。如獅子哮吼。百獸一聞。罔不膽喪。復不問來機
利鈍。器量淺深。皆施本分鉗鎚。若擬議而不能頓領。
並倔𠎦而妄為低昂。必以痛棒棒到底。直要逼得生
蛇化龍。況尋常語默談笑。皆是陷虎之機。縱有強記
座主。辯似縣河。一當椎拂之下。即結舌藏鋒。嗣是有
志道流。收入爐錘之內。錦官年來。盡罷講席。知有教
外別傳。正法眼藏。不立文字之旨也。蜀人僉曰。圓悟
大師復起於今日矣。豈獨衲僧輩下頂門之鎚。即王
侯公卿。宰官貴要。亦不順人情。深錐痛劄。赤手提持。
俾知法門烜赫。不涉世智辯聰。直教根本無明。當下
灰息。如李一陽屯兵涪陵。威怒最甚。師入營中。力為
感化。李乃出令止殺。師說法最猛。化物最慈。劍鋒上
著足。虎口裏橫身。皆所不惜。自劫運更變來。經歷七
次大難。未嘗以之介懷。緣師識情斷盡。了無怖畏。戎
馬場中。隨直攝化。師行腳江南時。已稱奇衲子。及後
謙光導物。又善協輿情。由是遠近慕道欽風。名聞四
海焉。孝廉馮百祥夢師授以墨圖扇。即舉似師。師曰。
此文墨之盛也。今料必中。令祖事佛。福蔭於公。後果
如所言。此又寤寐中信敬而悅服者。然則師之機權。
超越佛祖。師之作用。冠絕古今。行藏語笑。細事大綱。
若見若聞。卒莫能殫。惟述當日參叩機緣。與後開堂
說法實事。俾天下後世景仰其風度者。亦如親炙云。

康熙癸丑年孟夏月門人印正謹狀
破山禪師語錄卷第二十(終)

(三世法孫　宜都善谿道束　江陵福昌發宗
　堆藍發慧　竹園通聞　襄州道乾　沔州克
誨同刻
破山和尚語錄第二十卷　堆藍沙彌光對
　秀水謝穎仙文英書　倪君亮子天章雲望刊)

(康熙庚申年季春月嘉禾楞嚴般若坊附藏流通)

* 雙相破山禪師年譜序

竊觀西來之旨。自諸祖而下。惟馬大師為最盛。然後
若非滹沱老驅耕奪食。勦絕知見。直指一宗。其不流
為教綱理窟者幾希。近得天童密老人單拈白棒。中
興濟上。又得雙桂破山和尚為嫡子。參究猛厲認真。
向懸崖絕壁撒手翻身。故其尋常純用。劍刃上事。任
他魔來佛來。總不眨眼。一齊按下。雖有通身手眼。不
覺心膽俱碎。無近傍處。嗚呼。至矣。至於逆行順行。神
出鬼沒。更非常情所測度。豈與夫枯樁上尋奇妙者
可同日語哉。法孫竹浪野月二上人奉師丈雪和尚
之命來禾。刊老和尚年譜塔銘。補入語錄。因以示余。
隨喜一過。慶快平生。輒綴數語以序云爾。

康熙庚戌重陽日檇李約菴道人施博拜題








* 雙桂破山明禪師年譜
嗣法門人二祖印巒輯
平山印綬編
􃄻􃄼]

師生於四川順慶府大竹縣。姓蹇氏。本渝州忠定
公後裔。父諱弘。母徐氏。娠師十有五月始誕。眉目
挺秀。父母色喜。是年正月二十一日午時也。
􃄽􃄾]
􃄿􃅀]
􃄇􃄈]

師四歲。形貌端正。七處平滿。秖是終日不語。父母
疑其不慧。憂之。師嘗語人曰。父母謂我孩孺時發
言最遲。
􃄉􃄊]
􃄋􃄌]
􃄍􃄎]

師七歲。有鄰士誦金剛經。至若以色見我。以音聲
求我。是人行邪道。不能見如來。師隨聲學誦。父母
驚且喜曰。我子說話了也。識者曰。此兒不可測。
􃄏􃄐]

師八歲。入鄉校。不以詩書為事。但喜多書上字。先
生每加督課。而師仍書如故。
􃄑􃄒]
􃄓􃄔]

師十歲。偶遇一僧。為說世出世間法。聞之甚喜。自
此恒覓佛書。雖未深諳經意。然心中恍恍若有契
焉。
􃄕􃄖]
􃅁􃅂]
􃅃􃅄]

師十三歲。納室氏。人情世事。略不經心。父母責
之曰。汝不理家務。他日不知成箇甚麼人。師曰。看
那泥塑木雕的佛。尚有許多人供養。何況男子志
在四方。烏可限定耶。
􃄛􃄜]

師十四歲。父母相繼而背。師偕兄哀痛迫切。盡殯
葬之禮。嗣後每以出塵之念白兄。兄不許。師志終
亦不改。
􃄝􃄞]
􃄟􃄠]
􃄡􃄢]
􃄣􃄤]

師十八歲。時常嬰病。自覺世間俱屬無常幻境。乃
遠陟名山大川。一日忽歸。遂將妻室安置畢。兄以
師為不肖。視如路人。師愈喜遊歷。更不思歸。後嘗
語侍者曰。我在家時。已作行腳僧了。
􂻶􂻷]

師十九歲。詣本郡佛恩寺。禮大持律主為師。持視
師志氣軒昂。英姿出類。命名海明。號旭東。如日輪
東昇。照天照地之意。按。師行實云。我十九歲時。於
壁間見誌公禪師勸世歌。予讀至身世皆空處。不
覺墮淚。至夜獲一夢。如四山相逼。中間秖有一路。
一僧對予頌偈云。欲脫娑婆出苦纏。急須精進莫
貪眠。聲聲只把彌陀念。自有蓮華托上天。
􂻸􂻹]

師二十歲。持圓寂。聞延福寺慧然法師講楞嚴經。
往彼聽受。至一切眾生。皆由不知常住真心。性淨
明體。用諸妄想。此想不真。故有輪轉。自謂我出家
原為生死。生死豈不是輪轉意。若不受輪轉。畢竟
要知常住真心。知常住真心。則不受輪轉。遂將楞
嚴十卷熟讀。於七處徵心。八還辨見文中。恍有入
處。詣室請益。法師但以因緣開示。不能決疑。呈偈
云。我為生死來出家。何須更算海中沙。無常殺鬼
卒然至。錦繡文章亂似麻。於是瓢笠出蜀。
􃅅􃅆]

師二十一歲。荊南遇一禪客同行。抵蘄水吳王廟。
患痢疾。同行別去。無人相顧。偶有居士張稜溪者。
見師雖病。眼光射人。遂延至家中。以藥調理三月
餘。病愈。乃辭謝。
􂻼􂻽]
􂻾􂻿]

師二十三歲。住黃梅破頭山三載。按。行實云。每看
古人言句。如銀山鐵壁。誓願住山。力究此事。行至
黃梅破頭山。見泉石幽深。遂縛茅屋。若不明此事。
終不落此山。於是艸衣木食一生。伎倆搬盡。只是
者些無意味底語。疑不自決。乃依高峰。錄以七日
為限。剋期取證。做了四五日行路。似雲浮空。亦不
驚。亦不怖。一日發急。到懸崖上立定。自云。悟不悟。
性命在今日。渾然人境雙忘。眼前惟見一平世界。
更無坑坎。舉足經行。不覺墮於巖下。跌損一足。至
夜。負痛有省。高聲云。屈。屈。有士進前問師云。腳痛
麼。師劈面掌云。非公境界。
􂼀􂼁]
􃅇􃅈]
􃅉􃅊]
􂼆􂼇]

師二十六歲。參憨山。博山。聞谷。雪嶠諸大師。按。行
實云。予問憨山大師。教中道。汝身汝心。皆是妙明
真心中所現物。如何是妙明真心。大師云。一切智
清淨。無二無二分。無別無斷故。予曰。當時世尊何
不與阿難如此說破。只教將心微細揣摩。大師云。
要他自理會。予曰。理會即不無。要且不是祖師西
來意。拂袖便行。參博山無異大師。問。學人從偏位
中來。請和尚向正位中接。大師默然。予出云。老大
一箇善知識。被我一問。秖得口啞。傍僧云。還是你
不識和尚意。予掌云。者掌要方丈和尚喫。入浙中
參雪嶠大師。問。你是那裏人。予曰。西蜀又過西。大
師云。我徑山八十一代祖師。也有幾箇是你四川
人。惟四川人最惡癩。予叉手前云。合蒙高鑑。大師
遂留之。
􂼈􂼉]

師二十七歲。參湛然和尚。是年圓具。按。行實云。予
在顯聖問。紅臉是關公。笑臉是彌勒。未審二老出
身處。請師決一決。師云。你看我麻臉是甚麼。予曰。
不審。師曰。你圖口快。予曰。蒼天蒼天。後於座下頓
圓大戒。補維那職。
􂼊􂼋]

師二十八歲。參金粟密雲悟和尚。作染牛頌。按。行
實云。予在杭州西山病月餘。聞天台密雲和尚赴
金粟請。予抱病過金粟。師問。那裏來。予曰。雲門。師
云。幾時起身。予曰。東山紅日出。師云。東山紅日出。
與汝甚麼相干。予曰。老老大大猶有者箇語話。師
云。我既如此。你者許絡索又是那裏來。予震威一
喝便出。師一日坐齋堂。顧予云。他們都作染牛頌。
你如何不頌。予曰。頌到有一首。只是鋪堂事忙。未
暇呈似。師云。試呈出看。予詣師前。畫一圓相。於中
書一牛字。師云。此是古人的。予一喝便行。
􂼌􂼍]

師二十九歲。再參湛然和尚於海鹽天寧寺。按。行
實云。予在天寧一期畢。辭師歸蜀。師云。全靠爾輩
光揚法門。箇箇似你都去住山。那箇是應得的。予
曰。學人病軀。難理常住事。師云。我有天華顯聖兩
箇叢林。難道養你者箇病人不活。金粟老密只管
東打西打。我替他擔盡干計。我老漢只用三寸綿
軟舌。尚被人寫帖送我。你們要習。還習我洞上宗
好。予曰。和尚但放心。學人固是他家種艸。正好拈
條白棒。不順人情。打出禍來。大家受用。
􂼎􂼏]

師三十歲。復上金粟。主維那西堂事。命造方丈。按。
行實云。再參金粟。作禮次。師云。堂中少箇打磬的。
送你進堂去。予曰。量才補職。師云。正是量才補職。
予主其事。師一日落堂。惟默然。予問。正恁麼時如
何。師云。你可到恁麼地否。予震威一喝。師便打。予
復兩喝。師云。你再喝兩喝看。予掀倒禪床。拂袖便
行。師追上前。驀頭一棒。予曰。恁麼為人。瞎卻天下
人眼在。師舉三聖因緣未畢。予又一喝。師咦一聲。
出法堂去。至夜。予叩方丈。作禮云。今日觸忤和尚。
師云。屈打你。予一喝便行。師趕至門外云。我到不
恁麼。你到恁麼。後補西堂。一日相撞。師云。好新鞋。
與汝蹋些泥。予倒與師一蹋。師休去。旁僧云。和尚
也好頑。師云。雙獅距爪。你作頑會。復為承當造方
丈。緣淺。過杭州。寓昭慶竹院房掩關。師每以書招
出。造完方丈。是冬。眾盈五百。師乃命予與五峰分
攝兩堂。
􂼐􂼑]
􃅋􃅌]

師三十二歲。悟和尚書曹谿正脈來源一紙。并信
金付師。及莫春。寓苕溪福山。越明年夏。受嘉禾東
塔廣福禪寺之請。
􂼔􂼕]

師三十三歲。八月初一日入院。方伯元履丘公并
孫和石茂錫起伯諸護法縉紳居士請開堂演法
寺。即清涼國師之講席。向無提持教外別傳者。於
是建立天童宗旨。開選佛場。自師始焉。是年。石帆
岳司馬相訪。問法臘多少。師豎一拳。岳頓然面赤
曰。我東南水方人民老實。莫在者裏惑亂人。師云。
貧道行腳十五年。今日惑亂著一箇。岳曰。惑亂我
則可。只恐惑亂愚人。師云。阿誰是愚人。岳瞪目視
之曰。我也是路見不平。見你年幼。未是你做的時
節。師云。釋迦老子初出母胎。指天指地。難道也是
年幼。未是時節麼。岳曰。所以雲門要一棒打殺。我
今日一棒打殺你。且作麼生。師作怕勢云。貧道性
命。幾乎喪在門下。岳躍然拜別。
􂼖􂼗]

師三十四歲。為𨍏轢嚴居士送大悲像入院上堂。
少司成埽菴譚居士請題紫柏大師像。通金粟悟
和尚法嗣書。悟和尚耑使送法衣至東塔。按。師上
堂云。大庾嶺頭提不起。雞足山前成滯貨。衲僧今
日獲一披。如雲普覆華王座。
􂼘􂼙]

師三十五歲。題雪嶠大師像。題和石孫居士行樂
圖。復子穀蔡居士書。題金粟悟和尚贊。示空外逵
四維寬法語。起伯孫居士建大悲閣。請師上堂。云。
山僧住此二三秋。拄杖芒鞋未徹頭。千手大悲來
摸索。一莖艸上現瓊樓。翻刻指月錄。流通海內。
􂼚􂼛]

師三十六歲。買舟上天童。省覲悟和尚。過顯聖。掃
湛然得戒和尚塔。既歸。結夏。上堂云。東塔今年結
夏。老牛老馬歸舍。雖無水艸供看。且喜鞭繩惡辣。
是秋。師欲還蜀。復上天童辭悟和尚。出山到寧波。
慈谿爾赤馮居士延至家中請益。馮
術。師力為拯拔。示以正知見。闔宅感悟。復請上堂。
及歸。辭眾。按。辭眾上堂云。楖栗橫擔不顧人。直入
千峰萬峰去。辭通郡紳衿。遂抵金陵。石衲余公於
集生菴請小參。示準提菴琢璞公法語。為報恩寺
淨心上人題指月軒。遊靈谷寺。題偈云。偶來靈谷
法堂上。坐聽松聲遞遠鐘。莫是誌公時說法。廣長
舌底露機鋒。及到夔之萬縣。寓廣濟寺。高梁紳士
壽北涂公中憲瀑崖高公古良甫叔度昆仲迎師
至萬年寺。虛白公虛席延留。旦夕問道。
􂼜􂼝]

師三十七歲。梁山邑侯費公馮司列善長胡玉川
居士心海法師。請住萬峰太平禪寺。師四月入院。
蜀人久未響此音。師一演唱。有志正因之士。遠近
趨風。爰開闢叢林制度。立九旬安居風規。為眾提
持。搥拂不輟。衲子獲益。互相激揚。山還水聚。道化
日隆。乃有題十景之句。製先覺宗乘序。歸太竹。掃
大持薙染師塔。復還萬峰。
􂼞􂼟]

師三十八歲。是年佛殿僧堂。百廢俱舉。廊廡階砌。
堊墁一新。至冬落成。按。師上堂云。復古太平寺。悽
然感廢興。寒灰八百載。破衲兩三僧。黠鼠居香積。
妖狐吹佛燈。黃金重布地。不識有誰能。與雪灘陳
太史書。復江陰馮縣令善長書。象崖珽首座初受
蟠龍請。師以書勉之。靈筏昌久親椎拂。師示以偈
云。有時度盡驢和馬。又去虛空接聖賢。冬十一月
受中慶請。
􂼠􂼡]

師三十九歲。春三月。維豐朱公登伯馮公請住中
慶禪寺。四方翕聚。鍛煉既嚴。省發亦眾。遇境逢緣。
轉加策進。故入院上堂云。山僧向南方走一回。拾
得幾箇金剛圈。一籃栗棘蓬。今日對人天眾前。不
辭拈出。與諸人共相吞跳。以拄杖打圓相云。者是
金剛圈。試跳看。復豎拄杖云。者是栗棘蓬。試吞看。
(云云)是年。悟和尚七袟。師修啟耑使上天童慶祝。
復瀑崖高公問道書。復無際凌虛公書。復昭覺惟
一公書。
􂼢􂼣]

師四十歲。緇素嚮化。眾多事繁。立體宗寧為監寺。
及師誕辰。萬指圍繞。復宕渠流長蘇公問道書。復
雪門璨別峰璽字水拙書。是冬受開縣栖靈請。
􂼤􂼥]

師四十一歲。秋八月。住栖靈。冬十月結制。制中為
眾提撕。略無倦色。按。病起上堂云。病僧為病極。說
法乖法式。靜地念摩訶。尋聲入福慧。復云。二十年
來經藥餌。不知此疾是膏肓。復破浪舟偈云。梅華
雪子競峰頭。開落渾然春信浮。觸到面門須著眼。
莫教穿過臭髑髏。示竹微奉離指示法語。
􂼦􂼧]

師四十二歲。冬十二月。檀越蘇流長請住渠縣祥
符禪寺。先是。君一老宿與蘇公闔郡紳士商確已
定。欲建禪期。須行南方體裁。及師入院。百度整齊。
遂立君一公為監寺。總理院務。衲子四來。率多氣
岸。按。解制上堂云。祥符解開布袋。放出一群猛虎。
不會獅子翻身。箇箇解打口鼓。蜀都自此咸欽法
化之盛矣。
􂼨􂼩]

師四十三歲。春二月。王兵馬太乙李居士鳳山請
住廣安大竹縣無際寺。師初慮故里人愚朴。難向
佛頭著糞。先復王公書云。貧道垂髫時。視鄉黨中
人多脂粉氣。今門下欲貧道唱還鄉曲。想是鵝王
擇乳。素非鴨類耳。至四月。師與眾同赴結夏。安居
龍象蹴蹋。展佛祖機用。一郡欣所未聞。後欲以梓
里之情。延師久住。時萬峰眾護法以太平開拓有
年。宜永標赤幟。不可虛席也。乃強迎歸萬峰。
􂼪􂼫]

師四十四歲。是冬。重整爐鞴。痛施鉗鎚。英靈泉湧。
氣吞諸方。忽一僧從聚雲來。將吹萬上堂語呈似。
師看畢。太息久之。乃普告大眾云。聚雲釘椿搖櫓。
妄擬祖庭。反謂嫡悟嫡據者為非。自甘嗣遠嗣死
者卻是。甚至穿鑿識案。謾惑無識之輩。紐捏枝派。
冒籍有宗之門。不知大慧門下有九十四人。迄今
五百年來。久無影響。而聚雲輩焚香發誓。結五十
三人。撾鼓陞堂。一旦嗣之。不知斯輩得何據乎。試
問聚雲輩夢眼。何故不開。活的不嗣。而反嗣死無
對證者。何不索性做箇過量人。獨擅嘉聲。亦得。而
乃剌腦入膠盆耶。既謂漢月致書。識聚雲為大慧
種艸。則何不效黃檗。不嗣馬祖而竟嗣百丈。今聚
雲反嗣大慧而不嗣漢月。較之古人之智。天淵矣。
遂作佛道聲價以闢吹萬遠嗣大慧之妄。十二月。
開縣徐檀越通碧特修大寧佇候。復有敘府牟吏
部尚書秉素樊督臺我劬二護法耑啟。延師蜀南
闡化。師以先受大寧之請為卻。而牟慕道之心甚
切。更不相讓。越明春。重遣員役輿師。遂南行矣。
􂼬􂼭]

師四十五歲。二月過酆邑。覺城柱迎師入平都山。
與紳士同請益。并祈法語。及抵敘州。緇素馳逐瞻
仰。師曾有偈云。拄杖肩輿入市廛。大驚小怪亂言
傳。雖無道況垂千古。卻有禪名播萬年。牟遂延於
佛蓮禪院。日夕咨決心疑。滿慰夙願。以牟昔年奉
差金陵。南中士大夫結社集生菴。牟得與同參。後
因王程期迫。依依難別。朝宗和尚告曰。天童衣缽。
正在破山。歸而求之。何用他覓。今入師籌室。方知
朝宗和尚恩大難酬。厥後師蟠龍開爐。峨嵋瓦屋
僧侶雲臻。久參初進。一皆覿面提持。按。是期上堂
云。凜凜朔風吹敝廬。人人凍裂箇皮膚。就中有點
天然別。分付梅華樹幾株。時牟與樊喜法席之盛。
得未曾有。
􂼮􂼯]

師四十六歲。春初於蟠龍解制。即放舟東下。過開
縣。應徐公之請。而徐公巳謝世矣。自師南上時。
書相報。徐公適於官潭舟中開函。不能速就思緒。
便投身水中。徐公本浙人也。原親覲天童悟和尚。
起法名曰通碧。客於開縣有年。故慕道之篤如此。
四方聞者。皆謂徐公真為法忘軀人也。師為彼小
參云。西津壩即西方境。官潭子是白蓮池。時大眾
感歎。欲久住大寧。共酬徐公之願。伊闔宅不廢初
志。一一傾心。大開法席。乃安徐公位於禪堂之側。
與眾同事作十二時歌。撰黃龍寺碑文。
􂼰􂼱]

師四十七歲。壬午冬。師在大寧聞亂風漸起。乃歸
大竹之佛恩。以佛恩山深。可避故也。此時人多風
鶴之驚。大眾親師已久。依依不忍離其翼贊。叢林
擔荷大任者。則有雪臂巒。敏樹相。澹竹密。孤石憲。
燕居申。丈雪醉。三吳等。重為修葺。安眾待時。按。佛
恩錄云。千千龍鳳從茲止。萬萬獅麟自此歸。即豎
大殿日上堂語也。是冬。烽煙四告。師謂眾曰。汝等
遠避。老僧聽天安命。群賊入寺。見師形貌奇偉。誤
認為達州唐進士。欲加苦拷。師慈心善導。為說山
中道人行履。賊皆釋疑散去。即有偈十首。其一曰。
鬚短髮長近俗容。安名立姓謂唐公。于中幸有一
星別。說法聲同意不同。時眾皆遠遯。惟雪臂巒一
人不離左右。雖與難。亦無怨也。厥後眾方歸強。師
過萬峰。抵佛香建活埋菴。
[[date:大清龍飛順治元年甲申時蜀中未通尚沿崇禎十
七年][大清龍飛順治元年甲申時蜀中未通尚沿崇禎十
七年]]

師四十八歲。春三月。蜀江北岸。遍地干戈。惟南岸
山谿險危。兼有土兵禦侮。耑使馳書達石砫司秦
總戎良玉夫人處。秦即差官同永貞上人過忠州
迎入石砫之三教寺。風土人情。更覺淳厚。可為安
居之地。
􃅍􃅎]

師四十九歲。彼司之人。嚮沾法化。信敬有加。初為
隱遯計而瓢笠追隨。復成法席。示壽山福。蒼松鶴
竹帆波覺。城柱默石悟法語。示馬宣慰嵩山偈。復
黃銓部郎六解書。
􂼸􂼹]

師五十歲。春正月。師誕辰。緇素同慶。皆以世禮尊
之。師亦怡然大快。時故舊紳士或耑書慰問。或親
炙座前。如秉素牟公以古人懸艸履於門上為問。
師復之最詳。與王相公春石書。與田兵憲素書。
􂼺􂼻]

師五十一歲。是春近宸張公請住天祐寺。師於佛
誕日入院。冬建禪期。蓋張公以司人未聞西來密
旨。堅請曲垂開示。提醒人心。鄰有三台寺。碧虛老
宿事師最切。自造壽塔。乞師作銘。并乞題行樂圖
云。行住坐臥。人之威儀。松竹梅石。山之秀氣。器界
根身。萬法歸一。爾鼻兮香金爐。爾足兮蹋頑石。爾
耳兮聲幽松。爾手兮執如意。尚餘竹與梅。堅節而
素質。呵呵。堪笑爾碧虛。堂堂乎若是。
􃅏􃅐]

師五十二歲。兵戈紛起。民不能耕。所遭饑饉。有骨
力衲子。同甘寂寥。勇銳辦道。師亦彌加提策。即有
客相訪。隨家豐儉而已。示石年曹公偈云。為月開
門笑遠山。光樓聲發骨毛寒。老僧無別營清供。待
客惟將竹數竿。
􂼾􂼿]

師五十三歲。嵩山馬宣慰請師為祖覃太夫人良
玉對靈小參。三教主人常然公為師永貞長老請
對靈小參。復侍佇黃公書。示厥中侍僧法語。二月。
東川呂相國耑書迎入司中一晤。初以老病為辭。
呂因軍務所羈。不能趨榻。強請再三。師乃策杖而
往。一見便把住問云。你是呂相國麼。呂曰。不敢。師
云。父母未生前姓甚麼。呂擬議。師便棒。呂大怒。師
復打。呂趨進。師笑云。將謂將謂。原來原來。遂說偈
云。無端平地起孤堆。嚇得虛空顛倒走。痛打金毛
人不識。幾乎翻作跳墻狗。呂出諍論。以勢相加。師
又說偈云。父母未生前句子。等閑棒著發無明。猛
然省得非他物。十八女兒不繫裙。呂乃省。送歸三
教。後通書云。承施棒喝。卻得透脫一陣。黑風黑雨。
原自天朗日晴。只恐一夥盲人。不識此段因緣耳。
師復書云。昨與閣下彈丸地上相逢。此奇緣也。勢
不可不斗膽。果符素心。漆桶子快。不然。老僧與閣
下咫尺天涯矣。承命敝檀越堅留三教。因天祐人
來接歸。聊具瓢拂機緣偈語。以悉鄙衷。呂耑書謝
云。遠承切念。親囑慈旨。從今拜教多矣。他年天台
山上。幸以隻手相攜。(云云)五月。石司亦有烽煙侵
境。呂耑使請師過渝之彭水。師欲上峨嵋逸老。辭
呂出江。
􂽀􂽁]

師五十四歲。時立陽李總戎屯兵涪陵。特營精舍。
堅延憩錫。師以間關險阻。暫允其情。後李事師如
弟子禮。師嘗謂李曰。上帝好生。宜護惜殘黎。李即
出令。不許誤殺一人。迄今蜀東頌德不已。小山于
總戎聞師直心導物。未親法音。延至黃化城署中。
頻頻請示佛祖因緣。師一一隨機獎勸。或說罪福
受報好醜。皆以不殺為至德。于心感悟。乞垂法語。
并請題雙松偈云。城開黃化松雙栽。為鼓風濤引
鶴來。近日如何枯不併。獨參天地靖氛埃。方欲久
沾慈誨。而李復延歸涪陵。
􂽂􂽃]

師五十五歲。是秋。張兵與于李相戰。師復入南濱。
進梨水忠路司覃公諱敦源者。延住福田寺。禮遇
甚優。有苦李昔拈今熟也之句。蓋覃曾親師椎拂。
故契合如斯。鐵鶴寺象崖法嗣訃音至。師悼以偈
曰。遙聞鐵鶴已沖霄。留下空巢期寂寥。瓢笠思隨
雲水散。風帆義逐雨華飄。念年鼓粥終初志。十處
開堂始稱豪。同汎錦江三峽上。豈知爾去益吾勞。
是冬。萬縣首四譚公以北岸地方烽煙大息。懸佇
歸里。猶慕景星。耑使延師出江。重布當年法化。
􂽄􂽅]

師五十六歲。是春。率眾還。南浦譚公迎於太白崖。
萬年寺居焉。見愚賢菴玉環續長等獲瞻師面。如
隔世重逢。左右給侍最為精勤。首四譚公每邀譚
爵臺士心西崑兩大護法。與師終日劇談。共慰多
年積慕之懷。請題太白崖詩云。太白危巖坐。舞華
飄杖黎。穿人鼻孔句。為我省詩脾。調古噴寒玉。風
高長紫芝。詞壇騷骨在。付與林鳥啼。緇素方謀久
住之策。本明徹西瞿望亦緣別師有年。議諸檀越
梅王冉徐楊等。請師過開縣休夏。及到龍城。見聞
者莫不合掌加額。咸稱古佛重來。與本明偈云。干
戈隊裏幾經秋。恐我師徒難聚頭。今日相逢舒一
笑。兩城煙水自悠悠。四月一日於紫雲寺安居一
期畢。范楊二檀越請於栖鳳結制。師陞座云。紫雲
解座。栖鳳陞座。雖是兩彩一賽。要且不離者箇。以
拂子打○云。佛子住此地。則同佛受用。常在於其
中。經行及坐臥。至冬。高梁聖瑞姚護法請住金城
寺。乃為眾開爐。舊日參隨衲子同聚法筵。大振頹
綱。宛如昨日。
􃅑􃅒]

師五十七歲。聖瑞姚公請於師曰。和尚門墻高大。
龍象甚多。非大道場不能海納山容。弟子卜得一
山。俗傳古之黌宮。尚有老桂二株。局面恢弘。可建
一大梵剎。乃屈杖履一遊。師覽云。此山較之千二
百五十人同居。猶其少者也。是秋。鳩工採木於佛
成道日。豎大殿方丈僧堂三十餘楹。即名之曰雙
桂堂。遂結冬安眾。頓成大觀。
􂽈􂽉]

師五十八歲。丈雪醉自夜郎來省覲。師命上天童
代掃悟和尚塔。每告醉曰。老僧欲詣先老和尚塔
前拈一瓣香。奈年來荒亂。道路荊蓁。汝不辭勞。可
先為老僧一往。遂書送行偈曰。雪骨冰肌誰箇知。
臨行相贈扇頭詩清。風贏得還歸握。漫莫逢人露
一絲。并送法孫佛冤法語。
􂽊􂽋]

師五十九歲。得法弟子分化四方。凡乘者。
聞師嚴峻之風。咸欲親承棒喝。奈川原曠絕。兵燹
之後。百里無人。其負笈來從。有樹下宿者。有塚間
宿者。有溪畔巖穴而宿者。皆冒險乘危。甚至官司
嫌疑而鞫問者。如斯道路。楚水秦關。猶霧擁雲臻。
是冬。立靈木綬空如禪為監寺。心宗慧心為副寺。
清溪為首座。本如為維那。道雅為典座。松溪為直
歲。卓爾朴存燕石繼竹為知客。雲幻聖可參之西
缽忘我東也為侍司。分領其事。規約整齊。雙桂道
風大振遐邇矣。謝銓部郎沛之。曾邑侯勝幢入山
問道。答田司李維敘書。答牟將軍麟玉書。復趙孝
廉羽鐄書。復法孫語嵩裔書。
􂽌􂽍]

師六十歲。復李制臺培之書。復方太史神生書。復
文督學君山來韻。為馮明經砥中薦先考。列司善
長對靈小參。是年。凡嗣法門人。遠近學侶。皆集座
下。同慶大年。雖遐陬僻壤。莫不繪師像而瞻禮焉。
􂽎􂽏]

師六十一歲。關南平西親藩福晉耑使齎信香法
衣并法被爐奩華幔茵褥。凡法座之可嚴飾者。無
不備焉。請上堂說法。請題自真贊及法語以歸。緣
法孫懶石聆住漢中府靜明寺。與藩府相近故。特
來請法也。
􂽐􂽑]

師六十二歲。慕義譚侯府士心薦先慈請說法。師
命靈木緩理院務。同眾至天城對靈小參。譚感謝
請於太白巖萬年寺休夏。尋受請結制。師暇時偕
諸公遊天生橋流杯池岑公洞。勝蹟名蹤。皆有乘
興之句。是冬。歸雙桂。時丈雪醉住嘉禾青蓮寺。東
塔監院清白常勤。舊房僧慈霖洽同紳士金太師
之俊譚司業貞默朱郡侯茂時汪進士挺王方伯
庭文學施博翁天麟法姪嚴大參等。修公啟請再
住東塔。師因巫峽烽煙未盡。猶多阻滯。以稍遲趨
命復之。復徑山法弟費隱和尚書。示再三法語。示
鐵印法語。示野月法語。
􂽒􂽓]

師六十三歲。李制臺出師夔關。耑書問道。師復最
詳。更贈以偈。有重開巴國蘇民困。再造夔門起世
賢之句。李覽大悅。志擬旋師。躬親法座。後巫峽屯
兵六載。屢裁問答之書。
􂽔􂽕]

師六十四歲。峨嵋諸剎名宿思聆法音。欲究此事。
有法孫紫芝住峨嵋之萬年寺。眾與商確。專趨法
座。啟師逸老峨嵋。師辭以衰病。不能跋涉。後峨嵋
高志之輩。皆接踵而來。朝夕磨礪。師施以本色鉗。
錘均有深省。
􂽖􂽗]

師六十五歲。法堂告成。廊廡畢備。復建一楹於法
堂之左隅。題曰寢堂。凡斲木拽石。挑磚運瓦。皆僧
侶躬為之。猶有力行而恐後者。制臺李嘗問使。雙
桂叢林體制。僧徒功行何如。使對以梵宇巍峨。寮
舍恬靜。其中皆真誠學道之士。約萬有餘指。李乃
大書燈傳無盡四字額之。
􃅓􃅔]

師六十六歲。為靈隱文題自真贊。為兩生從題自
真贊。為法孫憨月燕石題自真贊。復白剌史完初
來韻。師與白酬答最契。有惆悵離騷壇未冷。平都
山又墨花生之句。是年師歸故里。重修度親菴。安
眾學道。與眾說法。用報親恩。蓋此菴建於崇禎末
年。以世亂未及落成。今特為修理。亦不負度親初
志云。
􂽚􂽛]

師六十七歲。為印貞劉夫人薦夫君譚西崑上堂。
為梁山縣令飛雲彭公入山飯眾上堂。為襄陽于
元戎小山題平寇伯彥侯曾公像贊。復重夔鎮程
元戎萬夫書。復忠南汝止高副使書。復遵義余太
守君維書。示譚虞卿任卿兩總戎法語。題天童悟
和尚真贊。復風穴雲峨法姪書。
􂽜􂽝]

師六十八歲。是秋巫山已定。楚蜀道通。師有天童
之行。速於急湍。乃發書渝城。喚蓮月正歸。書云。雙
桂常住。汝當來接手。以代一臂之勞。令老僧往天
童掃塔。報師恩德。不忘遞代相承也。萬望垂憐。至
祝至祝。正趨座右。時制臺李凱旋。太夫人訃音倏
至。即差員役進雙桂請師薦親。前歸巴渝。以候杖
臨。師命雲嶠水監院。蓮月正領眾。乃過長壽縣。及
抵渝城。緇素爭先拜於街市。乃至屠兒。亦皆稽首。
李延寓觀音寺。於官衙設座。請師為母說法。李跪
聽母位之側。蓋思親之切而尊法之至也。示李制
臺楊夫人法語。示子李雯法語。示秉儒牛公偈。示
寶峰慧偈。後李欲留住崇因寺。師不勝應酬。辭歸
雙桂。道途風雨。每有寒暑之恙。掃塔之行。自茲未
果。
􃅕􃅖]

師六十九歲。丈雪醉中興昭覺。張撫臺坤育。鄭提
臺西雲。郎藩臺鈞衡。李臬臺息六。郭道臺餘菴。冀
府尹蓑翁。入山問道。醉以師平素行業。動靜體裁。
出詞吐氣。迅捷鋒鋩言於眾宰官。皆懷企慕。迺力
修昭覺。各通請書。師以老病辭謝。時澹竹密自成
都艸堂特趨慶祝於佛成道日。師命秉拂上堂。以
法衣拄杖爐拂等總付代勞。夔州邢府尹拙溪入
山問道。師示以偈。食祿元來各有方。老僧雙桂君
瞿唐。相逢沒甚好消息。拳頭巴掌絕商量。新寧沈
縣令廷勱入山問道。是冬南北學者及得益弟子
連袂而來。趨歸如市。師命眾執事竭力開爐。彌加
整飭。迺普告大眾曰。今年不惜眉毛。重打口鼓。向
後更不說禪。亦不說戒。爾等欲參禪受戒。不可後
也。眾謂師年尊謝事之說。而不知已無意於世矣。
􂽠􂽡]

師七十歲。正月十五日將眼耳鼻舌身意分成六
偈。付囑六人。以終生平之事。越廿一日。師誕辰。遠
近士大夫。當道宰官。及入爐鞴久近弟子。左右環
擁。莫不懷香瞻戀。共慶大旬。自此謝絕人事。閒居
寢堂。至三月初十日。師示微恙。落堂告眾云。老僧
年經七十。四大漸頹。報緣將盡。眾等白言。耑人請
醫。師云。不可。人生去來。原屬平常。何必貪壽。但率
眾修塔。乃是真孝。老僧行徑雖異諸方。然去亦不
同故套。從上有坐脫立亡者。有拈拂豎指者。有奇
言妙句驚世駭俗者。老僧若入涅槃。秪是起居如
故。候時至則瓜熟蔕落。自然之道也。至於叢林風
規。確守為上。亦如老僧住世無二。勉之。所有竹杖
瓢笠道具之類。分與舊契。尚存衣缽之餘。可付丈
雪醉修昭覺祖庭。至十六日午時別眾。眾皆潸然。
師卻就寢。少頃復坐。指燭顧眾而逝。僧俗弔慰。哀
聲震地。丈雪醉至。欲舁棺至昭覺建塔。眾皆力爭。
遂塔全身於本寺萬竹山之前。仍公舉雲嶠水為
監院。眾執事如舊。丈雪醉負衣缽爪髮。塔於昭覺
影堂之側。師建法幢凡十有五。陞堂語要。普說小
參。機緣法語。拈頌偈贊。書問雜著。先是丈雪醉編
成十二卷。離為二冊刊。入嘉禾楞嚴藏室流通。其
有後錄如記錄。參之秘所集。亦刊行以壽於世矣。
剃度弟子印開等凡百餘人。嗣法弟子八十七人。
南北分化。各振家聲。或輔弼叢林。深養厚蓄。或誘
一郡。或導一國。或居止不定。訶佛罵祖。雖未付授
而昭昭然大有光明者。又未可枚舉也。若夫宰官
紳士。有入山問道者。有久入參請者。有隨緣理會
而漸漸發悟者。有親受鉗錘而處處露鋒鋩者。有
同事攝化而弘護法道者。亦莫能盡述。師根性猛
利。天資高強。工夫急切。徹悟淵深。行腳扣擊。當鋒
已少其人。出身作用。接物端如掣電。所以自東塔
開法。至于西川十五名藍。驅耕奪食。皆是利害腳
手。鍛生煉死。無非惡辣鉗錘。凜凜威光。如嵒壁千
仞。赫赫聲譽。似雷震九天。縱逢劍戟武夫。瞻德容
而斂其暴怒。即遇王公宰輔。欽法令而小其威權。
晚年隨鄉入俗。謙光應機。笑裏有刀。泥裏有刺。或
語或默。或喜或嗔。皆莫辨其可否。直令人懷疑而
發悟。差殊品彙。教澤均沾。一知半解。雖士庶亦有
焉。故示寂時。毋論遠近貴賤緇素。輓詞哀聲盈門。
而追慕不已耳。今敬述平生出處大略。攷全錄歲
月而編次之。以為後世取則云。





破山明禪師年譜(終)

* 破山明禪師塔銘
敕封徵仕郎翰林院庶吉士癸酉科孝廉巴縣劉道
開撰文
賜進士及第內弘文院編修遂寧縣李仙根篆額
賜進士出身徵仕郎禮科給事中前吏兵工左右給
事中翰林院庶吉士廣東道監察御史劉如漢書
丹

原夫江漢炳靈。岷峨毓秀。山川間氣。聖賢篤生。自少
林西來。曹溪纘緒。而南嶽一馬。首誕什邡。是則宗門
之盛。實吾蜀人啟之也。自時厥後。代有名宿。莫不家
敷智蕊。戶燦心燈。求其得髓弘宗。圓機應世。王公欽
範。走卒知名。本衛法之苦心。運大人之作用。逆順莫
測。遊戲無方。不得不推我萬峰老人矣。師諱海明。號
破山。俗籍順慶之大竹。元勛奕葉。相傳蹇忠定之裔
孫。古佛因緣。共說昭覺勤之轉世。生含異質。幼挺奇
標。堯眉舜目。幾符智者之姿。龜背鶴形。不讓純陽之
表。亦娶妻而生子。同耶輸與羅睺。行年十九。忽厭塵
凡。薙髮出家。挑包行腳。偶聽慧然法師講楞嚴經。至
一切眾生。皆由不知常住真心。性淨明體。用諸妄想。
此想不真。故有輪轉。遂終日疑悶。乃閱古人公案。如
銅山鐵壁。無隙可入。於是孤身出蜀。見數耆宿。不能
決疑。俄住楚之破頭山。刻期取證。以七日為限。逼拶
至極。經行萬丈懸崖。自誓云。悟不悟。性命在今日了。
時交午未。忽見銀色世界。一平如掌。信步舉足。不覺
墮於崖下。竟將左足跌損。從前礙膺之物。泮然冰釋。
高聲叫云。屈。屈。自此出山南行。參數員尊宿。末後至
金粟。機鋒上下。才辯縱橫。粟書源流一紙。加以信金
一緘秖受。下山暫住苕溪。已已秋。嘉禾紳衿請住東
塔。遠近學者。歸之如雲。粟聆之曰。華開檇李。果熟蠶
叢。癸酉春回蜀。卓錫於萬峰古剎。學者歸之。亦如東
塔之眾也。有黠鼠窺香積。妖狐吹佛燈之句。蓋鰓鰓
乎有今日狂禪之慮矣。師主萬峰。凡十餘年。甲申以
來。刀兵橫起。殺人如麻。有李鷂子者。殘忍好殺。師寓
營中。和光同塵。委曲開導。李一日勸師食肉。師曰。公
不殺人。我便食肉。李笑而從命。於是暴怒之下。多所
全活。昔人以澄公之於二石。如海翁狎鷗。師不但狎
也。而且化之矣。拯溺不規行。捄焚無揖讓。此之謂也。
然自此人目師為酒肉僧。反有藉師為口實者。師以
救生為衛法之苦心。甚不得已也。壬辰癸巳間。蜀難
漸平。師回梁山之金城寨。去寨半里。有舊紳別墅。尚
餘老桂二株。師葺而居之。顏其堂曰雙桂。門曰福國。
麤成叢林。而四方學者。至復如歸。師隨其一知半解。
輒有付囑焉。或疑其付法太濫。而不知師於此又有
深心也。蓋佛法下衰。狂禪滿地。倘一味峻拒。彼必折
而趨邪。師以傳法為衛法之苦心。甚不得巳者也。師
之名。上自朝廷。下及委巷。近而中夏。遠而外國。罔不
聞知。總制李公奠安全蜀。數遣使迎師。皆力辭。甲辰
秋。再使敦請。師不得巳。飛錫臨渝。盤桓九旬。相得甚
歡。李公享師以牢醴。師閣箸曰。山野昔遇惡魔而開
齋。今逢善友而止暈。從茲不御酒肉矣。遂辭而歸。丙
午正月廿一日。壽臻古稀。道俗集慶者。萬有餘指。至
三月初十日。師示微恙。預申沒後之約。不用茶毘內
棺外槨。便服入殮。窆如俗人禮。是月十六日亥時。盥
漱搭衣。以手指燭。端坐而化。壽七十。坐臘五十九。坐
道場語錄一十二卷。入嘉禾紫柏院。流通海內焉。時
有得法弟子丈雪醉公。將塔師全身於梁之艮龍山
麓。影堂設於成都之昭覺。走書請銘於不佞。道開矍
然曰。予何言。師之道德在天下。天下之人能言之也。
操履在叢林。叢林之人能言之也。必欲予言。亦言其
甚不得已之苦心耳。夫甚不得巳之苦心。是馬祖之
所難也。馬祖之所難。而師易之。雖謂師為什邡之跨
灶可也。爰系之銘。銘曰。

「　坤維禪宿
　肇自馬祖
　臨濟溈仰
　兩燈並譜
　濟下兒孫
　楊岐獨盛
　傳至天童
　枝端派正
　萬峰崛起
　忠定後裔
　矯矯人豪
　堂堂法器
　十九辭家
　廿七圓戒
　不屑蹄涔
　直操溟澥
　金粟老子
　眼明手毒
　一瓢惡水
　洗腸換骨
　再振滹沱
　旁起四宗
　花開檇李
　果熟蠶叢
　九坐道場
　單提心印
　魔與魔民
　一戰而勝
　烹佛鍛祖
　補天立極
　師於祖庭
　實有勛惠
　劫遭離亂
　殺人無算
　處劍戟林
　如家常飯
　遊戲神通
　飲酒食肉
　長鯨吸川
　燒豬果服
　但爾諸方
　不當學我
　伊尹之志
　有之則可
　酒肉破戒
　濫付招毀
　原師之心
　大不得已
　天子聞名
　王侯願交
　黃麻不羨
　青山逍遙
　行年七十
　化緣已畢
　雙林雙桂
　是一是二
　無偈可留
　無法可說
　獅子頻呻
　指燭而滅
　遺令官斂
　法同縉紳
　身後一著
　猶是逆行
　艮龍之麓
　窣堵堅好
　八部天人
　香花圍繞
　隻履已西
　幻殼斯藏
　我銘貞石
　萬祀垂芳」


破山明禪師塔銘(終)　　　　　　　板附楞嚴



(浙江湖州府尹副)

(曹溪正脈三十七世法孫徹巖
捐貲敬刊)

(破山老人年譜補入語錄流通
海宇)

(法孫　正生對　常奇書)

(康熙庚戌冬日嘉禾楞嚴寺識)