#+TITLE: 楞嚴經勢至圓通章疏鈔-清-續法
#+DATE: 2016-06-11 12:29:13
#+SOURCE: github.com/kanripo/KR6j0719 master 4bc31b25                

* No. 311-A
 引　〔龍其〕

念東高先生千里東。余自謂年來一味淨土娑婆境
風浩。浩真如喆。草堂清。皆不免蹉跌。勉余留心此件。
余偶舉示百亭法師。而法師先有勢至念佛章疏鈔。
在余案頭。兩人取卷重閱盡。然興嘆謂。高先生以身
踐為救時之藥語也。遂命兒子。募資刻之。刻既竣。法
師復謂余弁其首。余惟華嚴大經德雲首宣念佛法
門。馬鳴菩薩立論之祖。念佛與止觀並重。而楞嚴為
譚性之書。然勢至念佛一章列在圓通禪宗下。不能
抑蓮宗為非歸源見性之途也明矣。今彌陀疏鈔。龍
舒淨土等文。布在禪林。惟勢至章。僅附本經。而未有
耑行之疏。法師詮文釋義。勒成一書。為震旦人添一
重往生舟筏。不可謂非淨土之功臣也又明矣。遂以
此意。復高先生。而繼之以臆說云。蓮師云。念一佛名。
換彼百千萬億之雜念也。即念即空。居然本體。非於
念外別得菩提。又云。執持名號。至於一心。則復還空
寂之體。又云。當知淨土唯心更無外境。自性還歸本
體是願生彼國義。如是則蓮師雖極力主張西方淨
土。而不遺宗門見性之旨。彰彰如是矣。則謂見性為
淨土指歸。而淨土為見性入路。未相違也。見性則掉
臂皆淨土。而蓮臺自不消。說不見性則淨土非了手。
而種因要自不退。然則見性與不見性。而念佛修淨
土。皆不可忽也。此義似本章所未及言。既以復於高。
遂筆之此。以質諸真能念佛人為何如也。

康熙庚申長至錢唐戴京曾書
* No. 311-B
 大佛頂首楞嚴經大勢至菩薩念佛圓通章
唐　天竺沙門　般剌密帝　譯

大勢至法王子。與其同倫五十二菩薩。即從座起頂
禮佛足。而白佛言。

我憶往昔恒河沙劫。有佛出世。名無量光。十二如來
相繼一劫。其最後佛。名超日月光。彼佛教我念佛三
昧。譬如有人。一專為憶。一人專忘。如是二人。若逢不
逢。或見非見。二人相憶。二憶念深。如是乃至從生至
生。同於形影不相乖異。十方如來。憐念眾生如母憶
子。若子逃逝。雖憶何為。子若憶母如母憶時。母子歷
生不相違遠。若眾生心憶佛念佛。現前當來必定見
佛。去佛不遠。不假方便自得心開。如染香人身有香
氣。此則名為香光莊嚴。我本因地。以念佛心入無生
忍。今於此界。攝念佛人。歸於淨土。

佛問圓通。我無選擇。都攝六根。淨念相繼。得三摩地。
斯為第一。

(楞嚴云。佛告阿難。若復有人。身具四重十波羅夷。瞬
息即經此方他方阿鼻地獄。乃至窮盡十方無間靡
不經歷。能以一念。將此法門。於末劫中開示未學。是
人罪障應念銷滅。變其所受地獄苦因成安樂國。則
此章經。誠為銷罪之巨冶。愈病之靈丹。修心之㨗徑。
求生之要術也。若能常持。無苦不除。無樂不與。無願
不遂。無果不得。凡見聞者。宜三復焉)。

日誦式

(人有三等。一者極閒人。應當晝夜六時持經念佛。
二者半閒半忙人。應當每日晨昏二時一心持念。
三者極忙人。應當每日晨朝一時專心持念。誦時
之式。先本師三稱。次舉勢至章一遍。往生咒三遍。
讚佛偈一遍。佛名百聲千聲萬聲隨意。三菩薩名
每各十聲。後發願迴向偈一遍。未誦前。巳誦後。俱
要對聖像前合掌三禮。如無佛像。對經對空禮拜
亦可。果能如此常行無間。佛必哀憐。凡有求願。無
不遂者。臨命終時。佛與聖眾。放光接引。徑生極樂
矣。行者當生信願。切勿疑忽。此明每日經佛並舉
式也。若單佛名。極閒者。除六時外。應當時刻念佛
無間。半間半忙者。應當營事巳畢即便念佛。極忙
者。應當忙裏偷閒十念念佛。此方名為不虗度也。
盡此一生。一日無有暫廢。則自念佛心口。當必成
佛心口。經云。行與佛同。受佛氣分。入如
來種。親為佛子。不其然哉)。

南無本師釋迦牟尼佛(三稱)(次勢至章畢舉往生呪)。

南無阿彌哆婆夜(一)哆他伽哆夜(二)哆地夜他(三)阿
彌利都婆毗(四)阿彌利哆(五)悉躭婆毗(六)阿彌利哆
(七)毗迦蘭帝(八)阿彌利哆(九)毗迦蘭哆(十)伽彌膩(十一)
伽伽那(十二)枳多迦利(十三)娑婆訶(十四)

(不思議神力傳云。持呪之法。淨身漱口。然香佛前。晝
夜六時。各誦三七遍。能滅五逆謗法等罪。誦滿三十
萬遍。即見阿彌陀佛。彌陀疏鈔云。若有善男子善女
人。能誦此呪者。阿彌陀佛常住其頂。日夜擁護。無令
怨家而得其便。現世常得安隱。臨命終時。任運往生)。

次舉讚佛偈。

「　阿彌陀佛身金色
　相好光明無等倫
　白毫宛轉五須彌
　紺目澄清四大海
　光中化佛無數億
　化菩薩眾亦無邊
　四十八願度眾生
　九品咸令登彼岸」


南無西方極樂世界大慈大悲阿彌陀佛(百千萬聲隨意)
　南無觀世音菩薩　南無大勢至菩薩
　南無清淨大海眾菩薩(各十稱)(後舉發願迴向偈)。

我今稱念阿彌陀真實功德佛名號。惟願慈悲哀攝
受。證知懺悔及所願。往昔所造諸惡業。皆由無始貪
瞋癡。從身語意之所生。一切我今皆懺悔。願我臨欲
命終時。盡除一切諸障礙。面見彼佛阿彌陀。即得往
生安樂剎。願以此功德。莊嚴佛淨土。上報四重恩。下
濟三途苦。若有見聞者。悉發菩提心。盡此一報身。同
生極樂國。十方三世一切佛。一切菩薩摩訶薩。摩訶
般若波羅蜜(一遍)(此當對佛跪念念畢起身三禮而退)。

(偈云。一日無常到。方知夢裏人。萬般將不去。唯有業
隨身。如何是萬般將不去。官爵財寶屋宅田園衣服
飲食乃至嬌妻愛子。無常到來。都是將不去者。如何
是唯有業隨身。人生所造。貪瞋癡慢五逆十惡惡業。
戒定慧施五戒十善善業。無常到來。盡皆緊隨你者。
楞嚴云。臨命終時。未捨煖觸。一生善惡俱時頓現。惡
者便感三途苦報。善者便感人天樂報。若善心中。兼
有信願。念佛求生。便現極樂佛土境相。行願品云。是
人終時。一切諸根悉皆散壞。一切親屬悉皆捨離。一
切威勢悉皆退失。象馬車乘珍寶伏藏無復相隨。唯
此願王。於一切時引導其前。一剎那中。即得往生極
樂世界。見彌陀佛及諸聖眾。既然如是。何不趂此強
健之時努力勤修。善導云。假饒金玉滿堂。難免生老
病死。恁汝千般快樂。無常終是到來。惟有徑路修行。
但念阿彌陀佛。設待臨終方悔。悔之於後。將何及乎。
奉勸諸人。及時修進。生死事大。無常迅速。慎勿以此
為分外也。勉之勉之)。

(又淨業人。備三資糧。一者信。信輪迴最苦。信念佛最
妙。信此土修行難成道果。信願生彼土乃至十念決
得往生。信報生人天福盡還墜。信一生樂土永不退
轉當成正覺。信一稱佛名能滅八十億劫生死重罪
信念佛之人彌陀攝取病中救護命終來迎。二者願
願消業障。願滅眾苦。願心開。願見佛。願淨業成。願生
安養。願授記。願度生。三者行。身禮像。口稱名。心觀想
俱要專一絕無散亂。解知信願時蓮華種植也。專念
時蓮華出水也。功成時蓮華敷空也。設起疑退心。蓮
華又萎矣。由是晝夜六時無有一念貪戀在娑婆。凡
起居衣食語默動靜皆不忘淨土。至於臨命終時。應
當念佛發願。不得怕死貪生。常自念言。我現在身。眾
苦交纏。不淨流溢。若得捨此。華池托質。受無量樂。事
極稱意。如脫臭弊之衣。得著珍御之服。萬緣放下。身
心解脫。纔有病患。莫論輕重便念無常。一心待死。即
囑一切人。凡來我前為我念佛。不得雜說世務家緣
長短再延。法師頻來誡勸依經指示。及到病重捨報
之際。家人親屬。不得哭泣并發悲歎懊惱之聲。猶恐
惑亂心神。忘失正念。但高聲朗念阿彌陀佛。守令氣
絕神逝。方可舉哀。若如此者。萬求萬生必無疑也。復
有遇障難者。不得正念往生。如偏風失語。狂亂失心。
水火雷擊。蟲獸鬼噉。毒藥陣亡。怨賊王難。亦應預懺。
必蒙佛護。葢念佛者。有六勝益。一諸佛菩薩護念。彌
陀住頂放光。諸天神將晝夜冥加。二惡鬼毒藥皆不
能害。三災八難咸悉消除。三宿障冰清怨命解脫。四
氣力充滿無諸橫病。五睡夢吉祥見佛色像。無有非
人奪其精氣。六現為一切禮敬。臨終三聖接引。故知
日常一意念佛。即為預備不虞法矣。如人入城。幹事
必先覓下安處。抵暮昏黑則有投宿之地。先覓下處
者。預修淨業也。抵暮昏黑者。大限到來也。有投宿地
者。生蓮華中不遭障難也。人若依此用心。臨終定得
往生。此又為修淨土者之至囑也)。

(慈雲香嚴行者續法述勸)
No. 311
楞嚴經勢至念佛圓通章疏鈔卷上
清浙水慈雲灌頂沙門　續法集

【釋此一章。大分為三。初通序大意二。初詳申旨趣
三。初通序念佛宗致。】

「大矣哉念佛之為法門也。大小並収。利鈍均攝。事理
圓融。性相無礙。即佛是心。無一心而非心佛。即心是
佛。無一佛而非佛心。心一憶也佛佛全彰。佛一稱也
心心頓顯。無有心外佛為心所憶。亦無佛外心為佛
所稱。眾生念佛。佛在眾生心內。佛念眾生。眾生在佛
心中。是心作佛。心不念而佛不作。即佛顯心。佛不稱
而心不顯。則知念佛一門。誠為見性成佛之妙法矣。」

【大下分二。先釋又二。初總明該攝。大矣哉者。能讚
詞。亦是發語之端也。念下所讚法。初句標體。念佛
別也。法門通也。大等四句釋相。初二句人也。大小
約乘。利鈍約根。並收均攝者。化導小乘。迴小向大。
勉進大乘。捨權歸實。使上根三心(一至誠心。二深心。三迴向發願
心)圓發直入無生。令下根十念成功亦生彼國。次
二句法也。事理約行。性相約諦。圓融無礙者。下愚
著事而迷理。小智執理而遺事。今則通乎理事。依
理修則證真諦而見自性彌陀。依事修則證俗諦
而生極樂相土。即下二別顯不二中。先心佛不二。
初四句約性起心佛開五句。一心外佛佛外心。二
心內佛佛唯心。三心即是佛佛即是心。四心非是
佛佛非是心。五心佛圓融無障無礙。五教如次配
知。今明第三句義也。此之心佛。全體遍收。如金與
器。以金収器。器無所遺。以器攝金。金無不盡。心一
下八句。約修顯。心憶佛佛稱心皆明修也。心憶佛
彰。心即是佛故。佛稱心顯。佛即是心故。無為心憶。
心外無佛故。無為佛稱。佛外無心故。華嚴迴向品
云。無有智外如為智所入。亦無如外智能證於如。
正此義也。眾生下後三無差別。謂心佛生三無別
也。初四句。正明無別。眾生念佛者。諸佛心內眾生
念眾生心中諸佛也。佛在生心內者。眾生心外更
無別佛。以佛真心即眾生真心故。此明因門攝法
無遺也。故云眾生念佛現前當來必定見佛。華嚴
亦云。應知自心念念常有佛成正覺。何以故。諸佛
如來不離此心成正覺故。佛念眾生者。眾生心內
諸佛念諸佛心中眾生也。生在佛心中者。佛真心
外更無眾生。以眾生真心即佛真心故。此明果門
攝法無遺也。故云十方如來憐念眾生如母憶子。
佛性論云。一切眾生悉在如來智內。以一切眾生
決定無有出如如境者。並為如來之所攝持。據清
凉疏。開成四句。一諸佛心外無別眾生。二眾生心
外更無別佛。三佛心生心兩存齊現。四生心佛心
互奪雙亡。今且約前二句明也。是心下四句。躡前
反顯。心本是佛。由不覺而佛隱。若欲作佛。須當念
心故。起信謂。眾生本覺與佛本覺無有二體。若不
念心。難成佛矣。佛本是心。因無明而心暗。若欲顯
心。須當念佛故。華嚴謂。佛智廣大。遍眾生心。眾生
語言。皆悉不離如來法輪。若不稱佛。難明心矣。則
知下次結。彌陀即是自性。淨土全唯一心。離心性
外。毫無可得。若能憶念。即顯本性佛矣。起信云。法
界一相。即是如來平等法身。性佛一顯。果佛自證
故。圭山云。今知心是佛心。定當作佛。不其然乎。設
離念佛門外而欲速見性成佛者。捨其近易。以求
諸遠難也。
△二別顯此章所詮。】

「所以十二如來號曰三昧。勢至菩薩標為圓通。三昧
則總攝諸禪。圓通則具足萬行。一心頓實。不亦宜乎。」

【所以下分為三。初正顯。所以者承前起後之辭。十
二如來號念佛為三昧者。凡夫垢心混若黃河。外
道妄想逸如奔馬。故說三昧。欲令返染成淨捨散
入寂也。勢至菩薩標念佛為圓通者。小乘七生斷
惑證真。權教三祇具因滿果。故說圓通。欲令速證
疾成圓超直入也。三昧下二重揀。謂此三昧。總攝
世出世間一切禪定。揀非餘三昧也。如一巨冶鑄
成千器。圓通具足八萬四千一切觀行。揀非餘圓
通也。猶阿伽陀總愈萬病。末二句三勸誡。三昧實
教所詮。圓通頓教所詮。學頓實教者。是其所宜也。
又上顯圓義。此兼顯頓實。眾生念佛定當成佛。實
也。起信云。專念阿彌。修善迴向。願生彼界。終得見
佛。華嚴云。臨命終時。諸根散壞。唯此願王引導其
前。即得往生。見彌陀佛。蒙佛授記。不久當坐菩提
道場成等正覺。眾生憶佛現前即見。頓也。佛藏經
云。無覺無觀名為念佛。無想無語是名念佛。摩訶
般若云。菩薩摩訶薩念佛。不以色念。不以受想行
識念。以諸法自性空故。今兼顯此。故頓實者宜應
學也。
△三引取勝益勸修。】

「聞說佛名。威光證入於無盡。憶想佛境。德雲解脫於
多門。有此勝益。應當信行。何得自暴自棄不願不修
耶。」

【聞說四句。初引明說。佛名者。華嚴云。勝雲佛現時。
寶華林中。出說三世一切諸佛名號音聲。時彼如
來於眾會中說普集一切三世佛自在法修多羅。
入無盡者。華嚴云。勝雲佛所。證得一切諸佛功德
輪三昧。證得一切佛法普門陀羅尼。了知一切佛
決定解莊嚴成就海。了知無邊佛現一切眾生前
神通海。了知一切佛力無畏法。於善眼佛所。即得
念佛三昧。名無邊海藏門。如是等十千法門。皆得
通達。憶佛境者。華嚴云。德雲告善財言。善男子。我
唯得此憶念一切諸佛境界智慧光明普見法門。
多解脫者。華嚴云。所謂智光普照念佛門乃至住
虗空念佛門等二十一種。有此下二結勸二。初正
勸諸餘法門。淺則上根不被。深則下根絕分。唯此
一法。利鈍兼収。如水清珠。到處便益。故當信受行
持。念佛如種糓。自心如家田。信如信栽此種定得
成糓。願如知此佳種一心求糓。行如欣求得糓作
畊耨事。何得下二結責。十界因果皆唯心現。若一
念心瞋恚邪婬。即地獄界。慳貪不施。即餓鬼界。愚
癡暗蔽。即畜生界。我慢貢高。即修羅界。堅持五戒。
即人法界。精修十善。即天法界。證悟人空。即聲聞
界。知緣性離。即緣覺界。六度齊修。即菩薩界。真慈
平等。即佛法界。今此教念佛者。欲人念我自心成
我自佛。云何捨自心佛孤佛教耶。如來不思議境
界經云。菩薩了知諸佛及一切法皆唯心量。得隨
順忍。捨身速生極樂淨土。照律師問。經云。是心作
佛。是心是佛。心既是佛。何須念他佛耶。答。秪由心
本是佛故。令專念彼佛。梵網戒云。信知一切眾生
皆有佛性。我是未成之佛。諸佛是巳成之佛。汝心
佛者未成佛也。彌陀佛者巳成佛也。未成佛者。久
沉欲海。具足煩惱。杳無出期。巳成佛者。久證菩提。
具足威神。能為物護。是故。諸佛勸令念佛。即是以
我未成之佛。求他巳成之佛。而為救護耳。眾生若
不念佛。聖凡永隔。父子乖離。長處輪迴。去佛遠矣。
所以文殊普賢等諸菩薩皆願念佛往生。況我凡
愚人耶。又彼螟蛉尚聽教成。可以人而不如蟲乎。
不願自棄。迷也甚矣。
△二略釋經題。】

「楞嚴者。一切事究竟堅固也。乃大部之總名。圓通者。
聖性法門無不通也。是一章之別目。勢至者。啟教之
人也。念佛者。修行之法也。文雖一十二行。義括淨土
諸典。有教有機。有法有喻。生佛感應。以遍含自他因
果而該徹。作心境之月燈。為聖凡之舟楫。故言楞嚴
經勢至念佛圓通章。」

【楞下先釋名。一切事。三科七大也。究竟空也。堅固
不空也。合二空不空也。蘊處界大。本如來藏故。事
事究竟堅固。名楞嚴定。既住法位。世相常住。故此
亦名健相三昧。聖性舉理。法門約教。影略行果可
知。正顯四法互相圓遍該通也。依止成定。名為楞
嚴。依觀成慧。號作圓通。別目者。以勢至念佛圓通
乃修道二十五圓通中一也。勢至下亦影略。義具
應云。能啟能修勢至人也。所啟所修念佛法也。文
下後結歎二。先別歎。彼佛教我念佛。機教也。母子
形影染香。法喻也。如來憐念眾生。眾生一心憶佛。
生佛感應也。我因念佛入忍。今攝念人歸淨。自他
因果也。心境月燈者。依我自心念彼佛境。則佛境
可彰。託彼佛境念我自心。則自心易顯。此之彰顯。
皆憑月燈教法以照見也。心外有境小教也。境唯
是心始教也。即心即境終也。非境非心頓也。心境
無盡圓也。即所詮法。月燈喻能詮教。聲名句義門
如螢燈。小也。攝境唯心門如火燈。始也。理事無礙
門如星。終也。會相歸性門如月。頓也。普融無盡門
如日。圓也。今約中二以說聖凡舟楫者。念名號佛。
受持皈戒。越於三途。下下品生。名為人乘。其猶舠
船纔過谿㵎。念色像佛。修行禪善。越於四洲。生下
品蓮。名為天乘。其猶艇船出小河港。念應化佛。觀
四真諦。越於三界。生中品蓮。名聲聞乘。其猶艨艦
過於大湖。念受用佛。了悟因緣。證二涅槃。生上品
蓮。名緣覺乘。其猶𦪶艞過於大江。念法性佛。智悲
並運。萬行繁興。成無上道。超凡小界。上上品生。名
菩薩乘。其猶艆䑼直過大海。又持名念佛如特舟。
聲聞乘也。觀像念佛如方舟。辟支佛也。觀想念佛
如維舟。菩薩乘也。實相念佛如造舟。佛乘也。聖凡
即所化人。舟揖喻能化法。故言句次總結。
△二開
章釋文二。初略標。】

「將解此經。五門分別。一教起因緣。二藏乘教攝。三宗
趣旨歸。四略釋題名。五詳解文義。」

【初二句總敘。一下別列。此例般若疏意。略開五章。
前三義門。後二正釋。
△二詳解五。初教興。】

「初教起因緣者。智度論云。如須彌山。非無因緣。非少
因緣令得振動。念佛教興。亦復如是。具多因緣。一指
出捷經修行門路故。二直示當人念自心佛故。三欲
令悟入佛之心性故。四為顯生佛心無差別故。五度
脫凡外橫超三界故。六接引權小圓成佛果故。七充
足三輩無有疑悔故。八利益今後周遍無盡故。九頓
攝六根證圓通境故。十疾空障惱定生佛土故。」

【初句標牒。智下釋義二。先引證。如須彌下喻也。念
佛下合也。一下次正釋。楞嚴云。初心入三昧遲速
不同倫。故知餘門學道紆迴險難。猶如蟻山。念佛
一門。古稱徑路。好似風水。善導云。唯有徑路修行。
但念阿彌陀佛。況今持名。徑而又徑者也。若欲一
生取辦。當於是法留心。二下。觀經云。是心作佛。是
心是佛。諸佛正徧知海從心想生。是故教人念佛。
即念自心佛也。三下。佛心性者。楞嚴云。我以不滅
不生合如來藏。而如來藏唯妙覺明圓照法界。無
差別論云。此心性明潔。與法界同體如來依此心。
說不思議法。則知佛以如來藏淨法性為心也。令
悟入者。起信云。真如自體相者。凡夫諸佛。無有增
減。楞嚴富樓那言。我與如來寶覺圓明真妙淨心
無二圓滿。觀經云。汝等心想佛時。是心即是三十
二相八十隨形好。是故眾生念心佛時。即能悟入
佛心性也。四下。無差別論云。眾生界不異法身。法
身即是眾生界。觀經云。諸佛如來是法界身。入一
切眾生心想中。下云。若眾生心憶佛。現前必定見
佛。則此法門。能顯心佛眾生三無差別也。五下。凡
夫外道。由見思惑。起業感報。輪轉不休。依餘法修。
直至惑盡。始得出離。名為竪出三界。唯念佛門。帶
惑往生。名為橫出三界。如蟲在竹。竪則歷節難通。
橫則一時透脫。桐江法師云。竪出者。依諦緣度。歷
涉地位。如取科第。須有才學。如歷任轉官。須有功
効。橫出者。念佛法門。如人廕敘功由祖父他力。不
論學問有無。又如覃恩普轉功由國王不論歷任
淺深。六下。菩薩六心墮落聲聞。塵劫不迴。猶菴羅
華魚子一般。因中雖多。結果者少。若能念佛。圓發
三心。自然轉權成實。迴小向大。如彼白衣驟貴平
地舛仙者然。故大本云。菩薩欲令眾生速疾安住
無上菩提者。應當起精進力聽此法門。又華嚴十
地。始終不離念佛。圓教登地尚爾。況權小初心人
耶。七下。上品利根。聞小教則悔。下品鈍根。聞大教
則疑。所以華嚴會上聲聞絕分。阿含時中菩薩不
被。今此念佛一法如萬應膏毒病皆愈。似及時雨
藥木竝茂。故得利鈍盡攝上下均収也。八下。利今
即佛在機宜。利後即滅後聞見。下云。今於此界。攝
念佛人。歸於淨土。觀經云。如來今者為未來世一
切眾生。為煩惱賊之所害者。說清淨業。故如如意
珠。利濟無盡也。九下。一切眾生。迷常住心。用諸妄
想循諸色聲。違圓通境。今念佛也。六根都攝。守於
真常。常光現前。圓通境發。雖不欲證不可得也。故
華嚴解脫長者云。知一切佛猶如影像。自心如水。
水清而靜。月現全體。又偈云。菩薩清凉月。常遊畢
竟空。眾生心垢淨。菩薩影現中。則知眾生淨念。彌
陀定放光明。心水不淨。菩薩圓通月境亦不現矣。
十下。末法修行。多諸障難。邪魔嬈亂。佛道難成。今
修念佛三昧。承佛願力威神。疾除煩惱。頓破無明。
五蘊魔銷。三身佛現。當生極樂佛土。成真應二果
矣。如大明燈然於室中。不唯破千年暗。而且見種
種物。然此十因。生起有序。初以入道多門難易各
別。出念佛法最為徑捷。二所以徑捷者。為念自心
佛故。三由念心佛。方能成佛心故。四佛心若契。生
佛同體無有二故。五既無二別。豈有凡外不度脫
故。六豈獨凡外。亦接權小人故。七豈唯五乘。亦充
足一切善惡眾生故。八豈但現今。亦普利未來無
有盡故。九濟度如是廣大者。為圓通故。十有作之
修。終成敗壞。現既圓通。當必見佛歸淨土故。又由
定生佛土。所以指出捷徑門路。令預修行疾成佛
故。如此終始連環。猶同鈎鎖。此教之興。非無因也。

△二藏攝。】

「二藏乘教攝者。謂三藏之中。契經藏攝。二藏之內。菩
薩藏攝。三乘之中。大乘所攝。五教之內。後三教攝。」

【二句標章。謂下釋相。三藏者。一修多羅。此云契經。
即經藏。詮於定學。二毗奈耶。此云調伏。即律藏。詮
於戒學。三阿毗達磨。此云對法。即論藏。詮於慧學。
今此經者。屬於經藏。自始至終。專說念佛三昧故。
二藏者。一菩薩藏。詮示菩薩理行果故。二聲聞藏。
詮示聲聞理行果故。今此經者。屬菩薩藏。此經演
說菩薩念佛圓通法故。三乘者。一小乘聲聞。謂四
諦法門。運載眾生。出於三界。到涅槃城。成阿羅漢。
猶如羊車。二中乘緣覺。謂因緣法門。運載眾生。過
於四空。居寂滅舍。成辟支佛。猶如鹿車。三大乘菩
薩。謂六度法門。運載眾生。超凡小境。直至無上菩
提大般涅槃彼岸。成於佛果。猶如牛車。今此經者。
屬於大乘。以如來憐念眾生。勢至攝念佛人。安樂
諸乘。度脫九界故。五教者。一小教。唯談人空故。二
始教。但明法空故。亦名分教。但說法相故。三終教。
復說中道故。亦名實教。多談法性故。四頓教。唯辨
真性故。五圓教。唯說法界故。今此經者。屬後三教。
下云。二憶念深。母子歷生不相違遠。終也。漸漸念
時終當成佛故。下云。以念佛心。入無生忍。不假方
便。頓也。知佛即心。疾成佛道故。下云。都攝六根。淨
念相繼。得三摩地。圓也。了三無別。圓通法界故。準
知此經教義深廣幽遠。非淺近矣。
△三宗趣。】

「三宗趣旨歸者。有總有別。總以憶佛念佛為宗。見佛
入忍心境圓通為趣。別有五對。一教義。以教說為宗。
令達義為趣。二事理。舉事相為宗。詮顯理為趣。三境
智。三佛境為宗。二觀智為趣。四行位。信願行為宗。入
不退為趣。五因果。以因行為宗。克果德為趣。」

【三句牒門。謂宗旨歸趣也。當經所崇曰宗。宗之所
歸曰趣。若不識宗。無從趣向矣。有下釋義。教說者。
即念佛教門也。達義者。謂了達教中所詮心境緣
念。生佛感應。染香入忍。自他生土之義也。事理義
中所具者。謂崇尚念佛等事。其意云何。正欲彰顯
彌陀自性淨土唯心之至理也。境智理內開者。境
即所觀之理。智是能觀之心。佛之圓融三身真境
也。事一心。理一心。真觀也。行位隨智起者。信願行
三資糧也。不退者。信淨在離三界。位不退也。願見
佛念佛心。念不退也。行淨業攝佛人。行不退也。又
信化佛教超凡外道。信不退也。願報佛果超二乘
境。念不退也。行法佛理超權修證。行不退也。起信
疏云。約有三位。一信行未滿。未名不退。但以處無
退緣。故稱不退。二信滿巳去。入十住位。得見法身。
住於正定。故名不退。三二賢位滿。入初地去。證遍
滿法身。生無邊佛土。故名不退。由信成信不退。由
願成住不退。由行成地不退。地論師云。住是證不
退。行是位不退。向是行不退。地是念不退。由信成
證位行成行願成念也。因果不退之所成者。因若
不退。名為真因。果若不退。名為真果。信願佛土攝
根淨念。是不退菩提因行也。得三摩地第一圓通。
是不退菩提果德也。文有三重。憶念彼佛。因也。現
當見佛。果也。念見近佛。因也。心開香嚴。果也。念心
入忍。因也。攝人歸土。果也。如是五對。展轉相因。以
為生起。
△四釋題。】

「四略釋題名者。有四對義。初總別。謂楞嚴三字總稱
也。總通彼大部故。勢等七字別號也。別局此一章故。
二教義。就前別中。分教義二。謂章之一字。是能詮教
也。勢等六字。是所詮義也。三果因。就前義中。開此一
對。謂圓通是果。所證境故。勢等是因。能修觀故。四人
法。就前因中。分成此對。念佛法也。即所稟法。勢至人
也。是能弘人。依四對義。立斯名耳。」

【四下標牒。有下解釋。此句列也。初下釋也。總中亦
影一對。楞嚴義也局也。經字教也通也。今不出者。
恐混濫故。章屬能詮者。謂是圓通文字念佛教章
也。果因對。亦可名境智對。圓通境也。念佛智也。亦
可名真俗理事性修寂行對。圓通真理性寂也。勢
至念佛俗事修行也。四下。念佛法者。念變化。非受
用佛。(化身)小也。念受用。非變化佛。(自報)終也。念亦變化
亦受用佛。(他報)始也。念非受用非變化佛。(法身)頓也。念
圓通無障礙佛。(十身)圓也。勢至人者。得應化佛力。小
勢至也。得功德佛力。始勢至也。得智慧佛力。終勢
至也。(此二報佛)得如如佛力。(法佛)頓勢至也。得無盡佛力。
(十佛)圓勢至也。此亦約教略釋。下更詳解。則知此題
名內。人法雙彰。因果並舉。理盡義周。故標章首。
△
五解文分三。初敘禮白儀。】

「大勢至法王子。與其同倫五十二菩薩。即從座起。頂
禮佛足。而白佛言。」

【【疏】梵語摩訶那鉢。此云大勢至。思益云。我投足之
處。震動三千大千世界。及魔宮殿。故名大勢至。觀
經云。此菩薩行時。十方世界一切震動。此菩薩坐
時。七寶國土一時動搖。亦名得大勢。悲華云。願我
世界如觀世音。等無有異。寶藏佛言。由汝願取大
千界故。今當字汝為得大勢。亦名無邊光。觀經云。
以智慧光普照一切。令離三途得無上力。若依本
文。能念大勢佛。能攝六根妄。能接念佛人。故名為
勢至也。假此菩薩為發起者。表念佛法門。能發智
光。得大勢力。離三界苦。取淨土樂也。於法自在。名
為法王。從法化生。稱之為子。悲華經云。往昔因中。
彌陀作輪王時。觀音為長子。勢至為次子。今在極
樂。居佛左右。助化一切。次補佛處。故名法王子也。
與共也。倫類也。聲氣相應。名為同類。五十二者數
也。表勢至念佛一門。能攝信等五十二位諸法行
故。菩薩。具云菩提薩埵。肇云。菩提佛道名也。薩埵
秦言大心眾生。有大心入佛道。名菩提薩埵。賢首
云。菩提此名曰覺。薩埵此曰眾生。以智上求菩提。
用悲下救眾生。名菩提薩埵也。從座起者。師資尊
卑。名分秩然。有所陳白。不應坐故。頂禮佛足者。以
巳上頂。禮佛足下。敬之至也。上皆身業。白佛言者。
上示曰告。下啟曰白。是口業也。身口恭敬。意業可
知。

【鈔】梵語下釋人名也。先勢至中。初約行。中修自行
也。由有智斷威勢故。能震動一切。亦名下次約願。
上求佛道也。由有想念勢力故。能取證淨土。亦名
下三約悲。下度眾生也。由有化導勢力故。能救拔
三途。上二自利。此一利他。依本文者。上通諸經釋
名。此局當經釋也。能念三句。亦約上求中修下度
三義以釋。大勢佛者。指彌陀。言十方三世佛中彌
陀為第一故。能念。非如眾生不求大勢佛及斷苦
法故。能攝。非如眾生六根攀緣六塵故。能接。非如
眾生自利不耐他榮故。有此三大德。威勢之至也。
菩薩名實相稱。眾生無勢可知。於法下次法王子。
自在為王者。王以自在為義故。次補佛者。彼土彌
陀佛後。次當觀音補位。觀音之後。次乃勢至補位。
猶如儲君暫居東宮。後必南面紹王位也。與下三
與同倫。易曰。同聲相應。同氣相求。故曰聲氣相應。
若依華嚴。有八十四同。(始從念慧趣覺終至不虗出離)故名同類。
如七十三。茲不繁錄。道不同不相為謀。同心言其
臭如蘭。故云與同倫也。五下。四五十二。信佛是心。
信心作佛。即攝十信法行。住在三昧。觀佛實相。即
攝十住法行。行念佛行。度念佛人。即攝十行法行。
回念佛心。向佛心住。即攝十向法行。心地觀佛。地
如佛地。即攝十地法行。憶佛念佛。去佛不遠。即攝
等覺法行。心想佛時。是心即佛。即攝妙覺法行。則
知超凡入聖。唯有念佛為妙矣。菩下。五菩薩。初義
約心。謂能如是憶佛。即成大道心眾生。名為菩薩。
次義約境。謂能以念佛心。上求佛覺。下化有情。故
名菩薩。從座下。釋敬禮也。意可知者。謂意若不恭
敬。則身不避席。口不發言。以身口禮白隨意主故。
所以三業皆修敬者。表顯念佛乃是一切世間希
有難信之法也。
△二正陳所證。分二。初詳引古佛
教詔。又二。先總明佛出。】

「我憶往昔恒河沙劫。有佛出世。名無量光。十二如來
相繼一劫。其最後佛。名超日月光。」

【【疏】我者。即自指法身。不同情計我也。明記不忘為
憶。過去稱為往昔。恒河沙劫者。約恒河中之沙以
數劫。顯其久也。梵語佛陀。此云覺者。覺人之不覺
也。略開三義。一自覺我空。揀異凡外。二覺他法空。
揀異二乘。三覺滿俱空。揀異菩薩。出世者。無機不
興。根熟則現也。如來者。從真如起。來成正覺也。十
二者。大彌陀經云。無量光佛。無邊光佛。無礙光佛。
無對光佛。炎王光佛。清淨光佛。歡喜光佛。智慧光
佛。不斷光佛。難思光佛。無稱光佛。超日月光佛。無
量者。實智照理無限量故。無邊者。權智照事無邊
際故。無礙者。慈光與樂無障礙故。無對者。悲光拔
苦無敵對故。炎王者。光音應化得自在故。清淨者。
離垢清淨發光明故。歡喜者。令他受用生大喜故。
智慧者。以大智慧破諸惑故。不斷者。常光不斷絕
故。難思者。本光不思議故。無稱者。涌百寶光不可
稱故。超日月者。放一切光超日月故。俱名光者。因
中念本覺佛發明心光。果上成妙。覺佛現起身光
故。十二如來相繼一劫者。一約能念。表行者十二
時中於自性佛淨念相繼。打成一片。不得彈指頃
念世間五欲。則無量性光自然發明也。二約所得。
則轉十二類生而成十二聖位。轉十二處妄想而
成十二處佛德也。然十二佛。乃古如來。非今彌陀。
而其名號同者。以師資一道古今不異。如釋迦觀
音之類。

【鈔】我下。釋我等二句。我有四。一執見邪我。二自他
慢我。三名字假我。四法身真我。世人具邪慢。學人
具慢假。聖人是假真。今勢至乃法身大士。不同三
乘。故唯真我。恒河亦云殑伽河。此云天堂來。河從
高處來故。乃是無熱惱池流出。廣四十里。沙細如
麵。佛在祇園說法。河近講堂。故凡言多。取以為喻。
梵語劫波。此云分別時分。俱舍云。時之極少名剎
那。時之極長名為劫。今取沙喻劫。多久可知。梵下
釋有等六句。始本合一名為覺滿。我法空盡。名為
俱空。大彌陀下引經。無量下釋義。諸佛名號。取證
不同。或因或果。或性或相。惑悲智。或願行。此十二
佛。皆以光分名者。葢光有二。一智光。二身光。復有
二義。一常光。二放光。又有二因。一是功德莊嚴。二
是本願成就。今釋佛名。亦約此六義也。初二約二
智。三四約二心。攝二因也。五六七八約四身。五是
化身。六是法身。七是他受用身。八是自受用身。即
楞伽中應化佛。如如佛。功德佛。智慧佛也。九十常
光。十一二放光。自性佛者。謂念自性佛也。不得念
五欲者。觀經云。夫念佛者。不得一彈指間念世五
欲。是謂繫念。脫能如此一無間雜。無量自性佛光。
終得發明。超於日月也。十二類生者。謂胎。卵。濕。化。
有色。無色。有想。無想。非有色。非無色。非有想。非無
想也。十二聖位者。謂乾。信。住。行。向。煖。頂。忍。世。地。等。
妙也。無漸位者。經云。從是漸修。隨所發行。安立聖
位故。詳如楞嚴七八卷明。十二妄想者。謂六根六
塵妄想也。經云。六亂妄想成業性故。十二區分。由
此輪轉。是故世間聲香味觸。窮十二變。為一旋復。
十二佛德者。謂六根六塵功德也。經云。總括始終
六根之中各各功德。有千二百。詳如楞嚴四七卷
明。然下。通妨難。云據大本意。十二佛名。乃無量壽
佛別號。唯一佛身。此何說言有十二佛相繼出耶。
故此通云。諸佛同名甚多故。十二佛乃是往古。非
今法藏所成佛也。若爾何以今名濫古號耶。故又
釋云。詳彌陀勢至同時發心。所師之佛。亦同無異。
而今彌陀十二別號同古佛者。表顯師資即心即
佛之道一也。猶今釋迦立號倣同古釋迦佛。今觀
音名倣同古觀音等故。大本彌陀經云。過無量佛
剎同名釋迦者。不可勝數。則無量壽佛之名。百千
萬億不可窮盡。何止於一佛耶。
△次別示教道二。
初標名。】

「彼佛教我念佛三昧。」

【【疏】彼佛十二佛也。語言指示謂之教。言念佛者。若
據事念。一心憶想之謂。念三身接引之謂。佛則能
念屬巳。所念屬佛。若據理念。念即始覺。佛即本覺。
以始合本。名為念佛。念佛有四。一稱名。謂聞說佛
名。一心稱念。二觀像。謂設立尊像。注目觀瞻。三觀
想。謂以我心眼。想彼如來。四實相。即念自性真實
相佛。初二事法界。觀心即佛故。後一理法界。觀佛
即心故。第三事理無礙法界。觀是佛是心故。又清
涼云。約能念心。不出五種。一緣想境界念佛門。二
攝境唯心念佛門。三心境無礙念佛門。四心境俱
泯念佛門。五重重無盡念佛門。會曰。一即前之初
二。小乘教也。二即前四。始也。三即前三。終也。四五
前所無者。頓圓教也。今此文中。約佛教邊四五俱
通。約機稟邊唯局持名。然此持名。亦通圓頓。不唯
局小。亦開五門。一持念佛名門。心外有佛名故。小
教。事法界觀也。二攝名歸心門。佛名唯心現故。始
教。理法界觀也。三心名雙融門。即心即佛故。終教。
四心名俱絕門。非心非佛故。頓教。理事無礙法界
觀也。五圓通無盡門。一念心。一佛名。遍含法界無
有盡故。圓教。事事無礙法界觀也。梵語三昧。此云
正定。亦云正思正心行處。一心念佛。名正定心。若
他念者。即名邪思惟也。三昧是禪觀通名。念佛是
一行別目。又此念佛三昧。亦名一行三昧。亦名諸
佛現前三昧。般若三昧。普等三昧。

【鈔】言念佛下。釋念佛二字。念佛有下。明念佛法門。
稱名者。文殊般若經云。眾生愚鈍。觀不能解。但令
念聲相續。自得往生。彌陀經云。聞說阿彌陀佛。執
持名號。觀像通二。一觀現在相好光明之佛。如法
華云起立合掌一心觀佛。二觀綵畫雕塑鑄造之
佛。如優填王以栴檀作佛像。是也。觀想者。十六觀
經云。諸佛如來是法界身。入一切眾生心想中。是
故。心想佛時。是心即是三十二相八十隨形好。實
相者。觀佛三昧經云。佛告阿難。住念佛者。心印不
壞。釋曰。諦了自心。名為念佛。如如不動。名為不壞。
解脫長者所謂我欲見極樂世界阿彌陀佛隨意
即見。是也。初二下。約觀料揀也。若依六根。稱名攝
耳舌。觀像攝眼身。觀想攝鼻意。實相攝六根。則一
念佛三昧。六根無不攝也。又清涼下。引古明五也。
緣境者。稱名觀像皆屬外境故。唯心者。依正相好
唯是心作故。無礙者。雙照事理故。俱泯者。離相如
空故。無盡者。於一切時處境念中。普見十身諸如
來故。會曰下。會通古今也。又大疏云。古人巳有五
門。一稱名往生念佛門。二觀像滅罪念佛門。三攝
境唯心念佛門。四心境無礙念佛門。五緣起圓通
念佛門。此之五門。名則盡善。釋義不周。故今改之。
若欲曲會。一二即清涼緣境無礙兼攝俱泯圓通
即無盡門。小教等者。前之四門約觀。此之五門約
教。互相影顯。思之可知。今此文下。約四五念佛門
判今經也。佛教十二如來也。通四五者。以譬如下
文中。但云憶佛念佛。不別指一門故。機稟勢至等
也。局持名者。以佛問下文中方云淨念相繼。的指
出持名故。問何以勢至不通指耶。答雖念佛三昧
古稱徑路。而持名一法徑而又徑。何者。觀像則像
去還無。因成間斷。觀想則心麤境細。妙觀難成。實
相則眾生障重解悟者希。至於無盡。則境界深廣。
從何領荷。唯此持名。最為簡捷。但能繼念。便得往
生。如驥驟。(餘門念佛也)雖超羣馬。(餘門修行也)未及龍飛。(持名
念佛也)鶴冲(餘門念佛也)巳過凡禽。(餘門修行也)爭如鵬舉。(持名
念佛也)故龍樹毗婆沙論云。佛法有無量門。如世間
道有難有易。譬如跛人陸道步行則苦。一日不過
數里。水路乘船則樂。須臾便過千里。易行疾至。應
當念佛稱其名號。本願如是。問。佛有無量功德。一
名難可攝盡。況實相中離名字相。云何專稱名耶。
答。極樂依正。言佛便周。佛功德海。舉名即盡。經云
治世語言皆與實相不相違背。豈有萬德洪名不
即是實相耶。然此下。重顯持名一門。攝盡大小乘
教。無論利根鈍根。均可依之而修也。正定者。揀念
佛外皆邪定故。正思者。於所念境正直思察故。正
揀尋伺。思揀昏沉。正心行處者。謂定心正所緣境。
異於無明邪所受故。或云調直定。由眾生屈曲散
亂。佛以諸三昧門。令直其屈曲。正其散亂故。禪觀
通名者。如智論云。一切禪定攝心皆名三昧。是也。
一行別目者。有二釋。一謂萬行中一行。如諸經中。
或以真如海印德藏為三昧。或以如幻語言法界
為三昧。或有緣有相。或無得無諍等。二即指念佛
三昧。文殊般若經云。佛告文殊。欲入一行三昧者。
應處空閒捨諸亂意。不取相貌。繫心一佛。專稱名
字。隨彼方所端身正向。能於一佛念念相續。即是
念中能見過去未來現在諸佛。念一佛功德。與念
無量佛功德無二。若得一行三昧者。諸經法門皆
悉了知。問。此教念佛。為念十方佛耶。為念阿彌陀
耶。答。但念阿彌陀佛。以十二如來同名阿彌陀故。
下云攝念佛人歸於淨土。又普廣問佛。十方俱有
佛土。何以獨讚西方。佛言。閻浮提人。心多雜亂。令
其專心一境。乃得往生。若念十方諸佛。境繁意散。
不成三昧。況諸佛同一法身。念一佛即念一切佛
故。問。何十二佛皆教勢至念自名耶。答一者十二
如來本願如是。如今法藏願云。聞我名號乃至十
念。若不生者。不取正覺。是也。二者教念十二佛名。
即是教念古彌陀十二別號。猶今法藏教念無量
壽佛。即是教念無量光乃至超日月光也。又此下
出異名。約義配教。念佛小也。般若始也。佛現終也。
一行頓也。普等圓也。如理思之。

楞嚴經勢至念佛圓通章疏鈔卷上】


** 音釋

天竺

(此云月氏)。
沙門

(華言勤息)。
般剌密帝

(唐翻極量)。
譯

(音易翻梵語成華言
也)。
波羅夷

(此云棄犯此罪者永棄佛法邊外也)。
阿鼻

(翻無間大地獄名)。
釋迦
牟尼

(釋迦翻能仁姓也牟尼翻寂默名也)。
他

(音拖)。
伽

(音祗)。
毗

(音皮)。
迦

(加音)。
膩

(音尼)。

扣

(音只)。
阿彌陀

(此云無量壽亦云無量光)。
須彌

(唐言妙高山王也)。
菩提

(華言
覺道)。
菩薩摩訶薩

(菩薩此云覺有情摩訶薩此云大心眾生也)。
摩訶般若
波羅蜜

(摩訶翻大般若翻智慧波羅蜜翻到彼岸)。
趁

(音逞隨從逐踐也)。
迅

(音信疾也)。

萎

(音委華草憔殘或退縮也)。
娑婆

(此云堪忍堪能忍斯惡故)。
懊

(音奧悔恨也)。
抵

(音底
至也)。
覓

(音蜜追尋也)。
幹

(音干辦作也)。
躡

(音業蹈也)。
阿伽陀

(此云普去能去眾病
也)。
陀羅尼

(此云總持亦云遮持即呪也)。
畊

(音庚犁田也)。
耨

(音羺耘草也)。
修
羅

(舊翻無端正新翻非天)。
文殊

(此云妙德)。
螟蛉

(音冥令桑蟲也)。
括

(音郭包括也)。

楫

(音接橈也)。
舠

(音刀小船盛二百斛)。
艇

(音廷盛三百斛次小船也)。
港

(音講水之分派道路
也)。
艨艦

(音蒙監外狹而長曰艨艟上下四方有板曰艦中船也亦戰船名)。
涅槃

(此云
滅度亦云圓寂)。
𦪶艞

(音禮耀江中大船名)。
艆䑼

(音狼鄒海中大船名)。
特方維造

(以舟為橋者曰造天子舟也連四船者曰維諸侯舟也兩船並者曰方大夫舟也單一船者曰特士人舟
也)。
辟支

(此云緣覺亦云獨覺)。
紆

(音迂曲也)。
富樓那

(華言滿願)。
癊

(音蔭庇庥也)。

覃

(音曇甸延及長市也)。
菴羅

(翻難分別其果似挑非桃似柰非柰華多子少葉似柳味如梨
王城種之果可療疾)。
阿含

(翻教又云無比法經名也)。
嬈

(音撓擾動也)。
牒

(音蝶文乃躡前
而起者曰牒又移前文於此曰牒也)。
儲

(音除副也貳也太子副君謂之儲君)。
涌

(音永泛溢也)。

殑

(音競)。
祗園

(祗陀太子園也)。
俱舍

(翻藏包含攝持之義也)。
倣

(音訪傚也)。
泯

(音民
絕也)。
雕

(音彫木雕)。
塑

(音素泥塑)。
優填

(唐言出受王名也)。
旃檀

(義翻與藥能除病故)。

驥

(音記千里良馬也)。
驟

(音紂馬之疾速行也)。
冲

(音充與翀同不飛則巳飛則沖天也)。
鵬

(音朋大鵬鳥也翼如垂天之雲一舉而上九萬里遠)。
毗婆娑

(此云廣解論名)。
跛

(音波足偏
廢行不正也)。
尋伺

(粗覺名尋求細觀名伺察)。
閻浮提

(華言樹洲洲中有此樹故樹名
勝金)。
蛙

(音哇形以蝦蟆水虫)。

楞嚴經勢至念佛圓通章疏鈔卷下
清浙水慈雲灌頂沙門　續法集

【二釋義二。先修因二。初舉喻二。初二人喻。】

「譬如有人。一專為憶。一人專忘。如是二人。若逢不逢。
或見非見。二人相憶。二憶念深。如是乃至從生至生。
同於形影。不相乖異。」

【【疏】先喻單憶有離也。有人喻生佛二人也。一專憶
者。喻佛念眾生也。一專忘者。喻眾生不念佛也。若
逢不逢或見非見者。以佛專念眾生。未甞不在眾
生前。令偶逢偶見。故言若逢或見也。眾生專不念
佛。佛雖在眾生前。亦蹉過不見。故言若不逢見也。
二人下。後喻雙憶不離也。二相憶者。喻生佛念同
也。二念深者。喻久憶不忘也。如是。結指之詞。乃至。
超略之詞。謂能如是念。則決定時時常相見也。從
生至生不相異者。喻生生不相離也。同形影者。謂
生佛世世不捨。猶如形影無乖違也。

【鈔】佛專憶者。含二種意。一者佛有大悲願故。二者
佛在因地。自果未圓。尚於眾生念念不捨。何況果
後。更無餘事。則念眾生。慇懃懇切無有加故。眾生
專忘。亦有二意。一者眾生無有信行願故。二者生
在迷位。纏惑業苦。人天因果尚不得修。何況佛果。
豈易得者。則念佛心沉埋隱沒不能發故。偶逢見
者。諸佛菩薩不違本願。遊化娑婆。故令眾生偶然
逢見也。亦蹉過者。如見文殊。但覩老人貧婆等類。
或見本相。亦不蒙法利。此由惑業障覆。妄見劣相。
如薄福見寶為蛇為蛙。豈彼聖寶作意詐隱其本
相耶。生佛念同者。謂眾生念佛。猶如佛念眾生。相
同也。久憶不忘者。謂時刻在懷。雖經年累月。乃至
盡形。亦不忘也。結指者。指上相憶念深也。超略者。
謂不但此生常得見佛。乃至他生盡未來際亦常
得見佛也。乖違也。異離也。形影。略舉一事以例不
離。至於聲響水波鏡光。皆不相捨離也。又此形影。
近對下喻合。文意單顯獲見佛益。遠對下證果。文
意雙顯獲見佛成二益(現當見佛一益也。心開染香二益也)應釋
文云如是一心念佛心同佛也。心同形亦同。形同
影亦同。不唯此世。乃至生生世世形影皆同也。楞
嚴云。容貌如佛。心相亦同。身心合成。名法王子。此
非敵對正意。故疏不釋。
△二母子喻。】

「十方如來。憐念眾生如母憶子。若子逃逝。雖憶何為。
子若憶母如母憶時。母子歷生不相違遠。」

【【疏】上二人喻。泛指親友。猶覺寬緩。故此重將母子
最親切者為喻。使人起信行也。於中亦有二。先喻
單憶有離。首三句即上一人專憶。次二句即上一
人專忘。如來母也。眾生子也。世間慈念最切者。莫
如母親。子若悖逆。忘恩負義。母念或衰。心生悔恨。
佛念眾生。更過於母。逆惡重者。佛念愈深。乃至入
於阿鼻地獄。代此眾生受無量苦。又母念子。慈止
一世。佛念眾生。慈心無盡。世世相隨無有退轉。故
云佛念眾生如母憶子也。若子逃逝者。喻眾生不
念佛而墮惡道苦也。雖憶何為者。喻如來單憶
無益也。子若下。後喻雙憶不離。初二句即上相憶
念深。末二句即上生生不異。謂六道眾生慕念如
來。猶如如來憐念眾生者。然方得感應道交生佛
不二也。故高齊大行和尚云。宗崇念佛四字教詔。
謂信憶二字不離於心。稱敬二字不離於口。任意
早晚終無再住娑婆之法。此為念佛第一要䇿。

【鈔】泛指者。師資君臣。皆該在許。如來下。問。前言念
佛但念彌陀。不念諸佛。云何此言十方如來耶。答。
有二意。一即指彌陀一佛。以三世十方有無量彌
陀佛故。觀經云從下方金佛光剎。乃至上方光明
王佛剎。於其中間。無量塵數分身無量壽佛。二通
指十方諸佛。謂不唯我彌陀一佛悲願如是。即十
方諸佛憐念亦然。正顯佛佛道同。故華嚴問明品
云。十方諸如來。同共一法身。一心一智慧。力無畏
亦然。楞伽第四云。一切諸佛有四平等。所謂字平
等。語平等。身平等。法平等。觀經云。見無量壽佛者。
即見十方無量諸佛。憐念者。三昧經云。諸佛心者
大慈悲是。慈悲所緣。緣苦眾生。若見眾生受苦惱
時。如箭入心。欲拔其苦。是以求往生者。不可思惟
巳惡而疑佛不來接。誰知佛心專於逆苦眾生之
中種種救度。如何自生疑阻甘心苦趣耶。問。逃逝
二句。與上專忘逢不逢義。有差別否。答。亦同亦異。
同者。不念佛則不能見佛。雖見佛亦不蒙法利。此
與逃逝無異。憶他何為。異者。謂前之喻意。尚明眾
生或有時而念。但念之不切。憶之不深。故若逢不
逢。於佛憶猶為有益。此中喻意。竟明眾生不唯忘
念而且謗佛。以不信故。墮在三途受無量苦。故若
逃逝。於佛憶則為無益。感應生佛者。子喻生感。母
喻佛應也。道交不二合不違也。故高齊下。彼論云。
往生淨土。要須有信。信千即千生。信萬即萬生。信
佛名字。不離心口。諸佛即救。諸佛即護。心常憶佛。
口常稱名。身常尊敬。始名深信。
△二合法。】

「若眾生心。憶佛念佛。現前當來必定見佛。」

【【疏】眾生心者。揀口念而心不念也。憶記持不忘也。
念繫緣在懷也。又初時偶然勉強記憶曰憶。後時
長久熟脫緣念曰念。又憶是暫念一憶之謂。念是
數憶常念之謂。若事憶念。則專心注意。毫無雜緣。
若理憶念。則唯妙覺明圓照法界。佛亦有二。一事
相。即是三身十身。二理性。唯是一真法界。又事理
憶念佛中。復各有二。一行布。二圓融。謂先念化報。
然後法等。是事次第也。若三若十。同在一心。是事
一時也。先空次不空後空不空。是理次第也。三如
來藏心佛同在一時中念。是理圓融也。問。若心外
有佛。何容理念。設心外無佛。烏用事為。答。心外有。
佛者。由我心佛。成彼外佛。經云。諸佛正知從心想
生。故須理念。心外無佛者。託心外佛。顯我心佛。經
云。心想佛時是心作佛。故須事念。若離事理二念。
何名即心即佛。問。若即佛是心。秪應念心。何必念
佛。又即心是佛。秪應念佛。何必念心。答。但執即佛
是心。不知即我本覺心性是彼究竟覺佛。經云。是
心即佛三十二相。故不妨念佛。又執即心是佛。不
知即彼究竟覺佛是我本覺心性。經云。諸佛入於
眾生心中。故不妨念心。若心佛偏念。即義不成矣。
問。一真法界。體無二相。何存內外心佛念耶。答。法
界一真。本無內外。不屬佛心。佛自證窮知生等有。
欲令生悟。義分心佛。佛為外境。心為內境。憶念功
成。自然證知。心無佛外之心。佛無心外之佛。唯一
法界。普融無盡。現前見佛者。謂不離現陰。於定中
見。或於夢中見也。當來見佛者。謂報終陰壞。見佛
來迎。或於華中見也。而云必定者。有二意。一感應
道交難思議故。謂信得即心是佛。專於事念念相
好佛故。見果報佛來入我心中。經云。是心作佛。諸
佛如來來入一切眾生想中。二始本契合。法爾然
故。謂信得即佛是心。專於理念念本性佛故。於自
心中見法身佛現。經云。是心是佛。心想佛時。是心
即是三十二相。此中不合佛念眾生者。重在眾生
念佛故。

【鈔】憶下。唯識云。云何為念。於曾習境。令心明記。不
忘為性。定依為業。謂數憶持曾所受境。令不忘失。
能引定故。於曾未受體類境中。全不起念。設曾所
受。不能明記。念亦不生。慈雲懺主云。凡涉歷緣務。
而內心不忘於佛。謂之憶念。譬如世人切事繫心。
雖經歷語言去來坐臥種種作務。而不妨密憶前
事宛然。念佛之心。亦應如是。若或失念。數數攝還。
久久成性。任運常憶。又復覺心微起惡念。即便憶
佛。以佛力故。惡念自息。若見他人受苦。以念佛心。
憐愍於彼。願其離苦。如是相續。念佛繫心。能辦一
切淨土功德。若事下。謂此中專心憶念。及下攝根
淨念。即彌陀經一心不亂一向專念。觀經一心繫
念也。皆通事理。事則能所緣歷心佛分明。唯此一
念。更無餘念。念念相續。成就定力。起信謂。以專意
念佛因緣。是也。理則能所一如。心佛不二。唯此一
緣。更無餘緣。緣心自在。成就慧力。起信所謂雖念
亦無能念可念。是也。又普門疏云。若用心存念。無
有間斷。名事一心。若了此念心四性不生。名理一
心。對前四種五種念佛。一一具此事理二念。問。前
四五門。與此事理。俱約能念。為義有異否。答。前之
四五。乃標法門方便有多。此之事理。是約行人用
心各別。是故四五門中必具二心。二心之中必攝
四五。無混濫也。問。此中事理。與前四五念佛判事
理觀。何別。答。前則別判四五門各屬事理。此則通
判四五一一并有事理。較之。前略今細。故不同也。
然此二念中。雖不可缺一。亦有上智專於理念。或
有鈍根專於事念。或有中人兼於理事。皆隨機宜。
不必疑阻。以得見佛利益同故。佛亦下。問。三中法
身。十中智空身等。何亦稱為事耶。答。墮數量(三十數也)
故。屬佛身(身相事也)故。問。起信云。若人專念阿彌陀佛。
所修善根。即得見佛。豈非事念。又云。若觀彼佛真
如法身。常勤修習。畢竟得生。豈非理念。今何以法
不屬理耶。答。論對報化。故屬理念。今對一真。故又
屬事。所以文殊般若明一行念佛三昧。先明不動
法界繫緣法界等。大疏亦云。一法界行亦無一故。
問。十身佛。獨出華嚴。餘所無者。云何今教念耶。答。
諸佛說教雖別。三十身同。故觀經云。諸佛如來是
法界身。如德雲但念十身佛也。清涼疏鈔亦云。然
其念佛三昧。總相則一。別即三身十身。修觀各別。
三身者。謂念法報化佛。於三身中各有依正。便成
六觀。謂念法性身土。為法身依正。念報身華藏等
剎為依。十身相海等為正。念餘淨土水鳥樹林為
化身依。三十二相等為化身正。十身者。謂念願智
法力持意生化威勢及菩提福德相好莊嚴身。如
是重重成帝網境。則入普賢念佛之門。詳在六十
二卷。行布漸次也。圓融一念也。利根則圓融。下愚
則漸次。中根則不定。又或利根先理後事。鈍根先
事後理。皆隨機便。無一定相。先空等者。且約當部
四卷三如來藏心明。若對所念理中法界。應云。先
無為理法界佛。次有為事法界佛。後理事無障礙
法界佛。以法界如來藏同一心故。左右言也。問下
通妨。初釋二種念中隨用一種不須兼具難。次釋
心佛即中隨念一即不必並驅難。三釋即心即佛
成心佛兩存難。定中見者。華嚴四十六云。若有眾
生專心憶念。則佛現其前等。六十二云。住自在心
念佛門。隨自心樂現其像故。住一切境念佛門。普
於諸境見佛現故。楞伽云。諸佛有二加持。謂令入
三昧。(一也)現身灌頂。(二也)諸菩薩等。為二持故。即能親
見一切諸佛。觀經云。無量壽佛相好光明徧十方
界。念佛眾生攝取不捨。故禪觀中皆得見也。夢中
見者。法華云。若於夢中。見諸如來坐師子座圍繞
說法。彌陀下輩文云。此人臨終。夢見彼佛。亦得往
生。報終見佛者。稱揚諸佛功德經云。若有得聞彌
陀名者。一心信樂。其人命終。阿彌陀佛住其人前。
鼓音王經云。若有受持彼佛名號。臨命終時。阿彌
陀佛。即與大眾。住其人前。令其得見。華中見者。觀
經下品中生文云。吹諸天華。華上皆有化佛菩薩。
迎接此人。如一念頃。生蓮華內。經於六劫蓮華乃
敷。觀音勢至為說經典。問。今有專心念佛。於定夢
中亦不見佛。又有一生念佛。及臨終時亦不生方。
何也。答。專心念佛。定夢中見者。由其過去業障重
故。現在善力弱故。又佛有二加被。一者無障則顯
加。令其親見。二者障重則冥加。暗令得益。故普賢
云。有諸眾生。心中發明普賢行者。我時分身。皆至
其處。縱彼障深未得見我。我與其人。暗中摩頂。擁
護令就。一生念佛不生方者。念佛不精誠故。生疑
不篤信故。無有往生願故。不能斷貪愛故。問。現在
善根淺薄。可以增修。過去業障深重。云何得知而
為對治。答。有二揀別。一者三昧中若有善根發相。
則知過去種植善因。何為善發。略開四種。一念化
佛善根發相者。於念佛三昧中。忽然憶佛修六度
萬行。成三十二相。身有好光。心有智慧。說法利生。
降伏魔怨。作是念時生敬愛心。開發三昧。增進佛
行。或於定中見佛身相。心淨信解。或於夢中聞佛
說法。覺悟佛心。二念報佛善根發相者。於念佛時。
忽然憶佛圓滿果報之身。皆是無漏功德成就。相
好光明一一無量。神通智慧充滿法界。相續湛然
盡未來際。作是念時。慧解分明。定心安隱。善念相
續。或於定中。聞說不思議佛法境界。即便出生無
量智慧法門。或於夢中。見八萬四千諸妙相好。即
便出生無量願行功德。三念法佛善根發相者。於
三昧時。忽然憶佛真實性身。清淨無相猶如虗空。
唯是第一義諦。無有世諦境界。離生離滅。無作無
為。非來非去。不減不增。作是念時。善心開發。入定
安樂。通達無量法門。現起無邊佛境。或於定中。見
佛以微妙法身具諸相好。即便覺悟。遠離常無常。
而現常無常。唯識云。法身五法為性。非淨法界獨
名法身。如是悟時。開發實智三昧現前。或於夢中。
見佛以諸法如義而為其身。即便覺悟。以真如為
佛。無境不是佛。大品云。諸法如實相。諸法如實即
是佛。離是之外。更無別佛。如是悟時。清淨六根法
性現前。四念十佛善根發相者。於禪觀中。忽然憶
佛法界身雲。依正圓融。真應無礙。一多即入。大小
隱顯。亦理亦事。亦人亦法。亦此亦彼。亦因亦果。亦
九界亦佛界。亦三身亦十身。作是念時。開發無盡
善心。出生無盡三昧。滅重重煩惱。顯重重法性。或
於定中。見無障礙佛剎剎塵塵現身說法。即便證
知德雲一念佛門出生二十一門。如是知後。發普
賢願。行普賢行。或於夢中。見無盡身佛說法利生。
即便悟入威光念佛三昧。統攝無盡三昧。如是悟
後。發遮那智。成遮那境。以上善根皆由過去今生
念佛習報相也。(見諸相好。悉屬報因相現。發諸善心。皆是習因善發)二者三
昧中若有業障發相。則知過去不種善根。何為障
發。亦開四種。一者昏沉暗蔽業障發相。謂念佛時。
即便昏睡沉暗瞪矒。無所記別。令諸禪觀不得開
發。二者妄念散亂業障發相。欲修觀時。雖不昏沉。
而生邪想。欲作四重五逆十惡毀戒等事。展轉生
續。無時暫停。因是三昧不得現前。三者惡境逼迫
業障發相。將入定時。雖無妄念。而有惡境。或見焚
溺。或聞震擊。或無頭手。或墮山海。如是逼迫令其
驚怖。所發道心障礙不起。四者病事苦惱業障發
相。當念佛時。雖無上境。而身忽然生諸疾病。苦惱
百端。或為世間種種事務牽連不斷。因是無生不
能證入。以上業障。皆由過去不善報因相也。因此
善惡二法發相。即驗自巳根性是善是惡。亦知自
巳在前生時。種善不種善。作惡不作惡。如是見巳。
善者增修令其圓滿。惡者對治令其除滅。云何治
滅。亦開四門。一治滅昏沉障。應教念化佛三十二
相中隨取一相。或取白毫相閉目而觀。若心暗鈍
懸想不成。當對一尊端嚴佛相。緣之入觀。若不明
了。即開眼觀。復更閉目。如是想時。心眼開豁。即破
此障。無復沉睡。二治滅妄念障。應教念報佛所有
十力。四無所畏。十八不共。三昧解脫。一切種智。不
可思議無量功德。普現色身利益。一切神通變化。
摧伏魔外。如是念佛善法功德。一切邪惡心心數
法自然銷滅。三治滅惡境障。應教念法佛。法佛者。
即是平等法性。空寂無為。無有形相。既無形相。焉
有境界逼迫。境界空故。即是治滅此障。四治滅病
事障。應教念十佛。緣佛菩提威勢力持本願功德。
不為世間事務牽纏。緣佛福德相好莊嚴意生身相。
不為一切病苦所惱。念佛法身猶如虗空。隨其智
力。應化一切。非如眾生煩惱陰身。八苦交煎。世事
纏縛。如蠶作繭。無出頭日。如是念時。此障即滅。故
知存心念佛。廣大功德無有不成。深重業障無有
不滅也。問。念佛佛現。亦有魔否。念佛所發善根。亦
有魔作否耶。答。佛有神通力威德力本願力。大光
明中必無魔事。或有宿障深厚。及不善用心。容有
魔起。須當辨識。經論開二。一所現相好不與經合
者。是為魔事。二不與本所修行合者。是為魔事。至
於善根發相。是魔作非魔作。亦有二辨。一約心境
久速。謂此見佛聞法等事若是善根發者。則報因
境相暫現便謝。習因善心相續不斷。若是魔所作
者。則報因境相久久不滅。或謝去更來擾亂。習因
善心暫發還滅。或倐爾變成惡念。二約煩惱輕重。
謂見善相發時。能令心識動亂。煩惱增重。眾多妨
礙。不利定心。悉屬魔作。若見善相現巳。雖未證禪
定。而身心明淨。善念開發。煩惱輕微。或三昧開通。
身心快樂。內外安隱。氣色光潤。煩惱寂寂。功德巍
巍。此為善發相也。若邪正未了。應當用二法以對
治之。一者止法。謂深入三昧。一心念佛。於所現相。
悉知虗誑。但平心住定。不取不捨。如是息心寂然。
不起分別時。若是聖境。則定力逾深。善相如法。若
是魔境現相。不久自壞。縱發亦不如法。二者觀法。
謂觀真空法界。念虗空法佛。推撿現相。不見生處。
相空寂故心念亦寂。知魔界如即佛界如。離真如
外無一法相。如是觀念。佛法自當現前。魔境自然
消滅。然念佛遇魔亦萬中一也。良由修淨業人具
三種力。一者念力。二者本有佛性力。三者佛攝取
力。云何邪魔得便擾害。故稱揚諸佛功德經云。若
有得聞彌陀名者。阿彌陀佛。住其人前。魔不能壞
彼正覺心。是故但當一心念佛。莫疑慮也。而云必
定下。釋疑難也。妨曰。如來者。無所從來。亦無所去。
云何有佛現在前耶。故此通云。有二意故。佛必定
見。一約他佛。謂法身真佛。本無生滅。從真起應。不
妨來去。是故心淨佛現。心垢佛滅。其猶水澄月來。
水濁月亡也。二約自佛。謂本覺心佛。本無來去。依
覺不覺。不妨出沒。是故。心迷佛隱。心悟佛顯。其猶
鏡塵光暗。鏡潔光明也。此中下。亦釋疑也。妨曰。上
二喻中。俱含如來念眾生意。云何合內無佛念耶。
故此通云。眾生無有信願故。此再三觀勉。佛念眾
生。乃佛自願。何待言也。
△後證果二。初法說。】

「去佛不遠。不假方便。自得心開。」

【【疏】初一句躡前修因說也。次二句正明證果相也。
不遠者。現前見中。事念見他佛。則先色身相佛。後
法身真佛。理念見自佛。則先分證覺佛。後究竟覺
佛。當來見中。事念見他佛。則先化身佛。後報身佛。
理念見自佛。則先本覺佛。後妙覺佛。故云去佛不
遠。不假方便者。約事則念佛法門即勝異方便。何
假餘方便門以助顯我本性也。約理則念佛即是
念心。心佛無差。自他不二。豈離唯心自佛而假心
外他佛作方便耶。自得心開者。以念佛心。入佛知
覺。圓滿菩提。歸無所得。約事則佛果成證。約理則
覺體圓顯。所得但得見彌陀。何愁不開悟是也。

【鈔】初一句下略提。不遠下詳釋。現前等者。難曰。上
既見佛。今何又云去不遠耶。故此釋云。上之見佛
乃是色分化本。此之去佛。即是法究報妙。故不相
違。亦可由見佛故。眾生與佛同在一處。猶如形影。
不相違遠也。
△二喻明。】

「如染香人。身有香氣。此則名曰香光莊嚴。」

【【疏】初二句舉喻。法上身近佛身。心開佛心。合喻中
人沾染香。身亦有香。次二句出名。謂以如來法身
香光。莊嚴自心本覺如來。如華嚴以旃檀沉水香
等喻菩提心香。今亦以人天名香。喻如來法身功
德香也。

【鈔】法上下。若直約法言。謂念佛名香。近佛身香。開
佛心香。鬻香長者所云發心念佛香是也。喻中下。
起信云。如世間衣服實無於香。若人以香而熏習
故則有香氣。無明染法。實無淨業。但以真如而熏
習故則有淨用。無明染者。本覺心佛藏在無明殻
也。彼論明在纏如來藏心。今經喻出纏如來藏心。
故云心開。謂心開成佛以近佛故。如身淨成香以
塗香故。若依相宗立量。應云。念佛是有法。佛心開
宗。因云去佛不遠故。同喻如染香人。香人是有法。
身有香光莊嚴宗。因云染香故。同喻如念佛。出名
者出三昧名。亦法門名也。如華嚴下。七十八云。如
白旃檀。若以塗身。能除熱惱令得清涼。菩提心香。
能除貪恚癡等熱惱。令其具足智慧清涼。又如天
上黑栴檀香。若燒一銖。普熏千界。菩提心香一念
功德。普熏法界。又轉輪王有沉香寶。名曰象藏。若
燒此香。王四種兵悉騰虗空。菩提心香若一發時。
即令一切善根永出三界。又如波利質多羅樹。其
皮香氣。一切華香皆不能及。菩提心樹所發大願
功德之香。一切二乘五分法香悉不能及。又波利
華一日熏衣。薝蔔等華。雖千歲熏。亦不能及。菩提
心華一生所熏。諸功德香。一切二乘無漏功德。百
千劫熏。亦不能及。人天香者。華嚴云。人間有香。名
曰象藏。因龍鬬生。若燒一丸。雨七日香。若遇著者。
皆成金色。眾生齅者。七日快樂無有諸病。摩羅耶
山出栴檀香。名曰牛頭。若塗身者。火不能燒。海中
有香。名無能勝。若塗螺鼓。其聲發時。敵軍皆退。阿
那婆達多池側邊出沉水香。名蓮華藏。若燒一丸。
普熏閻浮。聞者離罪。戒品清淨。雪山有香。名阿盧
那。若有齅者。離諸垢染。羅剎界中香名海藏。輪王
燒時。王及四軍皆騰虗空。善法天中有香。名淨莊
嚴。若燒一丸而以熏之。普使諸天心念於佛。須夜
摩天香名淨藏。若燒熏之。夜摩天眾。集天王所而
共聽法。兜率天中有香。名先陀婆。若燒一丸。普雨
一切供具。供養諸佛菩薩。普變化天香名奪意。若
燒一丸。於七日中。普雨一切諸莊嚴具。清凉疏鈔
云。初喻發菩提心香。次即忍香。瞋火不燒。三即進
香。魔軍退散。次五如次是五分法身香。四戒香可
知。五定香。得離垢三昧。六慧香。王及四兵皆騰空
者。慧證空故。七解脫香。心念於佛。脫五欲故。八知
見香。雲集聽法。是知見故。九即稱法界香。先陀婆。
一名四實。此宜用醎。香似此故。十忘能所香。故名
奪意。今之佛法身香。具眾功德。亦猶是也。
△二略
述自巳修行二。初自利。】

「我本因地。以念佛心。入無生忍。」

【【疏】本因因也。無生果也。次句徹果該因。心者。述巳
念佛非用分別意識而念。乃六根都攝一心不亂
念也。入證也。忍智也。無生約理性言。慧心安此無
生理故。名無生忍。清凉疏云。若約忍無生理。即無
生之忍。若約無生之智及煩惱不生。則無生即忍。
無生法性始終無殊。證入法忍地位不等。楞嚴第
三漸云。是人即獲無生法忍。信力入印度經云。無
生忍法則能清淨初歡喜地。得大無畏安隱之處。
謂菩薩生如是心。我巳得住無生忍故。生安隱心。
為令他住無生忍故。起安慰心。仁王經云。無生忍
菩薩。所謂遠不動觀慧。遠即七遠行地。不動即第
八地。觀慧即九善慧地也。則知此忍始於三漸。終
於等覺。今且約等覺說。以勢至位居補處故。上句
能修證。此句所悟證。謂以真正淨念。除滅邪妄濁
想。內想不起。外境自寂。內外法空。一切無生。仁王
云。一切法空得無生忍。又無生忍亦得名無滅忍
無住忍。華嚴云。無生忍者。不見有少法生。亦不見
少法滅。何以故。若無生則無滅。若無生滅則無住
處。今念化身佛。證得空如來藏智。名入無生法忍。
念報身佛。證得不空如來藏智。名入無滅法忍。念
法身佛。證得空不空如來藏智。名入無住法忍。此
亦舉一以攝餘耳。若唯忍無生。小聖亦有。豈足為
等覺深玄忍耶。

【鈔】六根都攝者。返流旋一六用不行也。一心不亂
者。依一藏心餘念不生也。念者。心為能念。佛為所
念。念通能所忍智也。不消文。清凉疏下鈔云。無生
忍有二義。一理智雙明。二唯就智說。復二。一智不
生。即無分別智體無念慮故。二煩惱不生。妄想不
起故。無生法下判位。上句下出得忍所以。又無生
下。約別相義釋。若無生等者。具云若無生則無滅。
若無滅則無盡。若無盡則離垢。若離垢則無差別。
若無差別則無處所。若無處所則寂靜。若寂靜則
離欲。若離欲則無作。若無作則無願。若無願則無
住。若無住則無去無來。無生無來離欲無作無願
空也。無滅無盡無去不空也。離垢無別無處寂靜
無住空不空也。今念下配釋可知。此亦下通妨也。
難曰。既有無滅忍等。云何獨無生耶。釋曰。此有二
意。一者舉總攝別。稱為無生。二者以初攝後。但標
無生理。實具諸忍也。若唯下亦通妨也。難曰。唯約
無生法理不通無滅忍等。有何過耶。釋曰。等覺之
忍。在無滅等。故非淺近。若唯無生。小乘亦證。何足
深玄。
△二利他。】

「今於此界。攝念佛人。歸於淨土。」

【【疏】此界娑婆。苦世界也。淨土安養。樂國土也。攝者
持也接也。生前以威力加持。令不退念。臨終以願
力接引。令得往生。歸者還也。此界為旅亭。彼土是
家鄉。猶如有人。因事遠遊。未得歸還。今遇親友指
示道路。速回家鄉也。能攝屬勢至。所攝屬行人。攝
則雙通能所。歸義亦然。能歸行人也。所歸淨土也。
歸兼能所念佛法也。有五法門。見五土佛。謂憶想
外境念佛。則生歸變化土。見變化身佛。攝境歸心
念佛。則生劣受用土。見劣受用身佛。心境互融念
佛。則歸勝受用土。見勝受用身佛。心境雙泯念佛。
則生法性土。見法性身佛。圓通無盡念佛。則歸法
界無障礙土。見法界無障礙身佛。人者機也。具聞
思修三妙慧故。備信願行三資糧故。始名念佛人
也。問。設行五逆十惡。亦具三資糧慧。得生彼土否
耶。答。雖有諸過。於彼佛土有信行願。亦名為器。如
三輩九品中下輩下品是也。問。念幾時佛得能見
佛生方。答。隨機不定。或盡形持。或九十日。或七七
一七。或十日一日。或十念。或一念。但能稱名。必得
見佛。況有彌陀本願。勢至攝受。豈有念佛不生方
耶。

【鈔】此界苦淨土樂者。謂此土具八苦。生居胎獄。老
厭龍鍾。病受痛疴。死悲分散。愛則欲合偏離。冤則
欲逃偏遇。求則欲得偏失。乃至五陰熾盛。而彼國
蓮華化生則無生苦。寒暑不遷則無老苦。身離分
段則無病苦。壽命無量則無死苦。無父母妻子則
無愛別離苦。上善人聚則無怨憎會苦。所欲自至
則無求不得苦。觀照空寂則無五陰盛苦。慈雲懺
主云。不值佛。不聞法。惡友纏。羣魔惱。受輪迴。墮惡
趣。塵緣障道。壽命短促。修行退失。塵劫難成。此即
娑婆十種苦也。常見佛。常聞法。聖賢會。離魔事。輪
迴息。無惡道。勝緣助道。壽命無量。入正定聚。一生
行滿。此即安養十種樂也。歸義下。清凉貞元疏。問。
不生華藏而生極樂者何也。答。有四意。一者有緣
故。彌陀願重。偏接娑婆人也。二者使眾生歸憑情
一故。若說十方皆妙。初心茫然。無所依托也。三者
不離華藏故。極樂去此。十萬億剎。即在華藏第十
三層。未出剎種外出。四者即本師故。經云。或有見
佛無量壽。觀自在等所圍繞。既讚本尊遮那之德
如是。豈非本師隨名異化也。事則從此界。歸彼界。
見彌陀。居極樂。理則返不覺。還本覺。見自性。居唯
心。問。既萬法唯心。何以見彼此土有苦樂。生佛有
來去耶。答土有苦樂。即心相垢淨。生有來去。即心
性迷悟。如是垢淨迷悟。總不離乎法界。故云心外
無法。楞伽亦云。若一切皆心。世間何處住。何因見
大地。眾生有去來。(問難也)如鳥(喻眾生)遊虗空(喻自心)隨
分別而去。(喻分別識。謂從自心空中。而後現眾生鳥。彼眾生鳥。還於自心空中。隨分別識
去來遊履也)無依亦無住。如履地而行。(謂自心空。雖無依止住處。而能
令眾生鳥如履平地似有依住也)眾生亦如是。隨於妄分別。遊履
於自心。如鳥在虗空。(答釋也。前四句喻。後四句合)聞思修者。聞
說佛名為聞慧。憶想在懷為思慧。持念不忘為修
慧。佛地論云。菩薩履三妙慧淨土往還。釋云。以聞
思修。得入淨土。故念佛人必具三慧。信願行者。聞
念佛門。心不疑貳。謂之信。信巳而解。心起樂欲。謂
之願。願巳而念。心勤精進。謂之行。彌陀經云。若有
信者。應當發願執持名號。雖有諸過等者。觀經鈔
云。此土博地凡夫。屬邪定聚。發心修行未得不退
者。屬不定聚。巳得不退者。屬正定聚。若生安養。不
論高下。所以者何。五逆罪人。臨終十念得往生者。
亦得不退。成正定聚故。準知罪人十念即名器矣。
反顯世人雖行眾善。於彼佛土。無信行願。亦名為
非器也。三輩九品者。若發菩提心。深信因果。不謗
三寶。大修功德。專念彌陀。願生彼國。真佛來迎。坐
七寶蓮。住不退轉。智慧勇猛。神通自在。此名為上
輩也。兼利他行。若發菩提心。深信因果。不謗正法。
少修功德。專念佛名。回向願生。化佛來迎。坐蓮華
中。往生其國。住不退轉。功德智慧。此名為中輩也。
唯自利行。若發菩提心。亦信因果。不謗正法。不造
五逆。雖無功德。專念佛名十聲一聲。臨命終時夢
見彼佛。亦得往生。功德智慧。此名為下輩也。缺二
利行。若七日七夜禮念佛名。三心(至誠心。深心。回向發願心)六
念(佛。法。僧。天。施。戒)讀經解義。深信因果。持戒利生。發心發
願。回向求生者。(因也)真佛與化佛來迎。乘金剛臺。即
得華開見佛聞法。悟無生忍。受諸佛記。(果也)此名為
上品上生也。若五日五夜專意念佛。不謗三寶。善
解義趣。深信因果。持戒弘法。發大心願。回向求生
者。(因也)真佛與化佛來迎。乘紫金臺。經宿華開。見佛
聞法。七日後菩提不退。一小劫得忍受記。(果也)此名
為上品中生也。若七日或五夜至心念佛。不謗三
寶。深信因果。持戒利物。發大道心。回向求生者。(因也)
真佛與化佛來接。坐金蓮華。一日一夜華開。七日
之中見佛。於三七後聞法。經三小劫。住歡喜地。(果也)
此名為上品下生也。如是三品。即前上輩所開。兼
剎他行。若三日三夜禮念佛名。持諸齊戒。發心發
願回向求生者。(因也)真佛來引。乘蓮華臺。往生彼土
蓮華即開。聞四諦法。得羅漢果。(果也)此名為中品上
生也。若一日一夜稱念彌陀。八戒十戒。發心發願
回向求生者。(因也)真佛來引。坐七寶蓮。經七日開。得
須陀洹。至半劫後成羅漢界。(果也)此名為中品中生
也。若一日或一夜專意念佛。孝養仁慈。臨終遇善
知識指示淨土法門者。(因也)命終坐蓮華生彼。經
七日巳。聞法得須陀洹。過一小劫成阿羅漢。(果也)此
名為中品下生也。如是三品。即前中輩所開。唯自
利行。若不謗正法。亦作眾惡。命終時。聞經名。稱彌
陀至半日或半夜者。(因也)化佛來引。坐寶蓮華。經七
七日華開。聞法發菩提心。過十小劫得入初地。(果也)
此名為下品上生也。若破戒偷盜。然不謗三寶。臨
終聞淨土法。稱念佛名。經一時一刻者。(因也)化佛來
引。坐蓮華上。過六劫後。蓮華始開。聞法發心。(果也)此
名為下品中生也。若造五逆十惡。然亦不謗正法。
臨終聞佛。至心十念乃至一念者。(因也)命終。見金蓮
華。滿十二大劫蓮華方開。聞實相法。發無上心。(果也)
此名為下品下生也。如是三品。即前下輩所開。無
二利行。問。大本云唯除五逆。觀經云五逆得生。二
義云何。答。大本云唯除五逆誹謗正法。則知五逆
而兼謗法者。乃在所除也。如不兼謗者。亦未必除。
良由謗則不信。不信則不生。所謂疑則華不開。是
也。觀經但言五逆。不言謗法。則知雖具五逆。不謗
法者。必定得生。如兼謗者。亦不生也。良由信則不
謗。不謗則華開。所謂信則決定生。是也。下輩下品
者。謂下輩內之下品。非中上也。問。大本三輩。純明
善行不及惡人。止齊觀經前之六品。云何今以下
輩配下品耶。答。有三意。一約行因。善惡雖異。而位
次輩品正同。(三三成九故)今取位不取行也。二下輩與
下品。十念行同故。三五逆十惡而不謗者。亦攝下
輩善人中故。大本云。地獄鬼畜生亦生我剎中。墮
地獄者。非五逆人而何。若下輩不攝。置於何輩耶。
盡形持者。大本經云。一向專念無量壽佛。則知一
生持也。九十日者。般舟三昧經云。九十日中常行
常立。一心繫念。於三昧中得見阿彌。文殊般若云。
九十日中。端坐西向。專念於佛。即成三昧。七七者。
大集經云。若專念佛至七七日。現身見佛。一七者。
彌陀經觀經皆云。一日乃至七日即得往生。十日
者。鼓音王經云。受持佛號十日十夜。除捨散亂。必
得見佛。大本云。一心常念十晝夜不絕者。命終必
生我剎。一日者。大本云。一心繫念於我。雖止一晝
夜不絕。必生我剎。十念者。觀經云。其人苦迫不遑
念佛。十聲稱佛。即得往生。一念者。大本云。信樂不
疑。乃至一念念於彼佛。亦得往生。問。云何一念彼
佛。亦得生彼國土。一聲彌陀。能滅八十億劫生死
罪耶。答。一心朗念。積妄頓空。喻如一燈能滅千年
室暗。一火能燒百輛車薪。況乘如來本願功德。豈
可思議耶。故法華云。一稱南無佛。皆巳成佛道。佛
名經云。一聞佛名。滅無量劫生死之罪。大悲經云。
一稱佛名。以是善根。入涅槃界不可窮盡。大莊嚴
經論云。佛世一老人來求出家。舍利弗等俱不肯
度。以觀彼多劫無善根故。佛自度之。即證道果。因
告大眾。此人無量劫前。為採薪人。猛虎逼極。大怖
上樹。稱南無佛。以是善根。遇我得度。況有下。上明
自力。此明他力。自力復二。一者稱念彼佛力。如帆
楫。二者本有佛性力。如舟船。他力即是佛願攝取
力。如順風。三事周圓。必生彼土矣。問。佛既自來迎
引。何又假多少化佛授手耶。答。顯其功行有淺深
故。如善導千念而飛千光。少康十聲而出十佛。華
嚴離垢幢菩薩偈云。以佛為境界。專念而不捨。此
人得見佛。其數與心等。
△三結答圓通。】

「佛問圓通。我無選擇。都攝六根。淨念相繼。得三摩地。
斯為第一。」

【【疏】初一句牒所問。包含眾妙曰圓。遍入諸有曰通。
又總攝萬化不滯一隅曰圓。統生一切無有間隔
曰通。次五句結能答。我等四句出本因。先因修。無
選擇者。一揀非那律選眼空生擇意。二外不選六
根相。(浮勝二根相也)內不擇六根性。(見聞覺知性也)根都攝者。對
上亦二義。一眼不取色。乃至意不緣法。二唯依一
精明心不行六根用故。餘念不生曰淨。念而無念
故。一心繫佛曰念。無念而念故。相繼。謂事則憶念
無間。理則圓照無間。得句。後果證。梵語三摩地。此
云等至。等謂齊等。離沉掉故。至謂至到。到勝定故。
亦云等持。謂平等持心趣一境故。雖通因果。此且
取功用中純熟一義。故名曰得。事則成念佛三昧。
理則顯本性如來。斯為句。歎殊勝。問。大本彌陀經
云。極樂清淨。次於泥洹。今經揀選圓通。勢至念佛。
次於觀音返聞。何稱為第一耶。答。就楞嚴本經。有
三意。一文殊。謂念性生滅因果殊感故。第二勢至。
謂一心淨念現見自佛故。第一二阿難循聲故。返
聞為當根。念佛為不當根。佛以聖性皆通歸元無
二。故稱觀音勢至並無優劣。三此方教體在於音
聞故。以耳根圓通。當此方機。勢至居次。十方法門
念佛為最故。以念佛圓通。當十方機。等於觀音。約
念佛法門中。若事念他佛。助顯本覺性佛。則次泥
洹。異於觀音。若理念自佛。直顯涅槃心佛。則等泥
洹。同觀音矣。所謂不假方便自得心開。是也。如此
念佛法門。不稱第一。而謂之何哉。修心者豈可忽
諸。

【鈔】牒所問者。楞嚴五卷云。我今問汝。最初發心悟
十八界誰為圓通。從何方便入三摩地。故此牒云。
佛問圓通也。包含下。約包遍釋圓通。又下約攝生
釋圓通。又多門入一。一門容多。名之為圓。如珠懸
空。映于五色也。一入多門。多門容一。名之為通。如
泉潛流穿於十方也。根都攝下。佛為能攝。根為所
攝。攝則通二。二義中。初通事念。次通理念。上無擇
二義亦例此知之。等至下。圓覺疏翻為等至。等謂
平等住持。雙離沉掉也。至謂能到勝定。及至勝位
也。等持下。此依會玄記釋。事則成等至。理則成等
持。故開二義也。問下通妨也。慧覺曰。或謂淨土乃
聖人之權方。所以接鈍根化凡器也。苟能一超直
入如來地。何藉於他力乎。答云。馬鳴龍樹天親等
諸菩薩。皆發願往生。應盡是鈍根乎。釋迦於大寶
積經。勸父王淨飯并六萬釋種。皆求生淨土。應盡
是凡器乎。一舉心念佛。即見性成佛。豈非一超直
入乎。青草堂後身為曾魯公。戒禪師後身作蘇東
坡。真如喆公後身多憂苦。太平古老後身躭富貴。
海印信禪師生朱防禦家為女子。豈可單仗自力
乎。若以此為權。將何為實。輕念佛者。可不慎歟。如
此下。結顯也。若以念佛一門攝生。世出世法言之。
為五欲故發心念佛。地獄界也(一)為名利故發心
念佛。餓鬼界也(二)為眷屬故發心念佛。畜生界也
(三)為勝他故發心念佛。修羅界也(四)畏惡道故發
心念佛。人法界也(五)求天樂故發心念佛。天法界
也(六)欣涅槃故發心念佛。聲聞界也(七)慕無生故
發心念佛。緣覺界也(八)欲度他故發心念佛。菩薩
界也(九)希成佛故發心念佛。佛法界也(十)堅心念
佛。地大也(十一)喜心念佛。水大也(十二)熱心念佛。火大
也(十三)勤心念佛。風大也(十四)虗心念佛。空大也(十五)靈
心念佛。根大也(十六)想心念佛。識大也(十七)念佛旋見。
眼根也(十八)念佛反聞。耳根也(十九)念佛轉齅。鼻根也
(二十)念佛還甞。舌根也(廿一)念佛攝覺。身根也(廿二)念佛
逆知。意根也(廿三)念佛觀像。色塵也(廿四)念佛聽名。聲
塵也(廿五)念佛染香。香塵也(廿六)念佛有味。味塵也(廿七)
念佛光嚴。觸塵也(廿八)念佛觀想。法塵也(廿九)眼不別
色。眼識念佛也(三十)耳不別聲。耳識念佛也(三一)鼻不
別香。鼻識念佛也(三二)舌不別味。舌識念佛也(三三)身
不別觸。身識念佛也(三四)意不別法。意識念佛也(三五)
怖生死苦。苦諦念佛也(三六)息諸惑業。集諦念佛也
(三七)修戒定慧。道諦念佛也(三八)證寂滅理。滅諦念佛
也(三九)煩惱不生。無明緣念佛也(四十)不作諸業。行緣
念佛也(四一)不托母胎。識緣念佛也(四二)色心斷滅。名
色緣念佛也(四三)諸根灰泯。六入緣念佛也(四四)根塵
識離。觸緣念佛也(四五)不領前境。受緣念佛也(四六)不
貪財色。愛緣念佛也(四七)不求塵欲。取緣念佛也(四八)
業無有成。有緣念佛也(四九)不受後陰。生緣念佛也
(五十)空無熟壞。老死緣念佛也(五一)一心念佛萬緣自
捨。施度也(五二)一心念佛諸惡自止。戒度也(五三)一心
念佛心自柔順。忍度也(五四)一心念佛永不退轉。進
度也(五五)一心念佛餘想不生。禪度也(五六)一心念佛
正智分明。智度也(五七)一心念佛成正徧知。菩提也
(五八)一心念佛常樂淨我。涅槃也(五九)寂靜念佛。空如
來藏也(六十)想像念佛。不空如來藏也(六一)圓通念佛。
空不空如來藏也(六二)日出念佛。先照時也(六三)食時
念佛。轉照初也(六四)亭午念佛。轉照中也(六五)晡時念
佛。轉照後也(六六)日沒念佛。還照時也(六七)念心外佛。
小教也(六八)念心內佛。始教也(六九)念即心佛。終教也
(七十)念非心佛。頓教也(七一)念普融佛。圓教也(七二)有佛
有心淨念相繼。事法界也(七三)無佛無心不假方便。
理法界也(七四)念佛念心入無生忍。事理無礙法界
也(七五)若佛若心遍含無盡。事事無礙法界也(七六)一
念佛門含無盡義。總相也(七七)四五義門非一念佛。
別相也(七八)十六觀等同成念佛。同相也(七九)依報清
淨非正莊嚴。異相也(八十)念佛一門攬諸義成。成相
也(八一)四種五種各住自位。壞相也(八二)依正功德念
佛更周。同時具足相應門也(八三)遍周諸法不離念
佛。廣狹自在無礙門也(八四)一根念佛六根都攝。一
多相容不同門也(八五)念佛三昧即一切法。諸法相
即自在門也(八六)正念佛時餘門不現。秘密隱顯俱
成門也(八七)此念佛門一切齊攝。微細相容安立門
也(八八)五種念佛互攝重重。因陀羅網境界門也(八九)
見念佛門即見無盡。托事顯法生解門也(九十)前後
念佛不異當念。十世隔法異成門也(九一)念佛一法
帶無盡法。主伴圓明具德門也(九二)念自心佛。本覺
也(九三)念佛信心。始覺中名字也(九四)念佛解心。始覺
中相似也(九五)念佛證心。始覺中分證也(九六)念佛成
佛。究竟覺也(九七)當念佛時寂寞無為。法身佛也(九八)
當念佛時無德不具。報身佛也(九九)當念佛時凡聖
並欣。化身佛也(一百)故知念佛一法攝盡一切法矣。

△二皈命回向。

「　稽首釋迦彌陀佛
　觀音勢至諸聖賢
　仰願三寶加被力
　令此經疏遍塵剎
　見聞隨喜及持說
　畢竟得生安樂土
　回此功德向法界
　同成無上菩提果」
】

楞嚴經勢至念佛圓通章疏鈔卷下(終)


** 音釋

遮那

(此云徧一切處亦云光明徧照)。
瞪

(音證直視貌)。
矒

(音蒙昏悶不了也)。
波利
質多羅

(此云圓生忉利天樹華開香徧五十由旬又翻間錯莊嚴眾雜色華周匝莊嚴故又
云香徧樹根莖枝葉膚實莫不皆香故)。
薝蔔

(音瞻部此云黃色華最香形似梔子華其樹高
大)。
摩羅耶

(翻高山或云牛頭亦云離垢)。
阿那婆達多

(此云無熱惱池名也)。

阿盧那

(此云亦色香名)。
羅剎

(此云速疾鬼又云可畏暴惡)。
須夜摩

(此云善時
分時唱妙善樂故)。
兜率

(華言知足於五欲境知止足故)。
先陀婆

(此云石鹽其香似之
醎水馬器皆云先陀婆今應用醎也)。
龍鍾

(老病貌謂老來腰灣背跎猶如龍之鍾曲也)。
疴

(音阿病也)。
楞伽

(此云不可往山也佛在此說名楞伽經)。
羅漢

(翻無生應供殺賊四果也)。

須陀洹

(翻預流初果也)。
般舟

(翻佛立常行三昧也)。
遑

(音王心不暇也)。
輛

(音亮車輛)。

那律

(華言無貧亦云如意)。
浮勝二根

(謂浮塵根勝義根也六根中各各具此二種)。

掉

(音迢搖動也)。
泥洹

(即涅槃音轉耳此云入滅)。
十八界

(六根六塵六識也)。
淨
飯

(梵語閱頭檀亦翻真淨白淨王名也)。
喆

(音執與哲同)。
晡

(音補申時)。
因陀羅網

(此云天帝網)。
* No. 311-C
 刻勢至疏鈔緣起

諸修行中。念佛為最。念佛方法。莫尚此經。疏鈔之作
不容巳也。戊午冬。京兆戴復齊先生長公仁長預祝
乃翁壽建華嚴會。予時首眾唪至德雲念佛門。諦審
沉觀。其夜夢本師和尚為講勢至章。比曉細研清涼
疏鈔。遂於臘月八日開釋。歷巳未元宵閣筆。暨夏五
月。貴本請教於復齊戴先生。今歲七月望先生囑公
即募刻之。公即喜而應命。即以此為起疾延生之公
據壽增福益足可徵也。梓人曰。是佛菩薩佑耶。非佛
菩薩佑耶。余曰。當知是經義不可思議。果報亦不可
思議。所以然者。或開五欲樂。或闡六塵境。或為聲名
之蒿矢。或結世產之果因。如是施資縷本有損無益。
今刻念佛法門供一人。有一人之益。供千萬人。即有
千萬人之益。在一時一處。則一時一處益。盡未來遍
沙界。便有塵方億劫之益。此則力同勢至。願比彌陀。
攝念佛人。歸安養土。其無漏功德。等於虗空。何可以
心思言議耶。且既得佛心。使三寶常住。佛不佑之而
誰佑歟。故此輕小之兆不足疑也。眾以為然。命作文
勸世。普起一切人之信心。復翁先生聞之曰。茲事茫
昧。不須遄舉。信心眾具。廣勸奚為。余曰不然。生死一
大事也。其能脫之之法門。豈曰小哉。信者雖多。莫能
常遍。今表而出之。未信者令信。巳信者令增。又何傷
於轉勸乎。遂記此於疏鈔之末。為流通一助云。

時
康熙庚申年十月十一日灌頂行者續法題
　於慈雲觀堂