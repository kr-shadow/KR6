#+TITLE: 八識規矩直解-明-智旭
#+DATE: 2016-06-11 12:29:49
#+SOURCE: github.com/kanripo/KR6n0137 master 69aee1e9                
No. 895
八識規矩直解
三藏法師　玄奘　作
蕅益沙門　智旭　解

* 前五識頌

「　性境現量通三性」


【統論所緣。凡有三境。一性境。二帶質境。三獨影境。
一性境者。性是實義。謂相分色從相分種子所生。
故名為實。此復有二。一無本質。二有本質。一無本
質者。即第八心王所緣根身器界及諸種子。但是
自變自緣。不假外質。然約器界及他人之浮塵根。
既是共相識種所變。亦得說有外質也。根本智親
證真如。雖不變為相分。亦名性境。二有本質者。即
今五識所緣現在五塵。及明了意識初念并定中
獨頭意識所緣定果色等。皆托第八識之相分以
為本質。隨即變為自識相分而為所緣。猶如鏡中
所現群像。雖約真諦言之則皆如幻如夢了無真
實。而約俗諦言之則五塵即是五識相分。從種子
生還熏成種。不同空華鏡像兔角龜毛。亦復不同
過去未來之不可得。故名性境也。帶質．獨影二境
下文方解。現量者。現謂顯現。量謂度量。五根對境
分明顯現。依之發識緣慮度量。雖無隨念．計度二
種分別。然有自性分別得彼性境不錯不謬。任運
了別不帶名言也。三性者。善．惡．無記也。五識能助
第六意識作善惡業。若與信等相應則善性攝。若
與無慚等相應則惡性攝。俱不相應則屬無記性
攝。故云通三性也。】

「　眼耳身三二地居」


【五根通于二界五地。惟無色四天乃無五根。今明
五識則鼻．舌二識惟欲界得行。初禪以上無段食
雜氣故不現行也。眼．耳．身三識唯欲界五趣雜居
地及初禪離生喜樂地此二地中得行。若二禪內
淨喜樂則無外色外聲外觸可緣。故并眼．耳．身之
三識亦不起現行也。三禪巳上不言可知。】

「　徧行別境善十一
　中二大八貪瞋癡」


【此明五識但與三十四心所得相應也。徧行五心
所。謂作意．觸．受．相．思。徧一切心決相應故。別境于
心所謂欲．解．念．定．慧。由同時意識所引。亦得于別
別境生欲等故。善十一謂信．慚．愧．無貪．無瞋．無癡．
勤安．不放逸．行捨．不害．欲界善。五識得與十善相
應。但除輕安。初禪善眼．耳．身識并得有輕安故。中
二隨煩惱。謂無慚．無愧。大八隨煩惱。謂掉舉．惛沉．
不信．懈怠．放逸．失念．散亂．不正知。若惡心中定有
此十。若有覆無記心中定有掉舉等八。故貪．瞋．癡
者根本煩惱之三癡。即無明。徧與一切染心相應。
五識緣欲界順情五塵有任運貪。若緣違情五塵
有任運瞋。故外道凡夫入初禪時。眼．耳．身識唯有
貪癡亦不名惡。但名有覆無記。若佛弟子入初禪
者。有觀慧故。不味著故。并無根本癡．貪及大隨八。
但名為善也。】

「　五識同依淨色根
　九緣七八好相隣」


【淨色根謂勝義五根。乃第八識所執受之相分。以
能發識。比知是有。雖是色法。非外四大所造。亦非
肉眼可見。故名為淨色根。依此五根乃發五識。此
根即名增上緣。依眼識則更須空緣．明緣．境緣．作
意緣．分別依緣．染淨依緣．根本依緣．種子依緣方
得生起現行。故云眼識九緣生。耳識則除明緣。伹
須八緣。以闇中亦聞聲故。鼻．舌．身三識則并除空
緣。但須七緣。以合時方知香．味．觸故。】

「　合三離二觀塵世
　愚者難分識與根」


【鼻．舌．身三。合中取境。眼．耳二種離中取境。故曰合
三離二。觀塵世也。觀者能緣之見分。塵世者所緣
之相分。五根對境無緣慮用。故大佛頂經云。伹如
鏡中。無別分析。圓覺經云。其光圓滿。得無憎愛。五
識緣境則有自性分別。任運起貪．瞋．癡。然猶無有
隨念．計度二種分別。所以不帶名言。不執為外。仍
名現量。同時率爾意識亦復如是。直至尋求等流
心起。方墮比．非二量之中。然此根識不同之。致惟
有秉大乘教以智觀察乃能分之。若愚法聲聞則
便難於分別。況凡外乎。】

「　變相觀空惟後得
　果中猶自不詮真
　圓明初發成無漏
　三類分身息苦輪」


【此明五識至果位中轉為成所作智之時。猶自不
能親證真如體性。但於自識變起真如相分以觀
二空之理。故非根本智攝。惟是後得智攝也。未成
佛前一向有漏。直俟金剛道後異熟識空。轉成大
圓鏡智相應之菴摩羅識。名為圓明初發。爾時菴
摩羅識所持五根成無漏故。依根所發五識亦成
無漏。名為成所作智相應心品。能於盡未來時徧
十方界示現三輪不思議化。度脫一切有情生死
苦輪也。】

* 第六識頌

「　三性三量通三境
　三界輪時易可知」


【三性即善．惡．無記。三量謂現量．比量．非量也。此識
若與五識同起。率爾緣現在境。不帶名言。不執為
外。則屬現量。若入禪定緣禪定境。亦屬現量。若入
二空觀智。或根本智親證真如。或後得智變相觀
空。亦皆現量。若籍眾緣而觀于義不倒不謬。如見
烟知火。見角知牛等。則名比量。若顛倒推求虗妄
計度不能如理而解。不能如事而和。無我計我。不
淨謂淨等。又如見杌疑人。見繩疑蛇等。又如翳覩
空華。捏觀二月等。皆名非量也。三境即性境．帶質
境．獨影境。性境巳如前釋。帶質復有二種。一者以
心緣心。名真帶質。即第六識通緣一切心及心所。
第七識單緣第八識之見分是也。二者以心緣色。
名似帶質。謂帶彼相起。有似彼質。如依經作觀。非
是五識所緣現境故也。獨影境亦有二種。一者無
質獨影。如緣龜毛等。二者有質獨影。如依經作觀。
雖似托彼為質。終是獨頭意識所現影故。今第六
識最為明利。故能通緣三境。而於三界輪轉之時
最易可知也。】

「　相應心所五十一
　善惡臨時別配之」


【謂此第六識心與五十一心所皆得相應。所謂徧
行五．別境五．善十一．根本煩惱六．大隨八．中隨二．
小隨十．不定四。隨其所起或多或少。初無一定。故
須臨時別配。具如唯識論中諸門分別也。根本煩
惱即貪．瞋．癡加慢．疑．邪見為六。小隨十謂忿．恨．覆．
惱．嫉．慳．誑．謟．害．憍。不定四謂悔．眠．尋．伺。】

「　性界受三恒轉易
　根隨信等總相連」


【言此第六識心。或時與信等相連則為善性。或時
與根隨煩惱相連則為惡性。或時不與善惡相連。
但與遍行．別境等相連則便為無記性。故三性恒
轉易也。或緣欲界。或緣色界。或復緣無色界。故三
界恒轉易也。或時喜受。或時樂受。或時憂受。或時
苦受。或時不苦不樂名為捨受。故五受恒轉易也。】

「　動身發語獨為最
　引滿能招業力牽」


【謂身．語二業皆由此第六識方能動發。由第六識
與發業惑相應。能造善惡引業。此業雖謝。所熏種
子至成熟時能招六道總報。由第六識與潤生惑
相應。能造善惡滿業。此業雖謝。所熏種子至成熟
位能招六道別報。所招總報名真異熟。所招別報
名異熟生。若總若別苦樂萬狀。皆第六識造業所
牽感也。】

「　發起初心歡喜地
　俱生猶自現纏眠」


【發起初心者謂妙觀察智。相應心品初發起時。在
于菩薩初歡喜地也。蓋由資糧．加行位中用有漏
聞思修慧。漸伏我法二執現行。亦復助黑無漏智
種令其漸漸成熟。故至初歡喜地頓斷分別我法
二執種子。得與妙觀察智相應。然其俱生我法二
執之現行纏繞及隨眠種子尚自未斷。猶須數數
修習之力乃能伏斷也。】

「　遠行地後純無漏
　觀察圓明照大千」


【此明菩薩第七地後俱生我執永伏。雖有俱生微
細法執。或時現起而非有漏。故能觀察諸法圓滿
明淨。普照大千世界機緣。隨應說法化度也。】

* 第七識頌

「　帶質有覆通情本
　隨緣執我量為非」


【此明第七識所緣乃托第八識之見分以為本質。
是真帶質。此識雖非善惡性惟無記。而由俱生我
執隱真理故名有覆。三界有情所以狂受輪迴不
證涅槃。通以此執為本。故名為通情本。隨所生處
必緣第八識之見分。妄執為我。故名為非量也。】

「　八大徧行別境慧
　貪癡我見慢相隨」


【此明第七識相應之心所也。大隨有八。徧行有五。
別境惟慧。根本則我貪．我癡．我見．我慢。惟此十八
恒得相應。】

「　恒審思量我相隨
　有情日夜鎮昏迷
　四惑八大相應起
　六轉呼為染淨依」


【第八則恒而不審。第六則審而不恒。前五則不審
不恒。惟此第七末那于有漏位恒審思量。非我執
我。此妄執之我相無始隨逐無時暫捨。所以有情
日夜昏迷不能自拔也。四惑即我貪．我癡．我見．我
慢。八大即掉舉．惛沉等。前六轉識修施．戒等諸善
行時。由此第七念念執我。令所修善不能亡相。故
名染依。若此識轉為平等性智。則前六識所修諸
行皆成無漏。名為淨依。所以前六轉識呼此第七
識為染淨依也。】

「　極喜初心平等性
　無功用行我恒摧」


【謂此第七末那無始妄執我法直行。菩薩初歡喜
地。第六意識入二空觀。斷盡分別二執種子。亦伏
俱生二執現行。此第七識方初得與平等性智相
應。然由俱生我執未斷。所以出觀之後仍復執我。
直入八地無功用行。方不復起現行我執也。】

「　如來現起他受用
　十地菩薩所被機」


【謂四智菩提皆是如來自受用執身所攝。而用各
不同。若為地上菩提所現他受用報身。則是平等
性智之用。其所被機唯是十地菩薩也。】

* 第八識

「　性唯無覆五徧行
　界地隨他業力生」


【謂第八識非善非惡亦非有覆。故其性但是無覆
無記。但與徧行五心所相應也。三界九地但隨夙
世善惡引業所牽受生。分毫不能自作主張。豈可
執為我哉。】

「　二乘不了因迷執
　由此能興論主爭」


【第八識之行相甚為微細。難可了知。佛恐愚法聲
聞妄執為我。故于阿含諸經姑未顯說。而二乘迷
於佛旨。執于權教。不了此識是有情總報之主。生
死涅槃之依。妄撥為無。故大乘論主廣引聖教。備
顯正理。以與之爭。蓋欲破彼妄執故也。】

「　浩浩三藏不可窮
　淵深七浪境為風
　受熏持種根身器
　去後來先作主公」


【此第八識其有能藏．所藏．執藏義故。所以浩浩而
不可窮其邊際。淵深而不可得其源底也。此識持
一切轉識種子。故名能藏。受轉識所熏成種。故名
所藏。被第七識執之為我。故名執藏。此識如水。前
七轉識依此得起猶如波浪。此識所現境界之相。
能與轉識作增上緣。猶如猛風。此識一味無記恒
時相續。故受前七轉識之所熏習。持一切法之種
子。持內根身。持外器界。若于死位。此識最後捨去。
若于生位。此識最先來執。雖非實我實法。而一期
生死必以此為總報主也。】

「　不動地前纔捨藏
　金剛道後異熟空
　大圓無垢同時發
　普照十方塵剎中」


【此識有種種名。一名阿賴耶識。以其被第七識執
為我故。此名至不動地前我執永伏即便先捨。二
名為異熟識。以是善惡漏無漏業至成熟時所招
感故。此名直至金剛道後圓滿佛果方得捨之。三
名一切種識。通于因果凡聖等位。但至成佛之後
則惟持圓滿無漏善種。盡未來際利樂有情。更不
受熏。以其一切有漏種子及一分劣無漏種皆永
斷故。名之為無垢淨識。以其與極善無漏之慧心
所恒相應故。名之為大圓鏡智。此識一轉。此智一
發。則法界洞朗。真俗等觀。故云普照十方塵剎中
也。】

八識規矩直解(終)