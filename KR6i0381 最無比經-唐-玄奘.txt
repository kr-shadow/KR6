#+TITLE: 最無比經-唐-玄奘
#+DATE: 2018-05-12 10:23:37
#+SOURCE: github.com/kanripo/KR6i0381 master 4e99ad58                


No. 691
《最無比經》

大唐三藏法師玄奘奉　詔譯

如是我聞：

一時，薄伽梵在室羅筏住誓多
林給孤獨園，與其無量大苾芻眾，無量菩薩、
天、人等俱。

爾時，尊者阿難在空閑處獨坐思惟，生如是
念：「若善男子或善女人，以淨信心受三歸依，
作如是言：『今我某名，歸依於佛兩足中尊、歸
依於法離欲中尊、歸依於僧諸眾中尊。』如是
歸依得幾許福？」

作是念已，日初出時於本住
處，從座而起整理衣服，安詳而出往如來所。
到已，頂禮世尊雙足，偏袒一肩，右膝著地，合
掌恭敬，而白佛言：「惟我向者，在空閑處獨坐
思惟，作如是念：『若善男子或善女人，以淨信
心受三歸依，作如是言：「今我某名，歸依於
佛兩足中尊、歸依於法離欲中尊、歸依於僧
諸眾中尊。」如是歸依得幾所福？』我未能了，惟
願世尊哀愍為說，令諸眾生得正智覺。」

爾時，世尊告阿難曰：「善哉，善哉！汝真妙慧能
善思惟，能善請問如來斯義。汝今諦聽！極善
思惟，吾當為汝分別解說。」

阿難白佛：「唯然。
世尊！願樂欲聞。」

爾時，世尊告阿難曰：「汝今當知，此贍部洲
縱廣周匝七千踰繕那，北廣南狹形如車
箱，人面亦爾。假使於中合為一段，或甘蔗
林，或蘆葦林，或竹林等，或復稻田、胡麻田
等，側塞充滿無有間隙。如是假使遍贍部洲
諸預流果，側塞充滿亦無間隙，如甘蔗等。如
是一切預流果人，若善男子或善女人，滿一
百歲，以諸世間上妙樂具、衣服、飲食、臥具、醫
藥，奉施供養，恭敬禮拜。於彼一一預流果人
般涅槃後，如法焚身收其遺骨，起窣堵波高
廣嚴麗，皆以種種塗香、末香、薰香、花鬘，上妙
幡蓋、寶幢、音樂、燈燭光明，讚歎供養。汝意云
何？由是因緣，彼所生福寧為多不？」

阿難白
佛：「甚多。世尊！甚多。善逝！」

佛告阿難：「若善男
子或善女人，以淨信心，作如是言：『今我某名，
歸依於佛兩足中尊、歸依於法離欲中尊、歸
依於僧諸眾中尊。』是善男子或善女人獲福
無量。阿難當知，如前所說供養福德，比此
三歸所生福德，於百分中不及其一，於千分
中亦不及一，於百千分、數分、算分、計分、喻分，
乃至鄔波尼殺曇分亦不及一。」

爾時，世尊復告阿難：「且置此方南贍部洲。於
此東方毘提訶洲，縱廣周匝八千踰繕那，形
如半月，人面亦爾。假使於中合為一段，或甘蔗
林，或蘆葦林，或竹林等，或復稻田、胡麻田等，
側塞充滿無有間隙。如是假使遍彼東方毘
提訶洲，一來果人側塞充滿亦無間隙，如甘
蔗等。如是一切一來果人，若善男子或善女
人，滿二百歲，以諸世間上妙樂具、衣服、飲食、
臥具、醫藥，奉施供養，恭敬禮拜。於彼一一一
來果人般涅槃後，如法焚身收其遺骨，起窣
堵波高廣嚴麗，皆以種種塗香、末香、薰香、花
鬘，上妙幡蓋、寶幢、音樂、燈燭光明，讚歎供養。
汝意云何？由是因緣，彼所生福寧為多不？」

阿
難白佛：「甚多。世尊！甚多。善逝！」

佛告阿難：「若善
男子或善女人，以淨信心，作如是言：『今我某
名，歸依於佛兩足中尊，歸依於法離欲中尊，
歸依於僧諸眾中尊。』是善男子或善女人，獲
福轉勝。阿難當知，如前所說供養福德，比此
三歸所生福德，復於百分不及其一，於千分
中亦不及一，於百千分、數分、算分、計分、喻分，
乃至鄔波尼殺曇分亦不及一。」

爾時，世尊復告阿難：「且置東方毘提訶洲。於
此西方瞿陀尼洲，縱廣周匝九千踰繕那，形
如日輪人面亦爾。假使於中合為一段，或甘
蔗林，或蘆葦林，或竹林等，或復稻田、胡麻
田等，側塞充滿無有間隙。如是假使遍彼西
方瞿陀尼洲不還果人，側塞充滿亦無間隙，
如甘蔗等。如是一切不還果人，若善男子或
善女人，滿三百歲，以諸世間上妙樂具、衣服、
飲食、臥具、醫藥，奉施供養，恭敬禮拜。於彼一
一不還果人般涅槃後，如法焚身收其遺骨，
起窣堵波高廣嚴麗，皆以種種塗香、末香、
薰香、華鬘，上妙幡蓋、寶幢、音樂、燈燭光明，讚
歎供養。汝意云何？由是因緣，彼所生福寧
為多不？」

阿難白佛：「甚多。世尊！甚多。善逝！」

佛
告阿難：「若善男子或善女人，以淨信心，作如
是言：『今我某名，歸依於佛兩足中尊，歸依
於法離欲中尊，歸依於僧諸眾中尊。』是善男
子或善女人，獲福轉勝。阿難當知，如前所
說供養福德，比此三歸所生福德，復於百分
不及其一，於千分中亦不及一，於百千分、數
分、算分、計分、喻分，乃至鄔波尼殺曇分亦不
及一。」

爾時，世尊復告阿難：「且置西方瞿陀尼
洲。於此北方大俱盧洲，縱廣周匝十千踰繕
那，地形四方，人面亦爾。假使於中合為一段，
或甘蔗林，或蘆葦林，或竹林等，或復稻田、
胡麻田等，側塞充滿無有間隙。如是假使遍
彼北方大俱盧洲阿羅漢人，諸漏已盡無復
煩惱，心得自在具正解脫，正智解脫，其心調
順如大龍象，所作已辦捨諸重擔，逮得己
利不受後有，梵行已成，身心無礙，知眾生性，
具六神通、證八解脫，側塞充滿亦無間隙，如
甘蔗等。如是一切阿羅漢人，若善男子或善
女人，滿四百歲，以諸世間上妙樂具、衣服、飲
食、臥具、醫藥，奉施供養恭敬禮拜。於彼一一
阿羅漢人般涅槃後，如法焚身收其遺骨，起
窣堵波高廣嚴麗，皆以種種塗香、末香、薰香、
花鬘，上妙幡蓋、寶幢、音樂、燈燭光明，讚歎供
養。汝意云何？由是因緣，彼所生福寧為多不？」

阿難白佛：「甚多。世尊！甚多。善逝！」

佛告阿難：
「若善男子或善女人，以淨信心，作如是言：『今
我某名，歸依於佛兩足中尊，歸依於法離欲
中尊，歸依於僧諸眾中尊。』是善男子或善女
人，獲福轉勝。阿難當知，如前所說供養福
德，比此三歸所生福德，復於百分不及其一，
於千分中亦不及一，於百千分、數分、算分、計
分、喻分，乃至鄔波尼殺曇分亦不及一。」

爾時，
世尊復告阿難：「且置北方大俱盧洲。總四大
洲有鐵輪山周匝圍繞，一日一月之所照臨。
假使於中所有一切諸山大海，悉皆除屏合
為一段，或甘蔗林，或蘆葦林，或竹林等，或
復稻田、胡麻田等，側塞充滿無有間隙。如是
假使遍輪圍中，諸獨覺人成就種種，勝阿
羅漢所有功德，側塞充滿亦無間隙如甘蔗
等。如是一切諸獨覺人，若善男子或善女人，
滿十千歲，以諸世間上妙樂具、衣服、飲食、臥
具、醫藥，奉施供養，恭敬禮拜。於彼一一諸獨
覺人般涅槃後，起窣堵波高廣嚴麗，皆以
種種塗香、末香、薰香、花鬘，上妙幡蓋、寶幢、音樂、
燈燭光明讚歎供養。汝意云何？由是因緣，彼
所生福寧為多不？」

阿難白佛：「甚多。世尊！甚
多。善逝！」

佛告阿難：「若善男子或善女人，以
淨信心，作如是言：『今我某名，歸依於佛兩足
中尊，歸依於法離欲中尊，歸依於僧諸眾中
尊。』是善男子或善女人獲福轉勝。阿難當知，
如前所說供養福德，比此三歸所生福德，復
於百分不及其一，於千分中亦不及一，於百
千分、數分、算分、計分、喻分，乃至鄔波尼殺曇
分亦不及一。」

爾時，世尊復告阿難：「且置如是一四大洲，一
日一月所照臨處。乘此復有小千世界，有鐵
輪山周匝圍遶，其中具有千日千月、千四大
海、千蘇迷盧大寶山王、千七金山輪圍山等，
千贍部洲、千毘提訶、千瞿陀尼、千俱盧洲、
千四天王天、千三十三天、千夜摩天、千覩
史多天、千樂化天、千他化自在天、千梵眾
天，一大梵王於中自在，如是名為一小千界。
乘此復有中千世界，有鐵輪山周匝圍繞，其
中具有千小千界，如是名為一中千界。乘此
復有大千世界，有鐵輪山周匝圍繞，其中具
有千中千界，是名三千大千世界。假使於中
所有一切諸山大海悉皆除屏合為一段，或
甘蔗林，或蘆葦林，或竹林等，或復稻田、胡麻
田等，側塞充滿無有間隙。如是假使遍滿其
中，諸佛、如來、應、正等覺，側塞充滿亦無間隙，
如甘蔗等。如是一切諸佛如來，若善男子或
善女人，滿二萬歲，以諸世間所有一切上妙
樂具、衣服、飲食、臥具、醫藥，奉施供養，恭敬禮
拜。於是一一諸佛如來般涅槃後，如法焚身
收佛馱都，起窣堵波高廣嚴麗，皆以種種塗
香、末香、薰香、花鬘，上妙幡蓋、寶幢、音樂、燈燭光
明，讚歎供養。汝意云何？由是因緣，彼所生福
寧為多不？」

阿難白佛：「甚多。世尊！甚多。善逝！」

佛
告阿難：「若善男子或善女人，於一佛所，二萬
歲中，以諸世間所有一切上妙樂具、衣服、飲
食、臥具、醫藥，奉施供養，恭敬禮拜。般涅槃後
如法焚身，收佛馱都起窣堵波高廣嚴麗，亦
以種種塗香、末香、薰香、花鬘，上妙幡蓋、寶幢、音
樂、燈燭光明，讚歎供養，其福尚多無量無邊
不可稱計，況滿三千大千世界諸佛、如來、應、
正等覺，經二萬歲如前供養，所生福德而
可彌多，無量無邊不可稱計。」

佛告阿難：「若
善男子或善女人，以淨信心，作如是言：『今我
某名，歸依於佛兩足中尊，歸依於法離欲中
尊，歸依於僧諸眾中尊。』是善男子或善女人
獲福轉勝。阿難當知，如前所說供養福德，比
此三歸所生福德，復於百分不及其一，於千
分中亦不及一，於百千分、數分、算分、計分、喻
分，乃至鄔波尼殺曇分亦不及一。」

爾時，世尊復告阿難：「若善男子或善女人，歸
依佛竟、歸依法竟、歸依僧竟，乃至復能一
彈指頃受持十善，由是因緣獲福轉勝。阿難
當知，如前所說惟受三歸所生福德，比此兼
修一彈指頃十善福德，復於百分不及其一，
於千分中亦不及一，於百千分、數分、算分、計
分、喻分，乃至鄔波尼殺曇分亦不及一。」

爾時，世尊復告阿難：「若善男子或善女人，歸
依佛竟、歸依法竟、歸依僧竟，乃至復能一
日一夜受持八戒，獲福轉勝。阿難當知，如
前所說，一彈指頃十善福德，比一日一夜
八戒福德，復於百分不及其一，於千分中亦
不及一，於百千分、數分、算分、計分、喻分，乃至
鄔波尼殺曇分亦不及一。」

爾時，世尊復告阿難：「若善男子或善女人，歸
依佛竟、歸依法竟、歸依僧竟，乃至復能盡
其形壽受持五戒，獲福轉勝。阿難當知，如
前所說，一日一夜八戒福德，比盡形受五戒
福德，復於百分不及其一，於千分中亦不及
一，於百千分、數分、算分、計分、喻分，乃至鄔波
尼殺曇分亦不及一。」

爾時，世尊復告阿難：「若善男子或善女人，歸
依佛竟、歸依法竟、歸依僧竟，乃至復能盡
其形壽受持勤策、勤策尼戒，獲福轉勝。阿難
當知，如前福德比此福德，復於百分不及其
一，於千分中亦不及一，於百千分、數分、算分、
計分、喻分，乃至鄔波尼殺曇分亦不及一。」

爾時，世尊復告阿難：「若復有能盡形受持尼
正學戒，獲福轉勝。阿難當知，如前福德比此
福德，復於百分不及其一，於千分中亦不及
一，於百千分、數分、算分、計分、喻分，乃至鄔波
尼殺曇分亦不及一。」

爾時，世尊復告阿難：「若復有能盡形受持苾
芻尼戒，獲福轉勝。阿難當知，如前福德比此
福德，復於百分不及其一，於千分中亦不及
一，於百千分、數分、算分、計分、喻分，乃至鄔波
尼殺曇分亦不及一。」

爾時，世尊復告阿難：「若復有能盡形受持大
苾芻戒，獲福轉勝。阿難當知，如前福德比此
福德，復於百分不及其一，於千分中亦不及
一，於百千分、數分、算分、計分、喻分，乃至鄔波
尼殺曇分亦不及一。」

爾時，世尊復告阿難：「若善男子或善女人，能
發阿耨多羅三藐三菩提心，盡未來際受持菩
薩三聚淨戒，無缺無犯，所獲福德無量無邊，
不可思議不可比喻，最勝最尊，最上最妙。」

爾時，尊者阿難聞佛所說，受持三歸乃至菩
薩三聚淨戒，所獲福德無量無邊。歡喜踊躍
歎未曾有，而白佛言：「甚奇！世尊！如是法門，
最勝希有不可思議，明甚深義，功德廣大難
可挍量。其名何等，我當奉持？」

佛告阿難：「今
此法門名『最無比』，挍量種種真實功德，以是
名字汝當奉持。所以者何？此經中說最無比
法，一切世間甚難聞故。」

時薄伽梵說是經已，尊者阿難、大苾芻眾，無
量菩薩及諸天、人、阿素洛等，聞佛所說，皆大
歡喜，歎未曾有，信受奉行。
《最無比經》