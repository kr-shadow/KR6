#+TITLE: 松隱唯菴然和尚語錄-明-德然
#+DATE: 2016-06-11 12:30:24
#+SOURCE: github.com/kanripo/KR6q0393 master 0aca3fb2                

* 唯菴然和尚語錄序

余所居鄰縣有五雲山山勢回環若青蓮華然中聖
壽禪寺其癈巳久大善知識曰千嵒長公居焉四方
學者雲臻川赴遂化椔翳之場以為金碧之區當時
參扣道要者座下恒數百人其入室弟子唯菴禪師
蓋傑然者也禪師早歲入道力抵諸方未有所契及
謁千嵒聞其提唱豁然有所悟入舉目之頃日月星
辰風霆雨露飛潛動蟄皆演如來大乘妙法於是聲
光聳起叢林間遂補千巖故處說法度人逾年退歸
華亭之松隱其信向者益眾雖自被衲袍日餐糗飯
不啻天廚之珍錦綺之華也或人之稱但見其杜德
機爾忽學子童徽持其語一編來徵余序凡讀之數
過顧與二三子曰唯菴真誠有道之士哉觀其語言
峭拔如銅關鐵壁利劍長矛豈唯不可湊泊亦無罅
隙之可乘吁可畏哉余素與千巖游既序其語鍥梓
行世今觀唯菴斯錄又獲廁名編端豈般若之緣實
有在於父子間乎然而大圓覺海無物不照亦無一
法可得此心若萌即墮第二義禪師諱德然字唯菴
生雲間張氏其行業備著於松隱菴記茲不復贅。

洪武丙辰翰林學士金華宋濂序










松隱唯菴然和尚語錄卷之一
徒弟比丘　慧省　編次

* 金華聖壽寺語錄

山門未跨龍門腳踏實地巳跨龍門腳踏實地驟步
云一聲霹靂風雲起。

佛殿法報化身總是這箇畢竟以何為驗泥多佛大
便禮拜。

土地堂正直聰明聰明正直顯正摧邪憑誰之力喝
一喝。

祖堂你者一隊全無巴鼻六耳同謀有甚良計。

據室拈拄杖云縱也在我奪也在我鐵額銅頭也須
按過卓拄杖。

指法座云進一步高一步踏到上頭全身獨露掣手
云須彌燈王過那邊去遂陞座拈香云此香爇向爐
中端為
今上皇帝祝延
聖壽萬歲萬歲萬萬歲次拈香云此一瓣香大眾還
知來處麼今日不惜眉毛爇向爐中奉為開山佛慧
圓鑑普濟禪師千巖大和尚不圖酬恩報德且要遞
相熱瞞遂就座東白和尚白槌罷師云垂鉤四海慣
釣鯨鰲眾中莫有不顧性命者麼出來道一句看時
有僧問云遠離松水來據龍峰海眾臨筵請師祝聖
師云萬年松在祝融峰進云祝聖巳蒙師指示列祖
宗風事若何師云冬到寒食一百五進云莫便是和
尚為人處也無師云斧頭是鐵做進云恁麼則龍門
無宿客也師云早巳點額進云若不登樓望焉知滄
海深師云你道老僧眉毛有幾莖進云一堂風泠淡
千古意分明師云蹉過不少進云承古有言向上一
路千聖不傅還端的也無師云何處得這消息來進
云賣金須遇買金人師喝一喝進云金屑雖貴落眼
成翳又作麼生師云好向繡湖湖上看月明夜夜散
金波進云三十年後此話大行師云杜撰禪和如麻
似粟進云大眾證明學人禮拜。

師乃云第一義諦巳被東白和尚一槌擊碎了也未
免向第二義門露箇消息山僧數年搓得一條龜毛
索子今日拈來將三世諸佛西天四七東土二三天
下老和尚鼻孔一串穿卻了也且道山河大地草木
叢林森羅萬象有情無情甚處得來良久云莫將間
學解埋沒祖師心。

復舉三聖道我逢人則不出出則便為人興化道我
逢人則出出則不為人師云這二老漢同門出入夙
世怨家一人向孤峰頂上臥月眠雲一人向十字街
頭揚塵簸土點撿將來二俱漏逗各與三十拄杖且
道龍峰與麼提持是賞伊是罰伊驀拈拄杖卓一下
云天上有星皆拱北人間無水不朝東。

當晚小參二十年在吳淞江上冒雨衝風拋綸擲釣
雖無躍浪錦鱗且得去留自在今日被業風吹向千
峰頂上隈巖傍壑直得四顧寥寥清風滿座見前莫
有同生同死底衲僧麼出來相見如無然上座自起
自倒去也乃拈拄杖云山僧拄杖子無端變作智者
樓約國師走入玻璃瓶裏澡浴驚得雙林傅大士擲
下擊門槌乃說偈云空手把鋤頭步行騎水牛人從
橋上過橋流水不流諸人還見麼若也見得不妨橫
行海上獨步乾坤其或未然拄杖子依前還作拄杖
子見山是山見水是水上是天下是地所以道是法
住法位世間相常住乃卓一下。

復舉西天異見王問波羅提尊者何者是佛性者云
我見佛性王曰性在何處者云性在作用王曰是何
作用者云今見作用王自不見王曰於我有不者云
王若作用無有不是王不作用體亦難見王曰若當
作用何處出現者云若作用時當有其八在胎曰身
在世曰人在眼曰見在耳曰聞在鼻嗅香在舌談論
在手執捉在足運奔遍現俱該沙界收攝在一微塵
識者喚作佛性不識喚作精魂王聞是言心即開悟
後來大慧和尚拈云若道在八處即是精魂若道離
八處卻喚甚麼作佛性師云諸方盡道異見王聞法
開悟殊不知波羅提尊者被王一拶直得伎窮力盡
進退無門妙喜老人盡平生力也救他不得龍峰今
日路見不平敢為古人出手去也乃喝一喝云適來
異見王波羅提尊者老妙喜盡向這裏掃蹤滅跡了
也更說甚麼佛性精魂作用見聞盡是陽燄空花不
勞把捉且歸家穩坐一句作麼生道太平天子朝元
日五色雲車駕六龍。

上堂日可冷月可熱眾魔不能壞真說有來由無途
轍六月炎炎撒冰雪文殊無處著渾身普賢特地呈
醜拙是真說非真說若無閒事掛心頭便是人間好
時節喝一喝卓拄杖下座。

開山和尚忌日拈香云巴陵三轉語未足酬恩揚岐
作女人拜深為負德然上座總不恁麼何故字經三
寫烏焉成馬。

歲旦上堂元正啟祚萬物咸亨驀拈拄杖云拄杖子
昨夜抽條今朝吐蕊花開五葉香遍大千且道當得
新年頭佛法也無卓拄杖喝一喝。

官員至上堂舉昔日朗州剌史李翱慕藥山和尚道
風屢請不赴乃肅裝客禮直造座前山默然殊不顧
視李乃云見面不如聞名拂袖便行山召李李回首
山云何得貴耳賤目李遂禮拜起問云如何是道山
以手指天復指淨瓶云會麼李云不會山云雲在青
霄水在瓶李因有省乃呈偈云煉得身形似鶴形千
株松下兩函經我來問道無餘說雲在青霄水在瓶
師云我這裏則不然今日若問龍峰如何是道但云
國正天心順官清民自安且道與藥山還有優劣也
無靠拄杖下座。

結制上堂九十日包三大劫諸人直要徹根源會須
撥轉當頭柁覺海乘風駕鐵船驀拈拄杖云柁根在
這裏鐵船在甚麼處喝一喝。

謝藏主維那上堂天無門地無戶俊快衲僧一任來
去藏裏摩尼照徹十方洞裏桃花千葩競吐假劫外
之春風應今時之律呂海神夜半看鮫珠眼光掛在
扶桑樹喝一喝。

開爐上堂煖氣相接正在斯時深深冷灰裏撥著星
兒之火向死柴頭上發機燎起亙天烈燄燒卻舜若
多神面皮敢問諸人作麼生回避擲拄杖下座。

臘八上堂明星一見出山來剛道娘生巳眼開不是
髑髏乾得徹爭知春色上桃腮。

上堂不是心不是佛不是物是個什麼道得天下橫
行便下座。

結制上堂一二三四五六七金剛捏出秤鎚汁七六
五四三二一扶桑枝上懸紅日鷺鷥牽動鐵崑崙挨
得虛空半邊側碧眼黃頭膽喪魂驚走入大圓覺海
藏蹤遁跡浸爛鼻孔要且黈氣不得個事且止只如
諸人日用二六時中畢竟作麼生履踐良久云不因
樵子逕爭到葛洪家。

上堂今朝是初一龍象如稻麻有事與無事歸堂去
喫茶。

上堂達摩西來不立文字直指人心見性成佛大眾
作麼生說個見性成佛底道理良久云幸自無瘡勿
傷之也。

上堂真不立妄本空有無俱遣不空空二十空門原
不著一性如來體共同驀拈拄杖云只者拄杖子你
諸人若不喚作一性如來便喚作二十空門直饒總
不恁麼也是垛根漢擲拄杖下座。

端午上堂黃米粽喫一缽菖蒲茶喫半甌個是衲僧
好時節大家相見飽齁齁縱橫自在自樂自由說甚
仰山開畬溈山牯牛禾山打鼓雪峰輥毬總是小兒
雜劇且非先德宗猷只如端午掩殃一句又作麼生
目前無怪異不用帖鍾馗。

上堂德山棒臨濟喝拈放一邊諸人腳跟下道將一
句來以拄杖劃一劃云毗婆尸佛早留心直至如今
不得妙。

解制上堂舉翠巖夏末示眾云一夏巳來與兄弟說
話看翠巖眉毛在麼保福云作賊人心虛師云好事
不出門長慶云生也師云惡事傳千里雲門云關師
云錯者一隊漢只解護惜眉毛不知打失鼻孔龍峰
今日直要與伊據款結案大眾還委悉麼暑氣盡隨
雲雨去清風透入戶庭來喝一喝。

上堂舉瑯琊覺和尚僧問清淨本然云何忽生山河
大地琊云清淨本然云何忽生山河大地其僧於言
下有悟師云騎賊馬趕賊瑯琊固是作家者僧如珠
走盤一撥便轉可謂主賓互換箭鋒相拄雖然如此
撿點將來猶欠淘冶在今日或有人問龍峰清淨本
然云何忽生山河大地劈脊便棒且道與瑯琊是同
是別有眼衲子試辨看。

松隱上塔頂寶索上堂鉤鎖連環連環鉤鎖覿體全
彰眼眼相顧其橫也穿卻虛空鼻頭其豎也鎖住須
彌鐵柱親從惡辣鉗上煆煉得來豈比尋常麻纏紙
裹個是谷寶居士壯觀浮圖騰今亙古底作也雖然
如是且道高懸倒掛一句如何舉似四簷平定香雲
繞萬世光華佛日長。

上堂眾集師顧左右云分明記取便下座。

上堂將此深心奉塵剎是則名為報佛恩拈拄杖云
這個是深心那個是佛恩喝一喝。

上堂江月照松風吹永夜清宵何所為永嘉大師滿
口道了也大眾還知落處麼卓拄杖云劫石有消日
黃金無壞時。

端午上堂諸方盡喫菖蒲茶唯我自酌青原酒儱儱
鬨鬨發顛狂打落南辰連北斗擲拄杖下座。

開爐上堂十月風高作寒色今朝正值開爐日長途
多少未歸人祖父田園俱喪失何如白鷺鷥翹足溪
邊立毛長骨瘦歷風波那論有食與無食諸兄弟也
要大家知此消息且道是甚麼消息歸堂喫茶。

上堂舉僧問投子同禪師云不斷煩惱而入涅槃時
如何同云者發殺業底師僧師云真不掩偽後問國
清機和尚機劈脊便打師云曲不藏直投子只解裁
長不能補短國清只解補短不能裁長今日忽有人
問龍峰不斷煩惱而入涅槃時如何只對他道有水
皆含月無山不帶雲靠拄杖下座。

結制上堂蠟人為驗始於今日九十日終推功辨的
黃面老瞿曇結住布袋頭百萬人天咸皆受屈松隱
結制總不恁麼以手作搖櫓勢云山僧即今駕無底
鐵船普請大眾同入大圓覺海遊戲去也喝一喝云
看取定南針。

冬至小參群陰剝盡一線新添祖令當行十方坐斷
拈拄杖云拄杖子得者體用臨機縱奪殺活自由有
時先照後用有時先用後照有時照用同時有時照
用不同時以此點鐵成金以此超凡越聖以此恢拓
宗綱以此續佛慧命乃喝一喝云山僧盡情撒向諸
人面前了也個中直饒有個皮下有血頂門有眼底
出來掀倒禪床喝散大眾也只作得半個衲僧且佛
祖向上一句作麼生道若無舉鼎拔山力千里烏騅
不易騎卓拄杖喝一喝。

復舉德山云今夜不答話問話者三十棒時有僧出
禮拜山便打僧云某甲話也未問因甚便打山云你
是甚處人僧云新羅人山云未跨船舷好與三十棒
師云你諸人且道者僧合喫棒不合喫棒若道合喫
棒者僧過在甚麼處若道不合喫棒爭奈德山令不
虛行要會麼良久云不是李將軍徒勞射石虎。

上堂舉僧問雲門如何是超佛越祖之談門云餬餅
大慧和尚拈云雲門直是好一枚餬餅要且無超佛
越祖底道理師云大慧和尚一手抬一手搦未免話
作兩橛既是好一枚餬餅又道無超佛越祖底道理
諸禪德且道大慧和尚還有為人處也無參。









* 法語

** 示生禪人

古者道不得動著動著三十棒又道切忌生心動念
纔生心動念便不是了也先德發一言半語如利劍
長矛動著便傷鋒犯手擬議則斷卻命根直是無你
迴避處無你湊泊處若是個漢那肯承虛接響滯殼
迷封要須直截根源腳踏實地盡力捱將去日久月
深打成一片也無生的心也無滅的心生滅一如動
靜無二到這裏不覺不知打失眼睛鼻孔在大洋海
底及乎撈摝歸來眼睛依然是眼睛鼻孔依然是鼻
孔到此始可上人門戶剖露真情求大宗匠決擇明
白方名真參學者卻於四威儀中隨緣飲啄不失其
宜或孤峰獨宿或隱逸林泉或垂手入廛作饒益事
三二十年保養充足忽出一言半語聲名腥香文彩
發露天龍推出模範後昆不為分外古之學道之士
參到大休大歇大安樂地方為了當嗟今時輩行腳
纔趕得些野狐涎唾相似語言便去眩惑他人堪作
甚麼有一般底將古人公案向情識上卜度文字上
引證蘊在胸中便為了事結半間茅屋以為死關滯
寂沉空味於安逸開大口說大話弄虛頭惑其後學
誠可憐愍驀然撞著個本色宗師漆桶依然不快豈
不念雪山大沙門棄王宮夜半逾城六年苦行臘月
八夜睹明星豁然大悟只如二祖可大師少室山前
立雪斷臂得安心竟方堪為人榜樣生禪人你既居
關理合大忘人世力進此道空一切相何以又起佛
見法見瞥興妄念遠遠賚香求我無義味語以為居
關之談柄此之見解大不唧溜古云真淨界中纔一
念閻浮早巳八千年豈虛語哉你且道我這一絡索
是發揚關中事關外事若撿點得出不妨廓大千沙
界為一關一關容納大千沙界那時始好扶豎濟北
三玄鑿開人天眼目激揚佛祖向上宗乘去也殊不
知我天目佛日老祖避世逃名於萬峰之巔設個死
關垂三轉語以為關鍵要斷學者偷心亦乃偶爾一
期方便豈意靈龜曳尾欲隱彌露生禪人思之勉之。

** 示真禪人

真禪人你參乃師萬峰和尚父母未生巳前那個是
我本來面目一句子此是老盧在黃梅五祖會下夜
半受衣法渡江至大庾嶺頭被明上座隨後趕逐無
處躲避臨危設個脫身款子乃云不思善不思惡正
當與麼時那個是明上座本來面目當時明上座只
知蜜甜豈知中了毒喪卻一條窮性命縱使耆婆扁
鵲亦乃救之不得此話流傳到今鈍置後學仍不知
當人十二時中四威儀內本來面目未嘗少間自是
根思遲鈍不能深領以致昏時散時靜時動時忘古
人大安樂田地造之不得坐之不穩若欲決了此事
便從腳跟下將平日所參得底和個四大五蘊盡情
放下然後併起勇猛志豎起精進幢瞠開兩眼緊捏
雙拳如兩將爭鋒胸中憤憤舉起本參話頭直向疑
不到處起疑方是真疑真疑既發恰如急水灘頭坐
在一葉舟中順轉逆行浮逼逼地如月華透水蕩之
不散如毗嵐風卷海水直教徹底無涓滴到此之際
自然塵消業謝靜極光通那時爬得搆也切莫移晴
動目凝定身心善巧方便不知不覺一拶拶透豁開
已眼方知本來面目不從他得若要作大法器建立
門庭更須向那邊更那邊打數百個懸空筋斗卻來
喫我痛棒何故不見道雪後始知松柏操事難方見
丈夫心。

** 示明禪者

端的究明生死底人自然孤迥迥地不掛寸絲二十
年三十年捩轉面皮討個分曉便是千手大悲也互
換你不得此乃過量的人也若是隨漏輳漢喚東向
東喚西向西腳跟下浮逼逼地豈肯向他古人真實
田地上行只管貪程那知爛泥中有剌轉得腳來未
免通身泥水你且道孤迥迥地底是隨漏輳底是參。

** 示禪者

佛是眾生界中了事人眾生是佛界中不了事人若
欲決了此事只消向十二時中四威儀內折旋俯仰
與人酬酢處看是甚麼道理忽爾妄想滅知見忘突
出自家一段光明洞徹十虛無絲毫隔礙始知佛與
眾生本性平等一身清淨多身清淨一世界清淨多
世界清淨無一塵不是真如境界無一剎不是解脫
道場所以永嘉云一月普現一切水一切水月一月
攝諸佛法身入我性我性同其如來合斯言豈欺我
哉。







* 頌古

** 世尊成道

「　六載雪山空冷坐面如黃蠟骨如柴縱然親睹明星現也是街頭破草鞋」


** 世尊未離兜率巳降王宮未出母胎度人巳畢

「　出得驢胎入馬腹六六依然三十六淵明固是不知歸重陽耽著籬邊菊」


** 達磨大師初至金陵見梁武帝帝問云如何是
聖諦第一義師云廓然無聖帝云對朕者誰師
云不識帝不領悟師遂折蘆渡江至魏後帝舉
問誌公公曰陛下識此人否帝云不識誌云此
是觀音大士傳佛心印曰當遣使詔之誌云莫
道陛下召闔國人去他亦不迴

「　腳頭未跨帝皇畿早巳全身陷鐵圍漁父只憐鉤上餌不知簑笠墮魚磯」


** 雲門因僧問如何是諸佛出身處門云東山水
上行

「　秋林落葉擁闌干砌下蛩聲枕上寒最是月明風定夜溥溥玉露滴金盤」


** 趙州因僧問狗子還有佛性也無州云無

「　出匣吹毛光灩灩一番用了一番磨鋒頭削落三斤鐵始信將軍血戰多」


** 萬法歸一一歸何處

「　萬法歸一一何歸正是冰枯雪老時葭管灰飛消息好隴梅開遍向南枝」


** 趙州因僧問萬法歸一一歸何處州云我在青
州做一領布衫重七斤

「　一度拈來一度愁風前月下幾時休絲來線去渾閑事添得娘生兩鬢秋」


** 高亭隔江見德山山以手中扇招之亭乃橫趨
而去

「　隔江招手橫趨去端的渠儂眼有筋打麵還他州土麥唱歌須是帝鄉人」


** 五祖演和尚云譬如牛過窗櫺頭角四蹄都過
了只是尾巴過不得

「　牛過窗櫺尾過難將軍活陷在重關當時不得雞傳曉直至而今去不還」


** 趙州因訪一菴主問云有麼有麼主豎起拳州
云水淺不是泊船處拽下簾子便行又訪一菴
主云有麼有麼主亦豎起拳州云能縱能奪能
殺能活便作禮

「　賣扇婆子手遮日賣油婆子水搽頭大底還他肌骨好不施紅粉也風流」


** 倩女離魂

「　數聲羌笛最關情去路迢迢恨不勝彷彿暮雲歸未合遠山無限碧層層」


** 不生不滅

「　虛空一劈成兩片妙在逢緣不借中黑漆崑崙騎白象藕絲竅裏舞春風」


** 睦州示眾云大事未明如喪考妣大事巳明如
喪考妣

「　山邊水邊待月明暫向人間借路行如今還向山邊去秪有湖水無路行」


** 有無俱遣

「　明頭來明頭打暗頭來暗頭打南海瞎波斯眉毛生頷下」


** 一花五葉

「　一花開自少林春五葉流芳遍剎塵無限香風吹不斷紫金山聳玉崑崙」


** 臨濟三玄

  
  * 第一玄霹靂震堂前裂開露柱腹產下個奇男
  * 第二玄陸地駕鐵船木人齊拍手解唱囉哩嗹
  * 第三玄泥牛吼上天驚得虛空碎大地血漫漫

** 三要

  
  * 第一要機先離用照一條折火叉打破嵩山灶
  * 第二要石女呵呵笑拈起沒絃琴彈出無生調
  * 第三要山門金剛懆努目嗔伽藍佛也難解教

** 黃龍三關

「　我手何似佛手蝦珧那能出斗金剛腦後拔丁不知脫落兩肘」


「　我腳何似驢腳動步早錯一著豈知昔日襄王倒被巫山迷卻」


「　生緣畢竟人人有獨我從來道是無昨夜坑頭糞蛆子無端咬落黃門鬚」



(吳江縣　佛弟子張維法名智嚴
沈學閔法名淨英　董之垣法名明震捐資刻
唯菴禪師語錄第一卷
　吳門九章朱袞對稿　金陵潘　耕書
　　　　　　　　　　自聞道人　蔣成榮刊)

(崇禎二年巳巳歲佛成道日姑蘇兜率園　識)

松隱唯菴然和尚語錄卷之一(終)

松隱唯菴然和尚語錄卷之二
徒弟比丘　慧省　編次

* 偈頌

** 送天界真藏主

「　潛宮正脈出梅洲夜夜潮聲撼石頭以字不成八不是護龍河上鐵船浮」


** 送蓮禪人回武林

「　好山只在屋簷頭何必千巖萬壑遊十里湖光煙柳外畫船不是採蓮舟」


** 送整禪人歸揚州觀音閣(號鐵牛)

「　功德山頭觀自在巍巍坐斷鐵牛機大人境界無人到門外長江映落暉」


** 次韻送天界玉藏主

「　颯颯西風撼樹庭飄飄桂子落黃金五千餘卷從頭說潦倒瞿曇無二心」


** 送道者參萬峰和尚

「　你儂莫是盧行者還我新州柴擔來轉向洞庭那畔看萬峰門戶潑天開」


** 荅觀維那(時在天月)

「　寄來佳句玉玲瓏三復窮吟意萬重獅子巖前春日暖杖藜獨立倚晴空」


** 送圓藏主之靈隱

「　午夜白猿啼皎月重重華藏顯全機吾儂說話無憑據去問靈山老古錐」


** 送天禧深知客

「　繽紛花雨講經時主伴機忘合化儀千古長干春意在一甌白雪漾玻璃」


** 送澤源深禪人歸少林

「　一派流來空劫前洗清魔佛見根源到家句子如何舉熊耳峰頭浪拍天」


** 送靈谷原維那

「　金槌影裏轉身來頂𩕳堂堂正眼開二月皇州春似海鍾山雨過碧崔嵬」


** 送端藏主之靈隱

「　五千餘卷缽囉娘潦倒東山舌欠長後夜鷲峰重揭示猿啼松頂月蒼蒼」


** 示慧玉范百戶

「　揮來三尺吹毛劍凜凜光芒射斗牛鐵額銅頭俱倒退太平寰宇任遨遊」


** 示龍興如禪人

「　乾坤函蓋有來由佛祖如何敢出頭萬疊淮山青倒卓桂輪孤朗一天秋」


** 示醫士朱慧覺

「　話頭一則耆婆藥大藏諸經和劑方抹過二途開口笑不勞針砭起膏肓」


** 示洞庭玉禪人

「　現成句子沒淆訛白玉無瑕底用磨極目太湖三萬頃一回拈起一回新」


** 示善哲女子

「　岌岌海山多秀麗風光別是一般春爪籬撈得湘江月千古無生話又新」


** 示慧慶道者

「　菩提無樹鏡非臺蕩蕩乾坤絕點埃一夜櫓聲搖落月衣孟傳得嶺南來」


** 示善寶居士

「　風絮煙絲春復秋莫將情解混常流海門空闊銀濤靜好看天垂月一鉤」


** 次韻荅天目明長老

「　方處方兮圓處圓水光山色兩相便老來慵下蒼龍窟萬仞峰頭泊釣船」


** 寄醫士何慧芳

「　雪山大樹世醫王香氣纔沾病自忘溪月松風無限意不妨來與話宗綱」


** 寄寶陀原長老

「　一曲絃調師子筋伯牙聞著膽魂驚子期不用黃金鑄小白花開滿四明」


** 寄湧泉無證和尚

「　棺材頭畔行糧瓶我父臨行付與兄淚滿雙溪腸寸斷至今流水有哀聲」


** 化燈油

「　劫初一點光明種猛烈工夫拶出來瀉入碧琉璃裏去百千諸佛笑顏開」


** 送雲南榮侍者之萬壽

「　萬八千里雲南路鐵鞋踏破腳生胝缽囊高挂北山寺對月長吟小艷詩」


** 送禮藏主

「　少室門風運未衰西峰又見祖花開攜笻別我驚秋暮黃葉庭前積滿堆」


** 送靈隱源藏主回天龍

「　演出何妨還演入鷲峰口縫未嘗開家山只在錢塘上夜夜潮聲吼怒雷」


** 雪澗

「　六出遍遮千嶂色翩翩釣艇竟忘歸夕陽影裏東風煖添得寒泉漲滿溪」


** 雲菴

「　一片一片復一片重重疊疊覆青山有時飛入松關裏占我尖頭屋半間」


** 曉堂

「　金雞拍翅闌干上六戶當陽盡豁開驚起階前石師子倒銜玉兔去投胎」


** 示慧昭侍者

「　個事昭昭心目間盡情放下見何難南方五十三知識眼上眉毛八字安」


** 上伏龍和尚

「　羊腸鳥道絕行蹤日出三竿睡正濃因憶祖翁田契劵夢魂長繞伏龍峰」


** 示天目禪人

「　翻身摸著虛空鼻信手推開佛祖關鴻鴈數聲秋色老西風黃葉滿千山」


** 船居十首

「　拋散家私徹骨貧乾坤等是一閒身水深不必篙竿探柁轉何妨手眼親千尺絲綸潭底意一輪明月眼中塵掀翻櫓棹從頭看誰是船兮誰是人」


「　船不疏兮我不親兩相交處兩無心水光碧處天光碧帆影沉時月影沉隔岸藕花香冉冉傍溪楊柳綠陰陰個中一段真消息知有誰人會此音」


「　船無定止柁無根船柁於吾若弟昆舉棹自然身有影停舟依舊水無痕和雲宴坐閒神識對月高眠絕夢魂任爾打頭風浪惡不妨左右自逢源」


「　不問前程淺與深只憑一隻定南針翻篷掉搶皆由我轉柂推扳總在心千頃浪翻千尺雪一枝櫓動一江音滿懷風月難分付斜倚篷窗獨自吟」


「　任從世諦自紛紜獨處舟中絕見聞順水行來船性穩逆風撐出浪花分漏篷斜透波心月壞衲橫披浦上雲千尺絲綸忘未得只緣潭底有金鱗」


「　輕舟一葉樂無窮八面縱橫路路通不必湖中尋范蠡卻從灘畔訪誠翁櫓聲搖出輪迴轍帆葉搶歸逆順風更有一般奇特處柂頭常浸水晶宮」


「　梗跡萍蹤任去留往來灘畔懶拋鉤帆修有漏還無漏船逐邪流入正流四海煙波篷腳下五湖風月眼
晴頭當陽唱起胡家曲不染人間半點愁」


「　一葉孤舟下激湍逆行順轉似龍蟠開篷未覺乾坤闊打棹方知湖海寬兩岸柳拖金色線一江風戛玉綸竿捲帆且泊斜陽外謾洗砂鍋煮月團」


「　老來甘與世相違今古乾坤一釣磯畫槳一條全祖意鐵篙三寸截流機飯炊芡實香偏好羹煮蒪絲味更肥此樂祗應同道者莫教俗客等閑知」


「　生涯隨分復何為只個船兒自住持衝雨衝風青箬笠禦寒禦暑綠簑衣煙汀破曉數聲笛月渚橫秋一釣絲萬頃滄波真活計天荒地老不知歸」


** 送北平了禪人(時在天目)

「　煙霞老我事如何覲侍獅巖窣堵波燁燁祖華開石罅寥寥古月掛松蘿自吾東海來歸隱有子北平方見過好把兩莖眉剔起看他烈焰發冰河」


** 次韻荅安藏主

「　老來懶打禾山鼓一榻巖房聽雨風謾有閒情思古道且無餘力起先宗白雲鎖斷三關路碧澗分開兩乳峰獨倚蘿窗宣妙偈瀑花飛雪灑空濛」


** 送雲南歎西堂

「　三千九百丈天目秀色遙連金馬峰錫杖六環鳴夜月衲衣兩袖舞春風堂堂顯露半邊鼻著著全超向上宗頷下眉毛三尺雪莫將容易蓋雙瞳」


** 送雲南證西堂

「　合頭語是繫驢橛此話傳來非等閒風煖巴江開曉凍梅香庾嶺露春顏海神撲碎黃金彈石女分開碧玉環拈卻劫初茅草令重來峰頂闢玄關」


** 送大川順首座

「　道人何事下臺山惹得虛空展笑顏口縫未詢末後句腳跟巳踏上頭關大川浩浩春波闊少室寥寥夜月寒重振宗綱當　聖世金毛師子大家看」


** 送慧振郭百戶之江西葬母

「　劬勞欲報貴真誠一顆心珠耿耿明陰壑三冬抽石筍長江六月結寒冰抱琴玉女朝天闕步月祥麟出鳳城最是酬恩親切處楚天空闊曉風清」


** 示童福宗居士

「　二千年事至於今鷲嶺拈花示此心火在石中仍用擊眉橫眼上不須尋珠還合浦風波靜鐘動玉樓星斗沉莫謂空王無實相骨頭節節是黃金」


** 送慧吉侍者徑山禮祖

「　凌霄秀拔群峰外子欲登臨莫等閒胸次鏟除元字腳機先拶透上頭關劍痕床在腥風泯喝石巖高祖道還千載欽師靈骨在巍巍一塔白雲間」


** 送祖禪人之姑蘇

「　西來祖意本無傳自是當人見處偏可煞馬師無定策累他南岳苦磨磚春回澤國開冰鎖風轉松林奏玉絃一吸太湖三萬頃卻來參我句中玄」


** 送徒弟慧照參雙林和尚

「　金華重疊皆靈境獨有雲黃山最高七級浮圖層落落兩條溪水浪滔滔天燈燦爛朝精舍花雨繽紛點毳袍方丈老禪為人處揭天棒喝起風濤」


** 送四川琛長老

「　海寶千般先求如意琛也奇珍絕乎倫比了無瑕玷來先天光華燁燁騰大千迥然超出萬象表當陽揭示玄中玄個事明明誰辨的翻笑卞和徒費力只因喪卻目前機三獻由來仍受屈昔年地藏驗法眼塊石發機何太簡函蓋乾坤兮玉振金聲超越古今兮裁長就短子若干斯見得親揚起真風未為晚」


** 送性海真長老

「　性海無風金波自湧撼倒須彌大千儱侗澄澄寂寂涵青空森羅萬象難逃蹤鐵船浮動不浮動總在一
莖毛孔中有時徹底無涓滴蓬塵輥起三千尺翳卻阿那律眼睛直至如今開不得」


** 贈雲巢隱士隨所寓

「　隨所寓隨所寓任運騰騰無定處泛宅浮家老此身水雲影裏無生路往來游戲一浮漚宛如碧玉壺中住逆風駕上須彌巔背手拔得珊瑚樹咄哉玄真子不識吾真趣老倒鴟夷翁風月無今古興來一口吞長江金波洶湧充饑腸化作無邊香水海八萬四千毛孔皆清涼或寓東西或南北傍梅待月無遲速片帆不覺過滄洲款乃一聲山水綠紉草為衣狎鷗忘機飯有雕胡羹有蓴絲唱紫芝於花汀月浦歌白雪於蓮塘柳堤梗跡萍蹤無所依高風千古寄漁磯隨所寓隨所寓煙波歷盡無寒暑老我乾坤雪一頭滿懷風月難分付」


** 示智戒主

「　戒如瓔珞珠亦如淨滿月汝當力堅持慎勿暫時瞥一念若遲疑生死無休歇光陰能幾何子自宜甄別吾家種草不易做眨起眉毛須薦取百尺竿頭解轉身腳底何妨草鞋破便甚麼會石女唱巴歌不甚麼會跛驢拽鐵磨囉囉哩黃頭碧眼知不知玉兔踏折珊瑚枝」


** 送虎丘統藏主

「　拈得缽囉娘一句絕毫絕釐沒巴鼻古木寒嵒月色新統攝大千歸自巳蘇州有也常州有劍池夜半蒼龍吼驪珠抉得本無心一任猛風翻石臼五臺山上隔塵氛雲蒸飯熟香氤氳驚倒生公點頭石當機說法教誰聞」


** 送大龍興澤監寺

「　大用現前滿眼滿耳纔墮見聞埋沒自巳石窗漏燈盞喪盡宗猷楊岐三腳驢全彰玄旨似火燒冰道人
行履澤禪澤禪莫忘此理」


** 送玉禪人歸天台

「　格外之機石中韞玉渾渾侖侖不受磨琢當陽忽剖開光明照幽谷覿體絕瑕痕誰能強名邈得來不費纖毫力翻笑卞和三度泣邁古超今也大奇驚倒豐干與寒拾」


** 示印禪人

「　文彩未施全彰寶印信手搭來頭正尾正印空印水及印泥鼓聲咬折撞鍾槌羅𥈑羅也竟罔措聞根喪盡洩真機印水印泥還印空腳頭到處忘西東金毛哮吼大千震身在蟭螟眼孔中印泥印空復印水高峰頂上波濤起撼倒上天三十三舜若多神汗如雨一二三兮三二一六合茫茫誰辨的筆描八臂那吒神倒把秤鎚捏出汁」


** 送四川明禪人禮補陀

「　明明百草頭明明祖師意直饒道得親猶是半途底此理灼然原自別海底泥牛嚼生鐵三峽銀河天上來夜深浸爛峨眉月明禪明禪知不知江南江北徒纍纍白華巖上頻伽語不是西川啼子規」


** 大龍興由俊上人求語住山

「　一由一有一亦莫守俊快衲僧不存窠臼頂門正眼明如日轉轆轆兮明歷歷等閒照破劫空前不是心兮不是佛保福有願不撒沙古也今也徒矜誇第一山頭剳得腳何妨處處開曇華」


** 示壽典座

「　佛祖向上事急著眼睛看機先見得真方堪救一半栗棘蓬金剛圈端的從來吞透難若是吾家真種草等閒一鏃破三關驗人自具驗人眼活路通身有何限淨瓶踢倒笑呵呵堪與後昆作師範」


** 次韻示澤知客

「　脫略衲僧家動轉如飛豹不墮有無功自然離用照無星秤上沒淆訛半斤八兩何須較與麼也一盞清茶醉不醒不與麼也耆婆妙藥難求效驀直臺山路不差夜行不許投明到爛炒浮漚當飯噇切忌翻卻煎茶銚」


** 示現禪人

「　現成公案不必提撕塵塵剎剎顯露真機腳尖踢出西來意泥團土塊生光輝寒山拾得擔枷過狀普化臨濟疥狗泥豬風流出當家還他師子兒忽地青天轟霹靂驚起洞庭湖水立光福山頭浪拍天舜若多神面皮溼」


** 送由藏主

「　道由心悟理緣事有提起破沙盆打殺子湖狗抹過太虛空法身藏北斗扶桑人種陜西田鐵牛耕破崑崙巔夜行人自愛明月不知腳底芒鞋穿阿呵呵羅囉哩三春依舊鵓鳩啼」


** 送日侍者禮補陀

「　機中有句句中有機不是圓通法門亦非向上提持磐陀金剛石大海碧琉璃紫竹旃檀林八面香風吹白衣仙人識不識見時須是超聲色拍天大浪撼潮音夜半團團紅日出」


** 送在禪人

「　伶俐衲僧行藏自別在在處處頭頭合轍金鎖玄關信手開銀山鐵壁難遮截一機拋出絕啇量碧眼黃頭俱結舌越山青兮吳水綠今古遊人觀不足觀得足六六依然三十六」


** 次韻送皓首侍者

「　萬法本來空一心何悄悄石人打鐵彈簉破虛空腦血濺須彌盧腥風四邊繞吹綻優曇花香噴苾芻草今古絕遮藏昭然明了了腳尾與腳頭總是長安道
一任山青黃誰管歲月老如意自家珍楚璧原非寶」


** 送泥水

「　水泄不通那一著八臂那吒摸不著道人兩眼見得親正好虛空中著腳虛空著腳良可奇絕躋攀處猶坦夷腳底水泥無半點手中泥水何嘗離施為動轉何超邁老蒼龍脊從空駕頭角崢嶸宇宙間縱使毗嵐吹不壞轉身句子無滲漏逸量神機碎窠臼旁提正按常住磚片片光生絕塵垢個樣從來本現成未動手時功巳辦丈六金身草一莖一莖草上黃金殿」


** 示慧本居士

「　欲了生死因先淨心為本一念若遲疑便落魔軍阱直須提起話頭參於一切處休顢頇驀地黑漆桶底脫萬象森羅毛骨寒爪籬拈向風前舞有口不說無生語一吸西江徹底乾瑞世優曇開鐵樹」



(吳江縣　佛弟子沈邦柱法名大翔
張雋法名大梁　董二酉法名淨翰捐資刻
唯菴禪師語錄第二卷
　吳門九章朱袞對稿　金陵潘　耕書
　　　　　　　　　　　　　　自聞道人　蔣成榮刊)

(崇禎二年巳巳歲佛成道日姑蘇兜率園　識)

松隱唯菴然和尚語錄卷之二(終)

松隱唯菴然和尚語錄卷之三
徒弟比丘　慧省　編次

** 幻隱歌為靈隱明長老賦

「　世間萬事付一幻道人依幻而自住百千三昧在其中只把莖眉以為準幻隱那分優與劣隱幻何曾有生滅是幻全超曠劫前是隱不落今途轍有時依幻顯幻宛同大海一漚發大千小千俱包括有時從隱入隱轉向蟭螟眼孔中一身多身潛無蹤離幻身心自平等離隱全彰大圓鏡離無離處離復離繁興永處那伽定我歌幻隱荒蕪詞珍重靈山老古錐三百餘會說不盡於幻從頭闡化機」


** 古音歌為東陽諧長老賦

「　羲皇之先有一曲音韻豈落平平仄彈來不在十指端屋角松風相彷彿非絲竹兮非笙簧非角羽兮非宮啇高山流水和不得鏗金戛玉聲琅琅極升沉之源徹離微之根眾樂百千徒勞競奏師子一絃聊比倫有眼者覷之不見無耳者則乃親聞知音更有知音知知音何獨鍾子期」


** 破屋歌為華禪人賦

「　道人性僻無拘束好屋不住住破屋寥寥四壁蕩然空明月清風常自足其中棲泊知幾年頓空世慮忘生緣不撥萬象身獨露曲肱一枕恣高眠阿呵呵不弄乖生涯隨分絕安排豈是甘心受窮苦只圖賊不打貧家」


** 托缽吟

「　我有缽盂一隻圓如日黑如漆塋然內外絕纖塵口大向天吞八極大庾嶺頭笑翻身七百黃梅徒費力德山親手托將來代代相傳到今日有時獨弄春風前萬象森羅俱失色有時𨁝跳兜率天驚倒當來老彌勒有時降卻老蒼龍總有神通逃不得有時滿給
上方香積飯三萬二千龍象饑腹皆充塞管甚東山鐵酸餡子豈論楊岐金圈栗棘會須盡底盛將歸來一任衲僧橫吞豎喫直得天台五百一十六位聲聞僧從定起來合掌念個摩訶般若波羅蜜」


** 船居吟

「　我泛扁舟活鱍鱍四海五湖閒快活一篙撐出愛河來笑看漚生與漚滅漚生全體現其中漚滅是形如電掣漚生漚滅本來空自是道人心路絕三界茫茫底用休塵勞迥脫何干涉利名畢竟是虛花白玉黃金眼中屑南北東西任去來春夏秋冬無異別任他寒任他熱道人自是心如鐵陋身篷底一天秋壞衲枕邊三尺雪黃蘆白鳥共忘機道人快活無可說碧潭深處放絲綸等閒一掣滄溟竭翻起銀濤似雪山極目江天無限闊這回不怕八風吹了然截斷輪迴轍一聲款乃歸去來空船滿載千江月」


** 月海歌

「　長空萬里無雲翳蕩蕩碧天竟如洗萬象森羅影莫逃一色洞然無彼此昨夜金風輕漏泄浪花翻作千尋雪冰輪輾折珊瑚枝大海總是白銀闕海兮海兮何其清月兮月兮何其明海月交光兮照古今寥寥宇宙兮贏得其高名」


** 洞玄歌

「　洞徹玄微歸至理剎剎塵塵無不是分明玄牝見端倪十二瓊樓眉睫裏蕩蕩乾坤闔還闢霜天青鳥無消息玉童倒跨天麒麟蹉腳踏折虛空脊窈兮冥兮精何精恍兮惚兮物何物廓開洞門三十六清虛一片凝寒碧真汞真鉛共一爐真液真精同一埒產出嬰兒奼女來綠鬢朱顏更殊絕三尺雲璈十二徽琅琅玉韻徹離微瞥然翻作無生曲白雪陽春和不齊我作洞玄歌寄與洞玄子記取洞玄時火龍動天地
洞玄子知不知眼上何曾不帶眉碧玉壺中天地窄別有芥子藏須彌」


** 懶菴歌

「　道者機關如木石此生不願循規則一物時中更不為世上萬緣俱泯息頹然兀坐茅堂中灰頭土面何形容百鳥銜花無覓處天神獻供徒西東擁帔看山兮簾不舒卷生苕撇地兮路任苔封一個蒲團閒靠壁從教兩耳吹松風」


** 頭陀歌

「　藞苴頭陀能脫略胸次蕩然古標格恰似明珠走玉盤轉轆轆地無所著衲衣下事何足誇雲霞片片穿斷麻生苕不借春風力猶勝碓觜開天葩拄杖􃄱皴頭髮毿挲耳能著水眼能著沙終不拈長柄舀溪之杓換雪峰剃刀更不露傾湫倒嶽之機溼梁山袈裟笑俱胝受用天龍一指怪飲光微笑漏泄鷲嶺拈華一味落落魄魄䶥䶥齖齖自是風流出當家阿呵呵歸去來倒著一緉鐵鞋踏破千丈蒼苔東風西嶺謾徘徊」


** 萬山歌送榮維那之番易

「　萬山道人蒙見過索我為作萬山歌太虛從來沒涯岸層峰疊嶂何其多眼力到處未極則秀色嵯峨鎖寒碧迢迢古澗來劫初源頭一派其中出青黃不改日月老屈指數到九千九百九十九朵之危峭別有一峰聳出縹渺煙雲間勢壓匡廬真絕倒道人從此而得名十分氣宇開懷抱鳥啼花笑自春風寥寥超出古皇道萬山萬山知不知見道忘山未是奇」


** 坐禪銘

「　參禪的的非細事貴在當人發真志真志不發願不堅決定茫茫墮生死古德垂慈何太切教人參玄要直截話頭一則重千鈞盡力提持須猛烈進前退後
知幾迴恰似冰爐煉生鐵冰爐煉鐵真個難竭盡精神豈容歇驀然一拶火星飛面皮簉破通身熱鉗鎚妙密始見真手兮眼兮用處親就中煉出吹毛利干將莫邪爭比倫耿耿寒光耀空碧在在處處興家國外道天魔盡喪魄鐵額銅頭俱失色古今庫藏無爾珍天上人間何處覓殷勤為報參玄人趁此後生當努力」


** 桂菴歌

「　颯颯西風動林麓炎歊散盡秋氣肅姮娥開卻蟾宮門當陽散出黃金粟漫空積地盈四簷靈葩不許群芳妍道人久住忘處所直疑此境是先天昔年山谷不知此卻恨晦堂無直指鼻端驀地來春風洞徹吾無隱乎爾子今桂菴兮為名索我再歌兮奚憑晝寂寂兮花鳥無聲夜寥寥兮月落空庭」


** 方竹杖歌

「　靈苗異種天然別豈與凡竹同途轍內則虛圓外則方四棱凜凜凌霜雪炎歊拂散露清標歲寒歷盡全高節昔年為竿釣東海六鰲三山等閒掣今日以為拄杖子動轉施為活鱍鱍曉穿碧嶂雲夜鳴寒嶠月有時伴君行探深探淺何縱橫有時伴君住劃斷從前閒露布有時伴君坐孤根一任莓苔裹有時伴君臥冰床石枕成清墮或向高高山頂相扶進一步或向萬仞崖頭通個轉身路這竹杖絕比倫君子林中何處尋雖然自家屋裏人相忘無如汝無心」


** 送雲南妙書記

「　道人雲南來訪我於雲間腳頭未跨門一鏃破三關吾家種草師子兒愬尾全奮金毛威機奪機也放兩拋三全賓全主境奪境也添多減少無欠無餘百城煙水都抹過信口橫吞鐵蒺藜參方須具參方眼莫道吾儂太擔板看取精金躍冶時普利人天有何限」


** 空處閒人歌為清禪人賦

「　空處閒人閑趣多索我空處閒人歌我儂亦在空閒處聽他塵世徒奔波信知空處閒人好空處從來少人到個中別是一乾坤六月冰霜寒悄悄空處空空空四壁空處長年自空寂閒人偏愛空處居動轉施為無朕跡個事明明觸處真雙忘人法始方親閒人原不異空處了知空處即閒人阿呵呵囉囉哩好把雲山舊衲衣拂乾滄溟直教徹底蓬塵飛」


** 黃花翠竹歌為空禪人賦

「　重陽九月霜花濃芳英堆金東籬東靈根不假陽和力自是先天造化工四簷匝地清風起林薄有聲來不巳枝枝宛若老龍鬚葉葉渾同蒼鳳尾虛心耐歲寒兮眾木森森豈能比滿屋生清香兮群葩簇簇難同委一地所生二俱美宇宙寥寥自終始黃花翠竹誰辨的灼然不許淵明識卻羡香巖老凍儂洞徹根源消一擊古也今也絕覆藏二三四七徒誇張真如般若只者是知音何必重啇量」


** 十二時歌

「　十二時幾人知眼上何曾不帶眉一口吹毛無背面寒光凜凜七星飛」


「　半夜子一忽覺來猶懶起湯婆子怒竹夫人一拳一腳打落地」


「　雞鳴丑錯認南辰為北斗採寶波斯去路長愁聞海底泥牛吼」


「　平旦寅耳不聾兮眼不昏金烏拍翅天大曉畫角一聲消夢魂」


「　日出卯目前總是長安道張三李四驀相逢一老元來一不老」


「　食時辰活計從頭又斬新平地波濤千萬丈從教淹殺弄潮人」


「　禺中巳成家須是敗家子寸絲不掛赤條條天地之間唯一巳」


「　日南午香積鼕鼕打齋鼓大家飯飽肚膨脝坐看須彌盧作舞」


「　日昳未三尺竹篦無向背鞭起生蛇作活龍崢嶸頭角青雲外」


「　晡時申剎剎塵塵不用論阿修羅王鬥戰敗藕絲竅裏去藏身」


「　日入酉伸出一雙窮相手當陽把定鬼門關灼然不許行人走」


「　黃昏戌也無禪兮也無律萬派聲歸海上消大地漫漫黑如漆」


「　人定亥閑卻從前舊兵鎧寥寥宇宙古風清皎皎寒蟾飛出海」


















* 讚跋

** 魚籃觀音

「　籃裏錦鱗鮮且活遼天索價孰啇量拖泥帶水歸來晚添得馬郎愁斷腸」


** 羅漢圖

「　人間天上無心住多在山邊與水邊彈指一聲龍虎伏腳跟不費草鞋錢」


** 龐居士

「　慕富卻忘貧苦日一時拋散了家私無端道個空諸有波及妻兒賣爪籬」


** 達磨祖師

「　九年面壁接得神光一花五葉遍界流芳蘆葦悽悽暗度江」


** (咄)天目山高峰和尚像

「　生羈死關入易出難千古萬古西天目山」


** 禮高峰和尚塔

「　狗舐熱油鐺一句集雲峰下四藤條拈來擲向乾坤外贏得稜層塔影高」


** 聖壽千嵒和尚

這個老大阿師太煞為人儱侗手握黑漆竹篦打人
不知輕重二十年前在錢塘江上發無明火燒卻慈
雲嶺頭石佛兩道眉毛二十年後向伏龍峰頂涌智
慧泉浸爛師子巖中幻翁半邊鼻孔個般麤慥得人
憎大似白拈賊種。

** 師子寺常住請贊師真

「　有口若啞有耳若聾佛法不會世法不通握條捧打雨敲風瞠雙目滯寂沉空且無巨靈手擘太華之峰豈布漫天網張蟭螟之蟲三十年枯坐船子釣灘之東如何起得西峰巳墜之宗」


** 丹陽吉祥菴雪澗淨長老請贊

「　面冷如霜口甜似蜜一味虛頭全無真實胸襟曠蕩兮千山堆裏橫條雪澗生涯拙鈍兮九曲河邊栽蓬栗棘指東話西拗曲作直丹陽郭外吉祥菴那裏著得這個賊」


** 福建振禪人請贊

「　這個瞎漢不屬造作撞著冤家將錯就錯三十年吳淞江上撐無底船賣明月買清風二三載伏龍山頭坐曲彔床振金聲搖木鐸使盡福州人肚腸一任諸方貶剝」


** 慧藏沈氏請贊

「　面皮凜冰霜佛祖也不識橫按黑竹篦虛空驚戰慄怪底臺山婆逢人道驀直未按指巳前頓起膏肓疾縱使耆婆扁鵲那有這般奇特(咄)留與兒孫為法則」


** 慧本居士請贊

「　從來個漢無思筭一住茅菴三十年白日打眠空過了如何有口會談玄」


** 普首座請贊

「　揮黑竹篦掃空觸背雖不露師子咬人之機要且不是韓盧逐塊敲出金剛腦後釘顯發普光明三昧煙簑擁膝坐漁磯等閒超出威音外」


** 明首座請贊

「　誰向虛空添五彩分明覿面不相瞞蒲鞋踏破華亭月萬象森羅徹骨寒」


** 金山百戶張慧仁請贊

「　妙在一機通身活路擒縱自由佛祖罔措吹毛影裏覺華開海上好山青朵朵」


** 百戶龔慧衡請贊

「　手中三尺竹篦狀似吹毛利刃勦除邪見稠林蕩卻佛病祖病一片真風挽得㢠千古倒行摩竭令」


** 慧覺居士請贊

「　滿月青山一溪流水不是桃源古今天地兀坐茅廬春晝長堂堂獨露自家底自家底綠樹重陰萬疊雲金香爐下鐵崑崙」


** 慧質居士請贊

「　心不是佛智不是道白雲重重紅日杲杲揭開不二法門驚倒嵩山破灶一床獨坐淨名老(咄)」


** 慧銘居士請贊

「　竹篦黑漆漆眼睛明歷歷敲碎太虛空􃄲出金剛骨(咄)抹過二三并四七」


** 慧山居士請贊

「　者個老漢著甚來由藞藞苴苴豈識宗猷少年騎竹馬恣意逞風流當場衝破龍蛇陣縱橫自任樂悠悠長大牧水牯耕遍劫初疇疊疊高低風景好笑看黃雲萬頃秋拈得龍峰飼貓器無端放在松溪頭止有一條龜毛線釣盡江波卒未休」


姑蘇兜率園比丘明聞閱

(長洲縣　佛弟子王鳴鸞
　　　陳兀瑞　范以明　捐資刻
唯菴禪師語第三卷　　吳門九章朱袞對稿
　　　金陵潘　耕書　自聞道人　蔣成榮刊
崇禎二年己巳歲佛成道日姑蘇兜率園　識)
松隱唯菴然和尚語錄卷之三(終)









* 松隱唯菴然和尚語錄後序

唯菴和尚語錄蓋直指單提一心上乘之法超出古
人蹊徑驚其若銀河瀉天莫知其極真所謂能繼千
巖之緒而大其家世者也何其偉哉覽是編者又豈
無如古塔主之讀雲門語而契其機者乎時。

洪武四年春三月南屏住山懷渭撰