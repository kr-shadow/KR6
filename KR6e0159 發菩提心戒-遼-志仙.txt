#+TITLE: 發菩提心戒-遼-志仙
#+DATE: 2018-05-12 10:23:14
#+SOURCE: github.com/kanripo/KR6e0159 master c082733e                
發菩提心戒一本

夫菩提心戒者為修六度万行之泉源是
證三身佛果菩提之根本功最甚深理
難思議是以三世諸佛同說三世菩薩同
學故經云戒如明日月亦如瓔珞珠微塵
菩薩眾由是成正覺。
(念三寶六師佛菩薩念梵釋四王金剛天)

將釋戒文分為八段第一奉請賢聖第二
想陳妙供第三懺悔罪𠍴第四受三歸依
戒第五翻邪歸正第六正受菩提心戒第
七遣相第八普皆迴向八段不同。
且初第
一奉請賢聖
(人各整衣䠒合掌聞舉弟子某甲等處隨言後說)

「　弟子某甲等
　稽首皈命禮
　遍虛空法界
　十方諸如来
　瑜伽揔持教
　諸大菩薩眾
　及禮菩提心
　能滿福智聚
　令得無上覺
　是故志心禮」

(三說　念無盡三寶願降臨)

第二想陳妙供

「　弟子某甲等
　十方一切剎
　所諸供養
　花鬘塗香等
　飲食憧幡盖
　誠心普奉獻
　諸佛諸法藏
　諸大菩薩眾
　及諸賢聖等
　我今志心禮」

(三說　念供養無盡諸三寶)

第三懺悔罪𠍴

「　弟子某甲等
　從無始
　輪迴生死
　乃至今日
　所造眾罪
　無量無邊
　不自覺知
　自作教他
　見作隨喜
　我今懺悔
　不復更造
　唯願諸佛
　慈悲攝受
　令我罪障
　速得消滅」


(念普賢菩薩懺悔師)

弟四受三歸依戒

「　弟子某甲等
　稽首投誠
　菩提道場
　歸依如来
　無上三身
　歸依方廣
　大乘法藏
　歸依僧伽
　諸菩薩眾」

(三說
　念誓受如来三歸依戒)
第五翻邪歸正

「　弟子某甲等
　歸依佛竟
　歸依法竟
　歸依僧竟
　従今巳往
　乃至成佛
　更不歸依
　二乘外道
　惟願諸佛
　慈悲攝受」

(念歸命無盡佛法僧)

第六正受菩提心戒
「　弟子某甲等
　仰啟盡十方
　無量無邊界
　一切佛菩薩
　従今日巳往
　乃至成正覺
　誓發菩提心」


「　有情無邊誓願度
　福智無邊誓願集
　佛法無邊誓願學
　如来無邊誓願侍
　無上菩提誓願成」

(三說　念戒清涼菩薩摩訶薩)

第七遣相
「　弟子某甲等
　今所發覺心
　遠離諸性相
　蘊處及界等
　能取所取執
　諸法悉無我
　平等如虛空
　自心本不生
　空性圓寂故
　如諸佛菩薩
　發大菩提心
　我亦如是發
　是故志心禮」

(三說　念遠離一切諸性相)

第八普皆迴向
「　願以此功德
　普及於一切
　我等與眾生
　皆共成佛道」

(三說　念皆共速成無上覺)

始從此座一剎那閒生在佛家終至後身
三僧祇內得名佛子此心若在万德咸歸
此心若失万德皆喪是故應當善好護持。

上来普為四眾發菩提心巳竟齊念摩訶般若。

石經寺主講經律沙門(志仙)乹統八年十月十五日記