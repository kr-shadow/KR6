#+TITLE: 天台智者大師齋忌禮讚文-宋-遵式
#+DATE: 2018-05-12 10:22:58
#+SOURCE: github.com/kanripo/KR6d0198 master 620b3d4f                

No. 1948

* 天台智者大師齋忌禮讚由序

宋天竺寺慈雲大師遵式述

余甞見諸處傳山門教迹。或當。

大師遠忌。追慕修齋。皆闕其修禮之法。今著
數偈。略用伸仰。夫內心寂照功成入位。外則
神通說法。應乎群緣故。生化始終。凡十二偈。
實統智定之用耳。雖於別傳。少有不次。蓋別
樹一場次第之意。初二偈三昧降魔。次說法
華。又次說止觀淨名涅槃放生施戒。皆如次
也。沒後靈感一偈難盡芳猷。他方之身請護
遺教。洎五悔合十七偈。觀者無嫌辭近理寡。
聊備其以時追想之誠耳。或略可濟用稱唱
之時。宜須鄭重。必希感召。永蔭教門。目為智
者齋忌禮讚文云爾。

天台智者大師齋忌禮讚文


(僧眾三禮各各互跪燒香散華首者唱云)。

稽首天台教主佛隴禪師。般若之神鑒。無邊
解脫之光臨。莫盡聲揚虛谷響答。何疑機扣
真慈。應來不忒。竊以。真如清淨。本無色像之
端。法界含容。遂有往來之狀。垂形萬有。混迹
群方。誰知證妙位高。秖仰池深華大。蘊堯舜
二君之奇相。作陳隋兩國之尊師。說法圓融。
降魔自在。智定之巍巍若是。慈悲之靄靄難
量。經云。著如來衣。入如來室。坐則如來所
坐。行則如來所行。為如來手摩。以如來肩荷。
應以如來供養。而供養之。功德不可稱量。讚
歎略難窮盡。今則伏值鶴林追遠。敢言黍稷
非馨。聊薦精誠。仰惟昭鑒(初時唱已。便請若餘時但除請。直唱此語
已。便陳意禮讚)。

一心奉請天台教主智者大師。

　　惟願降臨道場受我供養(三請下皆準此)。

一心奉請天台高祖無畏論師龍樹尊者。

一心奉請天台宗教第二祖師北齊尊者。

一心奉請天台適嗣第三祖師南岳尊者。

一心奉請天台結集教藏第五祖師章安尊者。

一心奉請天台教觀第六祖師法華尊者。

一心奉請天台教觀第七祖師天宮尊者。

一心奉請天台教觀第八祖師左谿尊者。

一心奉請天台記主第九祖師荊谿尊者。

　　　(請已讚歎宣疏歎曰)。

法界圓融象無所象。真如清淨化無所化。雖
象無所象。無所而不象。化無所化。無所而不
化。燦燦現二王之相。雄雄為兩國之師。化緣
謝南岳之言。道譽重東林之價(舊本又云。法門功德難可稱揚。
今則伏值遠忌之晨。略展薦羞之禮。具有疏詞。仰對宣白)。

一心頂禮大蘇山內修法華三昧時身天台智
者。

　　　(自天台智者下眾和拜起已讚歎)。

「　遊心法界諸心寂
　如日依空不住空
　三千實相頓圓明
　八萬塵勞等真淨
　靈山妙會依依見
　寶塔全身了了觀
　不是親逢南岳師
　人誰識此深禪相」


　　　故我一心歸命頂禮(一拜下去準此)。

一心頂禮華頂峰上降伏天魔眾時身天台智
者。

「　孤禪片石心彌淨
　寒擁深雲夜未央
　忽震千雷動地來
　潛窺百怪掀天至
　始覺鬼神纔散滅
　還為父母更綢繆
　強軟消摩寂照功
　神僧出現親稱讚」


一心頂禮瓦官精舍開法華妙義時身天台智
者。

「　鷲峰極唱經稱妙
　四十餘年祕不談
　家業須逢嫡子傳
　髻珠不是隨勳得
　權實巍巍唯佛了
　本迹汪汪補處疑
　智者當時親得聞
　瓦官重更分明說」


一心頂禮玉泉寶閣說摩訶止觀時身天台智
者。

「　九旬慈霔開圓行
　十法融談立妙乘
　寶車高廣具莊嚴
　白牛肥壯行平正
　安御四緣遊直道
　能過十境到涼池
　乘壞驢車滿世間
　稽首天台誓依怙」


一心頂禮太極殿上講仁王般若時身天台智
者。

「　百座似星環北極
　四依如月出東溟
　八辯洋洋萬國安
　雙空蕩蕩千災散
　玉指競鳴金殿響
　牛香重發獸爐騰
　稽首巍巍五忍身
　堪消萬乘殷勤禮」


一心頂禮陳隋兩國授二宮頓戒時身天台智
者。

「　玉珮鏘鏘圍法座
　金爐靄靄對人師
　拜手咸求服戒纓
　傾眸不捨瞻慈相
　五德精明如滿月
　二嚴深廣類滄溟
　人中師子法中龍
　隋主從茲稱智者」


一心頂禮佛隴道樹解淨名禪講時身天台智
者。

「　行道霜林香徑淨
　冥心月樹石房寒
　明淨功夫只自知
　幽深境界何人到
　秉筆或因隋帝命
　開經時感梵僧來
　我等當時恨不逢
　歸命天台禪智海」


一心頂禮靈石海岸開涅槃萬句時身天台智
者。

「　海山一點秋光裏
　金閣危層翠障間
　萬句圓開解脫門
　千徒競擁慈悲室
　經案夜分江墅月
　講鐘寒徹水村家
　三德彌資三觀明
　無人共飽醍醐味」


一心頂禮放生池上講金光流水時身天台智
者。

「　方舟泛泛清江上
　法語􂖉􂖉碧浪心
　兩岸香飄野老隨
　中流磬發金鱗躍
　計詡獄中曾赴難
　修禪堂上解酬恩
　而今依舊􂑒梁多
　慈眼他方應憫見」


一心頂禮石城金剎現雙林善寂時身天台智
者。

「　化緣火滅機薪盡
　端坐冥冥石像前
　諸子號咷竟不還
　群生盲瞑誰開導
　星河慘淡金波缺
　雲谷颼飀鶴樹低
　百金妙藥寄章安
　猶恨無人付禪慧」


一心頂禮佛隴樹下帝封靈塔全身天台智者。

「　加趺宛似安禪貌
　閉塔猶同揜定房
　初夜流光徹遠林
　有時彈指聞深院
　年年紫詔離金闕
　歲歲皇華啟石門
　最後開封失舊身
　不知前往何方去」


一心頂禮十方世界普生佛剎中身天台智者。

「　慈心天眼應遙見
　六十餘州舊結緣
　既將種子播良田
　須為萌芽作甘雨
　父去謾留身後藥
　親離空繫醉中珠
　神州佛隴願重遊
　速使群生開佛慧」


一心頂禮天台高祖無畏論師龍樹尊者。

一心頂禮天台宗教第二祖師北齊尊者。

一心頂禮天台適嗣第三祖師南岳尊者。

一心頂禮天台結集教藏第五祖師章安尊者。

一心頂禮天台教觀第六祖師法華尊者。

一心頂禮天台教觀第七祖師天宮尊者。

一心頂禮天台教觀第八祖師左谿尊者。

一心頂禮天台記主第九祖師荊谿尊者。

　　　(禮已各跪燒香散華默運逆順十心。運十心已。想對一切三寶諸祖前。行懺悔法)。

至心懺悔。我及十方法界一切眾生。自無明
無始時來。順有識有流結使。動身口意。隨貪
瞋癡。造七遮五逆之愆。犯十重四夷之戒。毀
謗三乘正教。平陵五種法師。行四邪五邪坐
無慚無愧。指三塗如園觀。具八苦為莊嚴。生
生向邪見家生。世世出空無佛世。何緣今日
偶得人身。效雪嶺出家。值天台遺教。但恨昏
雲久覆。見網交纏。千如權實法門。濫稱染
指十法成乘妙觀。未始經心。空有臨池羡魚。
不解歸家結網。癡猿未鎖。五塵之林裏長飛。
渴鹿當陽。六欲之澤中永騖。故使身圍法座。
心繞塵緣。八音之徒震雷霆。四辯之謾陳乳
色。加以謔談聖典。侮慢教文。寧思法佛全身。
豈念雪山半偈。現招愚暗。來報邪癡。謗人慢
法之愆。萬劫千山之障。如斯罪惡無量無邊。
對三寶披陳。向四依發露。斷相續念。捨覆藏
心。願普承懺悔光明。眾罪等虛空清淨懺悔
已一心歸命普禮。

至心勸請。

「　一念一時咸勸請
　十方剎海劫如來
　普為眾生轉法輪
　莫便涅槃歸寂滅
　三乘賢聖諸知識
　一切慈悲住世間
　但作眾生利樂緣
　我皆勸請身心禮」


　　　勸請已一心歸命普請。

至心隨喜。

「　虛空法界微塵數
　諸佛從初發道心
　修行劫海得菩提
　乃至涅槃分舍利
　三乘賢聖無生業
　十善凡夫有漏因
　乃至低頭小善根
　我皆頂戴生歡喜」


　　　隨喜已一心歸命普禮。

至心迴向。

「　從初乃至於隨喜
　三業修行眾善根
　迴入虛空實際中
　等同利樂群生界
　所修福智皆和合
　所成身土悉莊嚴
　最後微塵眾道場
　普共眾生成正覺」


　　　迴向已一心歸命普禮。

至心發願。

「　願我常隨諸佛學
　微塵剎海劫修行
　析骨書經等妙高
　亡軀為法周沙界
　宣揚諸佛圓常教
　開示眾生解脫門
　雖然究竟佛菩提
　不捨普賢菩薩行」


　　　(舊有願文錄之於此)。

「　願我盡生無別念
　天台妙教獨相隨
　聲香浩浩罷搖情
　名利汪汪休奪志
　展卷研幾雲屋夜
　冥心索隱雪房時
　諸祖傳弘誓海深
　願常冥助令開悟」


　　　發願已一心歸命普禮。
天台智者大師齋忌禮讚文