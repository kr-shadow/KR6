#+TITLE: 牧雲和尚宗本投機頌-明-通明
#+DATE: 2018-05-12 10:25:00
#+SOURCE: github.com/kanripo/KR6q0213 master ab8bfb2c                

* 牧雲和尚宗本投機頌

  
  * 世序
  * 西乾
  
  * 本祖釋迦世尊
  * 始祖摩訶迦葉尊者
  * 二祖阿難尊者
  * 三祖商那和修尊者
  * 四祖優波鞠多尊者
  * 五祖提多迦尊者
  * 六祖彌遮迦尊者
  * 七祖婆須密尊者
  * 八祖佛陀難提尊者
  * 九祖伏馱密多尊者
  * 十祖脅尊者
  * 十一祖富那夜奢尊者
  * 十二祖馬鳴尊者
  * 十三祖迦毘摩羅尊者
  * 十四祖龍樹尊者
  * 十五祖迦那提婆尊者
  * 十六祖羅睺羅多尊者
  * 十七祖僧伽難提尊者
  * 十八祖伽耶舍多尊者
  * 十九祖鳩摩羅多尊者
  * 二十祖闍夜多尊者
  * 二十一祖婆修盤頭尊者
  * 二十二祖摩拏羅尊者
  * 二十三祖鶴勒那尊者
  * 二十四祖師子尊者
  * 二十五祖婆舍斯多尊者
  * 二十六祖不如密多尊者
  * 二十七祖般若多羅尊者
  * 震旦
  
  * 初祖菩提達磨大師
  * 二祖慧可大師
  * 三祖僧璨大師
  * 四祖道信大師
  * 五祖弘忍大師
  * 六祖慧能大師
  * 曹溪第二世南嶽懷讓禪師
  * 曹溪第三世江西馬祖道一禪師
  * 曹溪第四世洪州百丈山懷海禪師
  * 曹溪第五世洪州黃檗山希運禪師
  * 曹溪第六世鎮州臨濟義玄禪師
  * 臨濟第二世魏府興化存獎禪師
  * 臨濟第三世汝州南院慧顒禪師
  * 臨濟第四世汝州風穴延沼禪師
  * 臨濟第五世汝州首山省念禪師
  * 臨濟第六世汾州太子院善昭禪師
  * 臨濟第七世潭州石霜慈明楚圓禪師
  * 臨濟第八世袁州楊岐方會禪師
  * 臨濟第九世舒州白雲守端禪師
  * 臨濟第十世靳州五祖法演禪師
  * 臨濟第十一世成都府昭覺寺佛果克勤圓悟禪師
  * 臨濟第十二世平江府虎丘紹隆禪師
  * 臨濟第十三世明州天童山應菴曇華禪師
  * 臨濟第十四世明州天童山密菴成傑禪師
  * 臨濟第十五世夔州府臥龍破菴祖先禪師
  * 臨濟第十六世徑山佛鑑無準師範禪師
  * 臨濟第十七世仰山雪嵒祖欽禪師
  * 臨濟第十八世天目山高峰原玅禪師
  * 臨濟第十九世天目山中峰明本禪師
  * 臨濟第二十世烏傷伏龍山千嵒元長禪師
  * 臨濟第二十一世姑蘇鄧尉山萬峰時蔚禪師
  * 臨濟第二十二世姑蘇鄧尉山寶藏普持禪師
  * 臨濟第二十三世東明虛白慧旵禪師
  * 臨濟第二十四世海舟普慈禪師
  * 臨濟第二十五世南京高峰寺寶峰明瑄禪師
  * 臨濟第二十六世天奇本瑞禪師
  * 臨濟第二十七世隨州關子嶺龍泉寺絕學無聞明聰禪師
  * 臨濟第二十八世北京柳巷圓通菴笑嵒月心德寶禪師
  * 臨濟第二十九世荊溪龍池山幻有正傳禪師
  * 臨濟第三十世明州天童山密雲圓悟禪師





宗本投機頌世序(終)










牧雲和尚宗本投機頌

記室智時　侍者超慧　仝對

* 西乾

「本祖釋迦世尊在靈山會上拈花示眾是時人天百
萬眾皆默然唯迦葉尊者破顏微笑世尊曰吾有正
法眼藏涅槃玅心實相無相微玅法門不立文字教
外別傳付囑摩訶迦葉并敕阿難副貳傳化無令斷
絕付法偈曰法本法無法無法法亦法今付無法時
法法何曾法。」

【長途日落巳黃昏咫尺家山盡閉門一點真明天
外現盲龜滄海共啣恩。】

「始祖摩訶迦葉尊者阿難一日問師兄世尊傳金襴
袈裟外別傳箇什麼祖召阿難阿難應諾祖曰倒卻
門前剎竿著後祖欲入定雞足山乃召阿難言我今
不久世間正法付囑于汝汝善守護付法偈曰法法
本來法無法無非法何于一法中有法有不法。」

【一片真風蓋大千太平無象馬牛眠戲將鼉鼓雲
中擊塞外將軍令巳傳。】

「二祖阿難尊者于恒河中流將入寂滅念先所度脫
五百弟子悉皆來集中有弟子一名商那和修二名
末田底迦祖告之曰昔如來以正法眼付大迦葉迦
葉入定而付於我我今將滅用傳于汝付法偈曰本
來付有法付了言無法各各須自悟悟了無無法說
偈巳復以正法眼囑累商那和修而謂末田底迦曰
昔佛有記汝當于罽賓國敷宣大法。」

【靈山唱滅幾經秋迦葉師兄足又收殃及兒孫未
了事恒河一道看分流。】

「三祖商那和修尊者化緣既久思付正法于吒利國
得弟子優波鞠多以為給侍祖因問曰汝年幾耶荅
曰我年十七祖曰汝身十七耶性十七耶荅曰師髮
巳白為髮白耶心白耶祖曰我但髮白非心白耳鞠
多曰我身十七非性十七也祖知是法器經三載以
法眼付囑之付法偈曰非法亦非心無心亦無法說
是心法時是法非心法。」

【水盡山窮步不移持來函蓋恰相宜一機更在青
山外六合茫茫未有知。】

「四祖優波鞠多尊者在世化導證果最多最後有一
長者子名曰香眾禮祖求出家祖問曰汝心出家身
出家荅曰我來出家非為身心尊者曰不為身心復
誰出家荅曰夫出家者無我我故無我我故即心不
生滅心不生滅即是常道諸佛亦常心非形相其體
亦然祖曰汝當大悟心自通達宜依佛法僧紹隆聖
種因為剃度授具名提多迦且告之曰昔如來以正
法眼藏次第傳授以至于我今復付汝付法偈曰心
自本來心本心非有法有法有本心非心非本法。」

【鷲王擇乳不同塵一本書成上大人舉起金刀隆
聖種非心非法領家珍。】

「五祖提多迦尊者行化中印度彼有仙名彌遮迦昔
與祖同生梵天遮迦遇阿私陀仙授之仙法祖則修
習禪那報分巳經六劫以夙緣故捨邪歸正率眾求
解脫祖即度之其眾亦一時發心祖以法眼付彌遮
迦而說偈曰通達本法心無法無非法悟了同未悟
無心亦無法。」

【一條大路直如弦岐徑無端走萬千重整玉鞭歸
去也春風吹雪滿櫜鞬。】

「六祖彌遮迦尊者遊化至北天竺國於闤闠問遇一
人手持酒器逆祖問曰師何方來欲往何所祖曰從
自心來欲往無處曰識我手中物否祖曰此是觸器
而負淨者曰師識我否祖曰我即不識識即非我彼
即置器禮祖自稱名婆須密願加度脫祖與剃度付
法偈曰無心無可得說得不名法若了心非心始解
心心法。」

【生平自見一壺天流水桃花任杳然知巳不妨同
一醉夜深攜手到家眠。】

「七祖婆須密尊者常服淨衣執酒器遊行里閈或吟
或嘯人謂之狂遇六祖彌遮迦受法行化至迦摩羅
國有智者佛陀難提索祖論義祖曰仁者論即不義
義即不論若擬論義終非義論難提知祖義勝心即
欽服祖說付法偈曰心同虛空界示等虛空法證得
虛空時無是無非法。」

【肘後靈符用得親口頭三昧不饒人虛空從此挨
身入一局棋完萬象新。】

「八祖佛陀難提尊者適提伽國毘舍羅長者家長者
作禮問何所須祖曰我求侍者長者曰我有一子名
伏馱密多年巳五十口未曾言足未曾履祖曰如汝
所說真吾弟子伏馱聞之遽起禮拜而說偈曰父母
非我親誰是最親者諸佛非我道誰是最道者祖以
偈荅曰汝言與心親父母非可比汝行與道合諸佛
心即是外求有相佛與汝不相似欲識汝本心非合
亦非離伏馱聞偈便行七步隨祖出家付法偈曰虛
空無內外心法亦如此若了虛空故是達真如理。」

【年過五十坐獃獃有口尋常不肯開滯貨翻成奇
特漢祖師遠遠為渠來。】

「九祖伏馱密多尊者受八祖付囑至中印度有長者
香蓋攜一子名難生禮祖曰曾有一仙謂此兒骨相
非常當為法器今命出家祖與剃髮付戒羯磨之際
祥光燭座舍利現前自此精進忘疲未幾祖付法焉
偈曰真理本無名因名顯真理受得真實法非真亦
非偽。」

【何來舍利耀眉端滿座祥光見者歡傳得祖師真
實法摩挲兩脅與人看。】

「十祖脅尊者本名難生投九祖執侍左右脅不至席
因號脅尊者至華氏國憩一樹下有長者子名富那
夜奢合掌前立祖問曰汝從何來荅曰我心非往祖
曰汝何處住荅曰我心非止祖曰汝不定耶曰諸佛
亦然祖曰汝非諸佛曰諸佛亦非祖乃付法說偈曰
真體自然真因真說有理領得真真法無行亦非止。」

【相逢語話祗尋常就手還拳有主張諸佛既非成
甚麼祥麟頭角巳全彰。】

「十一祖富那夜奢尊者得法脅尊者尋詣波羅奈國
彼有馬鳴大士作禮問曰我欲識佛何者即是祖曰
汝欲識佛不識者是曰佛既不識焉知是乎祖曰既
不識佛焉知不是曰此是鋸義祖曰彼是木義祖問
鋸義者何曰與師平出馬鳴卻問木義者何祖曰汝
被我解馬鳴豁然省悟付法偈曰迷悟如隱顯明暗
不相離今付隱顯法非一亦非二。」

【輕輕將佛問端繇水面葫蘆轉不休木義無端遭
解破石人冷汗一時流。】

「十二祖馬鳴尊者于華氏國宣化俄有魔來與祖較
力祖震伏之魔遂現形懺悔祖問汝名誰耶眷屬多
少曰我名迦毘摩羅眷屬三千祖曰盡汝神力變化
若何曰我化巨海極為小事祖曰汝化性海得否曰
何為性海我未嘗知祖曰山河大地皆依建立三昧
六通由茲發現迦毘聞巳遂發信心付法偈曰隱顯
即本法明暗元不二今付悟了法非取亦非離。」

【麻繩入水不能鬆緊上身來有幾重性海不須談
變化古今誰箇識渠儂。】

「十三祖迦毘摩羅尊者入西印度北山之中山有大
樹蔭覆五百大龍其樹王名龍樹常為龍眾說法祖
訪之龍樹出迎曰深山孤寂龍蟒所居大德至尊何
枉神足祖曰吾非至尊來訪賢者龍樹默念曰此師
得決定性明道眼否是大聖繼真棄否祖曰汝雖心
語我巳意知但辦出家何慮吾之不聖龍樹聞巳悔
謝祖度付法偈曰非隱非顯法說是真實際悟此隱
顯法非愚亦非智。」

【隱顯從來道眼同不經一棒不成龍片言打著心
頭事大闡真乘蔭不窮。】

「十四祖龍樹尊者至南印度導化時有迦那提婆來
謁將及門祖先遣侍者以滿缽水置于座前提婆見
之即以一鍼投之而進祖後造智度等論垂世以法
眼付提婆付法偈曰為明隱顯法方說解脫理於法
心不證無瞋亦無喜。」

【金鼓轟轟似不聞重圍突入建奇勳下梢不識明
何事鍼芥投來水乳分。】

「十五祖迦那提婆尊者從龍樹祖得法後至迦毘羅
國彼有長者梵摩淨德以其子羅睺羅多隨祖出家
祖曰昔如來有記第二五百年此子當為大教主即
與剃髮至巴連弗城聞諸外道欲障佛法祖乃執長
幡入彼眾中彼問祖曰汝何不前祖曰汝何不後彼
曰汝似賤人祖曰汝似良人彼曰汝解何法祖曰汝
百不解彼曰我欲得佛祖曰我灼然得彼曰汝不合
得祖曰元道我得汝實不得彼曰汝既不得云何言
得祖曰汝有我故所以不得我無我我故自當得彼
辭既屈乃問祖曰汝名何等祖曰我名迦那提婆彼
眾夙聞祖名咸悔過歸伏祖隨告羅睺羅多而付法
眼偈曰本對傳法人為說解脫理於法實無證無終
亦無始。」

【賤良前後辨雲興游刃全牛似不曾入室一人明
佛記知何面目繼真燈。】

「十六祖羅睺羅多尊者行化至室羅筏城有河名金
水寶莊嚴王之子號僧伽難提者居河之源安坐入
定祖與學眾溯流而上伺之三七日難提從定起祖
問曰汝心定耶身定耶提曰身心俱定祖曰身心俱
定何有出入提曰雖有出入不失定相如金在井金
體常寂祖曰若金在井若金出井金無動靜何物出
入提曰言金動靜何物出入言金出入金非動靜祖
曰若金在井出者何金若金出井在者何物提曰金
若出井在者非金金若在井出者非物祖曰此義不
然提曰彼義非著祖曰此義當墮提曰彼義不成祖
曰彼義不成我義成矣提曰我義雖成法非我故祖
曰我義巳成我無我故提曰我無我故復成何義祖
曰我無我故故成汝義提曰仁者師誰得是無我祖
曰我師迦那提婆證是無我難提以偈贊曰稽首提
婆師而出於仁者仁者無我故我欲師仁者祖以偈
荅曰我巳無我故汝須見我我汝若師我故知我非
我我難提心意豁然即求度脫祖曰汝心自在非我
所繫語巳即以大法囑付祖說偈曰於法實無證不
取亦不離法非有無相內外云何起難提聞命說偈
贊曰善哉大聖者心明逾日月一光照世界暗魔無
不拔。」

【金井相持義亦微我無我我汝何依騰身一擲開
金鎖信手拈來向上機。】

「十七祖僧伽難提尊者行化摩提國歷山谷間至一
峰下時山舍有童子持圓鑑直造祖前祖問汝幾歲
耶曰百歲祖曰汝年尚幼何言百歲童曰我不會理
正百歲耳祖曰汝善機耶童曰佛言若人生百歲不
會諸佛機不如生一日而得決了之祖曰汝手中者
當何所表童曰諸佛大圓鑑內外無瑕翳兩人同得
見心眼皆相似其父命隨祖出家祖為名伽耶舍多
後復因風吹殿鈴聲祖問曰鈴鳴耶風鳴耶舍多曰
非風鈴鳴我心鳴耳祖曰心復誰乎舍多曰俱寂靜
故祖曰善哉善哉繼吾道者非子而誰即付法眼偈
曰心地本無生因地從緣起緣種不相妨華果亦復
爾。」

【大圓鏡裏絕纖塵童子分明百歲人更把風鈴重
驗過頓教華果一時新。】

「十八祖伽耶舍多尊者經大月氏國婆羅門鳩摩羅
多之舍祖將入羅多問曰是何徒眾祖曰是佛弟子
羅多一聞佛號心神悚然即時閉戶祖良久扣其門
羅多曰此舍無人祖曰荅無者誰羅多聞巳遂發宿
智付法偈曰有種有心地因緣能發萌于緣不相礙
當生生不生。」

【一聞佛號悚心神深辨來風閉卻門可惜金鱗終
捉著乘風歸去雨翻盆。】

「十九祖鳩摩羅多尊者適中天竺國有大士名闍夜
多問仁天暴壽逆吉義凶之故祖荅以善惡有三時
報夜多頓釋所疑祖曰汝雖巳信三業而未明業從
惑生惑依識有識依不覺不覺依心心本清淨無生
滅無造作無報應無勝負寂寂然靈靈然汝若入此
法門可與諸佛同矣一切善惡有為無為皆如夢幻
夜多領旨即發宿慧祖告曰吾今寂滅時至汝當紹
行化跡付法偈曰性上本無生為對求人說於法既
無得何懷決不決。」

【一不成單兩不雙閒看泡影幻秋江寶階三道信
能入古寺鐘聲夜半撞。】

「二十祖闍夜多尊者至羅閱城敷揚頓教彼有學眾
惟尚辨論首者名婆修盤頭(此云遍行)常一食不臥六時
禮佛清淨無欲為眾所歸祖欲度之問彼眾曰此遍
行頭陀能修梵行可得佛道乎眾曰我師精進何故
不得祖曰汝師與道遠矣設苦行歷於塵劫皆虛妄
之本眾曰尊者蘊何德行而譏我師祖曰我不求道
亦不顛倒我不禮佛亦不輕慢我不長坐亦不懈怠
我不一食亦不雜食我不知足亦不貪慾心無所希
名之曰道時遍行聞巳發無漏智付法偈曰言下合
無生同於法界性若能如是解通達事理竟。」

【修行苦行路迢迢一種平懷佛也超言下頓開無
漏智漚生漚滅見全潮。】

「二十一祖婆修盤頭尊者羅閱城人行化至那提國
王常自在問曰羅閱土風與此何異祖曰彼土曾三
佛出世今王國有二師化導王曰二師者誰祖曰即
王之次子摩拏羅乃其一也吾雖德薄敢當其一時
王方同祖語忽使者報有象巨萬逼城祖曰拏羅出
患解矣王遂命之拏羅出城向象大喝城為震動象
皆顛仆馳散于是王大敬信命拏羅依祖出家祖授
付法偈曰泡幻同無礙如何不了悟達法在其中非
今亦非古。」

【斫樹應須斫到根紛紛枝葉莫教存良朋共賞中
秋月萬里清光炤蓽門。】

「二十二祖摩拏羅尊者行化西印度知月氏國有鶴
勒那比丘堪為法器乃躬往化之時鶴勒那以昔緣
故感鶴眾相隨見祖遂問有何方便令彼解脫祖曰
我有無上法寶汝當聽受化未來際即說偈曰心隨
萬境轉轉處實能幽隨流認得性無喜亦無憂時鶴
眾聞偈咸飛鳴而去。」

【丹訣留來幾百年羽衣聞得盡皆仙水銀墮地忙
收拾小大元來一樣圓。】

「二十三祖鶴勒那尊者中印度師子比丘問我欲求
道當何用心祖曰汝欲求道無所用心曰既無用心
誰作佛事祖曰若有用心即非功德汝若無作即是
佛事經云我所作功德而無我所故師子聞巳即入
佛慧祖告曰我滅後五十年北天竺國當有難起嬰
在汝身今以法眼付囑于汝善自護持乃說付法偈
曰認得心性時可說不思議了了無可得得時不說
知。」

【棚頭傀儡舞歌新布幔元來自有人線索一時俱
放卻慚惶箇箇掩朱唇。】

「二十四祖師子尊者求法嗣于罽賓國遇一長者引
一子問祖曰此子名斯多當生便拳左手今二十年
終未能舒祖即以手接曰可還我珠童子遽開手奉
珠眾皆驚異長者令之出家以前緣故復名婆舍斯
多祖即告之曰吾師密有懸記罹難非久如來正法
眼藏今囑付汝汝應保護普潤來際偈曰正說知見
時知見俱是心當心即知見知見即于今祖說偈巳
復以僧伽黎密付斯多俾之他國斯多受教乃抵南
天。」

【拳頭捏緊自生來一遇知音便放開掌上真機親
付囑分明古鏡在高臺。】

「二十五祖婆舍斯多尊者受師子祖囑獨邁南天潛
隱山谷天德王迎供王有二子長曰德勝次曰不如
密多密多和柔德勝凶暴及即位惑外道說欲抑祖
密多諫德勝囚之乃詰祖曰師子尊者巳遇罽賓國
王難何緣付法祖出尊者先所付僧伽黎示勝勝命
焚之衣出五色光薪盡如故勝乃追悔禮祖立出密
多密多遂求祖出家祖問曰汝欲出家當為何事密
多曰我若出家不為其事祖曰不為何事密多曰不
為俗事祖曰當為何事密多曰當為佛事祖曰王子
智慧天至即度出家侍祖六年乃付法偈曰聖人說
知見當境無是非我今悟真性無道亦無理密多受
偈問衣可傳乎祖曰此衣為難故假以證汝身無難
何假傳衣密多作禮。」

【罽賓一劍好光輝當境何嘗有是非胡種笑他揮
不斷卻煩他國又焚衣。】

「二十六祖不如密多尊者得法至東印度王堅固敬
信于祖祖曰王國有聖當繼我法時國中有婆羅門
子年二十幼失父母不知名氏或自稱瓔珞人遂呼
為瓔珞童子丐行間里有問汝行何急即曰汝行何
緩問何姓即曰與汝同姓人莫測之一日祖與王同
車而出瓔珞稽首自陳往因祖乃名為般若多羅付
法偈曰真性心地藏無頭亦無尾應緣而化物方便
呼為智。」

【無頭無尾污泥中牝牡驪黃莫詰窮滴水片雲輕
借得佇看騰變過神龍。】

「二十七祖般若多羅尊者因南印度香至王供以寶
珠祖即取試三王子曰此珠圓明有能及否二王子
皆曰此珠七寶中尊固無踰也第三王子菩提多羅
曰此是世寶未足為上於諸寶中法寶為上此是世
光未足為上於諸光中智光為上此是世明未足為
上於諸明中心明為上此珠光明不能自炤要假智
光光辨於此既辨此巳即知是珠既知是珠即明其
寶若明其寶寶不自寶若辨其珠珠不自珠珠不自
珠要假智珠而辨世珠寶不自寶要假智寶以明法
寶然則師有其道其寶即現眾生有道心寶亦然祖
歎其辯慧乃復問曰於諸物中何物無相曰於諸物
中不起無相又問於諸物中何物最高曰於諸物中
人我最高又問於諸物中何物最大曰於諸物中法
性最大祖時知是法器默而混之香至厭世遂依祖
出家祖以其通達大法乃名菩提達磨而告之曰如
來以正法眼付大迦葉如是展轉乃至於我我今囑
汝聽吾偈曰心地生諸種因事復生理果滿菩提圓
花開世界起。」

【世珠何可及心明生在王家縱辨成水面青青今
看取元來點點是浮萍。】

* 震旦

「初祖菩提達磨大師受二十七祖般若多羅囑讖於
梁普通七年來震旦初至金陵與武帝機不契潛回
江北寓止嵩山少林寺面壁而坐人莫之測二祖慧
可時居伊洛博覽群籍善談玄理詣祖參承祖常端
坐莫聞誨勵可至立雪斷臂向祖問諸佛法印可得
聞乎祖曰諸佛法印匪從人得可曰我心未安乞師
與安祖曰將心來與汝安可良久曰覓心了不可得
祖曰與汝安心竟可悟入越九年祖命門人曰時將
至矣汝等合言所得有道副對曰如我所見不執文
字不離文字而為道用祖曰汝得吾皮尼總持曰我
今所解如慶喜見阿閦佛國一見更不再見祖曰汝
得吾肉道育曰四大本空五陰非有而我見處無一
法可得祖曰汝得吾骨最後慧可出禮拜依位而立
祖曰汝得吾髓乃顧可告曰昔如來以正法眼付迦
葉大士展轉囑累而至於我我今付汝汝當護持并
授袈裟以為法信付法偈曰吾本來茲土傳法救迷
情一花開五葉結果自然成。」

【九年面壁費鍼錐一臂呈來始可伊巀嶪嵩山深
雪裏嚴寒相共結雙眉。

大乘氣象遍支那遠泛重溟路幾多齒缺毒嘗傳
法印安心得髓又淆訛。】

「二祖慧可大師從初祖得法博求法嗣時三祖為居
士年踰四十不言名氏禮祖問曰弟子身纏風恙請
和尚懺罪祖曰將罪來與汝懺士良久曰覓罪了不
可得祖曰與汝懺罪竟宜依佛法僧住士曰今見和
尚巳知是僧未審何名佛法祖曰是心是佛是心是
法法佛無二僧寶亦然士曰今日始知罪性不在內
不在外不在中間如其心然佛法無二也祖深器之
為之剃髮名曰僧璨付法偈曰本來緣有地因地種
花生本來無有種花亦不曾生。」

【阿伽陀藥利人天罪性尋來不見邊風恙頓痊眉
目露因知三寶勝真仙。】

「三祖僧璨大師不知何許人自二祖授法深自韜晦
居無常處積十餘載人無知者四祖道信時為沙彌
年始十四禮祖問曰願和尚慈悲乞與解脫法門祖
曰誰縛汝曰無人縛祖曰何更求解脫乎信于言下
大悟服勞九載付法偈曰花種雖因地從地種花生
若無人下種花地盡無生。」

【有地人皆解種花誰知花地本無差一言自首無
人縛眼裏方知不著沙。】

「四祖道信大師嗣法三祖住靳春破頭山學侶雲臻
一日往黃梅縣路逢一小兒骨相奇秀異乎常童祖
問曰子何姓荅曰姓即有不是常姓祖曰是何姓荅
曰是佛性祖曰汝無姓耶荅曰性空故無祖默識是
法器即遣侍者從其母乞出家後付法偈曰花種有
生性因地花生生大緣與性合當生生不生。」

【黃梅縣裏小兒禪不記栽松是老年姓有姓無機
轆轆源頭在手任方圓。】

「五祖弘忍大師前身為破頭山中栽松道者轉遇四
祖得法嗣化破頭山六祖時為居士姓盧名慧能聞
讀金剛經有省自新州來參祖問曰汝自何來盧曰
嶺南祖曰欲須何事盧曰唯求作佛祖曰嶺南人無
佛性若為得佛盧曰人即有南北佛性豈然祖令隨
眾作務盧曰弟子自心常生智慧不離自性即是福
田未審和尚教作何務祖曰這獦獠根性太利著槽
廠去盧便禮拜入碓坊經八月祖一日令眾述偈意
符則授衣法會下七百餘僧上座神秀者于廊壁書
偈曰身似菩提樹心如明鏡臺時時勤拂拭莫使惹
塵埃祖見知秀所作乃讚歎曰後人依此修行亦得
勝果各令念誦盧在碓坊聞之至夜倩人于秀偈側
亦書一偈曰菩提本無樹明鏡亦非臺本來無一物
何處惹塵埃祖見曰此是誰作亦未見性眾聞祖語
遂不之顧逮夜祖潛詣碓坊問曰米白也未盧曰白
也未有篩祖以杖擊碓三下而去盧即三鼓入室祖
密付衣法囑善保護無令斷絕付法偈曰有情來下
種因地果還生無情既無種無性亦無生。」

【嶺南佛性果然無槽廠從人喚老盧明鏡非臺書
得偈本來難掩一樵夫。

米白憐哉未有篩藏鋒一句利如錐嶺頭衣缽江
頭去七百餘僧瞌睡時。】

「六祖慧能大師黃梅得法後住曹溪南嶽讓祖來參
祖問甚麼處來讓曰嵩山來祖曰什麼物恁麼來讓
無語經八載忽然有省乃白祖曰某甲有箇會處祖
曰作麼生師曰說似一物即不中祖曰還假修證否
讓曰修證則不無染污即不得祖曰祗此不污染諸
佛之所護念汝既如是吾亦如是祖為眾說法偈曰
心地含諸種普雨悉皆生頓悟花情巳菩提果自成。」

【當軒塗毒大聲槌不死除非是闡提八載活來成
底事依前眼上一雙眉。】

「曹溪第二世南嶽懷讓禪師見馬祖常習坐禪師問
曰大德坐禪圖甚麼祖曰圖作佛師乃取一磚於彼
菴前石上磨祖曰磨作甚麼師曰磨作鏡祖曰磨磚
豈得成鏡耶師曰磨磚既不成鏡坐禪豈得作佛祖
曰如何即是師曰如牛駕車車若不行打車即是打
牛即是祖無對師又曰汝學坐禪為學坐佛若學坐
禪禪非坐臥若學坐佛佛非定相於無住法不應取
捨汝若坐佛即是殺佛若執坐相非達其理祖聞示
誨如飲醍醐禮拜問曰如何用心即合無相三昧師
曰汝學心地法門如下種子我說法要譬彼天澤汝
緣合故當見其道又問道非色相云何能見師曰心
地法眼能見乎道無相三昧亦復然矣祖曰有成壞
否師曰若以成壞聚散而見道者非見道也乃說偈
曰心地含諸種遇澤悉皆萌三昧花無相何壞復何
成祖遂開悟心意超然侍奉九秋日益玄奧。」

【玄關未啟苦難敲作者機籌格外拋拽斷車牛芒
子索六陽都是太平爻。】

「曹溪第三世江西馬祖道一禪師百丈為侍者一日
侍祖行次見一群野鴨飛過祖曰是甚麼丈曰野鴨
子祖曰甚處去也丈曰飛過去也祖遂把丈鼻扭負
痛失聲祖曰又道飛過去也丈於言下有省又後侍
立次祖目視繩床角拂子丈曰即此用離此用祖曰
汝向後開兩片皮將何為人丈取拂子豎起祖曰即
此用離此用丈挂拂子於舊處祖振威一喝丈直得
三日耳聾。」

【隨聲逐色久浮沉鼻孔今朝忽被擒家宅破來思
活計神頭鬼面鼓叢林。】

「曹溪第四世洪州百丈山懷海禪師一日謂眾曰佛
法不是小事老僧昔被馬大師一喝直得三日耳聾
時黃檗聞舉不覺吐舌師曰子巳後莫承嗣馬祖去
麼檗曰不然今日因和尚舉得見馬祖大機大用然
且不識馬祖若嗣馬祖巳後喪我兒孫師曰如是如
是見與師齊減師半德見過于師方堪傳授子甚有
超師之見檗便禮拜。」

【當陽一鑑各天然打著南邊動北邊喪我兒孫通
血脈至今腳下續綿綿。】

「曹溪第五世洪州黃檗山希運禪師臨濟在師會下
行業純一首座睦州歎曰雖是後生與眾有異遂問
上座在此多少時濟云三年座云曾參問也無濟云
不曾參問不知問箇什麼座云汝何不去問堂頭和
尚如何是佛法的的大意濟便問聲未絕師便打濟
下來座云問話作麼生濟云某甲問聲未絕和尚便
打某甲不會座云但更去問濟又問師又打濟如是
三度問師三度打濟白首座云幸蒙慈悲令某甲問
訊和尚三度發問三度被打自恨障緣不領深旨今
且辭去座云汝若去時須辭和尚去濟禮拜退座先
到師白云問話底後生甚是如法若來辭時方便接
他向後穿鑿成一株大樹與天下人作陰涼去在濟
辭師師囑云不得往別處去汝向高安灘頭大愚處
去必為汝說濟到大愚愚問甚處來濟云黃檗來愚
曰黃檗有何言句濟曰某甲三度問佛法的的大意
三度被打不知某甲有過無過愚曰黃檗與麼老婆
心切為汝得徹困更來者裏問有過無過濟于言下
大悟云元來黃檗佛法無多子愚搊住曰者尿床鬼
子適來道有過無過如今卻道黃檗佛法無多子你
見箇甚麼道理速道速道濟遂築大愚脅下三拳愚
拓開曰汝師黃檗非干我事濟便回師見便問者漢
來來去去有甚了期濟云祗為老婆心切人事了侍
立師又問什麼處去來濟云昨奉慈旨令參大愚去
來師云大愚有何言句濟遂舉前話師云作麼生得
者漢來待痛與一頓濟云說甚麼待來即今便喫隨
後便掌師云者風顛漢卻來者裏捋虎鬚濟便喝師
云侍者引者風顛漢參堂去。」

【問話三番屈巳躬三回賜棒憫童蒙鵬扶羊角摩
空轉直劈滄溟取毒龍。】

「曹溪第六世鎮州臨濟義玄禪師大覺到師舉拂子
大覺敷坐具師擲下拂子大覺收坐具入僧堂眾僧
云者僧莫是和尚親故不禮拜又不喫棒師聞令喚
覺覺出師云大眾道汝未參長老覺云不審便自歸
眾。」

【電光石火驗來機家在深山著薜衣爭奈傍人看
不厭相攜更步釣魚磯。】

「臨濟第二世魏府興化存獎禪師在三聖為首座常
曰我向南方行腳一遭拄杖頭不曾撥著一箇會佛
法底人三聖曰你得箇甚麼道理與麼道師便喝聖
曰須是你始得大覺聞之曰作麼生得風吹到大覺
門裏來師後到大覺為院主一日覺喚院主我聞你
道南方行腳一遭拄杖頭不曾撥著一箇會佛法底
你憑箇什麼道理與麼道師便喝覺便打師又喝覺
又打師來日從法堂過覺召院主我直下疑你昨日
者兩喝師又喝覺又打師再喝覺又打師曰某甲于
三聖師兄處學得箇賓主句總被師兄折倒了也願
與某甲箇安樂法門覺曰這瞎漢來者裏納敗闕待
脫下衲衣痛打一頓師于言下大悟開堂日拈香云
此一炷香本為三聖師兄三聖為我太孤便合承嗣
大覺太覺為我太賒我于三聖處會得賓主句若不
遇大覺師兄洎乎誤卻我平生我于大覺處喫棒見
得臨濟先師在黃檗處喫棒的道理此一炷香供養
我臨濟先師。」

【棒得非常喝也奇龍驤虎驟兩交馳大家用盡娘
生力臨濟先師總不知。】

「臨濟第三世汝州南院慧顒禪師風穴在會作園頭
師一日入園問云南方一棒作麼生商量穴云作奇
特商量穴卻問和尚此間一棒作麼商量師拈棒云
棒下無生忍臨機不見師穴于言下大徹依止六年。」

【師子教兒返擲方臨機一著展鋒鋩卻悲混沌再
三鑿野鹿標枝憶古皇。】

「臨濟第四世汝州風穴延沼禪師首山充知客時常
密誦法華一日侍立次師乃垂涕告曰不幸臨濟之
道至吾將墜于地山曰觀此一眾豈無人耶師曰聰
明者多見性者少山曰如某者如何師曰吾雖望子
之久猶恐耽著此經不能放下山曰此亦可事願聞
其要師于是上堂舉世尊以青蓮目顧視大眾迦葉
正當與麼時且道說箇什麼若道不說而說又是埋
沒先聖且道說箇什麼山拂袖而退師擲下拄杖歸
方丈次日山與真園頭同上問訊師問真曰作麼生
是世尊不說說真曰鵓鳩樹頭鳴師曰你作許多癡
福作麼何不體究言句又問山曰你作麼生山曰動
容揚古路不墮悄然機師謂真曰你何不看念法華
下語。」

【英材教育巳明經目顧青蓮為點睛臨濟一宗肩
荷去不煩堂上涕縱橫。】

「臨濟第五世汝州首山省念禪師一日上堂汾陽出
問百丈卷蓆意旨如何荅云龍袖拂開全體現進云
未審師意如何荅云象王行處絕狐蹤陽於言下大
悟遂提起坐具顧視大眾云萬古碧潭空界月再三
撈漉始應知禮拜歸眾時葉縣省和尚作首座纔退
便問昭兄你適來見箇什麼道理便與麼道陽云正
是我放身捨命處省便休。」

【捲席機鋒問若何拂開龍袖象王過分明有月潭
中取放倒旗鎗唱哩囉。】

「臨濟第六世汾州太子院善昭禪師慈明參師師揣
其志經二年未許入室明每詣方丈師見必詬罵或
毀詆諸方及有所訓皆流俗鄙事明一夕訴曰自至
法席巳再夏不蒙指示但增世俗塵勞念歲月飄忽
巳事未明有失出家之利語未卒師熟視罵曰是惡
知識敢裨販我怒舉杖逐之明擬伸救師驀掩其口
明忽大悟曰是知臨濟道出常情服役七年辭去。」

【玅司爐鞴鑄豪賢點銕成金打趁間道出常情臨
濟用彩雲堆裏現神仙。】

「臨濟第七世潭州石霜慈明楚圓禪師自南源徙道
吾石霜皆楊岐總院事岐依師雖久未有省發每咨
參師曰庫司事繁且去他日又問師曰監寺異日兒
孫遍天下在何用忙為一日師適出雨忽作岐偵師
小徑既見遂搊住曰這老漢今日須與我說不說打
你去師曰監寺知者般事便休語未卒岐大悟即拜
於泥塗問曰狹路相逢時如何師曰你且躲避我要
去那裏去岐歸來日具威儀詣方丈禮謝師呵曰未
在一日師上堂岐出問幽鳥語喃喃辭雲入亂峰時
如何師曰我行荒草裏汝又入深村岐曰官不容鍼
更借一問師便喝岐曰好喝師又喝岐亦喝師連喝
兩喝岐禮拜師曰此事是箇人方能擔荷岐拂袖便
行。」

【潑天門戶要渠擔就著來風便使帆三腳驢兒纔
𨁝跳金圈栗棘賺人啣。】

「臨濟第八世袁州楊岐方會禪師白雲端參師一日
忽問上人落髮師為誰端曰茶陵郁和尚師曰吾聞
伊過橋遭攧有省作偈甚奇能記否端即誦曰我有
明珠一顆久被塵勞關鎖今朝塵盡光生照破山河
萬朵師笑而趨起端愕然通夕不寐黎明咨詢師適
歲莫師曰汝見昨日打敺儺者麼曰見師曰汝一籌
不及渠端復駭曰意旨如何師曰渠愛人笑汝怕人
笑端因大悟于言下。」

【殺活機籌格外操尋常那識笑中刀明珠晃晃形
山上共鑑春風放碧桃。】

「臨濟第九世舒州白雲守端禪師浮山遠聞師頌臨
濟三頓棒有過人處指五祖演見師祖請益南泉摩
尼珠話師叱之祖領悟獻投機偈曰山前一片閒田
地叉手叮嚀問祖翁幾度賣來還自買為憐松竹引
清風師印可令掌磨事一日師謂祖曰有數禪客自
廬山來皆有悟入處教伊說亦說得有來由舉因緣
問伊亦明得教伊下語亦下得秪是未在祖於是大
疑私自計曰既悟了說亦說得明亦明得如何卻未
在遂參究累日忽然省悟從前寶惜一時放下走見
師師為手舞足蹈祖亦一笑而巳祖後曰吾因茲出
一身白汗便明得下載清風。」

【下載清風付與誰失便宜是得便宜不愁荒卻閒
田地睡起東窗日影遲。】

「臨濟第十世蘄州五祖法演禪師圓悟出蜀遍參諸
宿最後見祖盡其機用祖皆不諾乃謂祖強移換人
出不遜語忿然而去祖曰待你著一頓熱病打時方
思量我在悟到金山染傷寒困極以平日見處試之
無得力者追繹祖言乃自誓曰我病稍間即歸五祖
病痊尋歸祖一見而喜令即參堂入侍者寮方半月
會部使者解印還蜀詣祖問道祖曰提刑少年曾讀
小豔詩否有兩句頗相近頻呼小玉元無事秪要檀
郎認得聲提刑應諾諾祖曰且仔細悟適歸侍立次
問曰聞和尚舉小豔詩提刑會否祖曰他秪認得聲
悟曰秪要檀郎認得聲他既認得聲為甚麼卻不是
祖曰如何是祖師西來意庭前柏樹子聻悟忽有省
遽出見雞飛上闌干鼓翅而鳴復自謂曰此豈不是
聲遂袖香入室通所得呈偈曰金鴨香銷錦繡緯笙
歌叢裏醉扶歸少年一段風流事秪許佳人獨自知
祖曰佛祖大事非小根劣器所能造詣吾助汝喜後
悟與佛眼佛鑑侍祖於一亭上夜話及歸燈巳滅祖
於暗中曰各人下一轉語佛鑑曰彩鳳舞丹霄佛眼
曰鐵蛇橫古路悟曰看腳下祖曰滅吾宗者乃克勤
耳。」

【認得聲兮未肯聲由來打草要蛇驚笙歌叢裏扶
歸後兩眼惺惺夢不成。】

「臨濟第十一世成都府昭覺寺佛果克勤圓悟禪師
虎丘隆入室師問曰見見之時見非是見見猶離見
見不能及遂舉手曰還見麼隆曰見師曰頭上安頭
隆聞脫然契證師叱曰見箇甚麼隆曰竹密不妨流
水過師肯之俾掌藏有問隆藏主柔易若此何能為
哉師曰瞌睡虎耳。」

【頭上安頭著底忙誇經買紀走諸方脫然莫道渠
無用睡虎張牙孰敢當。】

「臨濟第十二世平江府虎丘紹隆禪師住宣州彰教
時圓悟歸蜀指應菴華見師師移虎丘華侍行未半
載頓明大事華後住饒之報恩師忌辰拈香云平生
沒興撞著者無意智老和尚做盡伎倆湊泊不得從
此卸卻干戈隨分著衣喫飯二十年來坐曲彔木懸
羊頭賣狗肉知他有甚憑據雖然一年一度燒香日
千古令人恨轉深。」

【狗肉羊頭喚祖師著衣喫飯且隨時沙場血戰今
忘矣提起深讎不放伊。】

「臨濟第十三世明州天童山應菴曇華禪師密菴傑
初參師于衢之明果師屢呵斥一日問傑如何是正
法眼傑遽荅曰破沙盆師頷之。」

【大千沙界黑漫漫法眼年來不中看掇出沙盆敲
不破縱教今古競頭鑽。】

「臨濟第十四世明州天童山密菴成傑禪師住烏巨
破菴先參師命典客一日師偶對僧舉不是風動不
是幡動先聞豁然大悟次日師遇先眾寮前問你總
不得作伎倆試露箇消息看先應聲曰方丈裏有客
師呵呵大笑先侍師凡五載盡得旨要後辭歸蜀師
以偈送之曰萬里南來川藞苴奔流度刃扣玄關頂
門戳瞎金剛眼去住還同珠走盤。」

【把住咽喉據要津奔流度刃在當人道來只是平
常語伎倆渾消父子親。】

「臨濟第十五世夔州府臥龍破菴祖先禪師住蘇之
西華秀峰有僧入室師打逐至法堂時無準範解曰
禪和家爭禪亦常事耳師曰豈不聞道我肚饑聞板
聲要喫飯去聻準聞不覺汗流浹背師居靈隱準復
從一日侍游石筍菴菴有道者請益曰胡孫子捉不
住乞師方便師曰用捉他作麼如風吹水自然成紋
準在旁大徹後開法于明州清涼。」

【城門失火臭煙熏殃及池魚尾盡焚無處更求三
尺水直看振鬣上青雲。】

「臨濟第十六世徑山佛鑑無準師範禪師雪嵒欽住
仰山普說云我在無準先師會下有悟因見地不脫
公案有義路者可以咬嚼無義路者都會不得遇他
開室舉主人公便可以打箇𨁝跳若舉起衲僧巴鼻
佛祖爪牙便無下口處如此近十年一日在天目山
佛殿前行忽然抬眸見一株古柏觸著向來所得境
界和底一時颺下礙膺之物撲然而散如闇中出在
白日之下走一轉相似自此不疑生不疑死不疑佛
不疑祖方始見得徑山老人立地處正好三十拄杖
忌辰欽拈香云巴陵三轉語大仰一甌茶有恩成怨
恨無事是讎家杜鵑啼血染山花。」

【徑山牙爪苦難捫古柏相逢斷命根立地與他三
十杖山青水綠別乾坤。】

「臨濟第十七世仰山雪嵒祖欽禪師高峰參每入室
師便問阿誰與你拖者死屍來聲未絕便打出峰罔
措上徑山一日不覺隨眾于閣上諷經舉頭見五祖
演和尚真讚云百年三萬六千朝反覆元來是者漢
忽然有省悟師前問走侍師師便問日間浩浩時還
作得主麼峰云作得主又問睡夢中作得主麼峰云
作得主又問正睡著時無夢無想無見無聞主在甚
麼處峰無對經五年一日寓菴睡覺正疑此事忽同
宿道友推枕子墮地作聲驀然疑破師寄竹篦與峰
有偈云上大今巳無人雪嵒可知禮也一條黑漆竹
篦分付原玅侍者。」

【最苦參禪未徹頭無聞無見勘來羞髑髏正睡驚
開眼定國安邦一念休。】

「臨濟第十八世天目山高峰原玅禪師中峰觀流泉
有省白師師打趁既而民間傳選童男女峰問忽有
人來要和尚童男女時如何師曰我但度竹篦子與
他峰遂洞徹法源師乃自題真贊付之曰我相不思
議佛祖莫能視獨許不肖兒見得半邊鼻。」

【訛言日出古風沉一問當前意自深卻笑作家無
眼力真鋀換去好黃金。】

「臨濟第十九世天目山中峰明本禪師千嵒請益無
字話忽一日聞鵲聲得歡喜呈似師師略不肯嵒發
憤夜臥聞鼠翻飯碗墮地恍然開悟達旦往質師師
便問趙州因甚道箇無字嵒云老鼠喫貓飯師云未
在更道嵒云和碗也打破師笑不復詰嵒禮辭師囑
云汝宜隱遁嵒谷不可隨世諦流布時節若至其理
自彰。」

【禍事臨頭骨也蘇鼠偷貓飯太無辜供招一一難
翻款養子之緣一笑符。】

「臨濟第二十世烏傷伏龍山千嵒元長禪師萬峰參
普請砍松次峰拈石作獻珠狀云請和尚酬價師云
不值半文錢峰云瞎師云我也瞎汝也瞎峰云瞎瞎
一日師上堂舉無風荷葉動決定有魚行時萬峰出
眾震聲一喝拂袖而出師便下座後以法衣寄之偈
曰鬱鬱黃花滿目秋白雲端坐碧峰頭無賓主句輕
拈出一喝千江水逆流。」

【松下千年有茯苓如何得似寶珠明快聞猛虎山
中嘯不礙游魚海底行。】

「臨濟第二十一世姑蘇鄧尉山萬峰時蔚禪師授寶
藏持偈云大愚肋下痛還拳三要三玄絕正偏臨濟
窟中師子子燈燈續燄古今傳持後即繼師席。」

【尿床鬼子眼睛開肋下三拳實俊哉要使爺錢非
好子生機一路道將來。】

「臨濟第二十二世姑蘇鄧尉山寶藏普持禪師東明
旵從出定睹松有省參果林和尚林指見師旵陳悟
因師叱之曰佛法如大海轉入轉深那得泊在者裏
旵乃親炙座下一日問旵山不是佛智不是道汝云
何會旵向前問訊叉手而立師訶曰汝在此許多時
還作者箇見解旵乃發憤忘寢食至第二夜驀然徹
法源底遂呈偈曰一拳打破太虛空百億須彌不露
蹤借問箇中誰是主扶桑涌出一輪紅師笑曰雖然
如是也須善自護持時節既至其理自彰。」

【佛法真真似海深擬將蠡測枉勞心尖尖牛角翻
身出解把虛空定一鍼。】

「臨濟第二十三世東明虛白慧旵禪師海舟慈初於
萬峰機下有省遂廬於洞庭山後一僧呵其見解舟
即棄菴詣東明一日師問曾見人否舟曰見萬峰師
曰萬峰即今在什麼處舟罔然師曰恁麼則何曾見
萬峰舟歸寮三晝夜寢食俱忘偶香燈繩斷墮地廓
然大悟詣關前呈悟繇師曰老闍黎承嗣萬峰去舟
曰和尚為我打徹豈得承嗣萬峰師遂出關陞座曰
瞿曇有意向誰傳伽葉無端開笑顏今朝好笑東明
事千古令人費唾唌幸得海公忘我我濟宗一脈續
綿綿擲拄杖云千觔擔子方全付玄要如今拄杖談
以拂子擊三擊下座。」

【何處歸來宿草菴老君錯認古瞿曇一番驟雨花
容褪縹緲峰高滴翠嵐。】

「臨濟第二十四世海舟普慈禪師寶峰瑄因為師造
塔院斧誤傷足有省乃充火頭一日負柴師見曰將
棘刺去作甚麼瑄曰是柴師呵呵大笑瑄罔然師曰
是柴將去燒卻瑄遂起疑曰和尚畢竟是箇什麼道
理故爾問我是夕刻意參究不覺被火燎去眉毛面
如刀割以鏡照之豁然大悟作偈呈師師便打瑄奪
拄杖曰者條六尺竿幾年不用今日又要重拈師大
笑瑄又呈偈曰棒頭著處血痕斑笑裏藏刀仔細看
不是英靈真漢子死人喫棒舞喃喃師曰即此偈語
可紹吾宗。」

【量去量來六尺竿眉毛燒去面難看死人喫棒喃
喃舞一紙家書報萬安。】

「臨濟第二十五世南京高峰寺寶峰明瑄禪師天奇
和尚參師問甚麼處來荅云北京師曰只在北京別
有去處荅云隨方瀟灑師曰曾到四川否荅云到師
曰見法鑑不荅云見師曰見楚山不荅云見師曰法
鑑會下多少眾荅云三十師曰楚山會下多少眾荅
云三十師曰且不一般荅云本無差別豈分彼此師
曰四川境界與我此間境界如何荅云江山雖異風
月一般師豎起拳曰還有這箇麼荅云無師曰因甚
卻無荅云非我境界師曰汝不著空荅云終不向鬼
窟裏作活計師曰西天九十六種外道你是第一奇
拂袖便行後辭師師付衣拂并偈曰濟山棒喝如輕
觸殺活從茲手眼親聖解凡情俱坐斷曇華猶放一
枝新。」

【何故繁詞掃不開一拳高鑑自能裁西天外道雖
蒙記透網之鱗喚不來。】

「臨濟第二十六世天奇本瑞禪師別號煢絕問絕學
聰和尚苦樂皆心因何外取聰云只為不了又問是
非皆事因何妄承聰云錯認定盤星又問迷悟皆人
因何不懂聰云早知燈是火豈肯四方求。」

【鐘聲披起鬱多羅大地何人眼下摩領得分明燈
火意翻雲覆雨奈渠何。】

「臨濟第二十七世隨州關子嶺龍泉寺絕學無聞明
聰禪師笑嵒和尚遍參歸侍師值季秋雨寒師命烘
爐問人人有箇本來父母子之父母今在何處嵒曰
一火焚之師曰恁麼則子無父母耶嵒曰有則有只
是佛眼覷不見師曰子還見麼嵒曰某亦不見師曰
子何亦不見嵒曰若見則非真父母師曰善哉嵒遂
呈一偈曰本來真父母歷劫不曾離起坐承他力寒
溫亦共知相逢不相見相見不相識為問今何在分
明呈似師師曰如是如是只此一偈堪紹吾宗即說
偈曰汝心即我心我心本無心無心同佛心佛心非
我心復曰佛如轉輪王佛法如王命佛子豎法幢能
令邪作正囑嵒曰汝諦受持遇緣熟者智愚皆度續
佛慧命須待其人。」

【千山歷盡草鞋穿任運騰騰度好年平實商量田
地穩靈山慧命一絲懸。】

「臨濟第二十八世北京柳巷圓通菴笑嵒月心德寶
禪師先龍池幻有祖聞琉璃燈花熚爆聲有省參師
呈悟由語至半師驀趯出一隻鞋云向者裏道一句
來祖移時不能對歸堂通夕不寐逮明猶佇立簷下
師出方丈見喚某甲祖回顧師翹一足作修羅障日
月勢祖忽有省一日師持拄杖入堂曰我者杖要與
人有要底麼秘菴首座曰某甲要師曰汝要作麼曰
某甲要他鏟斷天下人舌根師以拄杖駕肩轉身云
楖栗橫擔不顧人直人千峰萬峰去時龍池祖即下
禪坑云若果如是須分付某甲可也待前迎取師乃
微笑云汝當久久執持一番始可打草去也祖後詣
方丈禮辭師乃書曹溪正脈來源付祖仍以斗笠贈
云當以此覆之無露圭角去。」

【兩片唇皮正合開死蛇忽地觸人來天明毒氣方
甦醒翹足修羅也怪哉。】

「臨濟第二十九世荊溪龍池山幻有正傳禪師密雲
和尚自方外回師上堂舉拂問云諸方還有者箇麼
和尚震威一喝師云好一喝和尚連喝兩喝歸位師
顧云更喝一喝看和尚即出法堂師便下座。」

【一番風雪一番寒寒盡春來暖氣寬者箇何勞重
舉出驛亭西去是長安。】

「臨濟第三十世明州天童山密雲圓悟禪師住金粟
時牧雲門掌記入室陳所解師厲聲曰即今作麼生
門擬議師以拳築之門頓忘前解覺有所入師知未
徹屢抑之師住天童門復掌記作萬松關偈云古路
松陰廿里長過時誰覺骨毛涼師云何不道誰不骨
毛涼門忽省脫去滯礙歸寮獨坐偶右手將左臂一
觸頓明師用處踰時師題自真讚付之有正眼從來
廓頂門歷歷綿綿續不亂之句門後出世住嘉興古
南。」

【點鐵成金一剎那髑髏見鬼奈渠何風前撲破閒
家具末後牢關掉臂過。】






宗本投機頌(終)

*** 牧雲和尚病游游刃目

  
  * 法華勺海頌(二十八首)
  * 法華後頌(十二首　附)
  * 十牛頌(三十首　初依梁山題十首　次和千嵒長禪師十首附原偈　次和普明禪師十首附原偈)
  * 四依法頌(四首)
  * 十二時頌
  * 四威儀頌
  * 蓮華十二偈
  * 和達觀大師夜行偈(四首)











病游游刃目(終)











牧雲和尚病游游刃
記室　智時　重編
侍者　超慧　對閱

*** 法華勺海頌(丁卯藤谿艸堂作)

**** 序品

「　靈鷲峰高插太虛法筵龍象此同居眉光放處吾無隱疑網興時習尚餘掩耳偷鈴笑慈氏證龜成鱉有曼殊分明唱徹陽春也獨怪無人識得渠」


**** 方便品

「　坐對青山轉不禁劫先風月浩沉沉生平罕遇真知巳老去思傾未了心定起猊床重自歎機當鹿苑竟誰深今朝不惜重相為大事因緣請各任」


**** 譬喻品

「　鶩子分明記佛身更為疑眾指前因曾憐朽宅生娛樂故誘名車設異珍露地到來無一物白牛行處自相親只今回首莊嚴路莫道儂家語誑人」


**** 信解品

「　枯木無花春暗持導師善巧卒難知只圖掃垢酬微價竟列趨庭撫令儀寶藏信非人所授貧兒卻以富為奇而今受用頭頭也信手拈來不用疑」


**** 藥草喻品

「　唱一圓音應萬機沛然甘雨夜祈祈山川遍澍同乎潤草對生光稱所宜物不自知根上下雨何曾念物妍媸窮兒取譬雖為善有似持蠡測海涯」


**** 授記品

「　兒曹踊躍似知音先把頭陀惡水淋美膳固為王者味殘杯何待主人斟掃除骨裏焦芽習放下林間示寂心成佛豈因斯日記茫茫長劫到而今」


**** 化城喻品

「　微塵劫事巳茫然具眼觀之在目前盡說此經新教
海寧知聚首舊因緣險途中息殊堪畏寶所前行慎著鞭腳底苟能通一線橫眠三界總神仙」


**** 五百弟子授記品

「　一酬一唱互揄揚笑看靈山傀儡場果爾繫珠皆小道如何垂手類空王囊錐巳露難遮掩雲路初攀且頡頏五百應真真大士頂門誰不具圓光」


**** 授學無學人記品

「　祖翁田地誰無分佛職還憑佛口宣功德林中添喜氣菩提座上藹香煙羅睺長子行何密慶喜巾瓶願甚堅究竟了知無別法二千同此一燈傳」


**** 法師品

「　高山平地有泉源何日靈山授記完演唱真乘良不易厭離濁世未為難其誰能作如來使不妄隨方豎剎竿慈室忍衣空法座難思悲願此中安」


**** 見寶塔品

「　惡世弘經事可哀必須明誓預為栽諸人未合埋頭去古佛亦因聞法來土盡凡情原自淨塔封深願不輕開獨憐無客全身荷憂色徒懸大覺腮」


**** 提婆達多品

「　未得其人荷此宗再將往事告春風求師曾亦忘尊貴乞法何嘗為巳躬器就愈思爐鞴玅經聞頓覺聖凡空君看七歲龍王女掌上明珠照不窮」


**** 持品

「　翻然起座願持經水母隨蝦每後行其奈坦途齊掉臂更無惡世獨留情大心似亦因人發小智終難見物平猛利還他師子子雙眸纔顧作嚬呻」


**** 安樂行品

「　玅法逢人作麼弘法王法式我能徵境風上下宜乎遠法見幽深未可矜安樂行中多受用慈悲室內絕冤憎勞生均有髻珠在指出神光迥照乘」


**** 從地涌出品

「　欲彰大本開情見恰有同心發此機止眾音聲猶未絕無邊龍象巳雲歸看來一任稱奇特突出應難辨是非不得折衝彌勒佛法筵誰解破重圍」


**** 如來壽量品

「　等閒覿面少相知佛壽從來無始時巧問正酬深有旨計名求跡謾多疑癡兒耐作尋常想玅藥權言歿後遺不識今時誰醒悟折旋俯仰見良醫」


**** 分別功德品

「　上苑和風度曉天芸芸百卉盡增妍一時靈鳥為之舞此際真機未易傳金屑眼中雖不著玉毫頂上幸皆旋明斯即起如來慧十聖三賢隔此源」


**** 隨喜功德品

「　優缽香飄劫外春過門誰謂等閒人腳跟不動菩提結耳朵聊聞佛位鄰有願希求行上施未知保護走家珍笑他羅漢超三界彼法何如此法真」


**** 法師功德品

「　六根原是父娘生悉見三千眼太明鳥過須彌同寶色鼓鳴忉利識天聲宣傳節拍還依調超證斯須不礙情一片法雲彌覆處玅蓮花正長芳莖」


**** 常不輕菩薩品

「　逢人且說三分話未可全拋一片心指出夜光翻按劍泣投良璧鮮知音但於頂𩕳時提點不用經文細講尋全部法華通體現當年禮拜要傳今」


**** 如來神力品

「　此經功德莫能揚普對人天出廣長巳信如來誠諦語更瞻毛孔大悲光神通示現經千歲謦欬分明遍十方珍重當時求法士更於何處覓經王」


**** 囑累品

「　頂門不惜手三摩法柄明明付囑他慈學如來母帶
吝智窮經藏莫傳訛觀根亦可談餘法選佛須知別有科不歷僧祗明底事英靈何限在娑婆」


**** 藥王菩薩本事品

「　醍醐何幸得深嘗三昧尋於四體彰重法便將輕髓腦酬恩殊愧散花香通身紅燄光明遍滿臂青煙歲月長立雪少林方可祖古今法任不尋常」


**** 玅音菩薩本事品

「　寶蓮呈瑞碧峰頭共仰真人到此遊次第快談菩薩行往來不憚道途修遐宣經法分千體明照娑婆只一漚三昧現身看所證藥王本事正同流」


**** 觀世音菩薩普門品

「　大心弘法盡超倫更有真慈示普門觀及音聲皆解脫稱其名號獨威神一毛孔裏誰無血百草頭邊總是春要識家家觀自在潮聲海岸恰同聞」


**** 陀羅尼品

「　道勝魔高自古然出頭只慮法師難經中福聚猶堪較肘後靈符莫測端一字兩言人但念真慈密義口同歡頭顱破似阿黎樹衛法藍婆格外看」


**** 玅莊嚴王品

「　山河壯麗帝王家古佛林中說法華非子正同真子慮三人總為一人差蓬生麻裏曾扶直法變奇時卻轉邪留樣古今菩薩子隨方好馭白牛車」


**** 普賢菩薩勸發品

「　百千天樂自東來象駕崢嶸覲寶臺問荅共期扶正法遊行只為拔英材一回瞻仰威無極末後慇懃語更哀三令五申勞勸發心花誰箇應時開」


*** 法華後頌(十二首　此師主法鶴林時作因從前題故附編于此)

「　閒將教網竹窗棎錦軸牙籤我獨諳諸佛出興惟為一道場證得本非三利根善自知方便少智無從識苦甘一會靈山今未散何人解折古優曇」


其二

「　靈鷲嵯峨草色青曩時法會至今惺六根清淨方明佛四法圓修必得經白象六牙勞降吉紅蓮一片費叮嚀魚龍悟去知多少江上西風打殿鈴」


其三

「　曉起山頭望白雲秋林葉落正紛紛歸來弱喪曾疑父在遠傭兒那識君較富自疑尊善逝論功未可薄聲聞諸魔戰勝平三界智鎧親披有賚文」


其四

「　止啼黃葉信非金三七思惟太苦心佳境引人從漸入寶山指我悔遲尋敢隨蔑戾貪嗔競巳信如來善巧深頂戴河沙無可報請將遺法播叢林」


其五

「　苦海茫茫未有津邪師指點益飄淪百千萬劫難遭佛四十九年真為人末後一經稱顧命現前諸子得安身名山飛錫從來往不向虛空問主賓」


其六

「　秋光清冷下梧桐古佛當陽野殿空吹角歌揚諸上善聚沙游戲小兒童青鹽白酒家家有流水桃花處處通不識誰家春最好枝頭經歲帶深紅」


其七

「　脫珍著弊念兒曹天子何曾去刈茅十二法輪三為轉百千手眼一時拋壎箎迭奏元兄弟函矢相持亦故交廣大法門難置辨雲堂鐘磬夜深敲」


其八

「　凡聖靈根不隔絲騰騰作息過平時忽拈佛字來驚眾莫怪藤條便打伊逸格機權臨濟用大人境界普賢知明州布袋呵呵笑日在街頭等阿誰」


其九

「　人天百萬集金鐘實相深談未有終茅土昔曾班法
將髻珠今直授凡庸從教劫火乾滄海一任毘嵐撼碧峰嘉會須知無聚散園林堂閣寶華重」


其十

「　大事明明不落階衣珠曠劫豈曾埋教門無此來收局我佛何時暢本懷請急回光同猛省未須著意強安排尋常幸在牛車坐最惜馳求費草鞋」


十一

「　青山綠水眼前鋪匝地春風唱鷓鴣莊子夢中方栩栩盧生枕上未蘧蘧三車門外招難出百舌林間喚不蘇待得四山相逼去鼠肝蟲臂歎芒乎」


十二

「　茫茫大塊受甄陶役役人生也甚勞醉臥他筵宜自醒棲遲火宅未為高一絲紅線將牽象三尺黃竿只釣鰲轉眼木龜何處遇滄溟無際浪滔滔」


*** 十牛頌(三十首)

相傳古梁山和尚有十牛頌惜未見也其題則存
學者能韻語多隨題描邈罔諳正旨此大病也要
非古人善巧提持之過乃學者不真參力究之過
也丙子秋病臥天童記室因揭示正意依梁山題
頌之次和千嵒長祖次和普明禪師計三十首就
正於老人本色道流期共觀焉。

**** 初依梁山題十首

***** 尋牛

「　說似一物即不中權為牛頌指朦朧牛兮切忌外頭覓只在當人猛省逢」


***** 見跡

「　三界橫奔秪者頭堂堂正體沒端白清風過處身毛豎直下知蹤免別求」


***** 見牛

「　一毛頭上識根源遍界分明體段全堪笑隨言圖畫
者那知鼻孔落何邊」


***** 得牛

「　凡同血氣體同彰得者何勞別論量觸破虛空牛本分時人不薦便生狂」


***** 牧牛

「　時中常在即為牧不必揚鞭舉杖捶錯起閒思去降伏腳頭蹉過自無知」


***** 騎牛到家

「　日用無時放過他山山水水自難遮須知不走千差境驀直騎來便到家」


***** 亡牛存人

「　牧牛覿面莫非牛認著何如放下休具眼早應知落處莫於頭外更尋頭」


***** 人牛俱忘

「　人牛本是語言分一併亡來體最親切忌便將空作解當陽自昧本來人」


***** 返本還源

「　曠劫常光本現前東奔西觸枉拘纏到頭迷悟無干我渴飲饑餐秪舊顏」


***** 入廛垂手

「　達本當人安本分忽從箇裏轉身來要人知有者般事不擊頭顱便掌腮」


**** 次和千嵒長祖十首(附原頌)

***** 尋牛

暫時不在急須尋莫待渠儂入草深滿目青山無
別跡只消回首一沉吟。

「　無端向外把牛尋秪為迷頭日巳深一度回光重省得還鄉曲信口中吟」


***** 見跡

也知隔遠苦無多只管貪程作甚麼蹄踏蹄兮嘴
連嘴明明此物更非他。

「　思量尋覓路逾多覿體分明見也麼眼快直須看腳下冷冷騰踏自非他」


***** 見牛

臨風忽叫和聲抬起頭來雙眼青業債知他填
未足歸耕隴畝望秋成。

「　把定全牛那作聲通身毛竅不粧青謾將鼻孔重新整日用原來本現成」


***** 得牛

如今處處得逢渠帶水拖泥不用除總是國王田
地上何妨村草步頭居。

「　出生入死力承渠烈性天然豈用除只為乾坤收不得至今無地作安居」


***** 牧牛

百草頭邊百億身如何得不犯纖塵鼻繩拽轉從
頭看誰是牛兮誰是人。

「　聲色堆頭看倒身了無心意觸諸塵健時即起倦來臥把柄終非仗別人」


***** 騎牛到家

露地橫眠巳到家不騎泥像學丹霞尾巴搖動三
千界還作宗門中爪牙。

「　管帶渾忘巳到家眼空天地氣吞霞饒他佛祖近不得若箇當頭犯爪牙」


***** 亡牛存人

無牛得看只看山一箇翁翁閒更閒喜有白雲相
伴住溪邊茆屋兩三間。

「　養熟牛兒豈定山橫眠鬧市也安閒一朝放去喪其偶收轉全機掌握間」


***** 人牛俱亡

皮毛筋骨蕩然空好手母勞游刃通正眼瞎驢邊
滅卻更將何物顯真宗。

「　人牛兩箇應時空一片風光本地通問著放君三十棒莫存迷悟振吾宗」


***** 返本還源

現成公案孰施功耳不盲兮眼不聾一一音聲諸
色相分明黑白間青紅。

「　大象繇來不宰功眼睛如瞎耳如聾時人怪煞多知見昧卻源頭較白紅」


***** 入廛垂手

殺人便解活人來鬣頷何妨又吒腮甘作畜生行
異類重重關鎖盡衝開。

「　恁麼人兮恁麼來無端腦後露雙腮生擒活捉無餘事秪點同流正眼開」


**** 次和普明禪師十首(附原頌)

***** 未牧

生獰頭角恣咆哮奔走溪山路轉遙一片黑雲橫
谷口誰知步步犯佳苗。

「　從他露地走咆哮頭角分明自不遙秪為馳求成自昧茫然分艸又分苗」


***** 初調

我有芒繩驀鼻穿一迴奔競痛加鞭從來劣性難
調制猶得山童盡力牽。

「　牛如狂走鼻難穿大丈夫兒好著鞭不惜當頭揮一下逢人自肯匪他牽」


***** 受制

漸調漸伏息奔馳渡水穿雲步步隨手把芒繩無
少緩牧童終日自忘疲。

「　迷時似向外邊馳覺了原來步步隨驀直看伊行去好無端執捉枉勞疲」


***** 迴首

日久功深始轉頭顛狂心力漸調柔山童未肯全
相許猶把芒繩且繫留。

「　暫忘而覺是迴頭通體堅凝沒點柔同副皮毛好珍重莫煩繩索苦羈留」


***** 馴伏

綠楊陰下古溪邊放去收來得自然日暮碧雲芳
草地牧童歸去不須牽。

「　管炤牛兮在我邊等閒放去也如然堂堂日用自隨順鼻孔分明不待牽」


***** 無礙

露地安眠意自如不勞鞭策永無拘山童穩坐青
松下一曲昇平樂有餘。

「　呼馬呼牛步自如風吹日炙體何拘青山高下渾無異卻愛溪東水草餘」


***** 任運

柳岸春波夕炤中淡煙芳草綠茸茸饑餐渴飲隨
時過石上山童睡正濃。

「　不落陰陽造化中也知春暖草茸茸是凡是聖自不識兀兀騰騰得意濃」


***** 相忘

白牛常在白雲中人自無心牛亦同月透白雲雲
影白白雲明月任西東。

「　牧牛人立在牛中出入相看在在同直下兩忘無彼此迥然頭角任西東」


***** 獨炤

牛兒無處牧童閒一片孤雲碧嶂間拍手高歌明
月下歸來猶有一重關。

「　覷破全牛喜得閒四蹄原在一身間乾坤廓落今何覓滿目青山夜不關」


***** 雙泯

人牛不見杳無蹤明月光寒萬象空若問其中端
的意野花芳草自叢叢。

「　人牛泯處絕餘蹤正顯其源不即空堪惜古人無合煞一回落草語叢叢」


*** 四依法頌

**** 日中食

「　謀道棲林下甘香不自炊為緣刪欲累乃更限中時杲日當空炤晴煙遍野馳苟心同應量五觀復何施」


**** 樹下宿

「　夜宿投何處高柯即旅亭曲肱安至樂兀坐露全形斜月雲邊度微霜葉上零楊岐吁歎意此際獨惺惺」


**** 糞埽衣

「　固是機頭物初非乞得來洗從幽澗曲拾自白雲堆手綴功何密身披暖不開此稱雞足行留與後人裁」


**** 腐爛藥

「　幻質誠如夢母矜病見侵藥原隨處是醫謾別方尋拈起都無味嘗來必稱心箇中奇特意相遇寡知音」


*** 十二時頌

「　平旦寅恰惺惺雙眼豁本來人」


「　日出卯光皎皎覿面來沒邊表」


「　食時辰饑逼人一粥罷忘百珍」


「　禺中巳無別事任騰騰行坐住」


「　日南午全體露蹈大方莫能伍」


「　日昧未何處去頂門上轆轆地」


「　晡時申絕疏親有問著毒拳伸」


「　日入酉乂兩手本不識慵啟口」


「　黃昏戍黑漆漆鼯鼠聲出東壁」


「　人定亥百事懈倒身眠由自在」


「　半夜子何面嘴大夢中同彼此」


「　雞鳴丑卻知有喚不醒棒汝首」


*** 四威儀

「　山中行古路踏來蒼蘚平相隨也雲鳥互飛騰」


「　山中住兀然忘卻人間世笑溪花無端流出去」


「　山中坐最好奇峰面一箇衲衣寒卻怪秋雲裹」


「　山中臥林風吹我華胥破忽摸著須彌枕子大」


*** 蓮花十二偈

**** 根

「　直下淤泥三尺此根誰見如船自有天然形段不許時人亂傳」


**** 絲

「　只此懸絲微胍渾然枝節之中驀地劈開一線直看透色透空」


**** 蔤

「　是種生成奇特不受世間凌壓縱教埋沒深泥依舊爪牙露出」


**** 莖

「　突起了無枝葉唯知向上而行四顧孰為伴侶同根彼此亭亭」


**** 葉

「　偃覆清波如蓋清涼四面咸乘一任風吹雨打不涉漏無漏因」


**** 珠

「　粒粒似從天降圓明觸目皆同一棒何妨打散從教翳滅花空」


**** 萼

「　文彩闇然巳彰風標卓爾獨立衲僧若也知歸笑殺當年面壁」


**** 華

「　不是曼陀羅種亦非優曇缽花覿面須高著眼當陽一朵堪誇」


**** 杳

「　拂拂來從何處依依兩鼻孔邊嗅著若將香會知君尚被塵黏」


**** 房

「　無論大莖小莖謾分凡胎聖胎箇裏全身涌出迴看處處蓮臺」


**** 菂

「　打初曾植何因究竟乃成今果咨爾現前諸子識取本生父母」


**** 心

「　咬嚼元無多子此味阿誰瞞得等閒擲向人前明眼衲僧罔測」


*** 和達觀大師夜行偈四首(附本偈及天隱和尚和偈)

星夜經行時前後步互起前步若至地後步不能
起後步若至地前步亦不起前後不至地乃能起
不巳即此諦觀之足何嘗至地足既不至地空水
亦可履空水既可履神通孰不具(右本偈)。

月下閒經行步步須自起前步不至地後步不能
起後步若止地前步亦不起前後不住地乃能步
不巳吾以是觀之足何嘗住地足既不住地空水
履無履空水履無履神通箇箇具(右天隱和尚和)。

「　日用經行時兩足因地起後足若離地前足不能起前足若離地後足亦不起前後不離地乃能走不巳以足眾觀之足行不離地詎知地性空足亦何嘗履足既未嘗履不必說神通不必執空水堂堂法界身任運本來具」


「　日用經行時足地互忘起足若有地念足應計地起地若有足念地應覺地起足地因兩忘經行乃不巳吾因發明之心忘不見地心忘不見地空水斯可履空水雖云履神通聖凡具」


「　日用經行時步無定相起後若有定相云何向前起前若有定相云何復後起前後無定相履地乃不巳吾因發明之活步攝死地活步攝死地空水一道履空水一道履法法圓通具」


「　日用經行時步無步相起步若有步相未步相何起未步本無相巳起同未起巳起同未起無起亦無巳吾因發明之步步無生地步步無生地空水誰見履空水不見履神通贅言具」



病游游刃(終)





















*** 自敘

茫茫大塊載我以生勞我以形息我以老佚我以死死
果佚乎釋迦老子以生老病死總目之為苦諦三乘聖
人之出世皆因厭苦而修道修道而證滅證滅而後生
死空乃知浪死非佚之道矣其故何耶一切有情所感
之身福業雜糅捨此則趣彼想高情下流轉生死之途
正如轆轤不息豈一死而即了局哉繇是觀之吾人莫
不有身則莫不有生死之大病是病世醫拱手除佛莫
療其或不諳病源妄修藥劑則為戲論也明矣設有誤
服他藥至於宛轉躄地而莫救可不哀耶余自謝俗汲
汲於東西南北不遑安處者無他博問先知審此病源
而巳故十餘年之游謂之病游又十餘年間一身恒病
以病而畏生死愈切每抱病而游不以病而不游游者
何務求好色香藥於良導冀差我此病也於是所寓非
一人所感非一境磨礱砥礪所造日移不覺咨嗟詠歎
之音生焉雖咨嗟詠歎非有意於語言文字也撥草瞻
風登山臨水直發病游之心志初不自知耳噫窮途往
復寓事攄懷興味蕭然于斯可見若夫侍嚴師值畏友
錐劄命脈攻擊病本有時瞑眩而憤悶有時慶快而踴
躍一按指間身相不移大病了無覓處豈語言文字所
可形容者哉亦俟夫病可者得之言外云爾。

時
崇禎庚辰歲夏五月述于破山禪院之西軒。








*** 病游初草目錄

  
  * 壬戍歲習禪破山寺作(十首)
  * 梅影(十首)
  * 過錢處士月下觀潮(二首)
  * 侍雪柏老人飯錢履之文學幽吉堂步韻(二首)
  * 早秋
  * 日暮
  * 贈季善長處士
  * 花山寺
  * 寓花山送空林遠公
  * 杪秋登華山友人讀余法華頌有作見贈因以酬答
  * 晚步金井菴晤處凝友人
  * 渡湖口占
  * 舟至臨平送同行法侶之雲門聽講
  * 凍雪
  * 春遲
  * 次韻友人雪梅
  * 早春送段峰同參還黃山(二首)
  * 金粟解制送純一禪人禮五臺
  * 留別發光同參
  * 過中峰
  * 題西施梅
  * 春日酬諸友過訪
  * 贈湖上居主人
  * 贈戒雷震公(二首)
  * 讀經花山答竺塢主人見寄
  * 張興公不歸園
  * 湖上吟(四章)
  * 新夏登虎丘(五首)
  * 藤谿禁足答同人化公見寄(二首)
  * 山霽
  * 雨後望南湖有感四章
  * 寓明州福泉山值雪柏和尚忌辰追念法乳作偈(四首)
  * 明州福泉山早秋寄懷吳門同志(六首)
  * 酬孫化初見懷
  * 舟中望虞山
  * 秋日寄梵菴友人兼簡孫化翁
  * 弔花山戒堂師(有序)
  * 賦得人閒桂花落
  * 秋日看西山出雲
  * 雨夜集龍樹菴兼送鄭季真還洞庭
  * 天宮寺玄若機公掩關過贈
  * 詠雪
  * 繡水比丘願公乞挽母辭
  * 冬日臥病寄訊玄微師
  * 巳巳除夕病中
  * 庚午元旦
  * 侍金粟老人赴閩黃檗山結夏(有序四首)
  * 辛未春掌記育王喜堂頭老人赴元公黃司理請住天童山
  * 育王山解制
  * 送唯一潤公之武林
  * 偶過鄰菴主人餉以筍茗
  * 送梅冰
  * 上虞道中值雨
  * 梁湖放舟
  * 東關夜泊書所見
  * 育王歸酬素純法師見懷適越值雨之作
  * 答素師
  * 贈善士
  * 初夏扣玄若機公關再和前韻(二首)
  * 同人化公掩關聚奎塔鶴林法師方丈
  * 夏日寄酬古津同參(二首)
  * 題秀水興善寺呈玄微老師
  * 病出天童留別空林遠公
  * 天童山中寄慈門同參
  * 梁湖道中逢爾戒
  * 西湖宗鏡堂晤江似孫出示所輯僧史
  * 宿徑山化城寺
  * 東坡池謁雪庭大師出示詩畫
  * 聞趙君平舅氏訃
  * 過龍樹菴和戒雷諸友結夏閱台教之作
  * 秋過陳含赤齋
  * 冬行(十首)
  * 和時中友人十客吟
  * 孤竹蓑笠翁獨釣寒江雪為雪舟禪衲賦
  * 陸葆翁偕姪君求見訪坐雨晚歸
  * 春日晤趙公安表弟言及疇昔
  * 酬張尊生問初機入道之什
  * 乾元浪公自天童來破山
  * 蓮涇尋戒雷諸友時玉蘭盛開
  * 鹿山養病自感
  * 浪公別我鹿領度夏於婁江偈以勉之(二首)
  * 斷石弟冒暑過嶺
  * 石奇兄同賀九寺休夏旋即言別賦以志感
  * 早秋抱病出山與戒雷培風二公夜話貝葉齋時震公亦在病中
  * 秋風
  * 憶山中叢桂
  * 夜起
  * 蟋蟀
  * 燈下草蟲鳴
  * 乞鄰竹
  * 茶聲(二首)
  * 秋寒
  * 賀九寺秋集
  * 喜山游大風得霽
  * 山行
  * 落葉(二首)
  * 聞砧(二首)
  * 曉讀
  * 觀穫
  * 宜舫
  * 蟢蛻
  * 蝶影
  * 聞琴
  * 無菊
  * 秋夜
  * 中秋前二日同戒雷葦浮諸友坐月白公堤
  * 中秋對月作
  * 入山書寄震公(二首)
  * 壽恒宗老宿
  * 有客夜過扣關貽詩
  * 早雪
  * 冬日過支遁北峰寺
  * 癸酉除夕風雨達旦拈示二偈
  * 早春答空林遠公見懷
  * 春日還破山逢舊友
  * 送培風慎獨二公禮育王舍利新昌石佛
  * 示持經者
  * 題古井
  * 虞美人花
  * 聞時中兄弟在湖上寄此
  * 答友人看新綠見懷
  * 送友陽羡休夏
  * 臥疾吳門寄山中同參(一首)
  * 病中口偈(十六首)
  * 病中自警八事
  * 金閶倪明之吳秋厓放舟石湖扣箇中事拈示七偈
  * 挽婁江鄭仰疇居士
  * 題法華鐘
  * 贈宜脩禪丈
  * 看朱魚
  * 題舜井
  * 古錢詩(有序四首)
  * 四維寬公掩關爛溪冬日過晤因談住山
  * 將入浙示賀嶺勿枝(二首)
  * 緇友葦浮篤志學詩更字漸于索言因勸讀古
  * 賀九寺元日雨有懷
  * 過乾元菴贈愍度老宿書雜華
  * 樵雲詩贈陳時卿文學(二首)
  * 宿餘杭許氏山房
  * 友人慈築招登石盂山(二首)
  * 皎菴贈惺慵開士
  * 介山夜集
  * 冬日還琴川宿慎泉居士齋贈施圓覺
  * 賀九寺除夕
  * 元旦
  * 素純法師赴高丘菴講圓覺
  * 看新泉
  * 題畫
  * 暮春答友見訪山寺
  * 丙寅歲與達澄淑之二友寓明州福泉山度夏因尋用剛禪師白雲窩舊隱
  * 送淑之賢公結茅鍾山
  * 登雪竇山偶題(八首)
  * 花山十八詠
  * 丙子秋寓餘杭山有持古德法師曲水菴八景索題
  * 庚辰夏重登維摩金粟
  * 堂坐中感出家緣起憶雪怕老人(六首)
  * 重過頂山寺(有序四首)










病游初草目錄(終)

牧雲和尚病遊初草
東吳　毛晉子晉　編閱
鄂州　記室智時　較訂

*** 壬戌歲習禪破山寺作(十首)

余自戊午脫俗霑雪柏老人法益心期超世往往發
之偈言後出山行腳染大病悔心生并他作悉付丙
丁(即殼音草)友人見之私為余記其一二此十偈本壬戌
呈老人者因以冠焉。

「　十方法界淨蓮華瞥爾情生萬劫差豈是拋綸徒設餌由來打艸為驚蛇波澄覺海隨形現光暗靈臺觸境斜自古傳燈法王種相逢漫喚野僧伽」


「　一亙晴空發亂華翳根未拔見成差隨流甘作曝腮鯉入法寧知鱉鼻蛇衲被曉寒殘月上經窗晝暝過雲斜入廛最憶圓通主終歲獃獃坐落伽」


「　擬將空果覓空花逐妄生情事轉差細嚙枯藤侵二鼠深眠暗室護三蛇桃源花放春風暖龍澗泉翻莫雨斜若個塵中能作主相攜石上轉楞伽」


「　空空丈室雨天華語默窮來多少差鏡裡有頭須悟影杯中無物謾疑蛇錦鱗直透龍門險香象寧遊兔徑斜堪笑當年饒舌者故將閒姓問僧伽」


「　有喻難栽石上花癡兒費力路終差修持盡說調狂象進步誰拼觸死蛇三徑雨滋苔蘚厚中庭月映老松斜濤音不解雙眸聽空負芒鞋到洛伽」


「　淤泥曾見產蓮華在染休嫌底事差幻翳初蒙驚杌鬼浮塵一破笑弓蛇山中古木多卷曲世上風波曷正斜撒手超然三界外有誰拘束野僧伽」


「　樓閣門開遍寶華重重帝網色千差笑他象骨拋毬子何似疏山握木蛇孤錫為乘煙水興扁舟每繫荻蘆斜普門不識誰應度盡日洪波涌洛伽」


「　不移荊棘現曇華衲子行藏也大差曉日過林奔鹿豕
春雷動地起龍蛇青山一見情如故鳥道重攀路似斜嗟我童蒙夙何幸得來石上近僧伽」


「　一從靈鷲始拈花世異人頑日見差凡骨駕言超佛祖癡心寧顧混龍蛇華亭授法煙波渺少室安心雪嶺斜千載遺風一回舉不教景仰古僧伽」


「　從來三界若空花起滅無端總是差力致翻騰真燒尾身能斷續是靈蛇滄江水落雲根露沙漠風高雁陣斜本色住山君不見虎溪安坐老僧伽」


*** 梅影(十首)

「　初看渾似物擬折又非梅有眼難為辨相看作麼猜」


「　彷彿枝頭白依稀戶外斜與君清味合永夜尚咨嗟」


「　真際半輪月窗前幾樹花夜深人不管一任自橫斜」


「　得意便相親何須論假真那堪北窗上橫寫十分春」


「　淺淡自徜徉橫斜不點粧鐘殘隨月去狼藉一庭香」


「　萬卉總塵氛高閒獨讓君疏疏清冷骨月到自成文」


「　雪裏橫無影燈前微露花天生靈種異孤骨傲煙霞」


「　忽覺香風遍因知梅影過無端山霧起依舊入煙蘿」


「　一回沉綠水幾度到疏窗幽意無人會空教來去忙」


「　瘦骨插銅瓶疏枝橫石壁山儂睡不知醒來將手摘」


*** 過錢處士月下觀潮(二首)

「　廣莫纔臨錫青山不見廬潮生低樹暝月上遠村孤岸艸魚驚逐庭陰鳥亂呼誰知塵外客玄覽得跏趺」


「　向息青山樹爭知長者廬市聲臨野盡海色到門孤夜靜帆何適人閒犬自呼翻憐明發去斯景憶跏趺」


*** 侍雪柏老人飯錢履之文學幽吉堂步韻(二首)

「　城市開幽築情分野壑中檻侵疏木秀簾映落花紅飯訖三杯茗詩成一榻風高懷何所似白日轉長空」


「　隨錫尋高士因登丈室中最堪幽吉處不染市塵紅鄰鶴鳴清晝庭花落晚風焚香還晏坐相視語言空」


*** 早秋

「　岩居不解秋忽見庭飄葉無端一交臂卻分雨時節午夢咽悲蟬晨鐘扣落月雲邊有深意欲語向誰說」


*** 日暮

「　牧笛遠歸市禽聲低過門一腔閒意思盡在夕陽沉」


*** 贈季善長處士

「　聞君閒寂意久自遠紛譁雅道存摩詰清風繼伯牙援毫生石樹撫軫笑庭花寂寂衡門下頻來許結跏」


*** 花山寺

「　幾樹庭松帶古鴉共傳支遁晉時家只今千載人何處遙見山頭尚吐花」


*** 寓華山送空林遠公

「　芒鞋緊峭出松廬越水吳山豈定居三問曾遭金粟棒孤遊宛似赤梢魚春風吹錫徐徐轉花氣侵衣步步如相送石橋還一顧蓮峰蒼翠插空虛」


*** 杪秋登華山友人讀余法華頌有作見贈因以酬
答

「　秋山樹樹葉飛黃短策行行石徑長到寺不孤清夜與挑燈喜接故人光所慚珠玉篇相授多恐瞿曇意未當試與憑欄詢石丈可能點首慰余狂」


*** 晚步金井庵晤處凝友人

「　半扉斜日靜草草過君時言笑皆能雅清貞不獨詩煮茶鐘動戶閣筆鳥歸枝一曲清溪路寧無去後思」


*** 渡湖口占

「　我方提笠欲過湖舟子帶笑遙相呼指言今日風色好舟錢不計有與無登舟坐平帆即起瞬息湖光來百里不知所歷蒼山根幾許人家在煙樹」


*** 舟至臨平送同行法侶之雲門聽講

「　野鳥高翔雨歇林同舟分袂果何心所言唯是衣珠貴但去勿驚寒月侵岸白蘆花酣雁夢秋清江色冷人襟囑君短策須牢把路入雲門滑更深」


*** 凍雪

「　因風吹落千巖上依舊風吹竟不開老樹巢傾喧鳥雀孤城雲幔隱亭臺偶凌晴月還交潔暫炤寒曦未肯灰直待普天春意轉自成活水下谿來」


*** 春遲

「　與爾似無約斯時意必還竟先何處柳忘卻此重山雪偶開晴色峰猶雜燒顏忽聞遷樹鳥啼入小溪灣」


*** 次韻友人雪梅

「　隴畔孤芳不自標敢將顏色類瓊瑤夜來偶被青山雪拶出寒香滿院飄」


*** 早春送段峰同參還黃山(二首)

「　春寒漠漠春陰垂江村正及梅開時問君辭我將何之願杖履還遲遲他山途遠何必歸」


「　天都峰高青鬱鬱仰面令人望不極君今拄杖欲重登為憶松間舊茅室茅室經年人不歸庭餘虎跡苔生扉君若見兮心莫非峰上閒雲仍舊飛」


*** 金粟解制送純一禪人禮五臺

「　金粟峰頭燒痕綠啼禽兩兩來幽谷阿師把杖欲出林雪水漫漫浸雙足負卻梅花一段情心心只望臺山行臺山風月亦何遠莫被文殊換眼睛」


*** 留別發光同參

「　草碧春流漲余將詢水程別殊難此際誼乃自三生分手看煙暮移舟向月明幸同存古志不苟片雲盟」


*** 過中峰

「　一徑緣蘿上群峰此獨陰短墻能隔世野竹自成林閣靜留人坐崖寒遲鳥吟石潭相對處幽意更深深」


*** 題西施梅

「　繁英疏幹暗藏春開向東風態轉顰炤水似矜傾國貌倚窗不異捧心人苧蘿溪冷香魂斷吳越宮深草色新千古芳顏今再見投詩殊恐眾花嗔」


*** 春日酬諸友過訪

「　萍跡無常寓枯懷畏見人頗思聞諒益深欲晤言頻俗貌都宗假虛襟共托真今朝過溪上夫豈為觀春」


*** 贈湖上居主人

「　久夢湖光勝何期此日尋夕陽紅滿棹春水綠浮襟籬接平疇曠門當野樹陰從知靜者意不減臥雲深」


*** 贈戒雷震公二首(時問寓花山)

「　孤雲飛飛與日俱馳人生失路一何傷悲青山之顛可以委蛇每對吾子春生兩眉含光銳志蕭然其儀方今何時煙艸離離長嘯出門山犬相隨春風逮半繁花葳蕤天空神放賦詩亦宜凡百君子貴有所持」


「　盤溪深處白石齒齒上偃蒼松下渟流水唯此流水君心可比契闊相見淡然而巳依依山堂竺文在几飛鳥啼花松聲引耳感此春陽百物俱美謦欬清風凌越前軌並坐峰頭看閒雲起」


*** 讀經花山答竺塢主人見寄

「　孤雲雖依山之顛有時能下山之腳我公見之雙眼青此意悠然匪無托琅玕自種羅小窗世事從教付秋壑高原紫茸昨自釆念我野人乃分酌詎知野人百無取短策年來甚蕭索松間細誦月明詩繞樹南飛感鳥鵲多君遙惠金石聲引領孤峰煙漠漠」


*** 張興公不歸園(其園不事營構取乎自然)

「　不歸先生達而野醉裡作詩仍自寫吳門山水古到今竟竊為園不酬價有問先生以何術撫掌答云我用假以其假故不我歸且以假故歸我也春風溪上烏角巾一段青藜手中把傲睨笑彼風塵兒未有閒情來樹下我亦天涯旅泊人下無卓錐上無瓦徑欲相攜剖一塵遨遊無邊春」


*** 湖上吟四章

「　飄飄湖上去風微水鱗鱗如何無花處而見無涯春冷
然發長嘯響落青蘆濱」


「　湖光雖無窮入我雙眸青扣舷喜徘徊雲在波心行同舟忽一笑萬象非徒形」


「　鳧鷖狎何之漁人網俱開遙看孤城曙勃勃多飛埃應有同心者旦暮乘桴來」


「　空波淡無言靜思如有關我非蘆中人所往亦何艱羡彼平沙鳥高飛遂知還」


*** 新夏登虎丘(五首)

*** 禮隆祖塔

「　短塔山之畔萋萋艸沒階燈光傳巳遠靈骨豈終埋睡虎爪牙伏名丘靈水匯法音誰更演黃鳥口喈喈」


*** 尋清遠友人

「　所謂伊人在遙遙隔一津杖藜來自晚山葉碧勝春塔影居然古客遊時見新隱扉何處是欲向白雲詢」


*** 可中亭待月

「　正可斯時上平臺人巳虛直須光盡吐始不坐孤余翠瞑煙如浴亭寒石共居冷然還起望高壑夜鐘餘」


*** 平遠堂坐雨

「　曉雲飛不定山樹忽沉蒼寒入裳衣薄溪深耒耜藏目難窮遠際鳥或度空荒坐久餘情肅泉聲如在堂」


*** 第三泉觀魚

「　洋洋仍自逝不入校人庖泉冷視為宅萍香或作肴戲波常獨往偶鬣若忘交千古濠梁意猶然在石凹」


*** 藤谿禁足答同人化公見寄(二首)

「　寄形雖共此青山詎及山雲解往還木葉自交長夏茂蓬心一若素秋閒枕邊文字時忘玩樹裏煙巒意所關好是同聲惠佳句頓令笻策欲追攀」


「　虛堂隱隱隔籬門永日徜徉步履尊春度藤陰多積澗雲開山影自來軒忘機可並鷦鷯適有夢寧非蝴蝶魂幾度夜窗明月上孤懷曾憶共君論」


*** 山霽

「　曉起東林霽開軒雙眼明空青剛映日寒綠忽啼鶯幾處風泉亂一聲山磬清支笻修竹下領得最閒情」


*** 雨後望南湖有感四章

「　空山積雨平湖水多瀰瀰揚波欲汩我禾禾根在泥云如之何」


「　相彼狂波匪隄曷防嘉言君子匪斯曷臧言念伊人中心孔傷」


「　吁嗟水矣不忘其深胡為人也而狡其心狡心災人無乃自侵」


「　彼心既狡于理奚贖乃矜乃省我誡我勗他山之石可以攻玉」


*** 寓明州福泉山值雪柏和尚忌辰追念法乳作偈
(四首)

「　的的西來意明明會者稀直饒擔荷去早受路程譏浪舞龍門險雲橫鳥道微永懷冰雪老此日露全機」


「　秋雲抱靈樹微雨淨花臺將候虛空體冥隨眷想來虎眸含水鏡鶴骨蛻風埃小子持盂杖追吟亦快哉」


「　不更懸師照分明在目前愧無三句語聊炷一爐煙涕拜雖空憶婆心必見憐長吁難雪恨鼻孔昔遭穿」


「　世妄謂渠死我觀初未生死生留不住木女夜吹笙古澗清風在虛堂冷燄明其誰陳法供萬壑奏松聲」


*** 明州福泉山早秋寄懷吳門同志(六首)

「　秋風到蓬戶小雨亂飄絲良以君能詠詎關人見思露涼蟬欲化樹老葉先辭尚記蘆花艇月明同泛時」


「　念別猶彈指冷然秋又過山青堪作夢心死更無波知我能乎幾如君較未多何當對詩硯一笑響青蘿」


「　領取華亭意孤舟天地寬別君今幾日秋艸露漫漫坐對山無盡閒題竹數竿懸知曲肘臥心與暮濤寒」


「　亦向青霞住秋聲應早聞樓登中夜月衣卷數峰雲遠
志將奚適孤風每壓群蕭蕭林社晚期子振清芬」


「　昔以微蹤念飛書遠過江勝遊悲自負秋緒更難降雨歇泉流樹宵清月在窗扶笻立松下巢鶴影雙雙」


「　青眼看人面多君有遠情山思空手乞雲欲並鋤耕野寺一回別西風隔幾程念之成不寐纖月上峰明」


*** 酬孫化初見懷

「　麥穗初黃稚筍青與君從此得論心只今莫謂都如夢千古清風在竹林」


*** 舟中望虞山

「　入眼還如故蒼然秋色深愛君高古意契我寂寥心日夕羊牛下峰寒松柏陰自嗤成野鶴不眷舊巢林」


*** 秋日寄梵菴友人兼簡孫化翁

「　一錫凌然挂碧峰笑談相得白眉翁天高海色看無盡庭暗雲光掃不空把臂每同宵步月省心何待曉聞鐘會須領此秋來意萬壑初生剪葉風」


*** 弔華山戒堂師(有序)

師生平好義襟度高爽卓錫蓮峰一以恢新支公舊
業為心見同儕能詩習經者誼尤篤將逝以願中止
歎曰世鏡花也身水沫也誠無久駐容再來也囑弟
子三日後當以遺骨付火大拾灰散於峰顛毋瘞土
礙常住地余弔之日值風雨大作。

「　蓮華峰上白雲秋風雨凄其萬壑浮誰謂影堂師不在卻悲支社願空留可無世想緣遺骨或有朋情念舊遊徙倚石橋重悽歎淙淙野水向人流」


*** 賦得人閒桂花落

「　本亦自開落初非有待人若為香到地忽與意相親山夜靜若此澗扉誰作鄰婆娑孤影下幽壑領餘春」


*** 秋日看西山出雲

「　倏焉凌一片蒼嶺遂紛披以入當秋眼彌深若幻思將飛如欲斷仍合令人疑或有為霖意端期在此時」


*** 雨夜集龍樹菴兼送鄭季真還洞庭(得秋字)

「　此晤伊誰訂高齋適共遊燈延無盡夜雨送欲殘秋靜想悲何寄同聲賴有儔倘餘縹緲夢炬與渡江頭」


*** 天宮寺玄若機公掩關過贈

「　十月霜花始見冰君心初不乞人寧一關聊設收吾足萬象從教自轉經客有過門輕未面詩于靜養句皆靈可中消息無須問竹影秋聲日在庭」


*** 詠雪

「　經歲不常下冬窮始見零響空疑弱雨飛壑巳吞青冷極風翻定雲同日不形嚴威似難抗蒼竹俯于庭」


*** 繡水比丘願公乞挽母辭

「　吁嗟兮願公卓錫繡水邊手芟艸茅營數椽大都不作自栖計為安母氏藏修焉母子相依同學佛六時蓮漏聲無畢公若得閒仍註經獨坐明窗翻古帙吁嗟兮母雖閨闈曉聖言凡作佛事不以慳見兒作偈每欣誦誡令深進追前賢與兒並絕攀緣想未肯朱門暫來往家嘗飯飽度歲時一方聞者靡不仰吁嗟兮茫乎浩浩陰陽移鄰人窺髮解有知一旦異香生臥室阿母脫去蓮華池我師自茲失其怙悽感庭闈唯獨步鳥鳥畏聞中夜啼白雲怪向寒空度吁嗟兮西方聖人有範傳出家兒必剪愛緣於師豈實愛緣重特傷母德無由鐫我曾西風扣師戶聆師始末潸然訴意嘉如母世所希遽棄閻浮何以故吁嗟兮斯人巳逝惡可追勞生同夢誠足悲大塊茫茫醒者誰」


*** 冬日臥病寄訊玄微師

「　溪櫐層水野積陰蕭蕭雪霰打疏林與師契闊何多日使我懷思若此深喜得一茅移在近無端雙豎忽來尋勉封尺紙呈寒信佇待春風惠好音」


*** 已巳除夕病中

「　清夜從來艸艸過動人無奈此宵何自燒殘燭陪孤影
強作高吟坐病窩澤下有泉甘我困水中擇乳讓于鵝涅槃堂裏禪如是懶把安閒法再歌」


*** 庚午元旦

「　霜空將曙氣冥冥起視猶懸三五星盡謂此時交歲首還從何處見春形江山帶雪皆呈瑞草樹消寒欲露青獨有孤峰窮乞士依然蒙褐坐茅亭」


*** 侍金粟老人赴閩黃檗山結夏(四首有序)

山有九潭十二峰為斷際祖脫俗道場　神廟時相
國臺山葉公請賜全藏建大閣供奉留詩山中老人
依韻拈提示諸衲子因追和寫茲山名勝紀一時法
會云。

「　千峰影裏古檀場縱目壺天自一方閣迥煙霄藏梵字殿迴雲壑坐空王層潭噴練飛流遠列嶂排青引秀長信是翻騰龍象處不孤千里一葦航」


「　重巒蒼翠幾迴盤到此方知宇宙寬庭樹未嘗聞雪覆岩房常自帶秋寒香爐日射煙紋直屏幛雲籠石影端無限其間好風景晴陰不礙往來看(香爐屏幛二峰名)」


「　群巒靈異探無窮幾陟崔嵬御冷風竹霧有時生白晝溪雷經歲響晴空夜深虎嘯寒崖黑月落僧看遠燒紅因憶當年黃檗老全機猶露海山東」


「　石橋大樹布涼陰旛影高懸最上岑山鳥來時人不識潭龍隱處世難尋一聲清梵風何度千古名巒氣未沉九夏試看行祖令當陽棒喝指同心」


*** 辛未春掌記育王喜堂頭老人赴元公黃司理請
住天童山

「　正法眼藏瞎驢滅河北宗風得大行共仰剎竿標揖讓(亭名)故多龍象遶長庚(樓名)瑞徵池面萍浮錦令轉峰頭花放晴應祖高風儼然在欣看一棒振家聲」


*** 育王山解制

「　大家相聚鄮峰頭九十春光共唱酬不識而今甚時節
又扶笻杖恣清游」


*** 送唯一潤公之武林

「　天童祖道幸重光君去他山道路長莫謂六橋春巳盡餘花湖畔尚留香」


*** 偶過鄰菴主人餉以筍茗

「　深松斜日扣精廬茶筍相留道味餘直令齒牙忘不得柴門分手更踟躕」


*** 送梅冰

「　漠漠煙林曉俶裝問君君欲渡錢塘相逢莫冷窮途客儘有奇詩滿布囊」


*** 上虞道中值雨

「　雙雙黃犢綠楊邊牧子披蓑耨遠阡彼此相忘情自得滿途風雨滿江煙」


*** 梁湖放舟

「　麥浪風翻遍地黃平堤遠水接天光客行日暮歸何處遙望青山放野航」


*** 東關夜泊書所見

「　尋常眉目假衣冠一曲清歌舞袖寒坐立燈前客無數何人眼不受渠瞞」


*** 育王歸酬素純法師見懷適越值雨之作

「　越國青山舊揚帆試一稽得風從所適蒙雨未為悽海鳥沙常立江花煙欲迷此時悲不共春滿若耶溪」


*** 答素師

「　好音三月與君違憶著仍從舊路歸溪樹巳孤花若笑庭陰及見鳥于飛再賡白雪分蕉葉共對南風坐竹扉若問明州別來意彼中早巳換春衣」


*** 贈善士

「　君家住在金閶西素風清德勝幽栖雞鳴禮佛看門外來去人聲似馬蹄」


*** 初夏扣玄若機公關再和前韻(二首)

「　棲遲遑問萬山冰一室幽深自可寧即此人皆不見處好持佛所未談經花枝雖淺春無盡晤對靡儔石亦靈近日南風傳夏令想兼疏雨夜來庭」


「　兢兢戒足履淵冰昔者其馳今且寧插艸天標吉祥處雨花人讀古皇經新筠放節芊芊秀老樹敷陰葉葉靈宴坐於中知自得了無餘事雜方庭」


*** 同人化公掩關聚奎塔鶴林法師方丈

「　只此袈裟方丈地便是當人住足處寢斯食斯宴坐斯動止綽然有餘裕鶴師昔日據此室曾為人天談妙義未了公案殃及誰爰有君家能繼世扶搖歸來六月息繞岸荷花動香氣青山一片來屋西堵波層影當軒樹寶鈴鎮日和風鳴蓮漏入夜惺客寐圓光洞徹無外中景物眉端宛然具竹籬之畔時經行村南煙林若圖繪四十九年無一字箇中不著西來意君於談笑謦欬閒獨露全機匪文句嗟今之人目多昧阿誰識此關中事相見無殊啟口差白首茫茫無本據五濁誓入先覺心娑婆持經靈山記三載期君于要津放開一線拯是輩」


*** 夏日寄酬古津同參(二首)

「　鹽官古佛地聚首幸于斯萍跡原無束秋風各自之所矜多病際能免故人思長日清陰下頻看舊寄詩」


「　此身同一寓南北定何時四海雖云友參依得共師抱貧嗟獨立言志憶相知逸翮今安適南書空遠馳」


*** 題繡水興善寺呈玄微老師

「　參差祗樹碧煙重清梵泠泠出此中碑讀宋梁傳往事村餘桑梓識新豐雲霄殿閣登來迥水月軒窗坐處同今古傳燈應未間隔溪漁火夜深紅」


*** 病出天童留別空林遠公

「　君病留山我病行病中不隔弟兄情未須南北愁拋擲此道還期共主盟」


*** 天童山中寄慈門同參

「　等閒相見又無事唯是不來還憶君乘便山頭通一信同風千里自應聞」


*** 梁湖道中逢爾戒

「　西風吹袂涉長途故友俄逢覿面呼笑問到來何處所青山疊疊是梁湖」


*** 西湖宗鏡堂晤江似孫出示所輯僧史

「　憶別春雲上相逢又水濱湖空煙近午山靜寺如晨古錄文重續高僧面再新願言無彼此同是法門人」


*** 宿徑山化城寺

「　落落雙溪古化城到來龍象息馳情竹分蒼徑流雲冷樹湧瓊樓聚鳥鳴全藏手鐫文彩露一花心放祖機明君看水碓何人踏盡夜空山不住聲」


*** 東坡池謁雪庭大師出示詩畫

「　朝陽峰頂帶秋寒茅屋相依歲月完綠竹掃窗時換影白雲觸石忽成團偶拈塵尾千山伏獨唱獅音眾籟殘信筆畫圖攤不盡東坡池水蘸應乾」


*** 聞趙君平舅氏訃

「　大野飄風忽地來天摧梁木使人哀空遺冠履承南渡無復文章落北台艸向秋生封讀院雲隨路起暗泉臺宴居欣佩朝聞旨處順安時大夢開」


*** 過龍樹菴和戒雷諸友結夏閱台教之作

「　老樹傍菴起托根非括蒼虯枝競分蔭宴坐如蒙香斯林問誰闢朋來多遠方詠詩匹齊貫作賦凌高唐豈唯談妙師追武無徬徨伊余祇此躬蓬轉何所將是中曾把臂談笑初未忘今來對芙蓉秋水漾虛廊三生匪期待一飯明家常緬爾雲在山悠然魚逝梁目擊斯道存今古俟誰昌薄暮秉高燭衲衣覺深涼征人不自息空悲宵路長詎知吾輩觀足底皆周行微言苟生慮大道終茫茫願言靈鷲花拈出同芬芳」


*** 秋過陳含赤齋

「　坐見西山來爽氣衡門之下記曾臨三年浪跡秋雲遠此日開軒暮雨深偃蹇共忘浮世事棲遲實獲古人心曠談偶論吾無隱叢桂幽香滿舊林」


*** 冬行(十首)

「　殘冬餘十日窮子趁舟行轉眼故山失迴看剩雪明岸低鴻雁字風急布帆聲此際中流坐悠然見古情」


「　衰柳青猶未寒塘曲且長何爭旬日住卻借一葦杭白石新知少青山舊誼忘殷勤咨短策應逐片雲行」


「　率土安歌擊余生非不辰自矜無善術所以抱長貧野寺慚留我山茅肯貸人飄飄湖海上宛似一窮鱗」


「　悾悾何不信惘惘且非愚或以膠投漆堪給我喪吾海鷗機不近梁雉色難圖喜是生平慣重寒在道途」


「　只此南遊志翩然無夏冬三登懷老宿千里陟層峰途路冰霜厚江關煙水重辭吳還適越底事告誰儂」


「　孤蹤隨旅寓畏值是陰霾有骨寒頻戰無朋病與偕步趨曾不異形影似相乖極目桑榆晚悠然動所懷」


「　久焉疏世愛跡巳落江濆不謂遠遊感偏于茲日紛誦詩空陟岵懷土但看雲無限悲涼意逢人未敢聞」


「　八十尚行腳吾宗有典型若將傳不習空具骨無靈晷短程難計天寒席不寧似輸溫飽者高臥笑伶俜」


「　遠道固常涉冬行未可言朔風朝動地積雪暮飛原乞食村煙斷投荒山月昏了知皆我分不作路難論」


「　芒鞋日巳邁鄉似入無何物尚看來古方言不辨多參差雲岫影空闊海天波俯仰忻相得臨風一嘯歌」


*** 和時中友人十客吟

**** 客山

「　雲鳥日來去青山不礙人棲遲良有託登陟豈無因夢寐見苔壁行藏近隱淪振衣千仞上極目笑風塵」


**** 客水

「　飄泊渺無際滄波處處寒星霜愜鷗夢歲月老漁竿問
世津何在為家水亦安江流行不盡相對日漫漫」


**** 客舟

「　塵土欲何邁扁舟海嶠青自將孤影載若借一枝寧不繫無殊客同浮轉笑萍乘桴非所願隨分泊漁汀」


**** 客寺

「　香剎白雲抱古今從所居覓波曾笑鹿彈鋏不求魚坐臥窺清範春秋簡竺書曉鐘還自省塵夢看來虛」


**** 客雨

「　朝雨從何至客懷當久枯稍霑衣足潤時響物應蘇野館遲孤屐長林列畫圖故園何處見千里緣平蕪」


**** 客雪

「　植杖同雲下千山一色銜孤光交役面寒氣撲重衫鄉國何從辨行歌自不凡飢禽休更覓仰止是蒼巖」


**** 客貧

「　錐立曾無地論貧莫客雙笠飛同野鶴囊淨一秋江弧矢志無易谿山足盡降相逢憑爾汝兀傲自成腔」


**** 客吟

「　羈思未能吐嗟咨巳再三夜缸虛照影鼯鼠靜窺談幽響雲難遏中情客不堪吟成還兀坐一字若無諳」


**** 客夢

「　旅次忽成寐霜寒夜未央故園千里見冥蝶片時狂栩栩自為適悠悠幾易方華胥風俗好頓使客心忘」


**** 客歸

「　逆旅一天地客歸何所之應知環轍際不異隱居時桑梓村咸綠淳龐世可追歸歟安用歎耕鑿此中怡」


*** 孤舟蓑笠翁獨釣寒江雪為雪舟禪衲賦

「　寒江極目凍不流雪花紛舞傾漁舟大地凝然盡一色萬山蒼翠俱蒙頭此時試看是何境乃翁猶自垂綸鉤大似朱涇古船子錦鱗未遇心難死不計工程得便休一蓑一笠江之沚我亦生平求我儕十年放艇浮江淮
蝦蟆鰍蟹自無限斯鱗不見空悲懷雪公自是瞿曇翼湖海茫茫放蹤跡翛然來去若虛舟絲綸舒卷無人識常年歲暮飛雪來一竿江上三徘徊風高水冷魚何處兀坐孤舟未忍開垂鉤意在深波裏四顧寥寥無伴侶此翁全身應是師師之面目猶船子離鉤三寸如何道知音未遇從人誚縱使風濤四面狂斯須安肯收其釣君不見任公投竿向東海求魚不得經年待由來大就不近圖灌瀆守鯢咸笑怪一朝巨魚上餌波若山聲名震赫流人寰」


*** 陸葆翁偕侄君求見訪坐雨晚歸

「　煙暖長林草色新一門文獻舊相親眼青來顧雲泉客道在不隨車馬塵衣履豈爭方外異笑談時領坐中春晚歸更愛空山好松雨遙看灑角巾」


*** 春日晤趙公安表弟言及疇昔

「　孤蹤南北久如萍一別衡門歲幾更乍揖共疑顏貌換縱談全忘語音生宛然一脈壎箎象靡間當年手足情煖日橫窗持茗坐庭柯有鳥正嚶嚶」


*** 酬張尊生問初機入道之什

「　別來將謂昔人非相見依然舊衲衣湖海數年霜骨冷溪藤一幅德音微心空誰謂調猿險絕學應無害馬依特向滄溪通一信箇中曾不擇初機」


*** 乾元浪公自天童來破山

「　海岸辭獅窟天涯念故人遠行寧謂獨相見共憐貧詩骨猶然勁談鋒不落塵坐看庭卉放無隔甬江春」


*** 蓮涇尋戒雷諸友時玉蘭盛開

「　眾木綠為蔭粲然春獨凝我來溪上寺仰止見余朋物理似無間花光較莫勝白雲同潔性遙度或相憑」


*** 鹿山養病自感

「　病入膏肓藥莫投暫收腳板鹿峰幽此身雖在端如死何事堪為用別求長日得餐資眺望綠陰無語寄交游
目前獨見蒼山影坐臥相親在小樓」


*** 浪公別我鹿嶺度夏婁江偈以勉之(二首)

「　從來浪跡似飄蓬去住何須定北東但得眼前知巳在不妨長夏臥清風」


「　鷦鷯雖適一枝棲爭似鶤鵬六月飛志士大都思致遠莫教白日等閒歸」


*** 斷石弟冒暑過嶺

「　六月日頭熱如火路上行人有幾個爾特遠來著甚急上嶺通身汗不顧余貧徹骨了無依爾能念我誠亦稀臨行一物苦無贈珍重途中好善為」


*** 石奇兄同賀九寺休夏旋即言別賦以志感

「　九夏流光彈指徂弟兄行履便相殊草鞋莫怪又為客家舍何年不在途擇木自將悲小鳥飄蓬其敢悵征夫涼風屆節山山冷愁獨孤峰見葉枯」


*** 早秋抱病出山與戒雷培風二公夜話貝葉齋時
震公亦在病中

「　秋氣下群岫悲哉如客還觸之情自遠況以病相關樹迥忽生夜榻涼猶在山燈前言咄咄半是法門艱」


*** 秋風

「　秋風肅殺從何來蓬然一振千林哀林端鳥寒驚落苔咄哉人生有骨獨不覺悠悠醉網何時開」


*** 憶山中叢桂

「　所托在深谷叢開人未知香流雲外影花冷月中姿高碧明誰意落榮關此時西風同有鼻未可謂吾私」


*** 夜起

「　夜起孤峰上一月獨在天纖雲不為度空碧窮無邊此時人影孤艸木同肅然見彼三五星燁燁明河間」


*** 蟋蟀

「　亦恃爪牙利當秋銳志生聞聲知有敵在檻互思爭勇怯寧先見軒騰但直行莫將成敗論天壤一豪英」


*** 燈下草蟲鳴

「　微物依時化寧知托草深夜光鳴若出燈影射何尋聲促誠無緒悲長亦有心蕭蕭涼露下相觸每成吟」


*** 乞鄰竹

「　艸木帶清勁生平愛竹虛以登君子砌未及野人廬仁里幸無擇霜竿自喜疏大鈞何定宰把柄在尊鋤」


*** 茶聲(二首)

「　勺水誰將試躍然鳴不平似曾投我耳初未辨何聲冷傍虛簷月深開良夜情吾將觀彼起恍惚悟無生」


「　一燈虛炯戶想見杳冥過能語物如此無停意若何空山旋合響微水笑生波幸有知音在論源自不那」


*** 秋寒

「　蓏架不生寶蔬畦若剪霜靜思秋未盡乃爾物如傷閣坐停風色書開餘冷光授衣時及此誰念客無裳」


*** 賀九寺秋集(相傳吳王夫差曾于此宴遊)

「　豈為尋秋至相期有素操既憑峰影碧且聽葉聲高來去輸雲懶古今悲客勞寺名稱賀九未可著吾曹」


*** 喜山遊大風得霽

「　林林霜鳥似相呼幽討心期定弗孤枕上亦猜風響異山中果見雨光無白雲獨往終何想古策深投自不拘寒翠拂空晴旭遠未妨餘潤在崎嶇」


*** 山行

「　獨歷不喧徑曠情隨我興遠看天落鳥忽見樹來僧履下曾無滯杖邊多可憑悠哉此行際峰影過層層」


*** 落葉(二首)

「　以此見秋意飄飄不自持響窗寒似切在幹綠先辭漸致星霜落無愁鳥雀危唯應舊時月深夜到吾帷」


「　樹樹同看下後凋何未知豈圖存以本莫肯戀其枝難卻秋山去還於石徑期物窮機自轉原不待風吹」


*** 聞砧(二首)

「　寧問擣何處秋風遍此音未堪傳旅夢因以喻閨心遠道或無寄清宵空不禁悠悠霜塞外寒信莫教深」


「　涼夜所同愛有聞能宴然月華流靜砌河影界高天燭滅漏應轉風凄情若牽孤城誰謂遠刀尺在吾邊」


*** 曉讀

「　谷口雞聲亂氓心皆有親獨持平旦志相對古之人蟲鳥趨光響冠裳落暗塵山川仍在目起視巳如新」


*** 觀穫

「　各自歡秋有荷鎌來遠阡婦于晨即餉禾向晚俱眠耒耜念前力雨暘懷上天乘時輸井稅家室可陶然」


*** 宜舫

「　小搆依林望不遐啟窗晴雨幸無遮能安野志猶臨水欲使浮蹤莫定家夢裏得閒尋海嶠坐中生白認蘆花相過偶值同心侶亦訝棲遲傍遠沙」


*** 蟢蛻

「　其想又安寄如將外是形猶然戀空壁未肯墜虛櫺物類有如此化機無暫停栖塵影內隱見自多靈」


*** 蝶影

「　動止不無待往來欣有依若將具頭面秖欠飾容輝同夢何分別從遊自不非花前看栩栩一似有情飛」


*** 聞琴

「　虛室泊然坐行雲來繞窗冠裳游上世屏几濯秋江浩氣偶宣指古音非待腔淵淵自終始天地聞無雙」


*** 無菊

「　惆悵今秋望東籬菊信虛霜根曾自立寒蕊傲無舒風雨重陽近閒門五柳如悠然憶陶令采采對琴書」


*** 秋夜

「　秉燭忘深坐涼風數度檐穆然清夜味惜不四時兼耳目忽為遠神情自覺恬靜聽窗葉下應是露華霑」


*** 中秋前二日同戒雷葦浮諸友坐月白公堤

「　目接蒼涼盡水光幽懷無際起船窗留人喜自來明月炤我寧須倩夜缸幾處歌聲通遠翠半秋雲氣結高幢平堤更覺同吟好影顧雖殊志不雙」


*** 中秋對月作

「　靈魄自今古何曾一改常歷天因不息照物乃無方花影秋剛半蟲聲夜巳長世人憐正鬧寧解共清光」


*** 入山書寄震公(二首)

「　昨山來友信曉寺感吾神雲鳥戒輕舉松蘿修好因仲尼無巳甚我獨感遺人古策寒郊外仍將嶺翠親」


「　飛葉隨行棹秋光照客顏喜因蹤跡泛翻得去來閒交深誰真歷德孤君獨關遙知今日寄有夢到空山」


*** 壽恒宗老宿

「　師生重九後時節正高秋菊意猶相待霜花始見浮道無今古變眼任歲華流峰影朝還暮禽音去復留家常飯有據荷芰服無謀宴坐長林寂經行一塢幽箇中唯自得此外更無求甲子隨人數僧祗不我修并忘山住足寧用佛安頭聞道來稱壽支笻笑不休」


*** 有客夜過扣關貽詩

「　病質如埋小閣間畏人飛錫問青山相逢共喜曾相識一笑寒燈夜啟關」


*** 早雪

「　先集不聞霰巢禽看亦疑白紛松影亂寒重艸根知忽止遂無跡乍零人謂奇煢煢道途子多恐未相宜」


*** 冬日過支遁北峰寺

「　古塔松陰見相傳是北峰到來天漸隱行處石多從殿冷留香火僧疏息磬鐘道林遐入想彷彿得幽蹤」


*** 癸酉除夕風雨達旦拈示二偈

「　臘月三十年盡日世人奔競皆休歇山僧隨例送殘冬竟夜燒松暖窮骨」


「　春風何處又來賓滿目青山復見新莫怪夜來風雨大
聲聲滴滴報諸人」


*** 早春答空林遠公見懷

「　千里江關忽寄詩知君憶我早春時梅花湖上雖無數手倦何嘗折一枝」


*** 春日還破山逢舊友

「　數載行蹤各悄然忽逢顏色宛如先世緣隨順年雖往道味重溫志愈鮮莫謂虎溪無月待自應龍澗有燈傳生涯此去君休問鼻孔人人本遼天」


*** 送培風慎獨二公禮育王舍利新昌石佛

「　雙策南行似鳥飛春山千里共依依明州舍利新昌佛面目親瞻記取歸」


*** 示持經者

「　貝葉頻翻向古臺舌根不動口門開等閒欲識持經者試看梵音何處來」


*** 題古井

「　直下澄渟觸即波往來井井飲人多山僧日用雖常汲歲月知他歷幾何」


*** 虞美人花

「　一從垓下喪英雄甘散香魂作艸叢今日不知誰楚漢玉階獨見舞輕紅」


*** 聞時中兄弟在湖上寄此

「　有念西湖上煙光四面新時通載酒客不礙打漁人兄弟能常往堤橋寄遠神離鉤三寸意目擊向誰陳」


*** 答友人看新緣見懷

「　春山一別幾經旬又見長林葉吐新過雨光鮮疑帶染凝煙綠淺自為紉忽招黃鳥流聲至能動幽人寄想頻病足自看何懶甚芒鞋久冷亦生嗔」


*** 送友陽羡休夏

「　君之陽羡幾時來時值庭榴大半開臥想熏風吹面處綠陰一棹信悠哉」


*** 臥疾吳門寄山中同參(二首)

「　暫下天童過二春病緣隨順不無因雖然寓在蘇州寺寤寐一同山裏人」


「　兩度過堂磁碗濕三通普請草鞋親莫道吾今不預數從來遍界巳分身」


*** 病中口偈(十六首)

「　十二時中常用惺惺暫時不在如同死人」


「　聖凡之岐由於一念一念不生全體顯現」


「　不昧本體念自不生日用堂堂無不現成」


「　因事生心依無息念背覺合塵動靜兩片」


「　遇惡則憎觸愛則喜迷巳逐物倒念斯起」


「　不怕念起唯恐覺遲念而能覺起亦何為」


「　古人有言病是良藥我今病中一念自覺」


「　閒學閒解埋沒祖心一念自覺徹古徹今」


「　閒思閒想埋沒正見一念自覺萬年無變」


「　閒問閒答似費唇舌一念自覺萬象齊說」


「　摘葉尋枝非佛所印一念自覺法法無剩」


「　勞坐倦眠豈成精進一念自覺騰騰任運」


「　夫人有病畏死到來一念自覺生死豁開」


「　獅子遊行不求伴侶獨往獨來大千足底」


「　全機大用從上標格覿面相呈橫拋豎擲」


「　自覺覺他佛佛道同時有潛見道無達窮」


*** 病中自警八事

**** 避人

「　古言相識滿天下畢竟知心能幾人不若閉門獨坐坐一鐺瓔珞養精神」


**** 冷事

「　作祖成佛猶外務更有何緣欲強求本分衲僧須放下莫將閒事挂心頭」


**** 守困

「　病入膏肓醫拱手此身徹困有誰知自甘放腳長眠臥無意人前強作為」


**** 務嘿

「　淨名杜口於毗耶釋迦掩室於摩竭不是吾今亦效顰明明箇事非言說」


**** 慎氣

「　等閒無事即安然觸著雷霆便現前恐賺拘拘攝念士錯疑煩惱退三千」


**** 節食

「　食不消時多作病直須喫飯不咬米可惜今時學道人常年運糞填腸胃」


**** 禁遊

「　閒尋閒訪殊無益一動一行須自看從上出家行腳士豈因餘事浪盤桓」


**** 順緣

「　生老病死四種苦一切勞生免不得誠知緣聚本來空生生死死吾安宅」


*** 金閶倪明之吳秋厓放舟石湖扣箇中事拈示七
偈

「　西來祖意別無奇日用當人要自知渴飲飢餐現成事未須向外別尋馳」


「　學世間法要人會我宗不會稍相當如其問著都明白正落聰明強主張」


「　莫認惺惺作主公試看昏睡主何從于斯自驗無分曉生死關頭正未通」


「　疇昔湖湘有老龐曾將一口吸西江君家鼻孔原無別聲色叢中沒覆藏」


「　塵緣浩浩應酬繁水長船高正好看覷破箇中關捩子居廛不異住青山」


「　行市平開貨色真現成交易日紜紜定盤星子何曾動
八兩分明是半觔」


「　人皆可以為堯舜佛與眾生本自同一念不生高下見塵塵剎剎自家風」


*** 挽婁江鄭仰疇居士

「　六十餘年順世緣能於忙裏自偷閒名山尊宿親曾禮疏食清修老益堅精舍置成唯樂道要津把斷快談禪臨行末後無他句一笑逢人舉箇拳」


*** 題法華鐘

「　晨夕熾然說洪音流十方唯宣佛知見以作世津梁寐者忽成醒聞時咸返常靈山當日記歷歷更無藏」


*** 贈宜修禪丈

「　城東香剎舊卓錫有吾師五十知天命三千學佛儀竹光涼內院荷氣淨秋池莫問滄桑事無生久自期」


*** 看朱魚

「　朱鱗數尾盆池裏或潛或躍萍花靡竟日相看氣分同我忘乎物魚忘水」


*** 題舜井

「　一勺山泉汲不乾石欄無次蘚花攢共傳虞帝當年浚漠漠煙光照影寒」


*** 古錢詩(有序四首)

甲戌春仲楚之大冶縣地名道士洑忽震武昌剌吏
李公(諱吳滋)　命掘之得古錢蒼翠班剝寘水磁中可為
寶玩乃作詩紀異八月下浣戒雷兄出所賡之什屬
予和因步韻四章。

「　點畫分明紀古年萬方維昔想曾宣藏山不朽昭前制冒土無心卜後妍坐覯巳符文化洽走瞻何礙頌聲綿試臨淵水徵其德取象乎乾一一圓」


「　塵埋苔蝕自多年古篆斕斑不可宣響奏空巒初歎異光含樸質果呈妍相傳帶礪人何在流轉江山世巳綿最喜賢侯今日玩悠悠眼界亦隨圓」


「　為漢為秦未考年叩之俱有古音宣蒼痕盡結千峰秀錦暈平分一水妍謾比銅腥空落落從知帝運此綿綿忻聞君子能珍重不使纖埃翳體圓」


「　舉世方擊壤年青山久韞忽重宣若隨龍德時而見盡變蟲文古且妍大冶巳忘功不宰明窗相對賞應綿君看土垢渾消處燁燁青光炤几圓」


*** 四維寬公掩關爛溪冬日過晤因談住山

「　七年一字無由寄楖栗橫擔各一方入戶了知人是昔論懷不覺鬢俱蒼把茅期向他山聚頭角猶珍此日藏擁衲終朝何所見冬溪雲冷過帆忙」


*** 將入浙中示賀嶺勿枝(二首)

「　樓外雲兮石畔松三年來去此山中性情豈止能相得筆硯曾期在遠攻道本無階人莫授學非躐等自須充雞鳴而起思無倦展卷彌懷古聖風」


「　丈夫落地矢弧懸南北東西愧有年一見信余緣似夙高飛期汝義應然煙深小閣峰峰雨聲滿空山樹樹蟬此去浙中無別囑歲華須惜等流泉」


*** 緇友葦浮篤志學詩更字漸于索言因勸讀古

「　流水之為物不盈科不行君子志于道由漸達高明外以謝塵尚內以思古人博學約以禮會友輔以仁誦詩三百篇穆然溫且平可以鋻賢否可以陶性情可以處群變可以立常經吁嗟今之學修辭無立誠援筆嗜新句曷知人程吾子其毖之采實超浮名春風暖庭砌霜月寒輕楹得閒時宴坐寂嘿觀平生善善何自長惡惡何爾萌苟能思無邪不語亦雷鳴上下天壤間斯文燦然形奚待紙墨上推敲然後精芻豢稱悅口義理足悅心巴歌和雖眾喧譁豈成音君看秋鴻舉獨振雲霄翎弋者徒有慕彼飛自冥冥」


*** 賀九寺元日雨有懷

「　青山日在簷茲曉佳氣足四顧無樵音群鳥自飛觸笑
我胡為來晏處此窗屋一編亦何貴挾之向松讀有懷意中人生事同蹇促天涯不為遠狂奔如山鹿梅花偃空池微雨聲忽續日月雖巳新恐深窮途哭」


*** 過乾元菴贈愍度老宿書雜華

「　乾元蘭若開何代老樹蒼蒼夏亦寒靜者就中書大法輕舠偶爾逗前灘葭蘆聲戛秋風早樓閣門開野水寬目擊無邊華藏境炳然披露一毫端」


*** 樵雲詩贈陳時卿文學(二首)

「　亂峰深入不知名滿目雲英似可盛就此考槃聊采采誰家伐木遠丁丁虛光忽映蘿衣白寒影翻隨草屩生卻怪斧斤揮不盡放教為雨出山行」


「　天涯途路久相違荷笠終朝在翠微一縷霏微隨鳥上數峰盤結載秋飛運斤若巧俄忘刈出岫無心亦解歸喜得幽蹤來往慣不須招手入山扉」


*** 宿餘杭許氏山房

「　不以山為淺相看竹自幽遠峰扶落照歸鳥掠平疇籬落見村火松陰載暮秋高齋聊一寓語笑似曾游」


*** 友人慈築招登石盂山(二首)

「　飛泉天際不停流修竹竿竿露石頭獨上嶙峋挹蒼翠令人想見政黃牛(政黃牛居是山嘗跨犢入市)」


「　石盂開口向青天安置空山知幾年今日杖藜重撥出鬢眉不覺映寒泉」


*** 皎菴贈惺慵開士

「　一菴小搆清溪上溪水漣兮入竹陰門設常關無過客花開自落有鳴禽可中虛白不忘照世上紛譁未許尋艸樹交光寒雪夜快聞靜者發幽吟」


*** 介山夜集

「　一笠西風似鳥翰勞生日月太無端好山忽記來相謁良夜同餘不盡歡白露細零秋覺暮故人相在我無寒那堪明發東西去紅葉溪頭把手看」


*** 冬日還琴川宿慎泉居士齋贈施圓覺

「　出世還須順世緣淤泥蓮產色逾鱔長年煉志惟參佛清夜焚香共坐禪僧缽過門齋去慣市聲隔水聽來便發揚盡是光明藏凡聖都盧一鼻穿」


*** 賀九寺除夕

「　山煙高下結寒流薄暮歸樵語不休世相從來無動變人情斯夕自綢繆坐邊星影和燈爛定裹梅香逼案浮展卷終宵無夢事曙光依舊到空樓」


*** 元旦

「　茫茫天地只如斯人意忻忻又一時古寺投香門早扣清朝紀瑞筆先持鬢眉暗長曾無覺袍袖寒輕喜共知自笑吾生隨大化春風不禁杖頭吹」


*** 素純法師赴高丘菴講圓覺

「　春水漾虛碧導師何自臨迷川垂寶筏平野振潮音三界本無法四生勞此心幸從開正眼擺手出香林」


*** 看新泉

「　石立水如鬥新泉雨後來映松晴較雪鳴壑夜疑雷雲際樵無過崖根花復開老僧看不厭四五坐蒼苔」


*** 題畫

「　停橈秋水望秋山秋樹無風葉自刪一段秋懷無與寫靜聽流水過橋灣」


*** 暮春答友見訪山寺

「　夙尚登山屐茲來記石橋林香猶自合花事未全消溪靜鐘遙發松寒雨驟飄本來心共朗謾惜鬢蕭蕭」


*** 丙寅歲與達澄淑之二友寓明州福泉山度夏因
尋用剛禪師白雲窩舊隱

「　久嚮白雲窩乃在白雲裏春深試一攀景物清且美麥風吹布袍草露濕芒履隱約指山源盤紆過村尾力淺覺路長坐石弄流水樵子負斧去回首招我侶賢哉手中藜生平最知巳相與凌高巔飄然忘所以雲峰卓而
秀巖花燦如綺安知薜蘿龕反在雙足底鐘梵盡無聲竹木冷相倚昔人竟何在白雲猶帶喜徐步山之陽野艸青亹亹誰家牛畝地頗得造物理群巒互奔向眾山非所擬可以結衡茅可以脫敝屣可與麋鹿游相忘無彼此但笑買山錢囊中竟無幾乘興復歸來東林月剛起」


*** 送淑之賢公結茅鍾山

「　大梅老人古標格荷衣松食青山宅被人知是馬駒兒移茅更入千峰碧嗣有龍山老尊者髮白深雲世無識微吟一偈燼廬行都緣撞見密師伯二老孤風千百年寥寥罕有若人出偉哉賢公生此時磊落軒昂氣奇特覷破雲門險崖句拈卻教家閒紙墨遍參的有古人風遠涉湖湘躡黃檗踏遍江西法窟來金粟峰頭看秋色所至皆稱獅子兒兩眼對公不肯白抹過胡僧向上關堂堂個事誰能隔從他古佛放光現腳跟絲毫動不得春來同作海山游結茅欲就孤雲側自言平生了無事寒則加衣飢則食悠悠世事不上眼何如高枕峰頭石予聆此語喜不勝握手臨風吐其直吾公種性頗剛健宜向青巒曳笻策雍容若彼二大老钁頭密寄拈花脈埋光鏟耀歲月深道價自然隆艸棘只今末運丈夫少佛日將沉良可惜俟公高張無盡燈一照群盲在昏黑」


*** 登雪竇山偶題(八首)

**** 千丈崖

「　千丈崖高未易登天風盤壑響層層我來不費纖毫力坐看閒雲腳下騰」


**** 瀑布泉

「　懸崖泉落趁風威亙古常如白練飛上下青山俱劃斷何人覿面領真機」


**** 翰林松

「　蒼然不受雪霜凋寒翠斜分過小橋最憶千年古叢席
垂陰尚有哲人標」


**** 應夢碑(宋理宗夢游此山賜碑)

「　普天之下皆王土不動宸與到此巒夢事只今何處見天碑卓立紫雲攢」


**** 錦鏡池

「　山池無水鏡光收寒葦蕭蕭獨載秋何處野僧來炤影隔林相喚一聲鳩」


**** 百花菴

「　古屋相將臥艸萊百花零落更誰栽秋香此日熏藜杖別有芳叢野徑開」


**** 消梵臺

「　振衣而上坐秋煙萬壑松濤正悄然一曲雲門少人和餘音縹緲夕陽邊」


**** 妙高臺

「　俯看日月走西東四望群峰未有同寄語南詢須著眼德雲應在此山中」


*** 花山十八詠

**** 法界亭

「　空空一山亭坐看無內外攬盡眾峰青其名曰法界」


**** 響水橋

「　橋下水自流橋上水能響知音何處尋大地一隻眼」


**** 桃花澗

「　澗桃春放花也甚知時節靈雲曾一見悄然心便歇」


**** 三轉坡

「　上坡亦三轉下坡亦三轉青山不礙人上下俱快便」


**** 香蔭

「　老樹垂寒陰亭亭當古徑蓋覆往來人鼻孔香中醒」


**** 坐坐石

「　青山在眼前到此且坐坐莫謂石無言相見情如故」


**** 鳥道

「　孤峰常獨行雙足如鳥翼飄然白雲上無人見蹤跡」


**** 頂窩

「　盤結千峰顛煙霞時遶戶中有無舌人箕踞呵佛祖」


**** 盈盈池

「　地脈通何處歲時常不枯臨流一洗耳坐愛涼生膚」


**** 支公洞

「　古洞自虛豁何以支公名清風在林壑我來知昔人」


**** 天洞

「　陜小唯一門天闢靜者住坐臥在其中忘卻人間世」


**** 蓮葉池

「　千葉吐峰頭一葉落峰底今古臥雲人此中啜香水」


**** 邀月臺

「　山月古今明岩臺往來靜相對不須邀清光無遠近」


**** 洗心泉

「　石泉祗一勺掬之寒不休行人試自炤此心復何求」


**** 支公講堂

「　支公人謂化妙法今誰說恢恢大講堂便是廣長舌」


**** 普門石梁

「　石梁度山翠忽現大士身圓通不我異萬籟時相聞」


**** 蓮子峰

「　高山曾產蓮結子如峰首時人不敢嘗雨打風吹久」


**** 蓮華峰

「　數瓣蓮華峰迥出青天外劫火雖洞然根莖固自在」


*** 丙子秋寓餘杭山有持古德法師曲水菴八景索題

**** 法華秋霽

「　木石亦曾遭授記靈山一會本無差秋巒雨過淨如沐坐聽松聲轉法華」


**** 佛慧晚鐘

「　山寺幽鐘誰晚擊谷風搖曳耳門開圓通喜得人無問盡道聲從佛慧來」


**** 北峰起雲

「　雲起何嘗定北峰偶然入望立從容主張不識因誰力突向秋冥幻幾重」


**** 西谿梅墅

「　春風處處放梅花來較西谿種獨嘉賞鑑自須開隻眼謾隨香氣走晴沙」


**** 蒹葭泛月

「　蒹葭載露巳為霜一葉乘風泛渺茫手執綸竿隨意擲錦鱗應有泝流光」


**** 曲水漁歌

「　漁歌日夕聞來慣款乃聲中別有天若使知音能側二真風宛在釣漁船」


**** 生池飼魚

「　魚龍自古水為命缽飯何妨戲與嘗舌相倘於人不異自然毛孔亦知香」


**** 竹林問渡

「　大道本來通腳下到溪有艇出蒼雲往來得渡摳衣去引導其誰識此君」


*** 庚辰夏重登維摩金粟堂坐中感出家緣起憶雪
柏老人(六首)

「　青山滿目只如前初地尋師憶往年不二法門無異相空庭添得草芊芊」


「　猊床昔臥老維摩目視雲霄臘巳多一口直吞三世佛等閒相見奈渠何」


「　多生流浪苦奔馳歷代簪纓若個知幸覯作家親點破謂言塵垢裏摩尼」


「　娑羅林畔正迷津剛遇曼殊啟夙因踏遍百城成底事拈香撥火舊時人」


「　父母非親入聖胎頂門正眼為余開師資遇合緣非偶應共靈山一會來」


「　親曾指我向南行末後思歸有底呈彼此眉毛廝結久不須伸手過重城」


*** 重過頂山寺(有序四首)

虞山之北岡巒迤邐林薄幽深萬曆丁巳余抱出塵
志畏家嚴不捨乃直走此自謂莫我知也于是棲遲
寺中彌月家嚴復知之呼歸然愛寺深藏靜僻人跡
罕至每遇法事寺眾皆出掩扉獨坐居然世外也翻
閱雜典得永嘉禪宗集讀之爽然心開如獲舊物又
竊自歎茲巳丑春偕崑山葛瑞五諸子看梅從中峰
抵臥雪亭肩輿經此蓋三十餘年矣舊殿改搆大似
精廬住僧古樸有類禪者因駐步餉頃追憶往事不
無今昔之感賦詩四章以自解懷。

「　青山敻絕處來此只前人日月雖拋久林巒未改真石橋仍臥澗苔徑舊無塵流水墻根轉梅香冷放春」


「　童心期出染佛眼愛如蓮山住幾多劫足行三十年舉茶看畫壁攜客坐經筵自訝吾非昔霜花鬢巳纏」


「　寂寂是空門燈香久尚存鳥啼春在樹花落畫當村水觀初欣習山靈謾乞言茫茫塵世事究竟法為尊」


「　有生誠夢幻薪火未遑停老大巳若此林泉能幾經梅鬚飛澗白山髻插雲青好是前朝寺潺湲待客聽」











病遊初草(終)

*** 病游後草目錄(天童)

  
  * 禮應菴華祖塔
  * 禮密菴傑祖塔
  * 天童十詠
  * 乙亥冬入山適大殿落成有作紀事(二首)
  * 天童老人七旬志喜
  * 燭微友人歸陽文山
  * 白山布公還金華山中
  * 雨中送僧茶毗(三首)
  * 立春日送無拘上座茶毗
  * 元旦
  * 新正三日同石奇諸師登太白峰得圍字
  * 早春送典客南源融公之廣陵
  * 上元解制送友(十五首)
  * 佛音師還楚省覲
  * 一拙師還鄉省親
  * 鹽梅師之南嶽
  * 唯一空林木陳三師度歲湖上招之還山
  * 寄時中友人
  * 示永嘉道者
  * 山行
  * 送岫子
  * 寄簡元白可公於江陰
  * 聞空林遠公於山陰結茆寄此
  * 寄達澄昭公
  * 又寄空林遠公
  * 早秋送友
  * 送友
  * 送友歸陽羨(二首)
  * 寄唯一潤公
  * 秋日答繡水玄微師(一首)
  * 寄鹽梅鼎公(十首)
  * 藏石禪友自江右來司茶職歷三寒暑秋日告歸索語(三首)
  * 石奇雲公過昭陽掩關舟次山陰阻雪
  * 送唯止歸廣陵
  * 巳卯初夏送友人歸閩
  * 送講友還閩斗峰結茆
  * 夏六月將還吳門宿太白下院寄懷達澄禪師於四明山中
  * 贈友
  * 題牧牛圖
  * 和友(四首)
  * 次鹿門師病中呈方丈老人偈(附原偈)
  * 示唯止
  * 示瞿石
  * 示沙彌
  * 示衡州行最道者
  * 把茆自志
  * 香燈歌









病游後草目錄(終)





















牧雲和尚病遊後草(天童)
東吳　毛晉子晉　編閱
鄂州　記室智時　較訂

*** 禮應菴華祖塔(臨濟正傳第十三代按宋侍郎李浩銘塔曰太白峰之前玲瓏岩之下有窣堵波靈骨是舍)

「　塔裡全身誰箇見腳頭荊棘漫參天摳衣眷眷空巖下信有楊岐正脈傳」


*** 禮密菴傑祖塔(臨濟正傳第十四世塔在寺東中峰按古志有菴修歲時香火)

「　孤峰石塔儼然存坐斷乾坤氣宇尊慚愧兒孫來頂禮人人憶著破沙盆」


*** 童十詠

**** 萬工池

「　萬手施工鑿古池流泉充滿歲無虧湛然直下如明鏡多少行人不顧眉」


**** 龍隱潭

「　久嚮潭龍太煞神我來曾未見伊身傾湫傾嶽施霖雨大地雲中振甲鱗」


**** 中峰

「　中峰原與眾山同四望青青恰在中今古兀然恒不動笑看劫燒古嵐風」


**** 缽盂峰

「　有似大庾提不起渾無背面土花攢二時粥飯因忘卻指點同流仰面看」


**** 玲瓏巖

「　高山仰止亦堪登內外玲瓏莫記層雨打風吹時見骨不須遮掩護蒼藤」


**** 祖印崖

「　祖師心印若為通卓卓懸崖萬象中直指向人須撒手肉團壁立古宗風」


**** 活眼泉

「　高下洪纖不可瞞源源不絕出深巒等閒一滴興雲雨
莫作尋常死水看」


**** 揖讓亭(在小白嶺按志大慧自梅揚還奉敕住育王過天童謁宏智禪師值于亭相遜不巳時無垢居士張九成曰三代禮樂盡在茂
矣因名序曰揖讓)

「　兩師揖讓秪尋嘗卻見全身禮樂彰好是節文曾不隱至今登踏見康莊」


**** 萬松關

「　古路松陰廿里長過時誰不骨毛涼行人若也從茲入信步高登選佛場」


**** 攔路菴

「　老屋多年驀路橫衲僧到此腳頭生就中若具靈通眼轉過青山掉臂行」


*** 乙亥冬入山適大殿落成有作紀事(二首)

「　古寺高開兩扇門眾山環翠擬崑崙煙霞影裏參龍象鐘鼓聲中定曉昏法眼共明無底缽祖機獨露破沙盆當年面目今重指鑑地輝天打不渾」


「　扶起天童莫問渠電光石火露些些知音切忌添蛇足具眼從教捋虎鬚七佛一行成塔樣孤松廿里示通衢飽飧衲子隨時過食到鐘鳴展缽盂(次元白師韻)」


*** 天童老人七旬志喜

「　場開選佛暖雲蒸寶座當軒信足陞道越春秋誰問壽緣留山水任呼僧雙池歷歷呈幡影多士英英繼祖燈信是曹源流脈遠今時無遜古南能」


*** 燭微友人歸陽文山

「　十載孤蹤同落魄東南煙水足頻過不悲聚散嘗無定但惜春秋去巳多飛雪點衣情可掬寒風穿骨意如何會須了取途中事高臥雲深詠伐柯」


*** 白山布公還金華山中

「　德不孤兮必有鄰幸聞住處近雙林草鞋同結青山夢竹杖閒敲白石吟早起夜眠忘抱佛開荒種芋不求心高風偶憶西山亮深入雲霞世莫尋」


*** 雨中送僧茶毗(三首)

「　空山暮雨戰寒風路路吹來面面通莫謂亡僧遷化也活埋只在冷雲中」


「　無生曲子唱來新腳底通霄路最親同步溪山看風雨袈裟拖地有同人」


「　同雲密密自空垂鳥雀高飛去不回喚轉行人聽消息隴頭今夜定開梅」


*** 立春日送無拘上座茶毗

「　春風綽綽暖吹衣谷口溪邊艸色肥五蘊山頭燒活漢梅花一路送香歸」


*** 元旦

「　青山紅日曉開晴寒谷春回萬象惺林下安居了無事又看梅萼放閒庭」


*** 新正三日同石奇諸師登太白峰得圍字

「　舉頭天外了無依太白登來勢自威啼鳥數聲春氣足群峰一帶海光圍竹中流水扶笻聽石上閒雲信手揮可怪潭龍隨指現山樵把玩不知歸」


*** 早春送典客南源融公之廣陵

「　陽和布德萬國同普天之下歌春風行腳衲僧應時節芒鞋大半踏晴雪我公送之日曲躬自巳安坐青山中胡為今日幡然起伸腳原在縮腳裡送君溪橋花未紅柳眼半破梅香通信手風前摸著鼻大頭向下無欠缺塵塵普應疾如風縱橫那管西復東若到楊州逢泗聖腳跟好與渠一頓本有家珍打出來滿船載歸莫少剩到家無事倦來時太白峰頭同打盹」


*** 上元解制送友(十五首)

「　獅窟同遊巳數春秋寒春煖絕疏親只今相送休回首道者行藏不顧人」


「　介然如石口無開曾向知音點首來此去不須重作語溪橋相送笑盈腮」


「　衲子相逢也大奇團圞曾不念分離春風到處吹桃李竿木隨身別有思」


「　春來日日多好事坐石題詩把韻分一緉草鞋因甚急著來便踏出山雲」


「　九十日共堂中住何事匆匆欲分袂曉窗小雨欲留人枕上聞來臥不去」


「　道人立地本無餘何處溪山不可居倘結新茅思舊友秋風寄我一行書」


「　聞君明發出山行值我春寮睡未清夢句敲來不成韻送君吟處定然惺」


「　君之淮上路何遙一葦春風信可招到日生涯全在手黃竿三尺弄江潮」


「　衡岳南標楚地雲懶殘煨芋世傳聞萬年松下清風在不怪芒鞋去躲跟」


「　風物林間正孟春送君出谷兩眉新清秋有到黃山興來認君家作主人」


「　臘月來敲甬水冰春風歸去石頭城腳跟不動沙門眼未合題詩作送行」


「　東風拂柳太生狂白下君還引興長我送峰頭猶握手生緣只為是同鄉」


「　萬年松在祝融峰思大曾留拄杖蹤莫學渠儂口吞佛待看風雨起潭龍」


「　君菴聞近西湖住一片湖光在眉底此行莫愛柳煙濃便忘把臂青山裡」


「　柳綠花香山氣溫男兒足底古乾坤草鞋踏著歸家坐依舊潮聲撼海門」


*** 佛音師還楚省親

「　荊門春水遠茫茫瓢笠偕行上野航一櫓一橈時打動本生父母信難忘」


*** 一拙師還鄉省親

「　覷破西來鼻祖意還鄉說法報親恩那吒正眼通身是不用重將肉骨分」


*** 鹽梅師之南嶽

「　與君十年作傾蓋天然氣宇空湖海相逢相別不留情率真行履通人愛燭花昨夜照空樓與君相對火爐頭朝來謂欲衡山去趁此晴明好天氣我聞衡山五嶽尊湘雲萬頃通其門思大疇昔坐苔石三世佛將一口吞讓祖聿來承讖記車牛直示無私句傑出馬師踏殺人赫奕聲光動天地千百年來存典型兒孫自合瞻共庭未應君策先我行布帆十幅揚江舲堂上老人髮垂白眉毛撕結無間隔行行踏到石橋時清風明月還相憶明月清風各自看萬年松下置蒲團拄杖逢人莫輕放東山西嶺腳頭寬耕白雲煨紫芋縛茅或選深深處念我同門抱病人山中消息應須寄」


*** 唯一空林木陳(三師)度歲湖上招之還山

「　六橋春氣柳先薰絲管西湖日有聞冷坐空山時作想未應同志各如雲」


*** 寄時中友人

「　石筍峰頭高打臥冷泉亭畔獨經行日遲風暖多春興幾許新詩樹下成」


*** 示永嘉道者

「　汝是溫州人來踏明州路佛法無兩般春寒花骨露」


*** 山行

「　春日暖山扉春雲晝不飛何人百艸上會得祖師機」


*** 送岫子

「　佛法無多子久長難得人欽哉古人語贈子過吳門」


*** 寄簡元白可公於江陰

「　清關橋畔聽新蟬憶送君裝巳隔年彈指流光真可惜聚頭良友恨無緣正關薄福時多病將覓窮山守一椽秋以為期擬瞻對預呈心素托空箋」


*** 聞空林遠公山陰結茆寄此

「　蘭亭舊有晉風流碧水蒼山尚在眸新搆茅堂擬何向幸將消息報同儔」


*** 寄達澄昭公

「　元字年來竟不通生平同志幾相逢茅菴新搆涼風足想見當軒獨拄笻」


*** 又寄空林遠公

「　生平活計似憨癡不遇知音那得知把手西湖君記否秋風小艇夕陽遲」


*** 早秋送友

「　高峰忽地起涼飆遍界秋光撲面飄正欲同君賞雲月豈期先我出山橋鵬飛自擊水千里豹變何爭霧一朝竿木隨身恣遊戲路逢達道便須敲」


*** 送友

「　萬松微月正清秋獅子遊行侶不求滿座清光照君別明朝相憶上峰頭」


*** 送友歸陽羡(二首)

「　兄弟雙雙送出門繇來道契重天倫同行同步歸陽羡不向明州等箇人」


「　秋色途中正好看到山應及露華寒兄呼弟應無餘事扶起門前者剎竿」


*** 寄唯一潤公

「　秋入湖光分外清六橋爽氣杖頭橫向時曾與君同步新緒應添我不平有夢青山緣未偶無方綠髮歲頻更寸懷若負同門友獨立空巖悵月明」


*** 秋日答繡水玄微師(二首附來偈)

相知多半是獅兒太白峰前伴古錐遙想空山明月
夜萬工池上話禪時。

「　生平忝作佛家兒立處何嘗有卓錐只此一身天地混空山木落識秋時」


「　高林獨踞羡獅兒牙爪深藏不露錐倘被天龍來看破不妨哮吼一驚時(是時公尊應普明請)」


*** 寄鹽梅鼎公(七首)

「　六通古寺倚南山石徑松門卒歲閒清磬流音出蒼翠因知道者在其間」


「　年來住院太囂囂上祖家風巳寂寥何似吾兄混頭角一峰高臥視雲霄」


「　空際初聞落葉聲山居應覺早寒生好將壞衲重新整霜夜蒙肩自在行」


「　折腳鐺兒幸不藏炊來瓔珞應時香春秋任運秪如此冷看四山青又黃」


「　無陰陽地手親鋤日用家常儘有蔬只此住山多受用謾談蘿蔔鎮州麤」


「　渴飲飢餐得自由倦來即便枕鋤頭本來面目無雕琢凡聖從教兩不收」


「　幾冊傳燈日與親空山花落悄無人前言往行因多識得句風前綽有神」


「　青山欲買我常癡到底窮來沒卓錐病骨而今且隨分荷衣松食作寬期」


「　居山居水信其緣彼此行藏無間然曾憶朱涇古船子生涯賣弄荻花邊」


「　入草求人豈在多紛紛眾角有如無清波打一赤梢鯉坐看風雷振五湖」


*** 藏石禪友自江右來司茶職歷三寒暑秋日告歸
索語(三首)

「　持缽摳衣太白遊溫然作息巳三秋趙州公案如何舉相喚清茶點一甌」


「　石中含玉絕無瑕如是方名真出家古話送君收拾得騰騰來去足生涯」


「　江西法窟古來稱舊路君歸似不曾為掃西山一片石
待余來臥枕枝藤」


*** 石奇雲公過昭陽掩關舟次山陰阻雪

「　摩竭當年正令行聞風百世起人英一條楖栗乘時出十月扁舟駕雪程雲月自來無彼此肝腸久共見平生迢迢望去昭陽道慧命懸絲在手擎」


*** 送唯止歸廣陵

「　煙樹鐘敲月霜天人放舟現前無別事騎鶴上楊州」


*** 巳卯初夏送友人歸閩

「　多年雲水念歸休為憶生綠在福州脫核荔枝將熟夏足香柑子必經秋芙蓉山勢盤高格黯淡灘聲壓眾流祖意了然無蓋覆法幢扶起閩峰頭」


*** 送講友還閩斗峰結茆

「　攜笻出嶺事南詢上古風規腳下親𡎺指玄沙雖穎脫扣門良遂亦超倫巳將五教窮殊致更問單傳究要津踏斷斗峰無去路把茅便作住山人」


*** 夏六月將還吳門宿太白下院寄懷達澄禪師於
四明山中

「　選佛場中把臂行經年分手最關情禪峰高峻懷孤調山色寒深憶四明抵岸春風扶乳燕歸途夏木歇啼鶯法門近怪狐呈伎有待金毛作吼聲」


*** 贈友

「　白雲百匝自空圍曾愛君家住翠微虛谷有音人不遠懸崖壁立路還稀林花多見春來放石瀨遙聞靜夜飛好是青山時說法不勞唇齒答玄機」


*** 題牧牛圖

「　水牯嘗甘水草棒頭放過也好撞著明眼阿師卻笑自起自倒」


*** 和友(四首)

「　山中住不出茅菴見天地松長柏短露家風分付時人自領去」


「　城中住浩浩紅塵無別意坐看東南西北人腳跟不動忙來去」


「　村中住蓑衣箬笠難迴避雨暘時若太平年大家擊壞謳歌去」


「　舟中住風來水面粼粼起待得知音點首時中流兩岸隨他去」


*** 次鹿門師病中呈方丈老人偈(附原偈)

四大各離難為主一息暫延死將期乞師指示臨危
句當生必有報恩時。

「　四大本空離甚麼本空那見死將期本空空處通身主死生無念報恩時」


*** 示唯止

「　人生所貴唯貴知止常在其中佛祖難覷」


*** 示瞿石

「　瞿曇家風無甚奇特直下踏著錦包特石」


*** 示沙彌

「　方袍圓頂為佛子孫置身叢林飯香水溫如不精進空過朝昏看他上流自重自尊出言必慎立行宜敦果因莫昧禍福無門切須著力磨礪腳跟豁開正眼跳出覆盆暢自本志報佛深恩」


*** 示衡州行最道者(二首)

「　三千里外為尋師特特衡州到海湄生死一關如未透晨昏那有放鬆時」


「　出家渾若煉真金百打千槌不退心果要始終成行最放身捨命事叢林」


*** 把茆自志

「　衲僧行履如雲鶴隨在為家無定蹤泉石煙霞愜幽志一茅擬結最高峰今時買山深有以钁頭邊事吾親舉種田博飯古人風紫芋飢飧自然美兩眼空雲霄一口吞佛祖歲月杳然忘家風等閒露樹底峰頭發浩歌落
花流水隨他去不欲計工程初非博隱名伶俐道者覓一個折腳鐺兒兩手付」


*** 香燈歌

丁丑夏友人惺公入天童省覲眾請執事自入方丈
求充藏閣燈頭因廣香燈之旨叢林創制之由海眾
同德之象走筆作歌。

「　教外單傳個一著大乘小乘無處摸而復不異大小乘號令人天全殺活始從靈鷲一拈花飲光微笑眼迷麻二十八傳法緣被香至王子東浮槎一花五葉救迷情天下普聞曹溪名口授多羅識南嶽馬駒於世獨橫行八十四人善知識盡從腳下親踏出放曠隨緣振化機未有叢林作安宅茅茨石室僅庇身大忘人世蛇虎親求法不遠來千里相尋空閒寂寞濱因時制宜挺百丈大唐國中立榜樣肇創叢林乃聚徒刀耕火種青山上一日不作遂不食要與海眾均勞逸量才能而請執事堂寮內外分其職所職雖分無大小直期巳事同明了十方義聚肅且雍百世仰之稱師表或典賓兮或主藏節拍相隨互酬唱或充侍職禮聖僧日日香華夜夜燈要之尊卑各安分於彼於此無欣憎天童有藏年亦久無人能轉空相守自吾老人曳杖來滿目青山開笑口玲瓏佛土直下彰真謂毫端現寶王殿堂落成閣亦就千年故紙生光芒閣中待箇人焚掃俊哉惺公出頭計一見老人笑許之歡喜如人獲至寶相識聞之咸不樂卻怪惺公向落魄區區細務何屑為而公灑然顏不怍有友一人獨踴躍笑呼惺公須聽著君作燈頭眾所嗤我觀燈頭不易作君不見釋迦老子四十九年老婆心太切頓漸偏圓無不說無非薰人知見香無非破人癡暗結香燈為義固若爾我佛不是香燈頭又不聞有法門云無盡燈一燈傳於百千燈燈燈相然明不盡菩薩不是香燈頭又不聞泗州大聖楊州現君子愛財語一
轉雲門兒孫即知在按之乃是聰燈頭再觀維摩取飯香積國飯香普薰妙難測從中證道諸薩埵香薰毛孔經七日楞嚴復次選圓通大勢末後一款供憶佛念佛如染香香光莊嚴佛在中君看香燈妙用有如此香燈之役豈易充香即佛兮佛即燈燈取明兮香取薰薰著鼻頭眼睛露出頭天外是何人我見燈明佛本光瑞如此彼既丈夫君亦爾過現未來十方佛說法儀式同一旨五時隨宜懷未展末後靈山露頭面教壞兒孫無處藏遍界相傳正法眼逗到瞎驢邊滅卻秪為蒿枝曾拂著光境俱忘何處尋棒喝如雷無軌轍大矣哉香燈頭佛祖機關一併收君須善守無別求燈之光明徹體周香之妙用毛孔涿任他喚馬復呼牛勿隨人語失卻眸穩將雙足登高樓拈香擇火度春秋豈唯主藏本同流十方善逝咸爾儔浮幢剎海只一漚神通遊戲請自繇眾生顛倒菩薩憂自覺覺他慎小休惺公惺公惺惺著盡未來際願君常作香燈頭」





病遊後草(終)