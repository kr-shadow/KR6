#+TITLE: 雲溪俍亭挺禪師語錄-清-淨挺
#+DATE: 2018-05-12 10:25:19
#+SOURCE: github.com/kanripo/KR6q0471 master 4ce2ffcd                

** 雲溪語錄序

自天台智者弘放生之因至永明壽彌盛余官錢塘
睹子瞻遺事愾然思念遂于西溪河渚置放生池一
區建雲溪精舍延俍亭和尚主之振揚曹洞宗旨俍
和尚本起名儒住華塢匿而不出強之然後可先是
余夢眾羅漢僧與余共坐其最長者身金色頂現圓
光及拜俍和尚宛如夢中所識歲甲辰浴佛之會余
在古法華寺與眾言之眾稱善固知靈山一別儼然
未遠也巳而余去錢塘遊京師歷閩粵數年之間俍
和尚鼓鐘式化人天景從由雲溪過資聖得語錄若
干卷外集若干卷又閱經十二種洞宗綱要人天眼
目參智證傳各若干卷並皆出自胸臆發攄道妙噫
異矣昔弁山阡與大川濟同時其後為雲溪逸俍和
尚先稱逸亭比復以雲溪顯豈同揆者耶又雲溪才
說法好云蘇嚕叢林有才蘇嚕之目雲溪瑛近出晚
年雲溪恭最為先導古稱雲溪者眾矣今日者絕後
光前超佛越祖感余于夢詎偶然哉俍和尚嗣法新
豐當洞山三十四世余受學金陵劉公當洞山三十
五世淵源會合有繇也是為序。

康熙已酉佛成道日關西慕天顏敬題

** 俍亭大師語錄序

德山云我宗無語句亦無一法與人審此千七百則
何物也蓋先德之有言因學者之咨扣言既多矣不
無雞聲冒響之徒如是遂立綱宗種種以揀乾慧一
流人不謂此道一行返成狡狐窟宅聰明鑽隙之士
往往麻蛇引蔓人鬼相欺安知向上宗乘貴在一期
徹證作家相見一挨一拶愈出愈奇東擲西拋無非
栗棘蓬金剛圈也癸卯秋八月走古杭禮愚庵老和
尚足晤俍亭法兄語未終日情多神契將別兄示我
語錄一帙展讀數過如倚天長劍鋒鍔騰光直斬從
上葛藤不落時人窠臼至其焚巢摟穴敵在機先奪
鼓攙旗用神言外非臥雪吞氈久經行陣功深汗馬
者能具此手眼哉此刻一出當令倚墻靠壁叱吒之
流藏影無地彼塗粉抹脂嫋嫋無鹽一類又安敢效
嚬西子耶。

棲霞法弟竺菴大成題





** 雲溪語錄序

余昔從愚庵老人問第一義則輾然色喜今俄頃間
巳二十餘年矣顧自以西來大意湖南江西發攄巳
極五家宗派各述旨歸至開寶太平而後奇言妙句
亹亹疊興雖理趣紛殊而去古逾遠神明其道蓋戛
戛乎難之俍亭和尚稟受超越悟繇于心得愚庵之
正傳溯黃梅之家法折衝盡變靡不合宜進退縱橫
一往如意吾知長蘆以下式起門庭新豐以來謂為
真子非俍師誰屬耶余賦性質直不喜搖唇弄舌瞇
昧古人然意有所疑未敢遽以為是每相從問對瓶
瀉雲興不可方物以為靈山儼然其在此乎挂缽雲
溪著述盈尺語錄凡十八卷弟子就學者從而集之
屬余序余思夫丹霞在近而笊籬殊愧于襄陽南泉
逼人而牡丹長夢于陸亙對此依依益深向往耳燈
巖先生自西江來見雲溪與語大悅退謂人曰江南
知識所在成林要以雲溪為稱首今語錄出見者益
信非吾輩阿私獨徇所好也。


康熙丙午冬日　　法弟子王益朋拜題


** 雲溪語錄序

我宗無語句黃面瞿曇在木菩提樹下居其劣不居
其勝終恐輸卻雲門胡餅至三七思惟往到子所亦
猶風后軍師明排八陣暗展機篝彌綸沙界得未曾
有這著子實不在言句上雲門云今時人離卻言句
則不可達磨西來落落不合于時韓淮陰作背水陣
明知新軍不為我用置之死地方有活路轉換旗幟
趙軍大衄六傳而開五宗天下英俊無有不為漢用
者矣言句離即何物麼魔敢向此中置喙俍亭挺子
始列縫掖遍參知識閱禪典得入孫武兵法略知奇
正既從余遊脫去俗服天然子英邁出群聖僧不敢
正坐居數年住河渚雲溪把茅之下比南陽臥龍略
定圖式殘僧數輩巍然高座正如法昌遇一力撾鼓
驕他廣眾有小參普說問荅機緣并書疏雜述隨說
隨錄釐為上下卷老僧善病數年命侍者朗誦榻前
不覺霍然稱快陳琳草檄枚乘七發起人錮疾者此
也從來屬文易辭章環錯難詞章易立意迴絕難立
意易意外意難意外意易句外句難雲溪為其難者
能出人一頭地老僧為汝句逗分明則易易耳俍亭
其字俗號逸亭字世臣姓徐氏今出世初住雲溪記
取記取。


愚庵盂老人題







雲溪俍亭挺禪師語錄卷一之一

侍者智淙智沇編錄

上堂元正啟祚品彙咸新斗轉春回百事大吉泰小
往大來吉亨天地始交萬物並育梅花開嶺外之春
雪屋現林中之色寒巖異草從教寶燄重重古木深
雲曾見奇花簇簇庭前鸑鷟共舞文琅室內麒麟交
參玉象鶴鳴慕護法要山僧建立曹洞宗猷今日開
章第一且畢竟如何是逢時及節一句聻村歌社舞
太平春新年人享太平福。

上堂石傘峰前玉一溪逢源那更動舟迷落花無限
春山暮得路還家聽鳥啼此先愚庵老人在雲門入
室時證道偈也看他得的人自由自在正所謂五陵
公子遊花不比貧兒落魄當初先老人在真寂時問
一答百問十答千十分快便有僧問高峰四句那一
句能殺能活能縱能奪老人云是第五句僧便問第
五句老人云小鬼挨磨金剛解鋸逼射光鋩勃不可
遏卻早不肯自許畢竟泛鏡水上塗山討得四稜蹋
地末後一著始到牢關腦後一椎欺君不得古人之
言不為妄也後學初機大好一個龜鑑。

上堂不見一色始是半提一色若消方名尊貴昨日
底許多瑤階玉宇珠樹瓊花貝闕千尋銀山百疊一
時間那裏去也莫不是一色消了麼雖則純清絕點
將知雪屋人迷轉一位來別是許多世界看看柳搖
金色梅吐琪葩蒲目苦叢爭如不艷夜來金鳳子飛
起石烏龜大好眼前消息。

上堂摘楊花摘楊花斷拂老人別行一令改作新荔
枝去也雲溪這裏楊花飄落雖有幾個蜜浸荔枝是
陳年古董今日人天眾前不免應個時節以拂子指
庭下云玫瑰花玫瑰花。

上堂古渡迷迷春草萋萋亂雲纔捲五峰齊隨路入
松溪錦鱗濯濯青鳥飛飛庭前柏樹幾時移梅影透
疏籬急認取莫遲疑有讀書人來報也以拂子指云
楊自西楊自西。

上堂百花落盡啼無盡又向亂峰深處啼呀呀啼得
血流了也有什麼用處雲溪今日失利。

送不疑知客還衡陽小參南嶽石頭荊州天皇楚王
城畔汝水東流這裏偏饒佛法不疑信子從牡丹花
下識得根苗在寶鏡堂前親從指授逢渠睹影直到
玄關巖頭德山事窮的要馬祖病藥山病曹山病奇
奇怪怪非世可醫綿州附子桂州薑不免就路還家
同他善財採藥今日適當世尊降誕因齋慶讚為伊
勸行指天指地惟我獨尊黃面瞿曇一狀領過了也
從來臨濟慣侮黃蘗有其父必生其子老漢未會末
後凍儂猶有鄉情非關智過于師也只播揚家醜若
是我洞山門下子順父臣奉君個裏獨彰尊貴唱出
還鄉曲調果然枯木生花畢竟還鄉曲調如何唱聻
黃鶴樓前鸚鵡洲此去漢陽不遠。

小參寧逢惡賓莫逢故人冤家路窄撞著王寉山居
士驀頭驀腦問個如何是須彌山頂浪滔天老僧被
他一問啞子喫黃連幾乎開口不得賴他居士是個
十分聰明人將兩句道理話兒領會去了然雖如此
芥內須彌須彌內芥洪波浩森白浪滔天切莫一切
作道理領會好僧問雲蓋如何是須彌山頂浪滔天
蓋云文殊正作鬧是何道理大眾還知麼顛倒顛顛
倒顛須彌無頂浪滔天旱地遍紅蓮驅大象藕絲牽
夜半騎魚過市廛柱杖兩頭穿還自笑絕堪憐波斯
持密咒舌上覆金錢。

上堂門內綠陰深處門外遠峰無數看野樹橫雲木
田飛鶩孤筑一夜上天台拾得重來寒山幾度釋迦
貧迦葉富一摠由他說甚麼鄂渚呈橈韶陽抽顧笑
伊家邯鄲學唐步。

上堂今日不著便下座。

上堂魚遊水濁舟行岸移過得雲溪這一關嶄然頭
角露也小唐長老魚龍抵角許多熱鬧今日那裏去
來千金池上雲噴浪捲蛟龍繞船乘空飛去只可惜
燒尾之蟲依舊困魚止深還知道死水不藏龍麼來
來以拄杖作舞棹勢。

上堂閒閒晝長人靜大好枕書眠胸無一事囊無一
錢空懸寶鏡高掛夜明簾深柳外藕花邊罷釣歸來
不繫船看業風陣陣吹散了閑神野鬼一力撾鼓并
瞞他十八高賢。

上堂古人道商嶺東西路不分兩間茆屋一溪雲師
言耳瞶知師意人是人非不欲聞阮嗣宗口不臧否
人物所謂不見不聞無窮也不聞聞聞不聞莫是絕
氣息一句麼馬祖一喝百丈耳聾又作麼生大冶精
金應無變色十分道盡了也大機大用描繪百端怎
出得雪竇腔子。

小參三途地獄百千諸佛從茲往來仔細看將起來
真個好笑設夜叉幾部列牛頭兩行他閻羅大王也
只業在其中得巳不巳如今事到頭來這地獄也須
空盡了雲溪拄杖口中念念有詞倏把他十八鬲子
都變作三十三天十類眾生盡往塵沙佛土放光現
瑞何況千金池上魚龍蝦蟹蟞蚌龜螺無不向空裏
翻身一時變換去去去蘭盆會中地搖六震了也且
道具何等神通有如此奇特聻前村蔣公大王切忌
道破。

上堂和尚病有不病者麼有不病者來看和尚麼老
僧看他有分老老大大錯下名言若論那不病者直
饒佛眼覷之不及說甚看他有分來設有問雲溪病
有不病者麼荅他道無恁麼則和尚全身病也荅他
道老僧病入膏肓只覓他起處不得一病十五日不
起口巴巴的說甚佛法古人說渠說我分明話作兩
頭雲溪老漢零零丁丁只這個有病的若存若亡這
邊那邊安放不下何況他不病者又去好肉穵瘡他
看我卻沒鼻頭我看他全無眼孔如今將渠將我打
作一塊束做一團都送在針鋒眼裏病與不病且自
由他逢人切忌錯舉。

小參十方同聚會個個學無為此是選佛場心空及
第歸驀舉拳云我手何似佛手開拳不落地應物善
知時此事如弄丸相似拏三道五輪手揮空須是其
人始解機先一著若待如何若何思量擬議早落節
了也也有權也有實也有照也有用奪人奪境俱奪
俱不奪八十公公入場屋真誠不是小兒戲業就巍
科這裏不當容易然雖如此一般擎拳指掌就中西
園甚奇特俱胝一指頭禪只為承當不的確如何是
俱胝不的確處聻參(居士丹次有以狀元拳行茶者因舉遠公圍棋說法事請師小
參)。

上堂尋常道個唱和句也不容易諸方鹵莽禪和只
曉得個掀翻法座推倒禪床以為是當機不讓那知
雙明雙暗能強能弱放去收來卻自有許多宛轉機
絲之妙聻呵呵呵青原一宗料想無人識得高山流
水千年調白雪陽春萬古心不是巖頭雪峰誰與共
賡此曲蘆江淙子渟泉沇子擔荷吾宗努力努力。

晚參下載清風月滿船遊魚透網樂長川不貪吞餌
從今去秋水蘆花自在眠王鶴山居士入山放生趁
此一時要老僧說些佛法早間疾風暴雨將許多魚
龍蝦蟹送在一邊佛法一時收拾過了到晚來悠悠
洋洋水寒夜靜明月滿船卻又無從說起抑不得巳
舉一節現成公案搪塞了他昔深明二上座過淮河
見鯉魚躍出深云俊哉好似個衲僧明云何似當初
不入網來深云明兄明兄尚欠悟在明行三十里乃
省鶴山居士看語錄做工夫整整忙了四五年這些
去處曾得了當麼明公鈍漢被他一網打來三十里
轉尾回頭一摠不得快便鶴山居士若能舉起便知
裂開羅網特地翻身好與古人覿面去也金鉤脫卻
當處逍遙說甚麼悟與不悟。

上堂適鴻雁一群飛過師云過去了也便下座。

接寶壽白巖兩和尚書知荊州有偽造天王寺集眾
小參達磨不來東土諸祖不住西天痴人自生分別
佛法沒有兩般天皇道悟本出石頭收得一個賣餅
兒童家居近寺因此傳持佛法後來周金剛親到龍
潭殃及兒孫留下雲門法眼兩宗祗明得個回互法
門到底石頭路滑幾般瞎漢硬將他龍潭崇信割去
青原扯入南嶽須知江西湖南摠只一宗在彼在此
何勞分別雪峰老漢嘗云自從先德山石頭以來傳
此秘密本自分明又特舉門門一切境回互不回互
為言是何意旨當時洞山德山每每節拍相應巖頭
見德山跨門便喝山便打頭禮拜洞山云不是奯公
大難承當巖頭云我當時一手抬一手搦雪峰三登
投子九上洞山淘沙淘米枯木糝花約莫有幾分成
就了洞山云據子因緣合在德山指他到德山去欽
山文邃巖頭雪峰生死同條或嗣洞山或嗣德山並
祖湖南旨歸是一從上來血脈井然明眼人前舉起
自薦今人趁口說德山棒臨濟喝瞎驢趕大隊遠之
遠矣三家村裏土地公公莫認驢鞍橋作阿爺下頷
為栖霞竺菴和尚設供上堂鷓鴣聲裏送離憂零亂
桃花泣未休可是五天歸去疾新豐寥落使人愁我
竺庵法兄和尚湖濱一別于今五年勝萬斛于西江
飛九重之聖箭左青原右南嶽從大好山下開二甘
露門前采石後栖霞在浪杖人前標正法眼藏覺銕
嘴呼為同伴逢人怒罵不休勤巴子應屬前身室中
歡喜不徹碧巖青嶂是處留題木女石人到來著價
猶憶五年前鳳凰山頂刻羽調宮瑪瑙坡旁吟風弄
月末後句為君舉揚破沙盆大家扶起皇天降割祖
道凌夷歸雙履于七個蒲團走千山于一條楖栗金
棺自舉豈甘落在他人一色全消個裏不留朕跡火
中銕鷂撲地高飛燄裏寒冰當陽顯出這是我法兄
和尚一生受用不盡的卻也不為分外只可惜崦嵫
匿景震旦晦冥崑崙倒流蔥嶺荒忽今日雲溪末席
酌水獻花要為我法兄傳下個最後消息但依依楊
柳玉欄干上遍界藏真灼灼桃花金絡索邊相逢覿
面即如長慶道萬象之中獨露身莫便是這個麼呀
呀過去了也大眾且向長慶門前作禮三拜。

為明經沈寶先居士對靈小參秋虫日以悲秋草不
常好惆悵林原凋落梧桐早正兩岸荷花樹林水鳥
說甚神州三島蘭桂飄香芙蓉未老看夜半鳥啼日
輪杲杲寶先居士向定光童子深探淵源就闕里真
人別開生面今年閏夏聚首祗園問釅茶三四碗于
佛日夾山敘交遊八九人于子瞻山谷未幾分袂遽
遠毘耶掉頭不顧知現影之無常撩起便行但抽身
之太早兩公子特請山僧到來欲借那九歌九辨招
屈原天上之魂更假此一詠一彈留叔夜雲中之駕
昭昭朗朗遍界難藏巍巍堂堂呼之欲出見麼見麼
以拂子拂一拂云寶先居士向山僧拂子頭上放光
動地去也大眾急須認取。

上堂荷葉團團團似鏡菱角尖尖尖似錐風吹柳絮
毛毬走雨打梨花蛺蝶飛此四句中有一句奪人不
奪境有一句奪境不奪人有一句人境兩俱奪有一
句人境兩不奪若人會得直可捉敗克符掀翻普化
若也不會未免向他主賓照用轉了也大眾滿池荷
葉即且置洲上采菱且道是人聻是境聻。

上堂橙黃橘綠秋色宛然又是一番時候了也昔閩
王封柑橘各一枚遣使東問雪峰云既是一般顏色
為甚麼名字不同峰將柑橘依舊封回閩王復遣問
玄沙沙遂將一張紙蓋卻閩王作家君王特伸一問
雪峰老漢借婆衫子拜婆年巳是十分抵對了也閩
王再三撈摝玄沙錦縫重重好一場曲調諸仁者玄
沙荔枝閩王柑橘滋味一般你們曾細細嘗著麼莫
但是念詩章貪景色雙柑斗酒聽黃鸝學他名士風
流閻羅王未許你在。

晚參揮手云洞山喫果子這果子上的佛法從古流
傳我如今再舉一節昔溈山與仰山磐陀石上坐次
有鳥啣紅柿子墮前仰云當是和尚道德所感溈云
汝亦不得無分乃剖食之一個紅柿子無端現前他
溈仰父子借來送茶你奉我一盞我奉你一杯大家
十分酩酊後來臨濟打黃蘗打臨濟一段宗風改
頭換面你道有多少奇特聻參禪上客囫圇吞個棗
子卻使不得。

上堂溪水泠泠溪上秋巖桂香飄香滿樓採芙蓉兮
木木搴杜若兮芳洲黃山谷本是俗漢被他晦堂老
翁將一陣業風把些木樨香氣送在面前當作無隱
之旨後來若不被人點破幾乎錯斷送了一生這也
罷了且道人煙橘柚秋色梧桐石上藤蘿洲前蘆荻
與他木樨香氣還有差別也無這裏無隱之旨且作
麼生會人人盡是悲秋客宋玉情多也大難擊拂子
一下云須是顥亭居士始得。

上堂昨夜雨盆傾打倒葡萄棚知事普請大眾拄的
拄撐的撐撐撐拄拄到天明依舊可憐生老僧二十
年前被此一則語換卻眼睛整整看了五夏于途中
踏著一個蚌殼忽然坐斷玉泉打翻杜順大眾還知
麼聲聞說四諦法緣覺十二因緣法菩薩說六度萬
行法摠是可憐生降王宮修苦行睹明星四十九年
說法末後拈花一場敗闕摠是可憐生西天四七東
土二三摠是可憐生左青原右南嶽斷送舌頭前江
西後湖南掀翻鼻孔摠是可憐生說什麼君臣正偏
功勳王子四賓主四料揀三玄三要九十六圓相一
句三句六相義摠是可憐生可憐生可憐生過去莊
嚴劫現在賢劫未來星宿劫百千諸佛許大法身盡
向他玉泉皓長老布絲孔裏立地翻身去也可憐生
可憐生葡萄滿架引蔓牽藤逢人不覺絆倒。

小參廬山面目任東西五老浮河事更奇但有高賢
傳古昔漫勞蓮漏話支離雲溪道謝東林人慚慧遠
稜稜病骨惟知魚鳥相親落落吾徒但許水雲作伴
其奈夙緣未了勝友來尋連朝施愚山吳樸齋繾綣
同遊明日葉嘿菴諸永齡聯翩入社木樨叢裏依然
無隱乎爾之文牡丹庭前薦得萬物一體之旨何必
客兒高會鑿出蓮池無煩許詢相逢自誇高座蕭疏
一徑不種梧桐嘹嚦三秋祗餘蘋末禪耶爭耶一摠
村之不論不議而巳只有一件今夜水晶宮畔風動
蓮開白玉臺前香飄花落南泉玩月次恁般恁般諸
公莫向這裏討個消息麼清光何處無且請十八高
賢各各下個註腳。

為深谷和尚設供上堂祖道于今嘆寂寥耶溪風雨
轉蕭蕭最嫌隻履西歸急夜駕泥牛渡板橋顯聖堂
上深谷法兄和尚行解圓成人天簇擁雙林影現去
而未遙俱胝指頭用之不盡孫承祖業遂雲門寺裏
花雨繽紛子繼父風看石傘巖前洪波浩淼今日銀
籠迥脫鶴不停椃靈木迢遙鳳無依倚翻身那畔直
入蓮花萬峰撒手當陽不坐石霜一色還知他臨行
親切一句十分道了麼廋嶺梅花帶雪飛臘月冰河
發寒燄乃合掌云勺水不恭下座去薄陳微供。

上堂舉報恩雲溪成禪師上堂云秋雨乍寒汝等諸
人青州布衫成就也未良久喝曰雲溪今日冷處著
一把火我即不然秋雨且晴汝等諸人青州布衫脫
下也未良久喝曰雲溪今日不妨少處減些子且道
古雲溪是今雲溪是具眼者辯看。

上堂菊花紅蓼正芬芳一句明明為舉揚攜手木童
歸去晚月船親到水雲鄉天童覺祖趁口提持不傷
物義大眾看看恁麼時恁麼處恁麼來恁麼去親到
雲溪不得當面錯過即今還有傍分借路內紹到家
者麼有則近前與你圓成曲調月色練鋪水曲蘆花
夜映門頭分明只是個人宛轉歸來舊處諦審諦觀
老僧不敢瞞你。

上堂雞冠花矮隔林叢黃菊東籬綻曉風最是一年
秋意足少年人老蓼灘紅僧問法眼如何是色眼豎
起拂子或云雞冠花或云貼肉汗衫一般置問為何
荅處不同且道雞冠花與豎拂拈椎是何差別貼肉
汗衫為甚麼再脫不下摠耶別耶同耶異耶成耶壞
耶且作麼生收取若向這裏辯得要窺他法眼一宗
正不難也今朝十月初一嚴霜漸落朔風早寒弄得
滿園秋色東倒西歪吹去萎花更雨新者或者是其
時麼分付玄冥別行正令。

上堂夜眠侵早起又有不眠人我早候白伊更候黑
十月初五日達磨祖師誕辰雲溪長老硬著頭皮先
他一日出世妙吉祥海月觀音前兩日應現五百尊
羅漢後半月化生還有那西王母逐隊而來溪谷大
神同時下降攪作一塊溷作一堂道冠儒履釋袈裟
卻也難為分辨且喜雲溪長老隨流放曠野岸為家
生緣與魚鳥相親到處任馬牛呼我今日是他生日
可可的沈震行韡侯兩居士率引善類入山放生鶴
飛鷗渡鳥語虫鳴滿前都是生意古人道情與無情
皆同一體燈籠露柱下兜率降王宮臨末稍頭變作
一個金鯽鯉魚凌空而去須信得遊梁入魏面壁九
年折葦西渡踰蔥嶺踏流沙一摠不是達磨鬍子你
諸人曾廝認廝認麼今日現前許多飛者走者動者
植者升者沉者靈者蠢者一齊在雲溪眉睫上打個
筋斗直走向三十三天高聲唱贊云善哉善哉功德
無邊祝颺難及弟子輩捱捱擠擠簇擁上前要覓雲
溪長老為他慶生長老卻帶水拖泥直輥到赤虷青
螺隊裏隨類現形低低發響道以我為鼠肝耶以我
為蟲臂那三世諸佛彼此輪流大家同在這裏。

上堂蕭蕭蘆荻任遨遊偶駕孤篷泛小舟密雨彌風
都不管一心只在釣魚鉤雲溪任運蹉跎隨緣度日
三文錢買個黑澇波摸些魚螺蝦蜆生意十分冷淡
卻被個戴烏紗巾的俗漢隔江覷破驀頭罵來道不
謂雲溪不足千古惡口傷人恰恰慶生一句然雖如
此黃牛盆盎橘殼依然白馬香爐酒臺不遠賓主相
逢一場聒絮周太常論道楊翰林譚禪玉泉道場關
將軍打供瓦官寺裏何次道重來入戶青山白雲且
喜春秋不涉分付著魚螺蝦蜆將來放在一邊有客
來到請坐喫茶去。

上堂僧問橫揮寶劍斬諸見之稠林暗度金針繡沖
霄之彩鳳去此二途未審和尚作麼為人師云花開
劫外春僧呈坐具云者個且置夜半正明天曉不露
又作麼生師云寒蘆兩岸孤鴈一群僧禮拜師乃云
冬至一陽生花開劫外春慣炊無米飯耑理沒絃琴
不見道玄酒味淡太音希聲雷在地中復先王以至
日閉關內不放出外不放入商旅不行出門便是草
真饒不出門也是草漫漫地后不省方金殿巍巍鎖
至尊切忌離宮失位大眾看看一泓晴碧兩岸寒蘆
天地之心宛然逼露了直待他銅儀步晷葭管飛灰
堪作什麼。

上堂雪色迷離宮庭路杳霜威肅穆禁苑人寒不萌
枝上飛翻玉鳳千翎無影林中穿過泥龍獨角到這
裏說個春深雉尾切怪今時夜永螭頭空疑劫外何
況櫻桃宴罷始號題名梧桐影殘別誇拂袖惶恍煞
了也會麼金殿重重苔蘚生鴛鷺不勞刷毛羽無事
退罷。

上堂休休無事且優遊雲迷野渡溪橋滑風颯颯冷
颼颼。

上堂一瞖在眼空花亂墜證龜成鱉喚鐘作甕黃面
老子著甚來由被他一天星斗換卻雙眸大驚小怪
道奇哉眾生皆有如來智慧德相但以妄想執著而
不證得好世尊錯了也一切眾生本來成現擬心作
佛大好羞慚說甚麼智慧德相早是執著早是妄想
不見道三世諸佛不知有黧奴白牯卻知有麼當初
指天指地全弄虛頭如今說出恁般悟由原來是個
不唧溜漢且睹個什麼星聻彗星孛星長星太白星
天狗星欃槍星飛廉星惡來星蚩尤星實沈星破軍
星熒惑星悟什麼道見什麼性明什麼心災星難星
妖星惡星切忌切忌。

上堂鳳騰霄漢鶴出銀籠撒手無依通身不滯今日
正當解制時候眾中巳有奇特受用者木人拍手石
女呵呵虛空為汝稱嘆了也室內一句漫勞重舉老
僧不敢留滯汝等大踏步出去罷。

上堂大廋嶺頭一鋪功德成就久矣只欠點眼祗如
雲門道人人盡有光明在牆壁瓦礫廚庫山門盡大
地是沙門一隻眼何勞點出不見道好手手中呈好
手麼以拂子東點一下云左眼八兩以拂子西點一
下云右眼半觔以拂子中央點一下云個便是頂門
正眼饒你摩󱠲首羅豎亞一目總不過是天眼所該
爭如我世尊眉橫鼻直覿面分明三十二相八十種
好向雲溪拂子頭上五眼齊彰三身并現大眾看看
青蓮廣目一道寶光普天匝地去也瞿曇瞿曇今日
與你重開生面。

上堂歸去來歸去來認取娘生鼻孔。

上堂挂獘由來顯妙傳陋巷不騎金色馬戴角披毛
莫不是內生王子麼良久云周行七步目顧四方也
只止啼黃葉。

上堂但得雪消去自然春到來然雖如此門前殘雪
日輪消屋內紅塵遣誰掃不見道莫有過得此色者
麼要且不名尊貴。

上堂好雪片片不落別處握雪團便打雖則快便難
逄要且不是青原門下若是雲溪當日便款款向他
道一色人迷可惜白雲坐斷待他如何若何只拍手
一下云天寒人寒歸堂遲了八刻。

上堂丹霞燒木佛畏寒而巳豈有他哉院主鬚眉墮
落事有偶然不足疑矣今夜六花飛處榾柮重添分
付庫司炤管眉毛要緊。

上堂僧問禮讚三千諸佛有何功德師云一枝梅破
臘僧云怎見得是功德師云諸佛放光明僧禮拜云
如來證明師乃云元正啟祚品彙維彰雲物呈祥山
川吐瑞還見十方三世一切諸佛放大光明照徹你
諸人鼻孔麼秀才問長沙百千諸佛但聞其名未審
居何國土沙云黃鶴樓崔顥題詩後秀才得閒也須
題取一篇平仄平平平仄平平平仄仄仄平平江城
玉笛是處梅花這裏何等卻好新年舉筆明明歷歷。

上堂君向臣元首明臣奉君股肱成君臣道合一德
一心朱紫貴本來人金殿巍巍聳至尊。

上堂梅花香裏問春晴學士閒從鉤艇行無限白雲
看不盡隔溪啼鳥兩三聲鳶飛魚躍大好一段機緣
山峙水流切莫當面錯過且庵和尚上虞人前身後
身莫可端倪世出世間不妨奇特入山持繡斧打開
無量法門把手上鳥臺放出許多生命今日到來喚
渠做學士即得喚渠做桑門即得乃豎起拂子云道
道顥亭居士出云和尚道了也師彈指一下。

上堂山中何所有嶺上多白雲只可自怡悅可堪持
贈君雲溪一棹孤風半庭殘雪向無人煙處撒泥撒
沙于絕覆載中自由自在孑處河濱長年土窟無端
被懷璞法侄逼迫下山走到十字街頭做些買賣碧
川青嶂雖不礙于往來荷葉松花恐有間于衣食畢
竟去即是住即是聻問取雲中白鳥看。






俍亭禪師語錄卷一之一(終)
雲溪俍亭挺禪師語錄卷之一
侍者智淙編

小參新豐一曲和應多湖畔瀾翻鏡水波冷澹目前
千古意空疑白雪是巴歌瑪瑙坡前布種桃源徑裏
開花擊石鼓而皋亭作響直透威音駕巨艦而耶溪
倒流掀開洞水針針相續步步要歸夜明簾外未許
朝君寶鏡堂中且來就父還知他處士梅花移植在
西谿那畔麼兩岸谿寒水清淺一枝雲影任橫斜以
瓣香爇爐內云獨許愚庵老人得知此意。

誕日小參隔溪雲樹野人家漁父扁舟天一涯無限
風光收不盡半灣煙水宿蘆花好笑者癡呆漢子投
入胞胎鹵鹵莽莽過了半生你還認得自巳麼若祗
向溪光澹宕山色參差追求面目錯過你黧奴白牯
隨順生涯若更向紅塵堆裏鬧市頭邊尋覓形骸辜
負他翠竹黃花些兒活計眉橫一丈額闊三分空手
搖船步行騎馬聖不是聖凡不是凡魔不成魔佛不
成佛似這般沒緊要的阿師豈不好笑今日眾弟子
為他慶生生生的要說些佛法若論佛法適來鐘聲
磬聲盡情的為諸人說過了也還有些說不盡的又
被那撐船的小廝兒載向千金池那畔又那畔去了
如何說起抑不得巳有幾句現成偈子不免註釋一
上有物先天地東壁葫蘆無形本寂寥𡎺著磕著能
為萬象主戴角披毛不逐四時彫一擊粉碎卓拄杖
云大眾曾記得五十年前與拄杖子在甚處相見來
現前認取好。

小參橘柚霜寒芙蓉秋老雁落長空小丹楓幾點嚫
流霞前面碧山圍遶更沿溪一帶白雲迷黃菊東籬
蚤百歲饒他底事成潦倒胡餅饅頭且共諸君一飽
覿面相逢莫草草下座。

小參昨日雨今日晴牡丹花下日午正三更君行東
魯我西秦放行捏聚總一微塵禾山羊角鼓普化馬
蹄鈴杜鶻親切句分明悉利悉利部臨部臨。

小參道人行徑雲水生涯都忘甲乙丙丁說甚子午
卯酉無端被二三知巳揭露當陽把個本命元辰走
漏消息老老大大一副娘生鼻孔特地與諸人相見
了也若道巳相見過大眾熱瞞雲溪若道未相見來
雲溪熱瞞大眾且道父母未生前畢竟如何是本來
面目聻前日曾有人問我向他道靈壁峰前一片雲
又有人問向他道雙眼橫空鼻頭向下又有人問向
他道月下吼泥牛若人會得莫教辜負平生苟或未
然依舊從頭問起。

小參面南朝北斗法身滿地走肘生柳柳生肘我卻
五十年你卻四十九大家同出一隻手明朝十月四
日雲溪長老五十歲慎菴戴居士四十九歲他居士
特特入山為我設供也奇怪也奇怪若道是老僧生
日又是他居士誕辰若道是居士誕辰又是老僧生
日一條紅線兩人牽彼此不得無分向這裏會得移
山門向佛殿裏也不為多把燈籠在露柱邊也不為
少懷州牛喫禾益州馬腹脹法爾如然非為分外
記得兩年前居士問我魯祖見人來便面壁意旨如
何我向他道年來閒卻釣魚竿居士又問達摩面壁
九年又是何謂向他道從來阮嗣宗慣留青白眼居
士又問這裏還涉功勳也無向他道莫謗古人好今
日因齋慶讚舊話重提也要大家與居士一齊相見
只因他居士是與長老同一鼻孔出氣的喚長老作
居士不妨隨處承當喚居士作老僧一任旁人識取
畢竟是一個是兩個聻擲拂子下座。

小參無學菴中老平生百不能忖思多幸處到老得
為僧僧問明安偏正君臣是明何事安云父母未生
前事僧云如何體會安云夜半正明天曉不露後僧
至石門聰處舉前話聰云不道太陽不是祗是口門
窄滿口說不盡僧云如何是父母未生前事聰云糞
墼子如何是夜半正明天曉不露聰云牡丹叢下睡
貓兒偏正君臣被他兩個老漢盡情吐露了也雲溪
則不然如何是父母未生前事今年今月今日今時
如何是夜半正明天曉不露白月落長汀玄雲披遠
岫還當得個正偏句子麼這話且止還有一問丫角
女子白頭孫他是幾時生日道取一句來。

小參荷花蓮葉報君知出水何如未出時江北江南
問王老一狐疑了一狐疑僧問智門蓮花未出水時
何如門云荷花出水後何如門云蓮葉又僧問淨眾
蓮花未出水時何如眾云菡萏滿地流出水後何如
眾云葉落不知秋古人一般問答就中還有差別也
無藥山兒孫雲門家法從上宗猷莫當容易會麼會
麼花藥欄一株松庭前柏樹夢裏牡丹黃花翠竹青
嶂碧巖常憶江南三月裏重陽九月菊花新一把柳
絲收不住馬蹄何處避殘紅總不如一句無風荷葉
動也會得則春遊夏賞秋飲冬歌不會則江北江南
難免鑽龜打瓦。

晚參說時嘿嘿時說溈山仰山有口無舌四十九年
風聒聒老曹溪徒話月古韶陽得一橛棒如雨點喝
似雷奔總沒交涉好笑孔仲尼不荅南宮適擊香臺
一下云德山晚參不荅話趙州晚參荅話雲溪今日。

晚參荅話即是不荅話即是放行把住都有來由大
須仔細如今不惜口業胡亂把古人註解一上德山。

示眾云今夜不荅話問話者三十棒雷聲雨點有僧
出便禮拜不是這僧大難承當山便打令行也僧云
某甲話也未問也少不得這一拶山云你是甚麼人
別施一著僧云新羅人指東話西去也山云未跨船
舷好與三十棒蒼天蒼天趙州示眾云今夜荅話有
解問者試出來漫天張網有僧便出拚命三郎州云
比來拋磚引玉引得個墼子不妨減人聲價後來雪
竇拈云德山有當斷不斷不招其亂的劍這也罷了
又云新羅僧不免撞露柱漢莫有為這僧雪屈者麼
又覺鐵嘴云遣將不如激將還明得趙州意也無雪
竇亦云從前汗馬無人識祗要重論蓋代功蓋代功
且置如何是汗馬無人識聻進前退後三十棒自領
出去他時異日莫辜負老僧。

小參纍纍櫻桃盡垂垂荳子香行船採桑葉只為養
蠶忙此事正如看蠶相似須是下得種子纔有發生
分銖分量著意看承漫漫餧他切忌違時失候頭眠
二眠三眠幾番透脫幾番剝換直至大眠時候絕後
再甦死中得活方乃絲頭吐出綿綿密密個裏藏身
全沒些兒滲漏末後別開一竅展翅飛空眉毛只在
眼上還知採桑有個不採桑的時節麼得力須忘飽
休糧更不饑幾時上山努力努力。

小參金輪避位不面堯顏玉殿苔生全彰尊貴到這
裏直得無家可坐無世可興也是臣子之常不為分
外然雖如此新羅國與波斯鬥額祗堪換手哭蒼天
藕絲孔共帝釋爭權切忌迷頭徒認影露柱前古佛
相交日用裏四臣難昧金殿無人空侍立冥王頭戴
寶華冠畢竟怎生奉重聻乃望空合掌。

小參山靜似太古日長如小年饑時吃飯睠來眠看
飛鳧泛泛舞燕翩翩休錯認最堪憐無端遊戲青梅
一嚼惹得滴牙酸。

小參看看五月五船上蛟龍舞保福敲鑼禾山打鼓
門掛艾人兒牽著玄沙虎趙州無雲門普渡口相逢
莫莽鹵續命絲絲五色迷蒼天蒼天更增冤苦當時
忠國師勘大耳三藏第一度在西川看競渡第二度
在天津橋上看弄猢猻第三度忽然不見你道國師
曾看競渡也無他外國人卻被國師熱瞞有般道國
師在三藏鼻孔上有般道國師在三藏眼睛上恁般
說話還的當麼五月五日天中節赤口白舌盡消滅
五月五日午時書赤口白舌盡消除。

晚參二月二十九特地揚家醜春雨桃花東風楊柳
寒山拾得笑呵呵長竹筒短苕帚是非只為多開口
狗子勝貓兒貓兒勝狗這幾日大雨盆傾多應是東
海龍王惡發雲門拄杖子作怪弄得波洄濴遶流水
參天覿面是一個雲溪無路可尋無門可入若是他
作家舟子隨流得妙順水撐篙直恁地與主人相見
苟非其人手忙腳亂不諳水勢不辯波瀾把纜放船
作麼生得到這裏即如巖頭當日在鄂渚撐個渡船
小可的做些活計無端撞著一個婆子平白地將個
親生孩子丟在水中圖賴他巖頭是個放憨長老卻
無些子慈悲心你是淹死自巳孩子七個八個一總
不干他事如今看將起來豈不一場好笑巖頭做買
賣不著冤家撞著對頭這老媼使心用心屈屈的斷
送了一個兒子這也罷了且要問你婆生七子六個
不遇知音只這六個更向誰人索命恁般說話會得
的舉起便知若不會的大水茫茫切忌同他淹殺。

晚參僧問黑白未分時如何師云竹影千波月分後
如何師云雲藏萬壑舟又問石霜王子可得聞否師
云問將來如何是朝生王子師云黃閣簾垂如何是
末生王子師云鹽梅道合如何是誕生王子師云青
宮位重如何是化生王子師云細柳功高如何是內
生王子師云即今尚在兜率向上還有事也無師云
有如何是向上事師云禮拜了向汝道僧禮拜師拂
一拂云住住十字街頭石敢當適來叉手向前口喃
喃的參尋向上求個決擇且要諸人共知他道北高
峰觸碎了蜻蜓鼻孔水牯牛踏翻了蟭螟眼睛蜘蛛
網打著個黑漆銕崑崙蚯蚓頭吐出個水晶金彈子
幾句沒理會說話不妨有明有暗有正有偏和他雲
門三句臨濟三玄一齊收拾在裏許且道是那一句
聻這裏見得要會他石霜王子也不難苟或未然石
敢當面前笑你。

小參一葉落天下秋一塵起大地收嘉州大象陜府
鐵牛三個獅子輥繡毬臨崖滸眼特地一場愁休休
休黃鶴樓前鸚鵡洲有意氣時添意氣不風流處也
風流擲拂云羞。

中元小參救母生天神通第一臺山路上討個點心
俞道婆傾翻油餈浮杯和尚沒處雪屈木菩提樹下
驀走到忉利天宮且道摩耶夫人仗誰恩力大須彌
山小須彌山𨁝跳入八寒八熱十八鬲子地獄阿鼻
地獄從東過西從西過東象寶馬寶女寶如意寶將
軍寶輥到餓鬼頭邊向有財鬼無財鬼臭毛鬼等唱
一聲摩訶般若波羅蜜觀世音菩薩將錢來買糊餅
盂蘭盆大齋放下手卻是饅頭要吃的儘吃阿修羅
與帝釋天大戰著他目連看堂從針咽裏放出一星
子火來燒得金牛兒叫苦石獅子汗流帶累他無位
真人五百生不聞漿水之名快活快活閻羅大王來
也統領一班獄卒夜又喝散了中元地官東皇太乙
唵崒嵂強中強吉中吉。

晚參一九二九相喚不出手雞鳴丑茫到日入酉帶
角披毛曹山顛酒連凍打焦磚面南朝北斗佛法無
佛法有天寒人寒狗走抖擻口以拂子招大眾云來
來真獅子兒善獅子吼。

晚參好笑真好笑顛倒真顛倒五百尊羅漢偶然向
天台路上閒行惹動寒山拾得和那老趙州爭個青
黃白皂且喜巖頭免至鄂渚石霜未去瀏陽昨日文
殊普賢赶向水牯牛隊中生生的喚做遊食僧道多
虧了大顛首座救取得韓退之只可惜聰明崔浩阿
呵呵絕巧妙忽有個漢大踏步上前掀倒禪床也不
怪你性躁。

小參補特伽山路相逢第一關趙州應不遠至者等
閒看到觀音橋出觀音關入觀音院大悲千手眼莫
問他通身遍身三十二應門到這裏𡎺著磕著船來
陸來隨行逐隊漢祗聽得昨日往徑山度馬度驢舉
足下步時須辨得出門便是草最苦吳兒碧眼要津
把住不容你急處撐篙那知過量大人宿止草菴別
自有出身一格抬頭著眼秦亭山恰在面前要打從
雲溪去的且向這裏問個信兒指與他一條直路住
住住諸人清晨起來吃了粥洗了缽盂曾見他東壁
葫蘆和那庭前柏樹子拍手呵呵向文遠侍者討果
子喫麼歸堂喫茶。

小參新年頭佛法有銕牛無腳團團走新年頭佛法
無石女聲聲唱鷓鴣歲次丙午月德在寅日加于午
百事大吉山門外枯木開花佛殿裏燈籠作舞文殊
菩薩在粥鍋裏出現金毛獅子滿空飛普賢大士向
蒲葉上相逢大象藕絲牽過海許多奇特這也不為
分外還見他金鯽赤稍魚向過橋南岸搖頭擺尾直
走上三十三天撞著阿逸多口喃喃地道了幾句仍
到雲溪方丈仝拄杖子化為龍麼喜神在正南方速
禮三拜。

小參火樹銀花合劫外陽春星橋鐵鎖開玄關掣盡
暗塵隨馬去切忌夜行明月逐人來投明準到十五
日以前即不問正當上元十五日村歌社舞家家打
鼓鼕鼕魚龍百戲到處許多熱鬧道人眼裏還有恁
般事也無十字街頭多少佛法金獅踞地玉兔懷胎
枯木龍吟獼猴帶鏡更有一樁奇特的事雪峰老漢
在鰲山成道撞著燈明如來借他三萬二千獅子之
座向城門口八字打開搬出一栲栳古董田單破樂
毅燒了個陜府銕牛漢祖滅秦皇斬了個南山鱉鼻
紀信乘九龍之輦項羽騎千里之騅霍子孟一座假
銀城呂洞賓三尺青蛇劍節度使打破蔡州李將軍
射翻白額丁公灑淚雍齒封侯韓信臨朝子牙把釣
如斯之類不一而足哄動他鬍張三黑李四東村王
大姐船上謝三郎捱捱擠擠簇簇擁擁看個不徹還
委悉麼但看棚頭弄傀儡抽牽全籍裏頭人吹滅紙
燈這些鎗刀人馬一齊都不動了。

小參三千古渡十里寒溪梅花初放竹梢低遠樹正
迷離雲漠漠水瀰瀰人在小橋西聽簷前雨歇門外
鴉啼道人家閒居無事爭奈耳畔啾啾法門多故泥
金剛努目木羅漢攢眉這也不在話下昨夜三更寂
音尊者和那古塔主爭個三玄三要牽藤引蔓說不
清頭直鬧到老僧方丈裏來要老僧決斷決斷老僧
一棒打去兩下掀翻各各奉身而退著甚來由整整
為他忙了半餉舉拂子云大眾要會三要三玄麼覿
面梅花開嶺上個中一句最分明。

晚參僧問如何是奪人不奪境師云寒月落梅花進
云如何是奪境不奪人師云杖藜扶我過橋去進云
如何是人境俱奪師云這裏沒你話會分進云如何
是人境俱不奪師云禮拜著進云禮拜了又作麼生
師云問取前村土地水深多少乃云春眠不覺曉處
處聞啼鳥夜來風雨聲花落知多少知多少從來孝
子諱爺名曾參不忍食羊棗。

小參內不放出外不放入黑裏摸白曲中藏直蟭螟
眼裏大鵬翻身枯木上開花如織且道誰是其人看
取堂中禪客。

小參僧問承聞和尚有云內不放出外不放入一念
萬年去未審向甚麼處去師以拄杖指云向這裏去
僧打一圓相云祗如向這裏去與和尚是同是別師
打一下云是同是別僧禮拜云恁麼則佛祖位中留
不住去也師云且緩緩僧問天龍一指頭禪受用不
盡如何是受用不盡處師云作者方知進云為甚麼
一切人視聽言動和尚總云不是師云爭怪得老僧
進云恁麼早是好肉上剜瘡也師云偏你不肯麼一
僧出禮拜起珍重轉身師云恁麼去恰好僧云大眾
証明師云一釣便上僧問和盤托出盡底掀翻請問
和尚還有向上事麼師云有進云如何是向上事師
以拄杖壓僧首云木上座道了也乃云今朝剛剛滿
七且喜大事了畢滿前春雨桃花流出曹溪一滴高
掛缽囊橫擔楖栗果然是大丈夫兒切忌向沙裏尋
油刀頭上舐蜜我老人家倒行逆施一期來語言衝
擊莫怪莫怪拄杖子無意無必。

小參春城無處不飛花靈雲見的寒食東風御柳斜
玄沙不肯日暮漢宮傳臘燭寂寞恨更長輕煙散入
五侯家歡娛嫌夜短且道靈雲見處有多少差池遭
他謝三郎十分檢點今日落紅滿地燕語鶯啼他兩
個老漢在桃花樹下相罵不休眾中可有個善解紛
的向前去勸散了罷乃以左手屈指數云冬至寒食
一百六以右手屈指數云五龍一蛇邈哉介推。

小參正中偏呢喃燕子語梁間偏中正翩翩黃鳥傳
春信正中來鷓鴣啼處百花開兼中至鸚𪃿飛上珊
瑚樹兼中到杜鵑歸去西溪道以拂子擊案一下云
大眾還委悉麼公冶長能明鳥語。

小參未離兜率饒伊較勝爭強纔到伽毘早巳和泥
合水雲門一棒八兩償他半斤雪竇掀翻一牛還人
一馬釋迦老子大驚小怪倚著個神龍澍水玉象翻
空高足闊步走向人前開張大口當時面皮一片片
跌將下來還有個摩耶老奶奶是他一模子脫出也
曾在華嚴會中向善財童子說了許多大話臨末梢
頭連那耶輸夫人羅侯羅被他大帽子一罩一齊罩
了也惟有白淨飯王略有些兒手段不怕甕中走卻
鱉好好一家兒父母妻子仝證個尊貴法門這也不
為分外今乃四月八日正是世尊降生之日兩個俗
人要我說些佛法若是佛法四十九年嘮嘮叨叨說
個不歇倒不如纔出母胎一手指天一手指地直截
了當了也據雲溪看將起來當時但週行七步目顧
四方恁地休去正好令人疑著不合又道個天上天
下惟我獨尊未免遭人檢點恁般判斷他釋迦老子
還甘也無若也據令而行雪竇雲門一齊打赶。

晚參六六三十六直中還有曲又好笑又好哭山頭
頂打魚海中間捉鹿長法身截之太多短法身續之
不足趙州筍變了多福一林竹古人道筍畢竟成竹
如今作篾使得麼時節若至其理自彰說道理儘好
且如這裏是監院房那裏是典座房又作麼生此事
如剝筍相似剝了一層又一層轉剝轉有直得和根
脫落截斷兩頭淨裸裸不帶絲毫纔好受些鹽醬然
雖如此中間郤有個火候若生生的咬嚼便不堪也
住住住山下竹筋鞭且置不論畢竟如何是胡地冬
生聻待石筍抽條更向諸人註破。

晚參月明星稀烏鵲南飛遶樹三匝無枝可棲昨日
王鶴山居士問老僧道古人遶座三匝是何道理老
僧云討棒吃聻居士又問從東過西從西過東又是
什麼意思老僧云邯鄲學唐步昔漸源到石霜持一
個鍬子從東過西從西過東霜云作恁麼源云覓先
師靈骨霜云洪波浩淼白浪滔天覓甚先師靈骨源
持鍬子而去當日道吾有個生也不道死也不道的
句子石霜漸源播揚家醜將一具黃金鎖子骨撒向
人前我當時若見便奪他鍬子掘個深坑將渠兩人
一同埋郤多少是好這也罷了畢竟古人遶座三匝
意在於何曹孟德橫塑賦詩早是十分道破了也幾
多長老不如一個俗人拂一拂下座。

小參荷花開蓼花開水滿池塘香滿臺戎葵遶徑五
色落莓苔千年桃實仙子檠來不比那道旁苦李鑽
核重栽雲溪這裏滿園花果無非是金玉粧成朝來
猿摘去晚後鳳啣歸倒也不為奇特還有那曲灣灣
的瓠子直儱侗的東瓜蘿葡頭出自鎮州茄兒串打
翻拾得樹上攤幾粒芝麻冷灰爆一顆荳子這裏還
作佛法領會也無他園頭雖則作些癡福不可埋沒
干他與我覓個無底藍子收拾將來客來也好抵待
小參諸方有五味禪我這裏只有一味禪住山三十
年不少鹽醬即且置一棒打碎醬瓶你道與斬貓是
何差別還知彭祖百忌日麼丁不剃頭辛不合醬。

小參卵有毛雞三足丁子有尾龜長于蛇黑狗白狗
非犬犬可以為羊黃馬驪牛三孤駒未嘗有母自惠
子之亡也吾無以為質矣此老一味是野狐涎唾若
到雲溪門下三十棒一棒也不饒他將知尊貴一路
自別。

小參吾心似秋月碧潭光皎潔無物堪比倫教我如
何說恁般語話畫蛇添足掩耳盜鈴落得遭人檢點
既是無物比倫說什麼一輪皎潔古人又道光非照
境境亦非無光境俱忘復是何物又道光境未忘復
是何物報事不真喚鐘作甕不見道說似一物即不
中麼今日正當八月十五白月現黑月隱是光是境
忘與未忘你諸人且作麼生會耶南泉玩月指點分
明切莫向第二頭邊瞻星望斗以拂子擊一下云閉
目中秋坐卻恨月無光莫謂老僧不道。

小參桂子重飄菊花初放正九日東籬相逢元亮句
裏三玄明明萬象珍珠撒向芙蓉帳體露金風錯認
是隨波逐浪白玉樓臺十二迴水晶宮殿三千丈鴈
過長空征聲嘹喨影落寒潭波光澹蕩船子風流未
許時人依傍好任運逍遙隨緣放曠說甚麼趙州關
雲門棒曹山木蛇乾峰拄杖一合相即非一合相明
月蘆花沒處尋想伊只在秋江上。

小參弄泥團漢有甚了期連幾日農務稍閑人家大
船小船搬泥運水古人道泥佛不度水又道入水見
長人帶水拖泥也是事不獲巳他早晚的撐著一隻
渡船過東過西指望摝些魚龍蝦蟹蚌中還有明月
蜆子也好充飢淤泥之地慣生蓮華流水灘邊偏藏
至寶指空望空遂乃通身泥水這些人只解運入不
解運出積聚這許多穢惡有甚麼限直待他雲裏那
一點雨東海龍王撒向滿地珠璣通身變換腐臭化
為神奇好時節到也今日雲頭漸近有一陣雨也未
可知泥裏水裏祗候著。

小參比下有餘將上不足端午烹葵重陽看菊鶴足
也不為長鳧頸也不須續支離疏十東薪三鍾粟欲
往城南忘城北墨非儒儒非墨李四張三王五趙六
穿靴的喫肉赤腳的趕鹿屈子自沈賈生賦鵬歌不
足繼以哭閒郤七間僧房阿誰叫你孤峰獨宿韓康
賣藥司馬李主賣卜陳睦州賣草鞋他古人也未能
免俗笑諸方空碌碌不見道無門無毒。

小參禪有三玄儒有三玄伏羲六十四卦是玄中玄
子雲老不曉事又作太玄洪覺範中孚大過只見一
邊不見一邊文明以健中正而應支離穿鑿失後忘
前顛倒顛顛倒顛旋毛背上總不合播揚家醜說甚
麼權黑顯正借白表偏之乎也者夙業冤牽陸士衡
王輔嗣鬼門上貼卦周濂溪佛印長老光燒餅做鐘
子未免廉纖雲溪這裏只得將錯就錯胡纏廝纏昨
日廿九是天地否今朝初一變了天火同人了也同
人于野利涉大川大家同上釣魚船笑笑笑笑你文
王周公孔子也太無端說向人家不值錢。

小參莫行心處路不掛本來衣何須正恁麼切忌未
生時既是切忌未生時為甚又要看未生前消息昨
日三茅真君下降吳山頂上產下個碧綠紫金牛金
牛變作石馬石馬變作白琅玕白琅玕變作黃雲黃
雲變作紫竹紫竹變作老比丘老比丘變作烏雞烏
雞變作蜥蜴蜥蝪變作金翅鳥王金翅鳥王變作雲
溪手中拄杖子住住住達磨大師來也達磨大師是
明日生辰今日為甚麼先到不見道我早候白伊更
候黑。

小參我手何似佛手我腳何似驢腳人人各有生緣
上座生緣在恁麼處此黃龍三關語也這老漢不合
下個註腳說個棹臂便行莫向關吏更問可否如人
作賊面上刺了兩行字三十棒先自領去了也還有
一問鷺鷥立雪月下琵琶且道是過關語是未過關
語我早晨喫了白粥到晚來又復肚飢即如嘉州大
象陜府鐵牛西河師子各各有個生緣畢竟生緣在
甚麼處道得且過一邊道不得莫向人前漫開大口。

小參陰煙丁顛新鮮針氈冰邊木上座慣會說法缽
盂口終日談禪也不消主賓玄要也不用君臣正偏
達磨鬍子貶向他方世界老瞿曇閣在半邊開口便
教鈍置無語最忌廉纖眼睜睜的平上去入都忘記
了二蕭一先切忌切忌果然果然空勞他一力撾鼓
驚動了十八高賢。

小參百丈耳聾黃蘗吐舌江西宗旨特地留傳雪竇
云大冶精金應無變色畢竟過在甚麼處一般逐塊
漢趁口說個大機之用大用之機將他雪竇無端貶
駁且道洪爐大冶是機用不是機用聻劍林法姪春
初在雲溪坐禪于洞山掇退果卓下別開生面如今
從福嚴來特地向寒蘆白月古岸清風更敘一番賓
主恰遇著旱乾水淺河港不通釣魚船上收起絲綸
渡口行舟絕人來往莫是雲溪老漢物外孤高十方
坐斷麼古人道不居正位絕卻今時一色全消大功
不宰這裏總沒有相見處然雖如此夜寒人靜歸堂
送茶向火爐喫果子少不得也敘些賓主之情不得
一切處盡教枯淡去也葛藤且止畢竟洞山一喝馬
祖一喝是兩樣生涯是一般行市耶劍林法姪於此
倘十分明得請為他雪竇禪師拔刀相助。

小參騎驢新婦上高樓三箇獼猴驀地愁脫殼烏龜
緣壁走看看海底鬥泥牛有一句主賓玄要兼帶正
偏一時具足畢竟是那一句。

小參拆拆單單單拆鬼谷子先生傳他李淳風袁天
罡一總是個問卦的祖宗將些黑白點兒誑騙人家
男女常言道吉凶未卜我巳先知休聽他古人說謊。

小參孔夫子不識字孫武子不用兵神農不嘗藥草
周公不制禮蕭何不造律李斯不作書好端端的被
這一班人弄得七顛八倒說甚德山臨濟曹洞雲門
一總趕出去。

小參作家不啐啄啐啄同時失正法眼藏向這瞎驢
邊滅卻果然吹毛利劍用了須磨興化是個克家之
子借他克賓維那鼻孔出氣罰饡飯一堂又趁出院
且道克賓當日還甘也麼若也不甘討什麼好克賓
若也甘討什麼好克賓黃蘖老婆心切為汝徹困馬
祖一喝三日耳聾從上以來垂個樣子然雖如此事
無一向汝既如是吾亦如是肯諾耶不肯諾耶急請
當人認取。

小參古人道傳神妙手全在阿堵中頰上三毛此非
擬議所及有般漢用棒用喝說主說賓總不過是優
孟衣冠如弄死蛇相似豈知他咳嗽掉臂純以神行
轉動施為酷難描繪得心應手自不偶然差之毫釐
謬以千里如今還有恁般人麼下座問取顧虎頭一
類去。

小參諸人被十二時轉趙州能轉十二時自受用分
中著衣喫飯送客迎賓拍拍是令仁風書記自楊州
發腳過顯聖到報恩昔年在靈巖室中聞老僧名字
特特入山願留執侍頃見他十二時歌趁口誇張儘
力賣弄大似一個飽參禪客還有一說泗州大聖揚
州出現昨日有人在平山草堂歌玉樹後庭花驚起
了乾闥婆神和那金色頭陀一同作舞優婆離尊者
從旁插嘴說歌舞唱伎切戒切戒不見道君子愛財
取之有道麼不知亡國恨猶唱後庭花王令稍嚴切
忌饒舌。

小參雪壓空山行徑煙浮野渡人家門外一溪流水
菴邊幾樹梅花雲溪數年前曾向荊棘林中覓得兩
株老樹也無萌芽也無枝幹冷湫湫植向庭前太煞
寂寞那知他死中得活枯木生花三年以來舒條吐
萼不特光分九夏玉蕊承天抑且木秀三冬香雲繞
地曾記得古人說不是一番寒徹骨爭得梅花噴鼻
香這幾日春冷煙凝雪深霧重亭亭古幹鬱鬱奇葩
別是一分精彩有者道西溪十里到處羅浮江南一
枝爭先庾嶺雲溪這裏有多少好處也向人前賣弄
聻癡人癡人莫只作境會好。

小參無說即說昨夜東君輕漏泄說即無說杜鵑枝
上空啼血須菩提宴坐而天帝釋雨花維摩詰嘿然
而文殊師利饒舌雲溪嘮嘮叨叨今日也說明日也
說人天眾前造了多少口業如今翻轉面皮別施號
令一句兒也不提起了有者道無情說法虛空講經
森森翠竹盡是真如灼灼黃花無非般若本自具足
本自現成這裏不說的是有者道楞嚴悟道楞伽印
心青華嚴獨見一班言法華別行一路黃卷赤軸與
燈籠露柱廝結眉毛禪板蒲團向孤起長行獨開正
眼這裏說的更是那知他興歌的原是木人起舞的
莫非石女理無一向事逐千差有時說則紅塵堆裏
百草頭邊有時不說則不種梧桐夜明簾捲雲溪今
日向毘耶城畔與大士對譚從摩竭國中全提正令
去也良久云會麼且喜會中不無解人煩勞他拄杖
兔角拂子龜毛通個消息。

宗會小參華林講道帝釋雨花誌公解經善慧揮尺
一部金剛經葛藤不少自無著天親夢升兜率錯認
了雞足山頭也是開眼著賊了也何況他長安草堂
拾人唾餘喚鐘作甕雲溪長老無端走入這夥伴豈
不好笑然雖如此有句無句不離行市曾記得南陽
忠國師問紫璘供奉金剛經首是甚麼字璘云如是
二字國師云意作麼生璘無對南陽太煞倚勢欺人
紫璘未免受他鈍置當時若問伊是甚麼字祗合向
道和尚一國之師可惜許字也不識若更如何若何
正好驀地便唾豈不為他牟尼寶殿白鷺池邊洩了
多少冤苦住住住開宗明義章第一適來猶記得許
多般如今一時忘卻了也大眾食時巳至隨眾人一
例喫飯洗缽盂歸堂。

小參今朝五月初一東海鯉魚奮翼觸著池上蛟龍
雨下盆傾滴滴更兼鑼鼓聲喧賽過青天霹靂就中
還有希奇空際寶華柝歷且道是甚麼華聻白旃檀
華五色錦葵華曼陀羅華摩訶曼陀羅華地湧金蓮
華都來只是眼華昔日法華會上放光在前雨華在
後今日雲溪這裏雨華未畢紺琉璃架上一道寶光
直射到殑伽河畔樂音樹下感動了東方延壽如來
和那日月燈明佛影現而前向琉璃殿上顯作佛事
你諸人可曾見麼住住住蛟龍叢裏天樂聞空他瓔
珞寶珠一時成佛去也大眾耑申回向。

小參回而更相涉不爾依位住如何是更相涉聻松
是松棘是棘鵠是鵠烏是烏乾三連坤六斷切莫移
易他一分毫許如何是依位住聻將山門來佛殿裏
移佛殿向山門前男子身中入定時女子身中從定
出女子身中入定時男子身中從定出身上出水身
下出火離中虛坎中滿兌上缺巽下斷震仰盂艮覆
碗神通妙用法爾如然以拂子畫一圓相云異不異
同同中有異渠不是我我正是渠向下文長留在來
日。









雲溪俍亭挺禪師語錄卷之一(終)

雲溪俍亭挺禪師語錄卷之二
侍者智沇編

茶話今年猶是去年人去年人比今年老記得十年
前剛剛是我四十歲在愚菴老人前與晴雲盟石嵩
也諸兄隨例入室老人垂問云如何是宗會菴得力
句我卻道個月照千峰白湖開兩岸明老人復云踏
著蚌殼時如何我卻道個牡丹花下玉麒麟老人顧
左右云原來是家裏人我卻目旁僧云屈屈當時遂
承印可蓋自十五年前曾在宗會堂中討些活計正
當入室次獻公元木一機諸兄似虎如龍一個個被
老人拿倒我卻路見不平為他諸人各各代一轉語
時漏下巳三鼓闖入方丈裏邊與老人胡亂一上當
時哄動叢林謂世臣徐子明得向上事也又翁季祥
居士以三玄三要語來問老人我卻從旁饒舌翁大
驚異又我往年曾踏碎蚌殼打失鼻孔故老人垂問
云然如今巳過十年鬚眉變易年老衰頹倒比當初
不唧溜了說便恁般說五十年以後失卻龐公一個
笊籬四十年以前欠他清平一個木杓解修居士與
我異世天親他雖在俗我雖出家兩個五百共成一
貫今日解修兄為我慶生設齋整整代他忙了一日
將曹溪一滴水煮作金牛飯烹出趙州茶和那雲門
饅頭鎮州蘿蔔一齊供養大眾了也他是我家裏人
未免說些家裏話大眾看看早是夜分時節日輪多
少高了各各吃茶且莫空過。

茶話我前日曾有個問頭云東山水上行七十二峰
為甚麼苕溪不度監院伊人荅語云君子愛財取之
有道他恁般下語卻也自能作得主宰但是於古人
話頭猶未十分卻好若有人問我古人道東山水上
行七十二峰為甚麼苕溪不度卻向道昨日有人上
徑山不惟荅在問邊亦且為他韶陽老人通一線地
這個且置畢竟如何是諸佛出身處莫是睹史陀天
是諸佛出身處麼莫是迦毘羅國是諸佛出身處麼
莫是乘白象舞神龍金蓮布地玉毫飛空是諸佛出
身處麼且喜沒交涉。

茶話昔日洞山與泰首座喫果子次山云有一物上
拄天下拄地黑如漆常在動用中動用中收不得且
道過在甚麼處泰云過在動用中山喚侍者掇退果
子桌溈山哲云這果子不但首座不得喫盡大地人
孰敢正眼覷著雲溪則不然待他洞山恁般問祗向
他道某甲祗會喫果子只管把果子亂喫管教他洞
山開了口合不得多少是好。

茶話雲月是同溪山各異當時夾山洛浦截斷舌頭
此話大行致有今日今日溪月盡仝雲山不異眉橫
鼻直鵠白烏玄從天台來往徑山去一齊走向西溪
自煙水路入樓閣門未免經過河渚鯨吞海水露出
珊瑚直恁他夾山船子南嶽青原從上老古錐一條
繩牽在那邊頗得自由自在分這個且置即如世尊
初生雲門云我當時若見一棒打殺與狗子喫雲門
雖善抑暴鋤強平高就下也只令行太過未免誅戮
有功我卻不然若見他世尊當日恁般說祗向他贊
歎道瞿曇瞿曇太尊貴生管教他釋迦老子面青面
黃上天不得入地不得且道與雲門相去多少將軍
不下馬各自奔前程有甚工夫共伊鬥優鬥劣。

茶話澗梅居士問世尊初生雲門一棒據智兌看來
雲門多管閑事與他三十棒和尚分中還甘也無師
云雲門若甘即得士禮拜云只曉檢點他人豈知帶
累自巳師云還有問麼進云大眾莫爭閒氣好師不
顧士又問五位王子師乃云臣奉于君子順于父不
順非孝不奉非輔作麼生說個孝的道理但一切處
自然莫教觸犯莫教違逆件件到恰好田地這是子
職之所當盡古人說君說父是明他尊貴一頭說臣
說子是明他奉重一頭要識尊貴始解奉重王子灌
頂以傳持向上而言內生者內院降胎化生者法化
口出誕生者中宮誕育並是王種末生者陟自庶僚
朝生者產由嬪御並是臣種分內紹外紹者須是不
由階級不歷功勳單明尊貴一路如今人君臣五位
不辨來由更說什麼功勳王子直如矮子觀場一總
由人他自巳從不曾見我往時著有洞宗剩語這些
門頭戶腦略說分明未免婆心太過你諸人曾見麼
若也不甚辨得清從上綱宗切忌錯舉。

茶話日月坐逝形容就衰猶憶初生之夕我母夢一
清奇長老走入門來遂爾誕育後二十八歲我復夢
見一老僧示我夙因命我出俗既見其人還履其境
鐘磬宛然戶庭不改奈蹉蹉跎跎過了許多時節開
甚大口還說如來比肩祖師方駕聻古人道得好不
慕諸聖不重巳靈隨緣放曠任運逍遙儘得受用然
雖如此山前山後荊棘滿林船往船來陸沉不少尋
常切須仔細。

茶話男不婚女不嫁為緇為素一總由他頭上紗巾
草鞋腳下無端一個破笊籬賣斷天涯無人著價龐
公龐婆龐子龐女好生奇特當時還有個甘贄行者
在南泉會下弄些手腳便乃隨緣作活本分生涯他
一家兒受用不薄巖頭在甘贄家過夏把針次贄向
頭面前走頭乃作劄勢贄歸著衣禮謝妻問翁作麼
贄云不得說妻云有事大家知贄舉前話妻云三十
年後一度飲水一度噎女聞乃云還知盡大地人性
命在奯上座針頭上一時劄去也無他三三兩兩酬
唱一回郤也十分捏怪如今看將起來畢竟針劄得
入針劄不入雲溪不惜口業從頭註釋一上與你諸
人送茶甘贄行者家鬼弄家神未免手忙腳亂這婆
子咍咍冷笑筭來不值半文錢女兒矢上加尖也是
龜毛長三寸還知他奯上座麼客來無祗待閒撥短
琵琶彈拂子一下云是甚麼。

茶話春去了春去了綠楊樹樹啼黃鳥東村大姐採
茶忙滿路兒童拾香草珊瑚落地無人掃撐渡船的
日日起早怎奈他老婆子抱個要孩兒歪廝纏靈照
女一箇菜籃提起放倒討甚七珍八寶琉璃琥珀車
渠瑪瑙保福茶趙州茶總來是羊拾草禪和子家到
處覓相似語弄聰明求解會穿鑿穿鑿將他古人公
案事事要問個出跡句句要討個路頭雲溪這裏密
不通風尋常未免的怪我不肯說今日註解一上與
諸公送茶何如何如時適貓叫因云即如這個貓豈
不是南泉斬的南泉斬貓當時卻有個緣起偶可的
一個貓走到家裏來他兩堂首座一個是修行人說
菩薩戒中不許長養貓狸豬狗放他去了罷一個是
尖酸鬼說這兩日老鼠多前日一釜羹被鼠糞污卻
昨日兩個老鼠走入牛角去留他這個貓兒努起眼
睛照管照管也好兩個一句話爭論不了惹得南泉
長老一時惡發將一把殺人刀當堂提起說道得即
不斬道不得即斬這個老漢也是為他閑事長無明
著甚緊要他兩堂首座且會放憨一總只不理他各
自去了這老漢一場掃興無可奈何生生的把個貓
兒一刀兩段可憐可憐好個玉面小貓兒七條性命
無事無辜斷送在南泉手裏閻羅王上了帳後來南
泉現生之間變一隻水牯牛受個花報這殺生罪過
不當要的時曹山恰在會下將他個死貓頭著意收
藏憐他無故而死後出世時蓋一間房子供養他起
來又尋個金毛獅子來配他如今人說金獅子玉貓
兒卻是這個出跡這話是有根據的南泉道披毛戴
角曹山也道披毛戴角兩個商商量量說的正在這
個時節還有一樁奇特的事當時睦州賣草鞋適值
黃巢作反睦州人將一隻草鞋掛在城樓上那黃巢
疑以為奇一時退了兵趙州是睦州同參向他覓得
這草鞋藏在身邊要緊要慢也好用用恰遇南泉惡
發那趙州老漢心裏思量道黃巢百萬大兵這一隻
草鞋退去了況且這殺貓的老和尚有多少伎倆只
將這草鞋去抵對他便了恭恭敬敬將個草鞋頂在
頭上且看他如何只這草鞋果有靈驗南泉道子若
在救得這貓兒且道一隻破草鞋什麼希奇若不是
睦州城上來的怎得這等靈驗你諸人切莫被趙州
瞞這般極奇極怪的新聞最親最切的故事你們一
向穿鑿穿鑿曾穿鑿得到麼如今註也為你註了講
也為你講了這公案何等明白一春九十日終日講
故事話新聞有甚麼限春雨如膏夏雨如饅頭周文
王是糊餅莫道雲溪不道雲溪長老從來老實一句
不打誑語的。



雲溪俍亭挺禪師語錄卷之二(終)

雲溪俍亭挺禪師語錄卷之三
侍者(智樞智信)編

示眾溪山雲月處處同風水鳥樹林時時顯道古人
不謾語一大藏教是謾語千七百則公案是謾語天
下老和尚舌頭是謾語為甚道古人不謾語須知古
人話頭總只應個時節有問有荅蓋是尋常一切處
成現轉轆轆地不費纖毫氣力自成文彩自有眼目
不是尋常湊泊得的祗如芙蓉楷與投子青遊園次
青以拄杖付楷曰理合與麼楷曰與和尚提鞋挈杖
不為分外青曰有同行在楷曰那一個不受教青遂
休去至晚青謂曰早來說話未盡楷曰更請舉看青
曰卯生日戌生月楷即點燈來青曰上來下去總不
空然楷曰在左右理合如是青曰奴兒婢子誰家屋
裏無楷曰和尚尊年缺他不可青日與麼殷勤楷曰
報恩有分看他兩人絲來線去全表尊貴一門問在
荅處荅在問邊總不傷鋒犯手這便是個回互正偏
的樣子若是臨濟門頭一言半句火急殺人然亦有
閑閑說來自饒旨趣的禾山普問黃龍南倒卻門前
剎竿著意旨何如龍曰上人出蜀曾到玉泉否普曰
曾到龍曰曾挂搭否普曰一夕便發龍曰智者道場
關將軍打供與結緣幾時何妨普嘿然良久理前問
龍遂俛首南公幾句話頭一片肝腸和盤托出將他
飲光尊者些兒活計盡情漏洩了也可惜許禾山這
漢太煞鈍置臨濟下主賓互換各逞宗猷丹霞龐老
作俑在前舉師叔到瑯琊描摸欲盡我如今再舉一
節樣子法昌遇與英邵武別謂曰三年聚首無事不
知檢點將來不無滲漏以拄杖劃一劃云這個且置
宗門事作麼生英曰須彌安鼻孔遇日臨崖看滸眼
特地一場愁英曰深沙努眼睛遇曰爭奈聖凡無異
路方便有多門英曰鐵蛇鑽不入遇曰有甚共語處
英曰自緣根力淺莫怨太陽春卻劃一劃云宗門且
置這個事作麼生遇擬掌英約住日這漳子莫無去
就然也是我致得他兩人弄一毬子你抑我揚你坐
我立何等自由自在分風穴見鏡清慈明見楊大年
總只一鼻孔出氣發明賓主宗風古人云一喝分賓
主照用一時行主且不是賓照且不是用既然主不
是賓照不是用為甚一喝中卻總具得一不成二不
就收得儱放得開說分也得說合也得又云賓則始
終賓主則始終主既然主還是主賓還是賓為甚卻
許互換闍黎與老僧亦能迷卻天下人亦能悟卻天
下人這些所在須要一一分明不可囫圇吞個棗子
賓看主主看賓是臨濟一期說話賓中主主中賓是
臨濟當日法門不可扯做一例猶之妙德尊寰宇五
則語是曹山一時問荅不似白衣須拜相五偈與五
位功勳相配也去聖時遙承虛接響總只一味糊塗
參學人大須仔細。

示眾古人道只愁不作佛不愁佛不解語真要在此
道中覓個去就把生死二字貼在額頭莫虛度了日
子古人一言半句不為虛設你只把他古人言句仔
細挨求挨來挨去挨到沒把捉處沒尋求處切切不
可放鬆了正當十分去不得的時候理絕情枯冷灰
裏爆出一粒荳來不覺通身慶快那時憑你有語也
得無語也得尋常吐露一絲毫自爾蓋天蓋地如今
人口裏轉轆轆只管向本子上記來意根上卜取且
喜沒交涉還有一般孟八郎漢不管三七廿一硬差
排強作主說道我能轉物越發沒交涉尋常見你諸
人念詩章求解會咬文嚼字胡說三千若到雲溪門
下一些也用不著不是教你空心高腹不看教不讀
書大踏步向前逢人稱善知識看他古人周金剛言
法華青華嚴何等樣人未免研窮教典又曹山夾山
鏡清風穴雪竇皎然文彩詩歌班班可見古人道既
得本莫愁末雲居老祖道入此門中不是等閒當時
二祖博通三藏歷覽詩書終不自家取則端向達磨
老臊胡覓取心安是個什麼道理又云縱然講得天
花落石點頭尚不關自巳事擬將有限身心向無限
中用有什麼相干又云學處不玄盡是流俗閨閣中
物捨不得皆為滲漏差之毫釐過犯山嶽一毫髮去
不盡即被塵累豈況更多直是琉璃殿上行撲倒也
須粉碎恁般說話真切為人可是你之乎者也胡說
三千讀等韻念詩章了得生死的麼三藏十二分教
諸子百家若會得時都來是個祖師註腳七縱八橫
拈起即得若不會時只這秦時𨍏轢鑽咬嚼不破你
試將平日讀的看的記的誦的湊泊湊泊看管取一
些也用不著生時用不著死時也用不著聰明一世
懵懂一時臘月三十日到來這些讀的看的記的誦
的可將得去麼趁色力強健豎起脊梁畢竟討個下
落果然到得不疑之地打開自巳寶藏傾出一栲栳
來粗言及細語莫非真實義且道如何是真實義聻
啊􂹴啊􂹴忘記了也。

示眾古人為一大事因緣出見于世抑不得巳立個
話頭千七百則公案一了都了達磨西來直指人心
開口見喉嚨本無秘藏本無蓋覆青原南嶽雖則別
露爪牙自唐以前規模整肅宋人務為詭異奇言妙
句簇錦簇花或耑用方語流行或并作詩詞傳布鬥
湊更番換人耳目波羅揭諦究竟不離他元字法門
周吳鄭王未免又添些後來註腳若也豁開正眼驀
地掀翻都來是個甚麼道理庭前柏樹子青州布衫
鎮州蘿蔔麻三斤乾矢橛你諸人終日商量終日擬
議盡四天下走將一遍來如今曾得個透脫也未如
巳透脫且莫草草承當須將他千七百則差別法門
一一透將過來不得一味依通解會如未透脫直教
豎起背脊咬定話頭畢竟要尋他古人落處不得道
這是無意味語沒可尋思一向丟在無事甲裏他古
人一句話頭斷人命根你如今草草放過自瞞瞞人
辜負他祖師不少且要問你抱本修行三藏十二部
教理宛然豈不現成為甚麼要參一句話頭來作祖
師門下客如今人稱禪客擬問擬荅論古論今祗辦
個架格遮攔說明得祖師門下事卻不知祖師門下
為明何事毫釐有差天地懸隔正當不思議時一句
話頭蓋覆將來不受他瞞惺惺歷歷這便是當人親
切受用處稱此以往眼不被色瞞耳不被聲瞞鼻不
被香瞞舌不被味瞞身不被觸瞞意不被法瞞八萬
四千毛孔不被八萬四千塵勞煩惱所瞞灑灑落落
豈不是個了事漢子古人于一言半句下了卻生平
一了則千了百了一齊都了有如許奇特有如許證
據實實于腳跟下得個了當不是說了便休的若是
說在一邊行在一邊又成得個什麼有一般伶俐學
人拈也拈得頌也頌得問他話他也荅得只是未在
我如今要覓個不會佛法的你只百不知百不會尋
常日用中剎那剎那念念與本分相應莫教走作現
前無法可得無佛可成古人道他本分事尚不取何
況其他那時莫管他有佛法沒佛法千七百則公案
舉起便會也不用奇言妙句也不用簇錦簇花只老
實頭一句語言顛撲不破似這般樣的人便許他擔
當佛法也放行把住著著歸宗棒喝語言頭頭見的
古人以悟為則語言棒喝是悟後的三昧不是將語
言棒喝當得悟的但目前都莫擬議都莫尋思一切
處一切時動你不得轉身吐氣不假安排始是現前
親切句子一句語下要透生死不是等閒祖師西來
不是兒戲。

示眾古人道只貴子見處不重子行履他承當處十
分穩密見得徹守得定大段放心不怕甕中走卻鱉
非謂置行履于分外也古人四十年打成一片立枯
木堂長坐不臥除二時粥飯外無雜用心終身牧一
頭水牯牛放亦不去是行履不是行履隨緣放曠任
運逍遙披毛戴角是類墮解向異類中行不斷聲色
是隨墮彼師所墮汝亦隨墮不受食是尊貴墮他知
有尚不取知那邊了卻來這邊行履且道是甚麼時
節甚麼受用曹山孝滿曹山好顛酒莫行心處路不
掛本來衣何須正恁麼切忌未生時是一串語無功
之功功就之功洞山土地三十年不見洞山雲居歸
菴寂坐天神遂絕是行履不是行履祗為他一輩弄
精魂漢終日呆樁樁地守個死屍不知向上為何等
事又三家村裏末學比丘執著小法嘗為淨名所訶
故曰只貴子見處不重子行履非可流連放逸縱恣
猖狂藉口老莊托情嵇阮忽繩檢為不足拘置儀律
為無可語天魔外道是處成形狐狼野干磕頭撞額
奈何奈何理須頓悟乘悟併銷事非頓除因次第盡
有修有證古自不誣佛滅二千年比丘少慚愧見解
人多行解人少如今真實具正知正見的尚不多得
何況他行解人古人炊折腳鐺牛糞裏煨芋使者先
行後坐脫天子詔之尚不起況肯向十字街頭架大
屋養閒漢耶有因緣沒因緣有福報沒福報總不干
他佛法事豎起個硬脊梁以佛法為巳任傳古人未
及傳之心開當世不敢開之口一言半句流播將來
使萬古千秋知有今日也不愧大丈夫漢出世一番
塵中能作主化外自來賓百草頭認他祖師鬧市裏
識取帝主這裏還有行履處也無不落因果前百丈
也明不得大修行人不昧因果後百丈也明不得大
修行人大修行人又且如何問取拄杖子。

示眾有一種人活了死不得有一種人死了活不得
雲溪這裏有一丸藥也能殺人也能活人只要辦個
引子且道以何為引子方丈後與汝說明。

示眾無事生事好休不休看看捱到末梢頭筆管裏
煨鰍乃拍掌頓足一下云呸著甚來由。

示眾豹不含則不能變雞不伏則不能鳴蟬不啞則
不能蛻向三條椽下七尺單前大死一回出來與老
僧相見。

示眾辨驗綱宗在於今日尤為喫緊沒頭腦漢好歹
胡喝亂喝喚作賓主往來及乎問他從上家風此中
黑漫漫地我洞宗語忌十成機貴回互須知是個甚
麼意思不是叫你記些白雪烏雞逢人便念的如今
人問他何者是位何者是功未免目瞪口呆似這般
辯魔揀異也太遠在。

巡香示眾前世不修做了一個趕腳兒的夫頭跟了
一隊瞎驢瞎馬兜得一主生意往北京去走一遭緊
趕緊走漫趕漫走整整的芒了許多日子想將起來
好不干係就中倘有一兩頭不受羈絆的一鞭子打
去猛可的掙斷韁繩一溜風走了連他老人家厝手
不及倒也無可奈何如今將次到騾子巷口了且喜
平安無事。

示眾連日來見你諸人也有自騎馬自喝節洋洋得
意的也有空撈撈坐在死水裏的也有咬牙切齒恨
剝剝的也有苦苦惱惱趕不上的還有話頭拿不定
的還有四大調不來的可憐可憐參禪學道須要識
些愧恥趁期場趕熱鬧惶恐殺入這裏甚麼所在不
是你合頭一句大話瞌睡當得死的平日語錄上偷
得一句半句教典上看得一行兩行和會和會差排
差排說前日某和尚指點的某道友商量的硬了面
皮走向人前便要喫放參飯卻早一顆米糝見裏你
力量果然不佳怪你不得恨剝剝地怨著誰來古人
大慈大悲開方便門施作佛事一言之下一日之間
頓超直入不是你懵懂癡呆成辨得的不是你伶俐
聰明做造得的百不知百不會大死一回翻身轉來
多少慶快可容你聰明得麼可容你懵懂得麼懵懂
的且過一邊聰明的人來來我有一句要問你個落
處。

示眾我當初宗會庵打七與如如兄在茅棚下兩人
對坐不交一言及乎入堂去徹夜不放參旁僧為我
安蒲團整被褥我總不知他是短是長是張是李至
今不辨得是甚麼人耳畔裏鐘響一聲偶可的觸著
小時節四句說話一二三四五金木水火土燕子吹
笛兒蝦蟆打杖鼓自笑一回而罷當晚眾人入室也
去隨喜一班不唧溜漢個個被老人捉倒我卻為他
一十八人每人代一轉語一眾驚異次早老人喚我
近前說有一語這裏人多不便說得可隨我到招化
寺來我卻隨入招化寺中老人云道取一句看我衝
口云香爐八隻腳老人一場痛罵罵得我頭也不敢
抬走到家中從新做工夫起整整被他擔閣了五年
纔承付囑愚庵老漢恩大難酬我當時若作罵會豈
有今日我當時若不作罵會豈有今日大眾且道香
爐八隻腳當時過在甚麼處你諸人試為我代一轉
語看。

示眾一句話頭超生脫死多生習氣歷劫無明當下
一刀兩段第一要疑情切疑情若切則散亂不除而
自除昏沉不遣而自遣眼巴巴地覷看一句話頭不
要放他轉款平日悠悠忽忽過了日子走進堂中畢
竟要討一個下落得也在此一期失也在此一期拚
性命與他作對八十公公入場屋真誠不是小兒戲
這事不當小可還有巳過關的自恃一知半解得少
為足于日用應緣往往把捉不定趁此期場正好向
腳跟下椎劄椎劄古人道一念萬年去冷湫湫地去
古廟裏香爐去尚不許他何況今日去之轉遠你纔
向十字街頭打個之遶便不相應也畢竟受病在什
麼處所豎起脊梁急自辨取。

示眾問一荅十問十荅百正是生死岸頭事為你將
識情擬議言語差排貼肉汗衫正脫不去在古人轉
轆轆地全向不思議流出不似你倚墻傍壁從他家
模子中脫來的。

示眾獅子吼野干鳴總莫趕他行隊孤迥迥峭巍巍
一堂冷淡千古分明恰自有一種不可磨滅處你諸
人爭勝負論是失到處打團團且問有多少利益。

示眾參禪要離心意識參不論你初參久參古人言
句上定有看不破的日用應緣中定有打不過的只
將這看不破打不過的一提提起放在面前不要許
他轉款如雞抱卵如貓捕鼠一不做二不休畢竟要
與他討個倒斷眼睛裏耳朵裏齋堂裏佛殿裏行時
住時坐時臥時只有這一件事死也不要放他正當
打併不開的去處切莫將現成道理來解說囫圇句
子去搪塞離心意識絕去來今將一具不伶不俐的
死尸靈好歹交付在這一點兒上天可憐間㘞地一
聲日子畢竟有個落處到那時節方信老僧之言為
不欺也千生百劫只在一剎那間努力努力。

示眾銅墻鐵壁打不開時切切不可放鬆了這裏急
著精彩拚命一回翻身轉來多少慶快。




雲溪俍亭挺禪師語錄卷之三(終)

雲溪俍亭挺禪師語錄卷之四
侍者智(巽橒)編

普說古人道說得一丈不如行得一尺又道說取行
不得底行取說不得底須知他古人說到行到此事
不耑在舌頭上一千五百人善知識向一句語言上
辨出他是何等樣眼目不屬有言不屬無語句中意
意中句全不是識情湊泊得底語不離窠臼焉能出
蓋纏曹山設三種滲漏情存向背見處偏枯機不離
位墮在毒海貪妙失宗機昧終始一肚子泥牛木馬
白雪烏雞奇言妙句衝口而來若于轉處留情到底
言成滲漏豈況觸犯所失尤多參禪學道要斷他腳
根紅線纔有一毫頭便有一毫頭古人頌云學道之
人不識真只為從前認識神又云喜識盡時消息盡
當人那辨濁中清要辨他清中濁即易要辨他濁中
清即難門裏出身易身裏出門難木人興歌石女起
舞血脈不斷全不是識情湊泊底知是般事便休卻
又弄些口頭三昧古人原不在舌頭上作活計鐘不
撞不響鼓不打不鳴沒奈何少他不得洞山云恁麼
道即易相續也大難但能相續名主中主他得的人
綿綿密密不住這邊不住那邊水上按葫蘆把捉他
頭腳不著玉線金針絲絲相續這個相續還是句中
相續還是意中相續古人道念念不間斷心心無處
所意相續故句相續句相續故意相續所以說言語
不要多多則無用處無舌人解語無手人行拳一句
話頭直得超生脫死為他得的人出言吐句蓋不尋
常言中有響句裏明機這裏不當容易臨濟一句中
具三玄雲門一句中具三句舉不互落顧佇擬思量
何劫悟一喝分賓主照用一時行離色離聲絕情絕
謂若向言前薦得猶然滯殼迷封直饒句下承當未
免觸途狂見擬心即失用意即乖溈仰下宗風兩口
一無舌還容你擬議得麼汾陽立十八問個中仔細
同道方知也是畫蛇添足後來獵犬全靠枯樁尋常
分辯道這個是呈見解問這個是驗主問更向他荅
語上一一搜尋認定個接初機句辯衲僧句正令行
句定乾坤句穿鑿穿鑿捏死蛇頭將古人活句子都
弄做死句子且問你古人一喝有時金剛王寶劍有
時踞地獅子有時探竿影草有時一喝不作一喝用
他這一喝還能定乾坤也無還能行正令也無還能
接初機也無還能辯衲僧也無這裏若不知差別未
免顢頇這裏若只管支離全成露布學道不至忘情
處饒你搖唇播舌簇錦簇花將他古人一落索貼在
額角頭逢人施設一番總敵不得生死古人以悟為
則語言三昧從不思議中流出福建人打鄉譚隨口
說來自然合拍鎮州蘿蔔青州布衫可是有什麼格
則把捉得定底麼初參上士勸你一味老實頭且去
咬嚼他一個顛撲不破的現成句子咬嚼來咬嚼去
到那燈籠緣壁碓嘴開花一切老和尚舌頭自然欺
汝不得了也切莫穿鑿饒你穿鑿將來且沒用處坐
曲盝床為人也須識些利害這裏什麼所在可是記
誦詩章解說方語當得佛法的麼向自巳胸中吐出
一言半句真實可以殺人可以活人見不透語不徹
隔靴抓痒畫餅充饑有甚交涉他悟的人如珠走盤
如盤走珠刀鎗隊裏荊棘林中獨往獨來轉身無礙
眼裏著得須彌山口裏著得四大海是說到行到的
如今學語之流急須識些愧恥始得。

普說入此門來勝心客氣一點也用不著古人遇貴
即賤逢強即弱千變萬化出沒縱橫沒處摸他頭腦
你若作是非得失商量一總錯了也巖頭道德山未
會末後句太原道老凍膿猶有鄉情可容你作是非
得失會麼雪峰道老僧住持事繁又道趙州古佛從
此不荅話可容你作是非得失會麼雲居道個不必
興化道個何必欽山在張四郎處從巖頭說細大法
門又定上座無位真人與非無位真人可容你作是
非得失會麼法眼捲簾趙州勘二庵主可容你作是
非得失會麼興化擯克賓保壽開堂可容你作是非
得失會麼如今人大似矮子觀場也不知他古人落
處一味爭門戶逐高低如鄉裏小兒相樸多呶得一
張嘴多打得一手拳自以為勝還知占便宜處失便
宜麼老子云知雄守雌知白守黑青原下諸尊宿如
德山雪峰欽山雲居盡能解放解收自由自在獅子
踞地不露爪牙古人謂之陷虎之機又謂之紅綿軟
套不知兵法不辯來鋒只顧貪前不顧失後趙州與
文遠鬥劣把將胡餅來大好一場笑具黃蘗打百丈
臨濟打黃蘗當仁不讓也不為強芙蓉楷提鞋挈杖
轉側相隨也不為弱一個吹毛在手未容眨上眉稍
一個寶鏡當前不免轉身退步用處不同激揚向上
其歸一也有般漢不知好惡謂臨濟下兔起鶻落不
容擬議思維人境俱奪照用同時快便難逢十分好
手曹洞下機思遲鈍直得面青面黃正偏回互背觸
俱非轉盻之間白雲萬里似則似是則未是三玄五
位何異何同紅旗閃鑠五逆聞雷馳書到家何彼何
此昔人以正中偏為奪人以偏中正為奪境以正中
來為俱奪以兼中至為俱不奪雖不必盡為扭合亦
何至大體差殊青山白雲父白雲青山兒長年不出
戶清風拂白月四賓主語是同是別洛浦本在臨濟
會得個賓主句濟稱之謂赤稍鯉魚到夾山一喝也
未為錯及乎被他夾山說甚雲月是同溪山是異截
斷天下人舌頭即不無爭教無舌人解語卻便去不
得未免向他藥山船子屈首一回可中容你優劣得
麼風穴鏡清一唱一和言詞磊落文采縱橫這也難
為高下雒浦臨終謂彥從上座言先師道目前無法
意在目前不是目前法非耳目之所到那句是賓那
句是主當時雒浦兩彩一賽既露他船子鋒鋩復攙
他瞎驢行市彥從道不會實不會且道他皮裏還有
血麼如今人遂謂苦哉苦哉一傳而絕殊不知雒浦
嗣法十有一人首座彥從一總不容埋沒疏山食後
抉之使吐謂應他倒屙三十年一等是個用處矮師
叔用得奇特今人不知都說是非又說受他老古錐
懸記可曾夢見疏山也無疏山欽山龍牙雲居一時
洞宗高弟良禪客見欽山雲門見疏山羅山荅疏山
語至今咬嚼不破且道當時是甚麼樣人他把將世
間是非情見得失根苗絕毫絕釐都不放在眼孔裏
憑他說我會也得說我不會也得說我這裏有佛法
也得說我這裏沒有佛法也得達磨面壁隻履空歸
何不向他癡人前與他一頓痛棒咬人大蟲慣不露
齒你若一味爭先淮陰少年勝他韓王孫有分。

普說祖意教意不同不別佛說四十九年橫說豎說
長說短說盡情露布了也最後拈花別行一路將謂
有多少奇特今人動口說如來禪祖師禪將這些義
學禪和一齊抹殺惹他惡發也要螗臂當車摭拾些
叢林話端逢人呶呶好笑好笑當時阿難結集迦葉
傳衣本是一門從無彼此南能北秀同出黃梅四七
二三大家許可如今禪自分門教自立戶宗天台者
謂賢首為眼目未開祖臨濟者謂雲門為師承不確
佛沒二千年比丘少慚愧信有之乎永明壽禪師著
宗鏡錄禪淨教律靡不兼該無同異中何苦強分同
異諸人或參一句話頭或念一句佛或看一部教或
持戒修行日中一食樹下一宿也只是尋常事在自
巳分中惟恐彀不及有甚工夫檢點別人你只將檢
點別人的精神用在自巳身上待做得到家時看他
禪淨教律是同是別如今且在門外亂叫喚作麼韶
國師本嗣法眼憂天台之失傳疏請新羅傳寫文義
在他古人多少公心杜順和尚清涼國師未必全無
鼻孔華嚴法華總只佛說管窺蠡測尊巳卑人如夜
郎王不知漢大又念佛法門也是先佛垂訓廬山遠
公在達磨前幾十年若人個個念佛個個往生連他
老臊胡也省東土來走一遭免得許多狼籍抑不得
巳一條匾擔兩頭抬說淨說禪大家救取好笑這些
欠頭腦漢念佛到沒意味處便要參禪參禪到沒把
捉時又要念佛這也罷了卻又分青分黃論長論短
誑惑人家男女我且問你你曾認得西方麼若認得
時西方無許多般不容你說頓說漸說淨說穢將許
多道理配合得的豈況許多揀擇許多憎嫌即今先
自不清淨了臨終安得清淨古人道得好有禪有淨
土猶如戴角虎且莫放倒一邊古人千經萬論塞壑
填溝祖師西來不立文字豈是教你呆椿椿地一竅
不通單只播弄嘴唇獨逞伎倆杜撰長老如麻似粟
不看經論不習威儀自謂徑省三家村裏兩箇筭沙
漢記將幾句現成本頭卻也角立門風自說自道既
稱比丘持戒是本分事忽略繩趨放蕩規矩取玷法
門自招罪過有等俗士不識大人境界不知隨順因
緣耑事繁文或崇枯簡將使西天外道不食麻麥及
投灰等反踞如來之上有是理乎語言棒喝都是祖
師用的臨濟賓主曹洞君臣何分勝劣自熙寧小人
呂惠卿張商英輩逃入佛法純以意見用事中間衲
子或被曹洞放還或被雲門捉敗蠱惑多端搖唇美
齒如盲摸象取笑作家直至如今此風不息為可嘆
悼莫管他臨濟曹洞是正傳不是正傳但只了得生
死斷得命根自解作活計語言也得棒喝也得當時
青原南嶽同受師承法眼雲門何彼何我若論洞山
閫奧十個有五雙不知即如三玄三要臨濟綱宗古
塔主特地區分洪覺範無端證據致使宗徒割裂長
老顢頇肋下三拳遭人擬議不知汾陽意旨極是分
明且問你諸人嘉州大象陜府鐵牛西河獅子是一
個是三個一句三玄一玄三要明明舉似擬將大象
說即是鐵牛鐵牛說即是獅子也不得擬將獅子說
不是鐵牛鐵牛說不是大象也不得謂法界廣無邊
為亟蓋乾坤句釋尊問阿難為隨波逐浪句直出古
皇前為截斷眾流句即得謂雲門一字不具三句即
不得一句明明該萬象重陽九月菊花新昧者不知
猶然逐塊何況功勳王子種種差殊字經三寫烏焉
成馬不足怪矣如人父子相離久遠不識滴血入骨
安有差違今者去祖殷遙不知真偽但將綱宗辨驗
於人果能歷歷分明累黍不失豈得不是他家嫡骨
兒孫問他家裏話一些也不知平白地走向人前說
我是他不是且問你面皮厚多少如上所說盡是近
今流弊汝等初學切須辨取。

寒食普說只許州官兒放火不許小百姓點燈我便
得你便不得自古清明寒食待新火也莊生有云火
不傳而薪傳傳也不知其盡也說得何等圓妙歲時
記以為弔介子推生生的不許人家舉火宮中傳蠟
五侯奉鯖官不容針私通車馬禪和子家食生不化
見人說語貴回互莫犯當頭便乃閉眉合眼上前不
得又見人說啐啄同時當機不讓便乃一味亂做爭
先處強那知佛法不是這個道理四時改火榆柳生
春向道莫將來將來用不著野鴨子飛過去也昨日
痛今日又不痛也法身無相法眼無瑕祗道個法身
無相法眼無瑕便不是不道個法身無相法眼無瑕
又不是也趙州庭前柏樹子光孝覺云先師無此語
洞山展手鳥道玄路又說是莫行鳥道切忌玄路有
時教伊揚眉瞬目有時不教伊揚眉瞬目我這裏揚
眉瞬目卻得你那裏揚眉瞬目卻不得也從來轉轆
轆地清明前一日用的清明時便用不著了這裏如
何話會屈屈屈大小是一個人家民間寒食禁苑飛
煙也十分不公道不見他西楚霸王火燒咸陽三月
不滅那時秦皇帝的號令也還拘管得著麼倚勢欺
人未免太殺了也清明時節雨紛紛路上行人欲斷
魂借問酒家何處有牧童遙指杏花村以拂子向前
指云老僧共曹山顛酒去也杏花村只在面前大家
拚取一醉好。

普說參禪須是鐵漢著手胸頭便判如何若何扯長
葛藤早是不唧溜了也今世一種咬文嚼字之流逐
字逐句要求解會將他碧巖集請益錄從頭讀了還
有許多故事解說不出的見了善知識要求講解如
此參禪如此學道總只謂之是雜用心參禪要敵生
死的多知多解生死分中濟得甚事饒你一言一句
歷歷分明剎那三昧中總不得個實落受用佛法無
靈驗不干他祖師事是你自家障礙了泉眼不通是
沙障礙道眼不通是知解障礙我如今勸你休息罷
放下罷百不知百不會罷你肯麼然又不是硬著肚
腸不求解會說一切語言都無實義的往往見幾個
顢頇漢子杜撰禪和硬作主宰遇著古人淆訛公案
他也不辨來由卻辦得個架格摭攔走到人前大模
大樣胡喝亂喝一味要討便宜承當悟道啐啐啐悟
與不悟是你自家本分事于他別人怎麼你若真實
是個悟的一了百了也不見有許多般為何這裏卻
穿鑿得去那裏卻穿鑿不去穿鑿得去處便枝枝葉
葉扯上許多葛藤穿鑿不去處便沒解會硬差排糊
塗到底古人設立綱宗辨魔揀異耑為你一流人如
軍中密號令相似不是你拍茫茫上門討死喫的軍
中有縱有奪有正有奇有暗裏拖刀有紅綿套索你
若一味莽撞硬頭顱向前早是落他圈繢了也我如
今不惜口業告報分明以後切忌切忌還有一種下
流之輩不思生死事大耑一要鼓是非炒叢林爭執
事短長論人情厚薄一總貢高我慢多開口強出頭
拼命要撐個架子且問你剃除鬚髮所為何事背腰
包檠囊缽千里百里所為何事閻羅老子面前這一
肚子勝心客氣是用得著的麼幾曾為你在叢林會
下專僣便宜那些牛頭獄卒銅柱銕床也讓你不成
猛可的思想一回真是無謂參禪是自家本分事只
應個名倒在沒緊要一邊爭長論短豈不狂悖這等
沒志向的人也不必論起還有一種假癡假呆推聾
粧啞說我是初參我不會妄語其實一肚子偷心專
要在耳朵上舌頭邊探取一言半言以為奇特道聽
塗說有什麼相干還有一種承虛接響囫圇承當也
不審話端也不識語脈偶可裏聽得些零碎佛法放
在肚皮裏說臨濟曹洞原來是恁般恁般的春雨如
膏夏禹如饅頭周文王似餬餅遠之遠矣你還曾夢
見他門頭戶腦分毫許光影麼又有一種朝秦暮楚
之輩趕熱鬧趁時光一言不合拂袖便行到老無成
以為是衲僧氣概這也罷了又有一種神頭鬼面假
意親依金玉其外敗絮其中實落不堪雕琢恐他善
知識看破遮遮掩掩張打聽李打聽記了些無頭學
問自謂可以欺人要走向三家村裏去粧大老或者
抄襲拈頌念習詩章將這邊的販到那邊將那邊的
販到這邊無非要騙一個拂子是這等欺心漢瞞了
別人可瞞得自巳麼將來是沒受用的何苦何苦又
有一種凡劣之人受不得逼拶喫不得鉗錐好意翻
為惡意語言棒喝一切作是非得失商量畏門庭如
網罟視知識為仇讎斷送一生可惜可惜又有一種
村學究家風蠻禪和惡習謂公案是解說得的問著
要解說一上若不與他說便道瞞他深生嗔恨只怨
他家枯井深不道自巳麻繩短古人道當時若為我
說破安有今日又道我不重先師佛法只重他不為
我說破佛法可是講說得的麼呸錯了也許多毛病
不知起自何人習以成風往往不覺世間仁義道德
還有些師資之誼朋友之情惟這一夥人最沒來由
今日出門明日便不相認古人三登九上一人處也
要到半人處也要到出一叢林進一叢林這也不為
奇特但這些沒情沒義專要盜竊佛法的于叢林無
益于法門有損大踏步走向人前不知慚愧為可嘆
惜耳夜永話長珍重珍重。

普說此事須實有頭腦須親見一回須明明了了如
人說家裏事不是倚墻傍壁影響糢糊瞌睡當得死
的古人設立綱宗是他家裏人不勞問得如今人根
器淺薄見地差遲一味探頭探腦書本上舌頭邊拾
得封皮當信使見古人說理說事說暗說明說君說
臣說黑說白說主說賓說權說實說照說用說玄說
要說總說別說成說壞說異說同說顧說鑒說一句
說三句說向上說向下說有相說無相說左匝說右
匝一總作道理商量便理會道我曉得了我曉得了
據某善知識當初指點也只是這個意思據某人偈
頌細細剖露也只是這個道理我如今如此如此恁
般恁般不怕甕中走卻鱉了呸呸呸你可曾夢見他
祖師意麼眼睛上額角邊蓋覆將來懵懂癡呆一些
兒也不辨得私下數得一擔芝麻當官數不得一擔
東瓜有什麼用處佛法不是這個道理不是你心意
識領略得的不容你心意識湊泊得的一等刻舟求
劍漢步步擬議句句刻畫將佛法當作個死規模趙
錢孫李周吳鄭王逐句逐字從頭解去從頭認去越
發不是了也直教彌勒下生有甚麼限又有一等專
執意見慣逞聰明或在法師會下學得幾句真如佛
性般若多羅或在禪堂裏面曲盝床邊聽得說道棘
栗蓬金剛圈一切語言都無實義初間還略有些信
心依經傍註認定個耳聞目見手持足行的當做自
巳巳是喚奴作郎不可藥救到後來肆無忌憚一總
不疑語言將古人真語實語都猜做權語藥語天不
怕地不怕閻羅王也不怕橫來也一喝豎來也一喝
謂我能荅得話應得機抵敵得善知識可憐可憐將
古人血淋淋地一片苦心埋沒了他卻也罷了他時
異日你卻要墮在阿鼻地獄不得番身他儒書裏面
曾說個無忌憚的小人正指此等須知佛法不是亂
統的個裏一絲一線井井分明你粗心浮氣一些兒
也用不著的佛法不是死煞的就中轉轆轆地虎跳
龍興纔恁麼便不恁麼千七百則公案是個現成句
子言言見諦著著歸宗如老吏斷獄引經合律一毫
頭也出入不得所以喚作公案這個是臨濟下事這
個是曹洞下事這個是溈仰下事這個是雲門下事
這個是法眼下事綱宗未立以前他江西湖南鼻孔
撩天也不似黃檗心要六祖壇經一味的說有意路
語及乎五家分立施設非常木有本水有源圓中規
方中矩從苗辯地因語識人一句合頭語萬劫係驢
橛你胸中出出入入糢糢糊糊不是他李靖三郎那
曉得五花八陣主賓相見譬如兩刃交鋒一往一來
左衝右突直得百萬軍中自有個出身之路方不受
他當面活埋塵勞羈鎖如吹毛劍如牟尼珠入得佛
入得魔了無一物當前二六時中恰恰有恁般受用
所以當陽施設八面玲瓏恁麼卻不恁麼不恁麼卻
恁麼如淮陰用兵暗與古會不是骷髏樣子捏定死
蛇頭說主賓說玄要說正偏說明暗的古人道只貴
子見地不貴子行履不是不重行履蓋見地行履沒
有兩般見得到行得到行得到說得到他活卓卓地
原是個八角磨盤終日喫飯不曾嚼著一粒米終日
著衣不曾掛著一縷絲終日鼓兩片皮牙齒不關風
舌頭不在口裏無語中有語有語中無語問在荅處
荅在問邊絲絲毫毫不差累黍古人謂之血脈不斷
血脈不斷猶目機銖兩也然目機銖兩亟蓋乾坤不
涉眾緣總在一句不是語帶廉纖謂之血脈不斷也
懸崖撒手他是何等家風如萬仞峰頭恰更垂綸千
丈應機接物不得不然個中須有個恰好處夾山遇
船子雲門見雪峰正其人也不知偏正不識倒斜為
人則禍生儱侗顢頇總沒交涉巴人下里處處稱尊
雪曲陽春知音絕少個中關捩子料得少人知啼得
血流無用處不如緘口過殘春乃噓一噓擊拂子下
座。

普說寒來徹骨巳知歲盡年窮春到人間須信星回
斗轉做工夫的人須把生死二字貼在額頭過卻一
日差了十二個時辰過卻一年少了十二個月分趁
年力壯盛單刀直入千七百則公案隨手掀翻一悟
永悟一徹盡徹不是郎郎當當如水浸鵝卵石相似
今日如此明日也只如此今年怎的明年卻更怎的
平常間且圖好看逢人見鬼說麻三斤乾矢橛南泉
斬貓德山托缽女子出定我也拈得我也頌得及乎
問他二六時中安身立命處依舊業識茫茫一些也
受用不著似這等沒頭腦人臘月三十日到來端的
是落湯螃蟹管取手忙腳亂你諸公隨我也有三年
五載的也有一年半歲的平日裏說宗說教口巴巴
地卻似一班作家直待同你仔細盤桓將古人差別
去處較勘將來未免面青面黃舌頭打肐𦞂總因你
蒲團上未曾坐得十年二十年不過在門頭戶腦依
通解會穿鑿穿鑿鹵莽承當謂我于此事巳看到十
八九了驢鞍橋作阿爺下頷轉認轉遠今日恰好除
夕一歲巳周請諸人各各打筭一回不得自瞞瞞人
取性亂道果于五家宗旨差別路頭一一透得直至
不疑之地否果于三乘十二分教了了分明如觀掌
中菴摩羅果否果于十二時中把捉得住應用隨緣
直下不走作否果于腳根下事說到行到橫來豎去
不犯絲毫開眼合眼盡在這裏否須具有恁般見地
纔有恁般作略不是你麤心大膽強作主宰逢人打
三十棒筭得佛法的不是你鼠竊狗偷弄聰明鬥智
巧算得佛法的不是你糢糊影響書本上看來一切
相似語算得佛法的人生好光景不多轉眼二三十
年便成衰老道人聚會共學無為選佛場開心空及
第八十公公入場屋此事不當兒戲大家相聚喫莖
虀也要知他滋味。

普說千年桃核裏覓甚舊時仁這一絡索切忌提起
提起嘮嘮叨叨說個不歇未免播揚家醜昨日有人
從弁山來得攖寧法姪語錄一卷絫絫千萬言辯剝
到底祗因他數十年前三峰藏禪師曾將我洞宗家
裏事請益雲門先師翁并博山和尚當時兩個老漢
直直截截一總荅他去了只是不曾下得一個註腳
煩他三峰禪師費心費思著了許多言語攖寧禪師
又不合上他釣鉤相罵饒汝接嘴攖寧攖寧總沒來
由一肚皮好佛法說在空裏他好心請益只合好好
對他說為甚惡發起來使諸方見了作是非得失商
量是何道理這老宿所問一一是該問的如今還有
許多人疑著雲溪不惜口業為你諸人解說一上以
息兩家之爭省得後來牽牽纏纏疑個不了寶鏡三
昧是洞山親口披宣說向曹山的雖云從雲巖先師
得來卻不曾刻定個時日云某年月日付授若確確
實實是雲巖一五一十說的何不列在雲巖章次卻
列在洞山章次古人師承有據如雪峰云自從先德
山石頭以來傳此秘密法門不敢沒其所自始洞山
云從雲巖先師得寶鏡三昧蓋云此旨得自雲巖明
師承有據也疑他洞山未悟道先付法好笑好笑洞
山老漢今日被人捉敗了也你平日口巴巴地臨末
梢頭還要辨個愚癡齋胡亂一上也大奇也大奇無
情說法不思議若將耳聽終難會眼裏聞聲便得知
全是弄鬼眼睛一總沒有來歷卻不道果然果然當
日洞山辭雲巖問百年後誰邈師真巖云祇這是山
良久非雲巖良久也傳燈所載甚悉後洞山出世僧
問先師道祗這是意旨何如山云我當時幾錯會先
師意僧云即如先師還知有否山云若不知有爭解
恁麼道若知有爭肯恁麼道你諸人卜度卜度看雲
巖果然是不知有麼洞山果然是錯會麼當時洞山
良久面目宛然祗因錯會一語後來人以訛傳訛都
成錯會只這良久處你諸人曾親見洞山麼過水逢
渠是古人末後一著教中有根本智後得智宗門有
差別智大慧杲大悟小悟高峰枕子落地始看破主
人公雪峰鰲山始是成道洞山蓋天蓋地於良久處
巳是覿體承當過水逢渠這裏別開生面渠不是我
我正是渠只渠我二字打疊他正偏明暗君臣理事
從上徹下許多回互法門不當容易所以寶鏡三昧
中有渠我語洞山過水時作渠我語曹山得法後又
作渠我語請問諸人渠不是我我正是渠是一個是
兩個你諸人終日說偏說正說君說臣還曾夢見他
家裏事麼洞山過水時睹個影子猛可的觸著他心
上些些將雲巖祗這是一線穿來渠我根苗眼前發
露隨口說個頌子建立綱宗非至此時纔是桶底脫
也且道渠我有多少希奇洞山說了曹山又說萬古
碧潭空界月再三撈摝始應知分明是差別智也曹
山說理說事不為分外巖頭有理藏鋒事藏鋒法眼
有理無礙事無礙浮山有理事兼帶石頭亦云事存
亟蓋理應箭鋒說理說事不為分外大慧云討甚好
曹山臨濟示人嘗曰佛者心清淨是法者心光明是
道者處處無礙淨光是說心說性討甚好臨濟耶有
時把住有時放行有時密不通風有時口喃喃說了
一上大慧一期抬捺也是偶然可容你作實法會麼
洞宗回互當頭表顯尊貴濟宗臨機不讓慣用吹毛
臨濟打黃蘗好只甚好然未免熟了手腳古人道逢
強即弱遇賤即貴有賓主有互換能縱能奪同死同
生不是一味爭先處強占便宜到底的我洞宗回互
法門一總鐵囫圇總沒清頭莫怪後人疑著石頭云
門門一切境回互不回互回而更相涉不爾依位住
此回互所自始也回自回互自互回互郤不回互不
回互郤回互說是兩個又是一個說是一個又是兩
個有向有奉有暗有明正偏兼帶全在於此今人不
解回互為何等動云語須忌諱莫犯當頭借黑明正
權白表偏問正荅偏問偏荅正記了許多烏雞白雪
泥牛木馬之譚為是洞上極則即何怪他家說從來
出語不過是正中偏偏中正大慧又說四大解散時
心識巳昏如何回互耶諸仁者從上祖師說明說暗
說正說偏創建個回互法門耑為你四大解散時這
一著子語言道斷思維路絕正不屬正偏不屬偏不
落有無誰人和得威音王未曉彌勒豈惺惺眼目定
動早不是了也可容你識心湊泊得麼平時不用識
心臨終時安用識心洞山云今時人只認得驢前馬
後的以為自巳佛法平沉此其兆也又延壽堂僧巳
脫去洞山云汝只解恁麼去不解恁麼來紙衣道者
問曹山一靈真性不假胞胎時何如山云未是玅者
云如何是妙山云不借借者噓一聲而去並回互也
洞宗專貴回互然立亡坐脫比比皆然洞山坐脫雲
居坐脫延壽堂僧坐脫紙衣道者坐脫即雪軒成禪
師初入土窟歷洪永仁宣四朝壽八十七坐脫闍維
舍利無筭他可知矣然從上來不貴坐脫九峰虔不
肯首座雲居不肯送褲道者將知尊貴一路自別耳
問者又謂闖入驢胎馬腹中去若果向驢胎馬腹中
走一遭亦是不惡溈山水牯牛南泉水牯牛王老師
披毛帶角向異類中行是作麼生行履這裏著得一
隻眼曹山三墮也不消問得了披毛帶角是類墮不
斷聲色是隨墮不受食是尊貴墮寂音智證傳忘卻
披毛帶角將不斷聲色并隨墮分而為兩又將正命
食割做兩截又遺了不受食一語毋惑乎問者之紛
紛也既知類之不齊混則知處是寶鏡語則曹山三
墮依然回互法門不勞頻舉道吾荅南泉云切忌動
著動著則頭角生這邊了卻方往那邊行履是回互
是不回互他尊貴且不居若說是墮尊貴遠之遠矣
莫行心處路不掛本來衣何須正恁麼切忌未生時
昔年貧不是貧今年貧纔是貧昔年貧尚有立錐之
地今年貧錐也無問者不察謂禁之外又作麼生且
道禁之外又作麼生香嚴枯木龍吟髑髏眼晴石霜
云猶帶喜在猶帶識在曹山云血脈不斷乾不盡又
云枯木龍吟真見道髑髏無識眼初明喜識盡時消
息盡當人那辨濁中清圓悟勤云一人透語滲漏一
人透情滲漏一人透見滲漏當時三種滲漏是洞山
所立轉授曹山非得之雲巖付授者也分明說末法
時乾慧人多立此揀別教中稱乾慧地正指你一橛
頭禪乾巴巴地捏定死蛇頭不得個轉身一路莫守
寒巖異草青坐斷白雲宗不妙機不離位墮在毒海
取不得舍不得不可得中恁麼得情存向背見處偏
枯承言須會宗勿自立規矩本末須歸宗尊卑用其
語體妙失宗機昧終始皆滲漏也百丈顯大機黃蘖
得大用始終賓始終主閉門造車出門合轍你道有
兩個麼又景欣道見解人多行解人萬中無一若識
不盡敢道輪迴去在問者謂且道識的人是見解是
行解即今日應萬事在那裏安身立命錯錯全弄精
魂了也洞山云闍黎顛倒若不顛倒為甚喚奴作郎
清中濁即易辨濁中清即難辨若向曹山喜識盡時
消息盡一語下見得分明這也不消再問了疏山倒
屙別有節目後疏山年老成精每食後抉之使吐是
什麼心行當日疏山自與香嚴偶然弄個花手若謂
他洞山曹山密付宗傳矮師叔暗中竊聽恁般說話
豈不笑殺旁觀去聖時遙好事者故為邪說兼中至
一位且改作偏中至矣況其餘耶大慧亦云曾見他
洞上老宿室中密付寂音并疑寶鏡三昧為藥山所
作又云由待制朱世英得之白華嚴某一老僧處其
先甚秘世莫得而知也當時洞宗矜慎大法非其人
不傳雖以遠錄公之賢親炙太陽始知洞上宗旨故
寶鏡三昧不輕示人有似乎密付者錯錯密在汝邊
與他陳爛葛藤有甚干涉今日寶鏡三昧家至戶曉
且問你人人鼻孔裏還曾觸著他雲巖一些子氣息
也無如來有密語迦葉不覆藏這裏又差多少洞山
設立五位曹山別明君臣石霜九峰復明王子寶鏡
不云乎臣奉於君子順於父不順非孝不奉非輔君
臣父子本前人語而後來一一明之也人天眼目多
有差訛正中偏是君向臣偏中正是臣奉君正中來
以下總是君臣道合借功明位借位明功轉位就功
轉功就位天童長蘆言之頗盡位是經功是緯五位
五功猶五經五緯也兼中至一位頌曰人人盡欲出
常流折合還歸炭裏坐古人云切忌折合又云炭庫
裏藏身是忌語非藥語人天眼目謂明明炭裏藏身
今人誤認坐在黑漆漆地莫怪莫怪王子分內紹外
紹語本分明朝生末生是外紹是臣種誕生化生內
生是內紹是王種外紹全未知有故是臣種內紹則
天然貴胤矣余別有說文長不敘問者疑其重出抑
知君臣五位以臣奉君言也王子五位以子順父言
也君臣者有貴有賤父子者有貴無賤也紹繼也言
繼體也九峰虔云譬如王子能成一國之事又曰子
歸就父又曰推爺向裏頭又曰誕生王有父又曰同
時不識祖又曰子若吼時祖父俱盡是法王子受灌
頂位時一國之事盡以相屬所謂兒孫得力室內不
知還鄉盡屬兒孫事祖父從來不出門是也寶殿無
人空侍立不種梧桐免鳳來玉殿苔生樞密不得旨
是一串語不順非孝不奉非輔良然良然臨濟示眾
有賓看賓主看主賓看主主看賓語若立宗旨有賓
中賓主中主賓中主主中賓語看者是舉兩為言也
中者是舉一為言也詞旨各別洞宗無四賓主語止
洞山見龍山有青山覆白雲清風拂白月長江水上
波長年不出戶語然非四賓主也常年不出戶荅主
中主語張無盡誤為主中賓萬松辨之巳久問者刻
舟求劍怎的怎的洞山又嘗語僧曰賓中主尚不辯
況主中主乎寶鏡三昧云但能相續名主中主故洞
山云然非亦曾立有四賓主也念念不間斷心心無
處所謂之相續故曰血脈不斷非廉廉纖纖謂之相
續也正偏明暗於法無所不該說君臣也好說父子
也好說主賓也好有時恁麼有時不恁麼異不異於
同同中還有異若說同異臨濟四賓主賓看賓主看
主賓看主主看賓須知不是賓中主主中賓主中主
賓中賓了也何況曹洞古人道賓主睦時全是妄君
臣合處正中邪是同是異自曹溪一派分而為兩左
青原右南嶽何異何同何彼何此雲溪不惜眉毛一
時為諸人告報了也從上相傳的事且喜不曾動著。







雲溪俍亭挺禪師語錄卷之四(終)

雲溪俍亭挺禪師語錄卷之五
侍者智巽編

* 佛事

母陳孺人大祥設供聚散古今同歸一局覿面相逢
析骨析肉湘之南潭之北真不掩偽直不藏曲恭惟
我母七十載合水和泥十五年長齋繡佛琅琅梵唄
沁我肝脾歷歷婆心感人毛髮及乎臨去正念提持
從大悲千手眼發個話端於金剛現在心尋個歇腳
彌陀親至把手同行這也不為奇特又能以出世因
緣付囑於某某所以衰衣墨絰換卻袈裟得個轉身
句子今日拈來呈似用報生我之恩借婆衫子拜婆
年端的娘生舊鼻孔然雖如此室內兒孫畢竟向甚
處與老母相見聻乃高提拂子云陳太孺人來也視
無形聽無聲人間天上獨稱尊南無觀世音。

為道安庵主對靈法語白頭孩子放紙鷂沒手老翁
撐渡船泥牛背負崑崙走金毛獅子夏蟲牽郤也不
為分外道安庵主向涅槃城裏獨往獨來生死岸邊
東涌西沒你諸人還曾見麼若也會得龍女立地成
佛南方無垢世界只在萬安橋驀直轉灣縱然不曾
屍陀林諸姊契悟帝釋雨花過錢塘江西興關直到
雞足山前不曾休歇當日龐婆十分捏怪全弄虛頭
臨行之際變個隱身法兒將人惑亂一上爭似道安
庵主來得清楚去得分明從前與甘贄行者把手同
參向後共末山了然分賓抗禮今日大歇大休始是
他放身命處老僧到這裏借面弔喪也則依例而行
佛法不勞頻舉。

為陳母江太夫人對靈法語一踏滄江七十年歸來
原在閣門前髑髏大好通消息枯木龍吟只等閒陳
母江太夫人現優婆夷相受波羅提木乂佛聲浩浩
不難觸處知歸梵響蒙蒙便爾從聞得入今日厭離
塵網大顯神通向赤肉團上撩起便行地水火風一
回倒斷太夫人太夫人你還知落處麼伸手只在縮
手裏乘雁集不為多解鈴須是繫鈴人雙鳧飛不為
少威音王與樓至如來同日受生實報莊嚴與閻浮
提一門出入番身俊鷂快便難逢恁地去恁地來何
等安閒何等自在若更瞻前慮後轉腦回頭便不是
了當日德山老漢是何等樣人一部青龍疏鈔須賴
他婆子焚卻太夫人誦金剛經來多少年能學他婆
子略露些兒手腳麼處處綠楊堪係馬家家有路透
長安欠少個甚麼。

大父敬川公諱日設供水遶玻璃樹風吹菡萏花室
中飛白鶴池底布金沙西天東土沒有兩般淨域禪
門總歸一致我祖夙植德基崇修佛乘不壞世間法
於火燄得清涼即現長者身以資生為實相佛聲朗
朗行看實報莊嚴帝網重重坐對香光繚繞今日是
我祖降誕之辰生來九十八年歿去四十二載自娑
婆界向極樂國無二無差歷僧祗劫在一剎那不一
不異百年後祗此為最後時大千壞須知有不壞者
阿彌陀佛到咸通年間放光達磨祖師在一生補處
賽彩古調新翻我祖分中一齊擔荷了也禮拜起云
山花開似錦澗水湛如藍恭惟尚饗。

大母李太孺人諱日設供九九八十一六六三十六
挂角羚羊沒處尋白雲青山黃花翠竹憶童子時鐘
磬森森與大母相從塔寺當時化去遂經三十六年
今日招來山月松風略陳微供還記得三十六年前
從這裏去也無左青龍右白虎鸚鵡孔雀向蘆花岸
上孤鶩齊飛南天台北五臺叨利燄摩在摩竭國中
長天一色去去去野馬虛空聚來來來青蓮火裏開
不來不去一句又作麼生金烏夜半嶺頭明玉兔日
中江上出。

先大人漢文公諱日設供啐啄同時失從上家風肯
諾不得全當人鼻孔選官選佛何必天然為素為緇
任他龐老大人半生齋素廿載修持向天台四教推
倒枯樁從臨濟三玄掀翻巢窟踞虎頭收虎尾句裏
明宗喫官酒臥官街當處脫盡在六通寺裏徹見他
那一通住瑪瑙山前拾得塊紅瑪瑙盡大地是個解
脫道場一剎那證入法華三昧賦就中峰百詠尋到
梅花正當船子一釣踏翻明月大人大人別來還相
憶麼師子教兒迷影法漫將哮吼恐驚人父不出門
子在門內。

母陳孺人諱日設供子啐母啄子覺母殼不會則千
生萬生會得則今日昨日我母臨行之際得大解脫
作大施捨母孺人母孺人這裏死這裏生從來不隔
絲毫許如母憶子如子憶母終成兩個母全是子子
全是母喚做兩個得麼現前山河大地明暗色空放
曠逍遙去來受用顧左右云見麼見麼嬰兒垂髮白
如絲即今認取。

為汪魏美居士對靈法語雲中白鶴吹來姑射山頭
天外冥鴻飛向威音那畔魏美魏美百千種藏身滅
跡推翻他滄溟塵沙二十年退位朝君踏破了須彌
日月陸修靜把手同行東林寄托陶淵明攢眉歸去
漁父徜徉看娑婆界內般般穢濁當處出離見乾闥
城裏惘惘可憐褁足不入介推奉母陳蒲鞋高挂睦
州王霸挈妻龐道蘊共沉湘水今日千山萬山大休
大歇金翅鳥展翼而去俊鷂趕不及追風馬絕塵而
走千人喚不回有者道問天天莫應屈靈均黧黑面
目三萬六千場辨命命難窮劉孝標伎死形容四十
八九歲豈知他東湧西沒向虛空裏轉大法輪石火
電光從無往來立生死本又有道空桑魚鱉未免飄
零劫火塵灰終歸敗壞雖則辟支古佛坐斷今時何
如遊戲神通暫來塵界可曾夢見他魏美麼六年橡
栗雪山成苦行頭陀九載寒空少室見觀音大士得
勝堂內阿修羅何處安身毘耶室中魔波旬自然拱
手安立世間法還渠父子君臣傳持向上人扶起綱
常名教一期生死當不苟然三代禮樂盡在是矣王
倪齧缺蒲衣善卷務光宵明許多俗漢一齊向西子
湖畔同魏美翻身毘盧月覺師子阿閦彌陀金剛眾
位如來都走在寶石山前從魏美俛首現前大眾向
何處見魏美來山蒼蒼水悠悠蛩聲繁亂驀動閒愁
正江潮雲涌瀚海空流三潭明月一輪秋直恁去任
邀遊芙蓉兩岸蘆荻汀洲說甚神仙十二樓大千沙
界只在一毫頭仔細認簷前銕馬湖上金牛。

為愚庵先老和尚懸真祗這是那堪錯會先師意從
來逼界不曾藏而今覿面難迴避末後一句尋常有
異壁上掛葫蘆打破閒家具明月鷺鷥重來遊戲大
人相左之右之向十里梅花留一坐地。

為愚庵先老和尚設供楖栗千峰不顧入即今誰復
邈師真莫愁末後無消息葛嶺橫連一片雲恭惟本
師愚庵先老和尚洞水相逢雲門再世提一句子坐
斷天下人舌頭說五千言掀翻從上來鼻孔八十四
員善知識孰敢當鋒四十九年爛葛藤直教卻席明
時嘿暗時說從崑崙影裏拗折蒼龍正不坐偏不居
向西子湖邊歌殘漁父今日臨風一笑斷靷千山不
特室中左右追仰無從抑且大地人天顧瞻不及然
雖如此兒孫在近覿面依然這尋常茶飯是老和尚
用慣的且教繚繞山雲西溪留一坐地。

為師翁雲門散木老人設供秘魔杈天龍指玄沙白
紙不若雲門一字普石傘峰頭曲調成千古四十年
中歸去來戴角大蟲老無齒笑兒孫成莽鹵何事同
時不識祖祖父從來不出門北鬱單越搥鐘南閻浮
提打鼓區區寶鏡傳自雲巖冤有頭債有主靈祐水
牯牛溪前起舞。

臘八日為歸徐門傳淑媛對靈法語燕臺渺渺嘆離
魂倩女從來識不真今夜明星剛顯露好憑鷲嶺現
全身日昨接得京中一札敬庵儀部將伊傳淑媛靈
輀送飛來峰安厝詞旨懃懃囑老僧為伊慈悲救取
也奇怪也奇怪六如偈臨歿分明馬郎婦金沙再見
因緣會聚自不偶然恰值釋迦老子夜半正明南看
北斗向靈鷲山頭高聲大叫道奇哉一切眾生皆有
如來智慧德相但以妄想執著而不証得淑媛翻身
快便撩起便行三千七百里送將來一個金骨粉隹
人竟往南方無姤世界立地成佛去也且道以何為
驗聻拂一拂云天香雲外飄桂子月中落。

為寓風化禪師封龕法語大鵬展翅俊鷂不能追良
驥騰空飛免莫能及寓風法姪若耶溪上生苗安樂
山前結果平生得力處同鏡清風穴唱和詩章末後
一場榮向巖頭雪峰同條生死只可惜芳蘭早萎嫩
桂先彫蒼天多冤苦之聲廣陵有失傳之歎藏身淵
渺朕兆難窺絕影攀躋光景莫度今日伊同門兄弟
就鐵崑崙上重寫兩行墨煤在無扃鑰中更加一條
封鎖未能免俗要老僧為渠證明老僧和你有甚冤
讎趁快便把與個捷徑法兒一路轉去罷。

舉火目前空劫是如何溪上巢歸路巳多放出火中
鐵鷂子鳳梧搖落影婆娑擲火炬云火盡薪傳子歸
就父去也卻疑紅柿墮連袂坐磐陀。

為歸洪門孫夫人對靈法語顛倒顛媳婦騎驢阿家
牽百歲公公失卻父首山一語帶三玄孫夫人臨行
灑落去就分明現優婆夷身得大涅槃樂須信道一
毫頭許一剎那間終始不離自他不隔何乃廉廉纖
纖又墮在河北河南說緇說素罷罷罷一期生死總
只偶然畢竟向何處安身立命聻電光石火爍難追
金沙灘前閑擬議。

為涵素昌老居士對靈法語黃金臺畔路何之迴首
天涯有所思一自笊籬歸去後故園臨步欲遲遲涵
素昌老居士博通三乘妙達無生從雲棲堂上傳得
蓮社根苗向愚庵老人問取西來大意日中一食居
然苦行頭陀檀那波羅不數給孤長者阿那律天眼
所見直證圓通維摩詰室中所談莫非法要淨毘尼
者百千指高僧從絕域而來全沙門者億萬人吾道
鮮會昌之厄與童子聚沙為戲法法全彰使龍女獻
上寶珠頭頭顯露陀羅尼舌端湧出絢爛蓮花修多
羅耳畔莊嚴精瑩舍利這是他涵素老居士一生踏
破五天糠秕釋梵的多少奇特臨行一路直得淨裸
裸赤灑灑相逢把臂萬里神光緇耶素耶這裏一齊
畫斷知麼知麼白雲嶽頂正嵯峨半夜銕船飛水國
為呆峰法孫開關法語翻空銕鷂撲地高飛入海泥
牛衝天作舞盡十方世界是個道場放曠逍遙一任
當人受用不見道坐斷白雲宗不妙麼老僧屈曲垂
慈放你一條出路去罷。

宗會掛鐘板法語敲空有響擊木無聲世尊不說說
迦葉不聞聞四十九年饒舌還有個七佛不傳的秘
密法重煩他金童木女仔細叮嚀大眾切須解聽。

寶覺庵燒藏木佛法語無端木佛恁矜誇院主原來
是作家多少眉毛飛動處只今羞殺老丹霞金佛不
度爐泥佛不度水木佛不度火這尊古佛從栴檀林
裏托生向娑婆國中現影可可的灰飛煙起沙重金
埋任他昔是今非不妨東涌西沒諸仁者還見他無
影光中歷歷明明許多舍利麼攜取琉璃瓶子好好
收藏待善世天王出來造八萬四千多寶塔重新供
養然雖如此真佛家裏坐又作麼生看取露柱相交
切忌當面錯過。

陳天袚儀部請為龔正峰居士招魂法語白草迷迷
古北邙幾年魂魄怨斜陽歸來江上西風急咫尺平
皋是故鄉昔日善財南詢德雲比丘別峰相見偏你
恁般古怪特特向正峰而來正峰正峰還記得故鄉
田地麼生前落拓沒後羈棲可憐沙土沉埋未是髑
髏粉碎今日天袚居士向黃金國裏特地尋求在百
草頭邊從旁認取隔江招手就路還家坐看火裏蓮
開方知水落石出乃招手云屍陀林畔不是你安身
立命之場助汝一道寒光送汝歸去。

為慧先誠禪師起龕生也不道死也不道鄹人魯人
入太廟天寒連底打焦磚到即不點點即不到山前
山後觸目菩提看烈焰騰騰翩翻紙鷂慧先禪師知
儒學佛六十年中做個無事道人臨末稍頭與他林
逋處士孤山法師結一番生死交情撒手歸來落在
這裏且喜華嚴香水處處圓成平日以不思議力破
塵出經彌勒樓閣彈指門開依舊普賢毛孔今日末
後一著光前絕後從火燄裏轉大法輪請向瑪瑙坡
前密移一步。

舉火丙丁童子往來頻火後莖茅著意尋臘月蓮花
開嶺上親看燄裏結寒冰擲火炬云惺惺惜惺惺。

為歸徐門優婆夷舉火十方四面無門個裏那容棲
泊向烈火裏翻身歷劫無明灰滅擲火炬云撇。

為果心行童舉火一路是涅槃門去來從無遷變童
子別展神通臘月冰河發燄擲火炬云薦。

信官顧豹文助資

雲溪俍亭挺禪師語錄卷之六
弟子智忱編

* 問荅

愚庵老人除夜垂問廚庫山門即不問路邊華表柱
道將一句來師云君子愛財取之有道。

又問山連碧落月上湖心正恁麼時如何師云丹灶
冷千年不逢林處士。

又問年窮歲盡枯樁上事如何師云明日是初一。

問如何是獅子嚬呻師云野干鳴如何是獅子返擲
師云烏龜廝打如何是獅子踞地師云貓兒努眼睛
張用霖居士問起滅不停時如何師云是誰起滅。

顧且庵居士問大悲千手眼那個是正法眼師云西
子湖頭一片雲。

胡彥遠居士問十智同真即不問三玄三要事如何
師云何不問十智同真士云如何是同一質師云一
粒大還丹如何是同大事師云山河大地團團走如
何是總同參師云佛來也打魔來也打如何是同真
智師云金博金如何是同普遍師云目前無物阿誰
欠少如何是同具足師云騎賊馬趕賊借婆衫子拜
婆年如何是同得失師云全身入荒艸如何是同生
殺師云不入虎穴不得虎子如何是同音吼師云雷
轟旱地如何是同得入師云把手踏空行與甚麼人
同得入師云漆園逢禦寇與誰同音吼師云木馬撞
金牛作麼生同生殺師云一棒一條痕一掌一握血
甚麼物同得失師云見怪不怪是精識精阿那個同
具足師云今日就窩打劫甚麼同普遍師云兔角杖
頭龜毛拂子何人同真智師云切莫喚奴作郎孰與
總同參師云南北八千東西十萬那個同大事師云
陶令攢眉何物同一質師云死貓頭士禮謝師云要
識三玄三要麼隨後一喝。

林靈修居士問自墮此身巳悔失足師云釋迦老子
早失足來士云佛有神通在師云居士欠少甚的士
云金棺雙足還須讓彼釋迦師云大好一場塗污。

範文白居士問貪嗔癡戒定慧同是梵行果否師云
我不說是梵行士云如何是戒師云放火殺人如何
是定師云夢醒也未如何是慧師云忒煞懵懂。

陳胤倩居士問如何是奪人不奪境師云禹貢青徐
如何是奪境不奪人師云職方幽并如何是人境俱
奪師云孟津三千如何是人境俱不奪師云塗山萬
國。

僧問德山器宇如王為甚麼不會末後句師呵呵大
笑僧云乞和尚不吝慈悲旁通一線師又笑云密啟
其意了也僧佇視師云何不禮拜僧禮拜云拜則儘
拜還要求個親切句子師云當面錯過僧出旁僧問
云作麼作麼師云渠問雞冠花為什麼如許紅。

師與南山寶壽白巖崇先諸師皋亭茶次白巖忽舉
守廓侍者在華嚴座下問荅嚴舉似風穴因緣為語
且曰此話甚奇特諸兄高鑑以為何如師遽曰守廓
侍者見德山敕點飛龍馬跛鱉出頭來這老漢今始
瞥地話老兄高鑑以為何如白巖撫掌云夜眠侵早
起又有不眠人師乃大笑諸師亦笑。

師與南山天目兩和尚茶次偶及五位王子語師云
會元洞山章次不及王子惟石霜章次有之然本云
霜為洞山五位王子作頌了了分明後人不察竟以
王子為石霜所立失之遠矣南山云王子雖洞山所
立然與五位似不相配師云人天眼目以誕生配正
中偏以朝生配偏中正故不相合往余作洞宗剩語
以朝生配正中偏以未生配偏中正以誕生配正中
來則本相合非不相配也天目云往讀洞宗剩語得
未曾有乞為大眾指點一番師云朝生末生是外紹
是臣種故以配正中偏偏中正兩位所謂隱隱猶懷
舊日嫌休更迷頭猶認影者是也誕生化生內生是
內紹是王種故以配正中來兼中至兼中到三位讀
洞山頌及石霜頌并九峰王子語則自分明不必更
為詮釋也功勳王子皆本洞山豈洞山自言之而自
相倒置乎後來之謬皆原以曹山妙德尊寰宇五段
問荅誤列為五位君臣故將誕生一位移列在前汾
陽昭亦將正中來一位移列在前皆非洞山本旨洞
山權開五位普接三根分臣種王種之殊有內紹外
紹之別歷歷分明不差累黍淺深次第非可誣也天
目云汾陽昭手眼極高忽以正中來一位移置於首
曩固疑之乃今知其以誕生王子兩相配合故也誕
生是王種配正中來無疑舊本以末生配正中來誠
為不合如兄高鑑可稱覿面古人矣師云五位功勳
有向有奉曹山章謂君視臣者向也其謂臣奉君者
奉也蓋此僧偶然來問先問君次問臣次問君臣道
合曹山一一具對所謂君者單指正言所謂臣者單
指偏言所謂君臣道合指正偏兼帶言君視臣是正
中偏臣奉君是偏中正曹山就話荅話當面具陳初
未嘗與五位為配後人不辯以此為君臣五位語故
一差無所不差耳殊不知曹山五位有子時當正位
及白衣須拜相偈歷歷明明自與洞山首尾相發臣
奉君子順父本寶鏡語互明偏正而曹山再言之因
僧來問指點人前具見祖禰不了不可將妙德尊寰
宇五段荅語硬配五位錯亂古人也南山云嘗讀洞
上古轍中間詮解功勳語未必盡善老兄以為何如
師云余剩語中頗為註釋一上鼓山尊宿余不敢置
辭也天目云有位有功畢竟作何分別師云轉功就
位轉位就功體向用用向體古人再三發揮有經有
緯有位有功五位五功猶五經五緯也今人誤看人
天眼目不知轉位轉功作何等解先宗綱要未免羡
違矣天目云王子功勳畢竟是何旨要師云無功之
功功就之功親言出自親口大功不宰故歸根墮葉
照盡潭空也外紹歷階級涉功勳內紹不歷階級不
涉功勳外紹不如內紹然人根利鈍不同故功勳自
不可廢王子受灌頂位譬如王子能成一國之事居
然紹述無疑矣立位立功又立王子洞山多少苦心
次第宛然三根普利揀異辨魔不可不察也南山天
目乃共稱善。

僧入問德山三年話師打一掌云去。

陸麗京居士問大悟一十八遍小悟不記其數大慧
果然否師云大慧錄未嘗有此特見之楊慈湖集中
悟門雖大小不同亦有根本後得之別若云大悟一
十八遍依古以來未之嘗有豈聞桃擊竹一悟俟更
悟耶。

祁文載居士問如何是晉鋒八博師云草木皆兵如
何是對機迷師云切莫喚鐘作甕如何是藤林荒師
云刺著你腦子如何是中眉垂師云吽吽如何是笑
我多哂我少師云這漢不打自招。

問如何是然燈前師云先行不到如何是然燈後師
云末後太過如何是正然燈師云撞著道伴交肩過
西遯居士問雲門一字還具三句也無師云作麼生
不具如何是一字中三句師云呱士乃撫掌。

僧問牛頭未見四祖時如何師云白日依山盡見後
如何師云黃河入海流。

講楞嚴次林靈修居士問經中道不歷僧祇獲法身
祖師門下有法身邊法身體法身那邊作何分別師
遂問居士如何是法身士云古今不隔師云未在你
問我士云如何是法身師云人煙寒橘柚士再問如
何是法身體師云秋色老梧桐士云如何是法身那
邊師云且過這邊著士作禮。

余石鱗居士問威音以前有世界否師云問取威音
士又問未有世界先有威音彼時威音何所托足師
云東村王大姐家。

朱二為居士問如何是禪師云丹楓黃菊。

陳際叔居士問劫灰幾時變滅師云有勞記掛士云
幾時飛起師云從居士這一問起。

淨慧居士問汾陽十八問還許辯驗也無師云疑則
任舉士云如何是請益問師云山門八字開如何是
呈解問師云賣寶撞著瞎波斯如何是察辯問師云
前村水深多少如何是投機問師云盲龜值木如何
是偏僻問師云不妨捏怪如何是心行問師云縱火
燒身如何是探拔問師云也許你伶俐如何是不會
問師云我要個不會的如何是檠擔問師云放不下
自領去如何是置問師云不消一捏如何是故問師
云這一句從那裏來如何是借問師云共你打葛藤
如何是實問師云我不瞞你如何是假問師云且莫
詐明頭如何是審問師云吾今不再三如何是徵問
師云鈍置煞人如何是明問師云切忌當頭如何是
嘿問師云啞卻汝口。

止一侍者問如何是雲溪一句子師云朱雲流晚照
進云其中人還受親近也無師云受進云恁麼則皎
皎蘆花月青青橘柚風也師云白羽送輕飆止作禮
師云且過一邊著。

止一又問位豈不是明體師云是進云功豈不是明
用師云是進云即如兼中到一位作麼生轉師云轉
向功上來進云不共是功功又作麼生轉師云轉向
位上去進云功位是分不分師云分不分進云位功
齊彰卻成兩個了也師云一亦不立進云功位齊隱
又作麼生師云莫話墮。

問如何是妙唱非干舌師云月明初夜作麼生進云
如何是死蛇驚出草師云濃粧淨洗作麼生進云如
何是解針枯骨吟師云花開劫外作麼生進云如何
是鐵鋸舞三臺師云泥牛木馬作麼生進云如何是
古今無間師云不落有無作麼生。

僧問有一人徧身紅爛在荊棘林中未審是什麼人
師云賊進云誰人近得他師云不是賊。

柴虎臣居士問如何是居一切時不起妄念師云漆
桶不快如何是於諸妄心亦不息滅師云漆桶不快
如何是在妄想境不加了知師云漆桶不快如何是
於無了知不辯真實師云漆桶不快。

吳錦雯居士問世尊初生指天指地郤是為何師云
莫被這老漢鼓弄。

喫飯次居士問盡大地物是我自巳如何自喫自巳
師便奪卻。

敬菴居士問神通妙用運水搬柴祗這是還別有師
云我當時若見龐公打折他脊骨士云何故如此師
云老老大大阿誰教你運水搬柴。

趙梓木居士問鵓鳩樹上啼過在甚麼處師云蒼天
蒼天士云動容揚古路有甚長處師云龍蛇易溷衲
子難瞞士云一予一奪卻是為何師云偏你不肯。

僧問如何一喝是金剛王寶劍師云頭落也未如何
一喝是踞地獅子師云莫犯爪牙如何一喝是探竿
影草師云在你肚裏穿過如何一喝不作一喝用師
云你作麼生商量。

僧問如何是先照後用師云共你打葛藤如何是先
用後照師云老僧眉毛長多少如何是照用同時師
云趁刀快如何是照用不同時師云住持事煩忘前
失後。

王鶴山居士問五宗同異師云同則儘同異則儘異
士云畢竟如何師云不可喚眼睛作鼻孔不可不喚
眼睛作鼻孔。

居士問如何是臨濟宗師云曹操王莽如何是曹洞
宗師云蘇秦張儀如何是溈仰宗師云白起王剪如
何是雲門宗師云文成五利如何是法眼宗師云趙
禹張湯。

僧問如何是臨濟宗師云電掣雷轟如何是曹洞宗
師云珠迴玉轉如何是溈仰宗師云鳥篆龍文如何
是雲門宗師云風起雲屯如何是法眼宗師云水落
石出。

僧問如何是信位師云眼中著屑如何是人位師云
泥塑木雕。

問隱身三昧是死法是活法師云雖是死蛇解弄也
活。

僧問既是未容擬議主賓分為什麼又須一喝師云
賓主歷然你作麼生擬議僧云朱點印開為什麼不
說三玄只說三要師云不見道一玄具三要麼僧云
闍黎即是老僧為什麼分賓列主師云老僧自老僧
闍黎自闍黎僧云賓看賓賓中賓是同是異師云門
外閒人不比遊閒公子僧云主看主主中主是異是
同師云法身向上豈徒啐啄同時僧云賓看主賓中
主作何指歸師云客作漢從他奔走須不是百草頭
邊祖師僧云主看賓主中賓作何分別師云堂中人
恁地指揮也不是鬧市頭邊帝主僧云三玄分意句
巳懼支離為什麼重申三訣師云換郤學人眼睛僧
云四料揀四照用施設儘多為甚麼四喝邊別開四
句師云失郤師家鼻孔僧禮拜。

葉緯如居士問古人道不是旛動不是風動畢竟是
甚麼動師云葛藤不了。

戴慎庵居士問如何是賓中賓師云嶺上白雲深如
何是賓中主師云日輪正當午如何是主中賓師云
月落碧潭清如何是主中主師云玉殿蒼苔古。

問雲門見陳操尚書問非非想天幾人退位操無以
荅當時合得一轉語師云腦後見腮莫與往來。

止一侍者問古人道個何必則云不必道個氣急殺
人則云氣喘殺人淆訛在甚麼處師云若不淆訛爭
勞垂問進云狙公賦茅此意如何師喝云這猴子不
知進退。

問大通智勝為甚佛道不成師云坐道場故進云菩
提樹下為甚佛道乃成師云法現前故進云前十小
劫後十小劫為同為異師云今年豈異去年昨日不
同今日乃云寶鏡三昧中引十劫觀樹為言百丈云
劫者滯也名為十成取次承當守住耽著九峰謂是
染污是斷絕過十小劫方成回互古人藉教明宗不
妨指註無為即是正位教有明文一味老實頭不知
忌諱語多觸犯便乃斷絕便屬染污明中暗暗中明
錦縫重重機絲不斷吹去萎花更雨新者尋常覺海
義海真如涅槃一齊丟向垃圾頭邊著著別有出身
之路他家謂之通一線道活卓卓地收放自由佛法
現前不為分外然雖如此畢竟是有佛道可成麼戴
角披毛渾底事漫持此語問曹山。

解修居士問五家宗派謂法眼雲門並出馬祖何也
師云丘符偽碑且不具論即如兩家說法多引石頭
為言巖頭與雪峰同師所著綱宗有云語忌十成不
欲斷絕機忌觸犯不欲染污大似參同回互之旨夫
豈強而合哉玄沙出雪峰下亦云中興石頭之宗未
聞馬祖也僧寶傳序謂臨濟溈仰出自南嶽曹洞雲
門法眼出自青原覺範向侯延慶親口言之豈得因
張商英死活不同一疑更易祖牒吁世多盲人可笑
也。

陳慎旃居士問如何是賓中賓師云門外草青青如
何是賓中主師云塵埃見天子如何是主中賓師云
玉宇覆寒雲如何是主中主師云蒼煙埋石虎。

僧問如何是敲唱雙行師云一曲兩曲無人識如何
是金鎖玄路師云這邊那邊如何是不墮凡聖師云
燈籠緣壁上天台如何是即物契神師云你喚甚麼
作物僧禮拜師云且緩緩。

僧問古人道正中偏是奪人不奪境即主中賓亦云
理無礙是否師云荷葉團團團似鏡偏中正是奪境
不奪人即賓中主亦云事無礙是否師云菱角尖尖
尖似錐正中來是人境兩俱奪即主中主亦云理事
無礙是否師云風吹柳絮毛毬走兼中至是人境兩
不奪即賓中賓亦云事事無礙是否師云雨打梨花
蛺蝶飛即如兼中到一位又作麼生師云蚊子上鐵
牛無你下口處。

有老宿至偶述智證傳至瑜伽師地論云分別曾所
更非曾亦分別昔年有個理會處師云過去事巳過
去了未來不必預思量莫作如是解耶宿云是也師
云囫圇說道理儘好於本文順釋即不得宿因請消
文師云教家以分別為意識曾所更者所謂帶質境
也非曾者所謂獨影境也獨頭意識如騎虎入蟻穴
曾所未更然總之不離意識楞嚴云分別影事蓋無
始領納塵質雖銷影藏阿賴故云凡分別者必曾所
更雖所未更亦屬分別但得雪消去自然春到來分
別識亡平等智顯蓋現量時非比量所及也教理云
然宿稱善。

寶壽和尚舉大慧格物語云明皇揮劍閬州守頭落
昔先寶壽舉問願菴兄及室內諸兄語未契機某當
時一言投合師因詰之壽云明皇若見是畫像即不
揮劍了也師云某拈此則語又且不然壽因詰之師
云明皇是殺人刀大慧是活人劍今人只顧說道理
當日大慧若唱綿州巴歌時卻又作何等道理會耶
饒你十二分理會說到蔡順嚙指周暢歸田麒麟鬥
而日月食鯨鯢死而彗星出銅山西崩洛鐘東應總
只是個格物的道理要會他物格也太遠在當時妙
喜掉轉船稍劍起頭落世間良馬見鞭影而馳劍去
刻舟不是好手不見道子韶格物妙喜物格要會一
貫兩個五百麼壽撫掌。

問隨流得妙不失其宗海門國裏紅輪流而不返還
得妙也未師云日日廣陵濤。

問󰢍鶴銘是王羲之寫有的道陶弘景書真偽莫辨
以訛傳訛何日了師云不妨疑著。

問白雲影裏怪石露故遭雷轟流水光中古木新阿
誰瞧得只饒瞧得也是弄影漢著實處道將一句來
師云勘破了也。

問瞭高臺占卻雙峰頂可謂得地為甚麼又東倒西
歪只是扶豎不起師云莫眼花。

問既是樵山又無柴燒煙火種從此熄矣冷灰裏的
荳幾時得爆師云多謝記掛。

問洞山謂枯木堂前時時九夏若然則露柱也須汗
出腳磉石因甚沒點煖氣逐日死燉燉的還體得從
上事麼師云泥牛昨夜吼春風你還見否。

問焦公三召不出留得清風鎮海山良非虛語祗如
西馬頭蝦蟆石從不出窟作何品題師云問取東村
王老。

問海不揚波秋水澄澄映碧這般境界也似可觀為
甚麼喚作生死岸頭事師云不是弄潮人空在磯邊
坐。

問篆文無口款式不靈博古圖中不收焦山寺裏鼎
面上一行字甚不清楚如何定款師云這骨董且安
放著。

問渡生船雖解逐浪隨波往來遭人踐踏載過無數
人寧有幾個知得柁柄從來不著實師云今日卻遇
逆風。

周敷文居士問如何是荷葉團團團似鏡師云張公
大谷梨如何是菱角尖尖尖似錐師云梁侯烏椑柿
如何是風吹柳絮毛毬走師云周文弱枝棗如何是
雨打梨花蛺蝶飛師云房陵朱仲李又問畢竟如何
師云趙錢孫李周吳鄭王馮陳褚衛蔣沈韓楊有一
句子能殺能活有照有用若人辯得許你親見雲溪
澗梅居士問女子出定話大慧頌云文殊與罔明喪
郤窮性命其意云何師云天童拈云還知老瞿曇性
命在我手裏麼你作麼會。

東山晴和尚問雪峰鱉鼻蛇玄沙為甚郤云須是稜
兄始得師云一夥弄蛇漢提他怎的旁僧請益師云
三佛侍五祖當時還有優劣也無法眼捲簾趙州勘
二庵主你尋常作麼生會。

僧舉清涼荅復禮真妄偈請益師云你作麼會僧云
本淨本不覺由茲妄念起是言本來清淨只因不覺
故妄念起耳師云錯錯僧云奈何師云淨本不覺不
覺本淨真妄同原一時俱起楞嚴謂覺明為咎正指
此耳人知去妄存真不知全真是妄知見立知即無
明本膠膠擾擾長此安窮能迷的是我所迷的是物
心由境立境逐心生內獼猴外獼猴展轉相呼呼個
不徹求其相似豈可得耶乃呼僧近前拊僧背一下
云上座你要求相似麼咄莫妄念好。

東山和尚譚次偶舉曹山渠我偈山云渠如我是佛
我如渠即驢分明是三墮面目師云諸方作三無差
別解說了也山云背上毛有者道背上無毛作麼生
師云背上旋毛人孰不曉祗因人認定個借黑權正
以白表偏作死法解如認定背上旋毛便作陰陽太
極解還許他具眼麼當日龍馬負圖以象示意癡人
說夢怎的怎的。

陳無逸居士問斬貓公案意旨如何師云當時南泉
不曾斬貓士舉似他僧僧云此是作家人語士復舉
似師師云居士莫被此僧瞞卻。

楊士虞居士問溈仰宗師云遠寺撞疏鐘問臨濟宗
師云兩陣決雌雄問曹洞宗師云言語擅雕龍問雲
門宗師云夜半日頭紅問法眼宗師云簾外杏花風。

僧問借之為言一色邊事耳如何是借師云從模脫
出進云力在逢緣不借中如何是不借師云就裏掀
翻進云若還借借終不妙如何是借借師云光影未
亡進云紙衣道者不借借如何是不借借師云回途
得妙進云古人又道全超不借借如何是全超師云
這裏沒話會分。

僧問臨濟云不用如何若何便請單刀直入時有僧
禮拜起便喝濟亦喝僧又喝濟又喝僧禮拜濟曰若
是別人三十棒一棒也較不得為伊卻解一喝不作
一喝用又華嚴陞座亦云不用如何若何便請單刀
直入時守廓侍者出眾便喝嚴亦喝廓又喝嚴又喝
廓禮拜起顧眾曰這老漢一場敗闕臨濟華嚴是同
是異師云要見臨濟即易要見華嚴即難臨濟面上
剌兩行字華嚴暗裏掘個萬丈深坑。

僧舉莊上喫油餈話求著語師云賊賊有正賊有旁
賊。

僧舉國師喚侍者語請益師云我當時若作侍者但
作禮云和尚珍重。

僧問斬貓話師云趙州爭救得貓兒僧云和尚又作
麼生師云我當時若在但哭蒼天而出。

止一舉雪峰辭洞山話問云當時雪峰何以無語師
云上座作麼生止云某甲若作雪峰待洞山云既是
不識為甚知他無面目便與道個灼然師云恁麼又
爭得止云和尚作麼生師云我當時作雪峰但云和
尚見他有分。

止一舉曹山到烏石話問云若言我道即啞卻我口
若言我不道即禿卻我舌曹山舉似洞山山深肯之
當時洞山不肯待作麼生師云子有恁般長處止云
我當時若作烏石待曹山再問時便亂棒打出管取
一場懡㦬師云若恁麼又爭得。

師因閱智證傳問眾云寂音以雲門三句為解秦時
鍍鑠鑽還明得雲門意否止一云錯會不少師云如
何是寂音錯會處止云何不向拓開處明取師云果
然果然。

東山晴和尚舉翠巖眉毛話未竟適龍門懷姪至請
問師云晴兄舉翠巖眉毛話當時雲門云關雪竇頌
云關字相酬失錢遭罪且道雲門關字意在于何雪
竇失錢遭罪在主家說在賓家說諸人無對師拍案
一下起云今日東山和尚失錢遭罪。

龍門問婆子燒庵話謂諸方扶起這僧是何眼目東
山云這僧也不得無過師云和婆子一齊打赶東山
云當時兄作這僧畢竟別有長處師云當時但隨手
一掌云勘破了也。

龍門問莊上喫油餈話師云西遯道人郤有眼目解
說這莊主一撥便動諸方呆睜睜地看了幾多年。

龍門問德山托缽話師云先老人頌云三年活最參
商令人錯憶修文郎山僧亦曾拈得且如三年後德
山不示寂又作麼生蒼天蒼天同條生不與我同條
死門云末後句何不舉出師云蒼天蒼天時東山和
尚在座乃大笑龍門又云昔有老宿頌云虎為百獸
尊誰敢觸其怒獨饒父子情一步一回顧咄末後句
不在裏許此頌如何師云道即太煞且只道得一半。

僧問浮山九帶應具十數如何是那一帶師拈起衣
褶云在這裏僧云莫便是麼師云劍去久矣。

施食次楊自西居士問燄口觀門總表一心法界是
否師云好端端一個心為甚見神見鬼士云無心莫
便是麼師云也不得同於木石。

沈亞斗居士問正偏黑白是陰陽黑白否師云別黑
白定一尊是秦皇語是李斯語。

王鶴山居士問如何是無住生心師云八角磨盤空
裏走士云畢竟如何師云住了也。

僧問五位既有君臣何勞又立王子師云臣奉君子
順父語本分明進云君臣明甚麼邊事王子明甚麼
邊事師云一邊是建立門頭一邊是紹述分上。

鄒叔夏居士問如何是正中偏師云窮相大光錢如
何是偏中正師云獼猴彰古鏡如何是正中來師云
金殿破蒼苔如何是兼中至師云木馬嘶風處如何
是兼中到師云龜文絕朕兆。

孫宇台居士問如何是向師云召問宣室如何是奉
師云鵠立通明如何是功師云帝力何有如何是共
功師云涿鹿版泉如何是功功師云玄珠赤水。

汪魏美居士問如何是朝生王子師云鉤弋宮中如
何是末生王子師云滹沱村裏如何是誕生王子師
云建武永平如何是化生王子師云納麓用圭如何
是內生王子師云循蜚疏仡。

問慈明室中橫刀水盆旁置草鞋是何意旨師云我
當時若見便與趯倒進云冬日榜僧堂將謂別有師
云鈍置殺人。

侍者止一問忠國師云欽師猶被馬師惑是否師云
汝作麼生會者云當時南陽太煞師云賴女證明。

心周大師問如何是剎竿頭上煎䭔子師云何不問
三個猢猻。

應嗣寅居士問法華經云惟此一事實餘二即非真
如何是此一事師彈指。

問牛頭未見四祖時如何師云露重花繁見後如何
師云霜寒木落。

關六鈐居士問同時一喝如何是賓主歷然師云我
不敢欺于汝等。

爾思大師茶次舉洞山一人說得行得一人說不得
行不得語為問師云我有一語要問老兄疏山造壽
塔兄作麼生會思未荅師遽起去次早思向師謝師
乃笑。

嚴陶庵居士問三玄三要辯者紛紛未知孰是師云
一句三玄一言三要既云一句居然可知古塔主分
句中玄意中玄體中玄浮山遠圓悟勤皆仍其說蓋
汾陽頌法界廣無邊即謂之體中玄可釋尊問阿難
即謂之句中玄可直出古皇前即謂之意中玄可然
嘉州即是陜府陜府即是西河大象不是銕牛銕牛
不是獅子是三是一句下全該重陽菊花明明標準
未嘗截然三句也宗門中巖頭三句雲門三句玄沙
三句各有頭腦古塔主初未嘗以三玄旨訣硬配玄
沙覺範特地差排也是按牛頭喫草幻寄辯之詳矣
最可笑者以汾陽頌子割裂成文謂三玄三要事難
分句是總頌得意忘言道易親句頌意中玄一句明
明該萬象句頌句中玄重陽九月菊花新句頌體中
玄他人信之聚頭傳說汾陽意果如是耶又說重陽
一玄九月一玄菊花一玄直堪噴飯覺範又將石頭
參同契前後割裂配體中句中意中尤為錯誤青原
南嶽各有綱宗不妨分合異同彼此各見賓看賓主
看主賓看主主看賓要且不是賓中主主中賓賓中
賓主中主三玄要且不是五位一句中具三玄一玄
中具三要一位纔彰五位分何嘗不同鼻孔然將五
位扭合三玄只便不得何況參同歷歷首尾成文明
暗正偏自有綱要將他言語割裂支離不惟唐突石
頭抑且埋沒臨濟覺範平常最喜割裂然郤有理路
至于割裂參同則理路亦說不去正與割裂汾陽頌
子一例看承徒足取笑蓋三玄之錯錯在割裂言句
誤解三玄非謂一玄二玄三玄便是錯也若會他古
人旨趣即謂是體中句中意中亦無不可若死向體
中句中意中下個註腳刻舟求劍巳六差遲何況背
理迷文轉失轉遠去聖時遙顢頇穿鑿病有兩般要
會他臨濟三玄須向一句下直捷會去。

張旦公居士問五位君臣古人作兼中至智證傳作
偏中至近世或仍覺範作兼作偏未知孰是師云覺
範謂正中來始解安身偏中至方成唱和只此二語
巳矛盾了也蓋五位是圓的不是方的是一位一位
轉進去的不是一東一西轉出來的正中偏時猶有
正在故稱昔嫌偏中正時猶有偏在故罪認影至正
中來一位無中有路巳證理事無礙法門他卻從正
位中自有一個出身南泉謂解作活計是也此處不
得說正不得說偏故曰兼也正偏兼帶義取於此兼
中至是兼帶分中的這一邊兼中到是兼帶分中的
那一邊從這邊到那邊步步轉郤雲居謂頭頭上彰
物物上顯祗喚作了事人不名尊貴須知尊貴一路
自別方為向上方始到家淺深次第自是其然向正
中來後反列偏中至一位這裏作麼生轉曹山不云
乎偏者臣也事也子不順而非孝臣不奉而非輔偏
且作麼生至耶覺範解疊三變五穿鑿易象將正中
來偏中至卻放在前正中偏偏中正卻移在後足顧
居上手顧居下有是理耶其不足信明矣。

問王子配君臣是否師云君臣王子總是藥山家風
王子有外紹內紹臣種王種則猶君臣也當時即不
必配配亦儘得但不得錯亂配合如舊刻人天眼目
失他從上樞紐惑亂後人耳九峰耑明王子曹山耑
明君臣自是祖禰不了蓋石霜九峰曲暢綱宗總歸
曹洞如巖頭末後句總歸雪峰也君臣王子有異乎
君表正也臣表偏也但言君臣巳具父子此中尊貴
不言可知王子單明種紹言臣不言君言子不言父
順父奉君同時妙密君臣猶涉功勳父子不涉功勳
故君臣言功王子不言功也有君臣又有王子回互
之旨卓卓全彰矣。

問轉位轉功作何分曉師云位猶經也功猶緯也舉
一必雙言經有緯步步轉著著轉這裏不容坐地若
道是用又近體邊若道是體又在用邊水上按葫蘆
相似直饒著力不得古人云向去的人玉蘊荊山郤
來的人紅爐片雪猶是途路邊事待得通身不滯撒
手無依石女夜登機密室無人掃這是什麼時節耶
也須親到始得(又云轉功就位是正中來一位事轉位就功是兼中至一位事莫錯莫錯)。

嚴顥亭居士問天皇出石頭天王出馬祖是否師云
丘符二碑全然影響祗因張無盡好奇硬將臨濟德
山扭做一塊殺活不同錯認死活不同打地打天劈
空造出殊不知荊州天皇雖嗣石頭兼師馬祖傳燈
所載歷歷不誣覺範勒歸馬祖萬松辯之在先所謂
無恥小人冒名不是者也德山塔銘備詳世系自青
原石頭天皇龍潭彰彰不爽今現在武陵善德山萬
曆乙卯歲郡人楊鶴識之蒼苔剝蝕間鍾伯敬賦詩
以紀其事可考也且德山是天皇嫡孫雲門是雪峰
嫡子欽山問德山天皇也恁麼道龍潭也恁麼道未
審和尚作麼生道德山云你試舉天皇龍潭的看雪
竇拈古圓悟再評未聞改天皇為天王也雲門至僧
堂中立而語曰石頭道回互不回互僧問作麼生是
不回互門以手指云這個是板頭僧又問作麼生是
回互門云喚甚麼作板頭以至巖頭同死同生羅山
謂雙明雙暗雪竇拈古亦稱明暗雙雙地藏法眼並
表回互法門歷代以來同祖石頭等無有異果如無
盡所擬須將他雲門法眼兩支宗眼一齊抹殺德山
下一班尊宿還甘麼烏有先生無是公不足信矣。

問洞宗自長蘆了天童覺自得暉以後無大顯者青
州萬松而下更有何人師云續略所載宋元來且不
具論即如雪軒成禪師字鷲峰出世萊州之智藏寺
萬指圍繞洪武間住持天界賜金襴袈裟高皇作詩
贈荅有不荅來詞許嘿然西歸隻履舊單傳鼓鐘朔
望空王殿示座從來數歲年之句永樂中詔往日本
御製詩章送之有語錄行世入滅舞鶴翔空煙所及
處舍利無算載在世典可考也承前啟後代有其人
廩山大覺不為無本。

蘭生居士問曹山是洞山之子何以不稱洞曹卻稱
曹洞師云曹山志慕曹溪尊曹溪故稱曹洞今人杜
撰稱洞曹者非也。

僧問如何是法身佛師云離朱目渺如何是報身佛
師云帝釋形勞如何是化身佛師云莫隨他哄弄進
云恁麼則三身一身也師垂一足云是甚麼。

趙梓木居士問弟子閱楞嚴至且日照時既是日明
十方世界同為日色云何空中更見圓日順文難消
乞師開示師云如文順釋本自了然譬如阿難不見
阿難人縱目明終不自見其面今既十方世界同為
日色反觀空中何更見圓日耶此明照不生於日蓋
可知矣又世界是所照日是能照日與世界能所宛
然終不並將世界指名為日此明照不必盡生於日
益可知矣以日輪本空明無自性故也時解翻作一
轉謂只應十方世界同為日色語亦尖新余所不取。

僧問大通智勝佛十劫坐道場可是坐斷白雲宗不
妙麼師云你且道大通智勝有過無過僧云無過師
云既是無過為甚麼不成佛道僧無語止一至師問
為甚不成佛止云太尊貴生師休去。

師與白巖南山寶壽茶次偶舉雲巖祗這是話白巖
云有作洞山沉吟有作洞山嘿然大須別白師云景
德傳燈錄本云洞山良久非雲巖良久也作沉吟嘿
然者並失南山云畢竟傳訛自何而始師云傳訛自
寂音始寂音作智證傳改良久為沉吟後來因之莫
從考正也白巖云會元亦作沉吟何也師云會元成
于淳祐以後智證傳成于建炎以前寂音傳訛會元
未能深辨耳寶壽云此話先師曾為舉出先師室中
嘗語余曰雲巖祗這是洞山嘿然即良久也蓋洞山
悟無情說法豈於祗這是一語尚沉吟未徹耶高峰
頌百年三萬六千朝反覆原來是這漢當時固巳十
分至枕子落地時方是末後一著耳洞山過水逢渠
亦猶枕子落地也雲巖云價闍黎承當個事大須審
細從來肯諾不全個裏莫教錯會白巖南山乃共稱
歎師云是是。

僧問和尚近設十約是否師云是僧云還許學人擬
問麼師云有問則對僧云諸佛出世為一大事因緣
和尚何以不受請師云掩室摩竭僧云宗教雙通車
輪鳥翼和尚何以不赴講師云經有經師僧云治世
語言深說實相和尚何以不談外典師云吾無隱乎
爾僧云咳嗽掉臂無非佛事和尚何以不為詩文師
云我王庫內無如是刀僧云財法二施等無差別和
尚何以不募緣師云生怕著賊僧云入廛垂手具大
慈悲和尚何以不入城師云翫水遊山僧云奴兒婢
子誰家屋裏無和尚何以不畜童行師云老僧無伴
侶僧云凡聖交參權衡有主和尚何以不問諸方是
非師云耳聾僧云塵塵剎剎皆現本來和尚何以不
言塵俗師云口啞僧云覓女人相了不可得和尚何
以不見女人師云郤值老僧不在僧禮謝。

誰菴問空豁豁地時如何師與一掌菴不覺伏膺云
古人道青天也須喫棒師又與一掌菴去半月後復
來師云近日菴中作麼生菴云無物祗對和尚師云
汝會耶菴云九上洞山事不獲巳師云原來不會。

誰菴參師設問云如何是轉功就位誰云須防踏殺
天下人又云月到天心風來水面大好一個消息諸
人作麼生鑒誰云處處綠楊堪繫馬家家門閫透長
安又云明中有暗即不問如何是暗中明誰云十畝
篩金又云賓主睦時全是妄君臣葉處正中邪作麼
生轉身就父誰云崑崙騎象鷺鷥牽又云一馬生三
寅此理如何誰云非驢所堪又云土地公公向鄭十
三娘道個甚麼切須解聽誰云聾又云通身是病直
須痛下針錐誰云炙豬左膊上又云古人道我到這
裏卻不會還是會了不會還是不會不會誰云向這
裏滅卻又云承當擔荷切須轉卻無承當擔荷如何
誰云橫挑日月又云世尊不說迦葉不聞三千里外
別行一路誰云臺山婆子不識又云春到寒食四十
五此語還諦當麼誰云面目一般又云五位王子是
明甚邊事誰云莫令太上蒙塵又云桃花風雨是處
殘紅作麼生避得誰云風飄萬點正愁人又云石烏
龜生子撲地高飛過在甚麼處誰云水牯牛解得又
云從來被汝等熱瞞覿面相逢也須一一勘過誰云
北斗面南看又云不得向這裏躲根一棒一喝還我
個親切句誰云與麼與麼又云九年面壁當為何事
誰云瞎又云老僧持不語戒同道者須知誰云一個
霹靂天下響師云玉石不分金鋀未辨誰云請師荅
師別為語示之別第一語云白雲飛片片別第二云
似則似是則未是別第三云離朱刮目別第四云朝
來更獻楚王看別第五云大悲院裏有齋別第六云
獼猴八道場別第七云放下著別第八云水牯牛辨
得別第九云三十棒一棒也較不得別第十云氣急
殺人別第十一云紙灰飛作白蝴蝶別第十二云看
取五陵公子別第十三云壓紐者且置臨常山襲代
誰是其人別第十四云莫教帶累老僧別第十五云
不妨仔細別第十六云第二杓惡水便不堪也別第
十七云敗別第十八云不勞久立誰復謝云不因和
尚爭見汾陽師大笑。

僧問阿羅漢結習巳盡為甚麼卻被火燒一僧云燒
取舍利一僧云劫灰未滿一僧云南嶽遊山三人同
質于師師云各與二十拄杖因請師下語師云我沒
閒工夫。

問五位君臣自曹山始否師云臣奉君子順父寶鏡
先之洞山立五位王子分內紹外紹僧問九峰承古
有言內紹則王種外紹則臣種王種臣種君臣五位
宛然矣固知五位君臣不自曹山始也曹山妙德尊
寰宇五段就話荅話不配正偏五位今以妙德尊寰
宇五則列為五位君臣者未深審耳。

問無盡謂德山洞山垂手處殺活不同是有見否師
云托缽公案無盡一生咬嚼不破巖頭一拶信知句
裏藏鋒至德山低頭歸方丈雪峰低頭歸庵恁般垂
手處無盡總未見得徒將德山棒臨濟喝扭做一團
自謂宗門眼正殊不知德山洞山同出石頭總名回
互不是奯公大難承當一個牽犁一個拽耙同耶異
耶無盡見他古人道洞山下則可德山下未肯相許
被他古人熱瞞矣。

周子來居士問如來現今成佛否師云不成佛士云
一切眾生成佛否師云成佛士云和尚作麼生師云
老僧不在裏許。

僧問人天眼目以人境照用配五位今人謂非明安
語是否師云人境照用是四句五位是五句原不必
配若在過量人分中橫拈豎弄無所不可郢陽格外
提持故雜錄中有此一節特表兼中到一位最尊最
貴不落諸家前四位不妨配四句耳謂古人有定法
耶。

吳岱觀居士問如何是君師云佛事門中不捨一法。

又問如何是臣師云實際理地不受一塵。

僧問十方無碧落四面亦無門任運騰騰為甚麼大
悲殿前一片地踏不著師云理合如是。

問參學人貴圖見性然見性後釋迦彌勒猶是他奴
即今為甚向奴禮拜師云還我主人公來。

問現前一心本具千法如何是一心師云苕帚㭾。

問真常獨露遍界難藏試道個真常看師云今日不
向你道。

室中垂問云雁過長空影沉寒水水無留雁之意雁
無遺影之心是明空一邊事是明色一邊事自代云
兩眼對兩眼。

又問樹彫葉落秋滿霜林還有不壞者麼且道承誰
恩力自代云土地公公。

又問古人道東山水上行七十二峰為甚麼苕溪不
渡自代云正好疑著。

室中垂問云佛之一字吾不喜聞為甚那由他劫承
事供養無空過者自云寶髻如來當面大眾作麼生
避他。

問寶蓮香比丘尼現入地獄為甚七佛偈都說罪
皆空畢竟順行的是逆行的是自云是則龍女成佛
非則善星墮陷要知此事須問曹山。

問不許夜行投明須到有作候白候黑有作猴白猴
黑還是候不是猴不是自云一總不是。

問泥牛吼月木馬嘶風為甚石獅子終日呆樁樁不
曾見他作舞自云燈籠緣壁上天台撞著劉郎阮郎
嫌他不唧溜哩。

問護生須用殺殺盡始安居為甚老僧婆婆和和要
做放生會自云生殺總在和尚又云性命在別人手
裏。

問開化亭邊潮神惡發攪得千金池上魚龍一夜不
安土地公公向老僧討個護身符子老僧與他即是
不與他即是自云雲溪拄杖大沒主張也不合隨他
起倒。

問橋流水不流觀音橋順流而去直走到北海岸邊
為甚守關人不報自云一人傳虛千人傳實。

問黃鶴樓崔顥題詩千佛名經有個節目休文八詠
還許作話頭領會也無自云某甲早來拈韻卻忘了
一東二冬。

問林處士梅花移植在西溪左側冷澹異常幾時得
黃梅果熟自云杏花村轉灣落北。

問虎跑泉最是清涼為甚善飲的人不除口齒之疾
莫不是古澗寒泉不從口入麼自云趙州老漢若是
到來某甲也只扣齒三下。

雲溪俍亭挺禪師語錄卷之七

弟子性廣智育編

* 勘辯

澗梅止一侍立次師驀問澗梅云趙州庭前柏樹子
意旨如何梅云祖師西來意師云儱侗禪和次問止
一云覺鐵嘴云先師無此語還明趙州意否止云若
不明趙州意爭解恁麼道師云倚墻傍壁。

舉十方薄伽梵一路涅槃門話問眾云這僧問處是
同乾峰雲門荅處是異且道二老漢還有差別也無
一僧云兩個老漢也只荅得一半師云你又作麼生
僧一喝師云莫亂統。

舉乾峰雲門薄伽梵話師云一個解收不解放一個
解放不解收語未竟澗梅驀問云和尚道得麼師云
放汝三十棒梅禮拜起復云畢竟不收不放一句作
麼生道師云嶺上梅傳春信早溪邊雲染夜光寒你
續下句梅禮謝。

舉風穴在郢州衙內話問侍者止一云當時你作盧
陂待他道卻嗟蛙步輾泥沙便作麼生止云向道和
尚是甚麼心行師云穴便打又作麼生止云和尚慣
得其便師云穴又打作麼生止云當時禮拜了便出
師云這有頭無尾漢。

舉南泉與歸宗麻谷禮忠國師話問止一云不得向
圓相中坐不得作女人拜你當時作麼生止云當時
抹郤圓相便回師云南泉忽來把住又作麼生止云
當時好與一掌師云太麤生止云和尚又作麼生師
云我當時但目同行云好意去禮國師合伴不著。

有僧自靈隱至師云飛來峰夜來倒卓撞碎冷泉亭
驚殺了金沙灘前馬郎婦上座可曉得麼僧云怕沒
有這般事師打云瞎漢僧云也不得草草師云一任
舉似諸方。

講師至師云法師為眾竭力講云和尚何得尊巳卑
人師云老僧婆婆和和造了多少口業講云也要大
家證明師云幾乎錯喚你作法師講云不敢師云作
家那。

居士參纔登岸師云蘆花飛兩岸秋月滿平陂何不
道取一句士云鷺鷥立雪非同色師云咬人矢橛不
是好狗士云郤請和尚道師云裏面坐了喫茶。

僧自盧山來師云五老峰前好個消息上座在彼幾
時僧云水簾洞邊經冬過夏師云東林西林幾人夢
遊不得還念彼中麼僧云和尚去時某甲提鞋挈杖
師云去即要去還有一人不肯行僧云情知和尚不
輕舉足師云你作麼測量老僧。

僧禮拜次師云見說上座受人缽袋子是否僧云覿
面相呈師云我正要覿面的借來看看僧云聻師打
一掌云缽袋破了也羞也不識僧無語師云恁地可
憐。

僧問毛吞巨象即不問如何是芥內須彌師云薔薇
穿蛺蝶進云恁麼則龍袖拂開全體現也師云且莫
詐明頭僧禮拜師喝退。

僧問曹溪話月雲門指月如何是真月師云老僧粗
識好惡僧云即如雲巖豎掃帚意旨如何師云還要
第二杓惡水那僧云作家宗師師云不勞讚歎。

僧問塗毒鼓聾人不聞請師別行一路師便打進云
棒頭有眼不得草草打人師連打兩棒進云今日也
知令不虛行師云不是患聾祗是患瞎。

僧問語嘿涉離微去此二途請師速道師云泥龍踏
破洲前月玉鳥啣將嶺上花僧禮拜師云且去。

居士問煉石補天劫火洞然還壞不壞師云問取封
后先生士云太極未分前且這一著從何安立師云
畫蛇添足了也士云有語的顯個無語的何不大家
合取師云你啞即甘爭教他人無口。

放生次問僧放卻多少了也僧云十萬八千師打一
掌云是你恁般躲閃。

僧問離四句絕百非請和尚道取一句師云跛鱉出
頭來僧云情知師云猛虎不食伏肉僧一喝師云好
喝太多生僧拂袖出師不顧。

止一問燒木佛話師云當時你作院主待作麼生止
云某甲便同伊向火去師云也合鬚眉墮落少頃伊
人入師問云適來侍者問燒木佛話你當時若作院
主待作麼生伊云再拿兩尊燒也得師云也合鬚眉
墮落澗梅聞舉云二公被丹霞轉了也師云也合鬚
眉墮落。

問止一侍者云洛浦道先師有言目前無法意在目
前不是目前法非耳目之所到那句是賓那句是主
汝作麼生會者云到即不點點即不到師云儱侗禪
和如麻似粟者云和尚又作麼生師云我與古人有
甚讎隙。

澗梅問百丈一哭一笑是同是別師云少賣弄梅隨
呈一偈云哭時也好笑時也好四面觀音一齊放倒
師驀豎拳云這個聻進云也須放倒師云孟八郎漢
室中舉離四句絕百非話伊人著語云自從勘破伊
人後直至如今不見蹤師云是誰勘破進云不識師
云死漢三十棒自領去。

樹羅呈國師勘大耳三藏頌師云囫圇吞棗子有甚
用處當時大耳三藏不但第三度不見國師前兩度
早被國師瞞郤了也樹踴躍作禮師云上座莫被國
師瞞。

僧參禮拜起便喝師云成群逐隊野狐精僧又喝師
云連喝兩喝待如何僧拂袖出師云敗也敗也。

僧參入門便喝師便打僧又喝師云三喝四喝後作
麼生僧無語師又打。

入室次師指一僧云道道僧便喝師云錯僧又喝師
云錯錯僧又喝師云李靖三兄久經行陣僧禮拜師
便打。

僧參師問那裏來僧云臨平來師云臨平湖石鼓在
否僧云在師云容老僧擊鼓作聲麼僧擬議師便打
一掌云問了好打。

僧參師云那裏來僧云顯聖來師云在彼中多少時
僧云一年一度師打云好好問你不實說僧云也知
和尚有此一機師不管。

入室次僧打一圓相托呈了後禮拜師云那裏來這
虛頭僧退身三步依位立師云還要弄一出僧展具
三拜出去師云打須打會禪漢。

僧到師云那裏曾相見來僧云靈山一別師攔胸搊
住云速道速道僧無語師云原來是個噇糟酒的。

侍者渟泉入室次師云本來面目你作麼生者震聲
一喝師直打出次早復入師方舉棒者有省退呈偈
云本來無欠亦無餘驀地相逢識得渠千里歸來呈
舊面剎竿頭上現全威師不許。

侍者渟泉同泛師偶指岸邊枯柳詰之者繞樹一匝
剌舟而去師作色大詬者云恩大難酬師不顧。

翫月次侍者渟泉請益三玄三要話師云嘉州大象
作麼生者云玉兔走銀河師云陜府銕牛作麼生者
云廣寒飛桂魄師云西河師子作麼生者云今夜水
晶盤師作一圓相云怎出不得者個圈子聻者展兩
手作禮三拜師休去。

侍者千筠入室次師云你作麼生者云入地無門上
天無路師云何不休去歇去者禮拜師云要見本來
面目麼者求示師云這驢前馬後漢。

師偶對客語黑白未分話侍者千筠點胸作舞師云
汝會耶者搖曳而起師一喝。

僧橫趨而過竟出師召闍黎僧亦不顧師云老僧今
日失利雖然如此爭敢作死馬醫至晚僧卻具威儀
三禮師云早來公案未圓闍黎何不道取一句僧云
勘破了也師云得恁般穩密麼僧出師云三十年後
此話大行。

師揮扇次僧過師問犀牛扇子作麼生僧云今日熱
似昨日師便打。

樹羅問雲月是同為甚溪山各異師云爭怪得老僧
僧云天上有星皆拱北人間無水不朝東師云東家
杓柄長西家杓柄短僧云用曹溪眼作麼師云瞎僧
云和尚大似持缽不得詐道不饑師云老僧罪過僧
云恁麼則學人禮拜去也師云還我曹溪眼來僧一
喝師云一任𨁝跳僧無語師云且過一邊。

僧纔出擬問師云嘴唇缺了半邊還擬問甚麼話僧
一喝師云收僧云會得了也師云雲門拄杖子與龐
居士笊籬鬥額驚動了伐折羅大將正沒解交你作
麼生會僧擬議師打趕出。

問大悲千手眼那一個是正眼師云天外孤飛白鶴
來僧擬對師云那一個是正眼速道速道僧無語師
云失郤問。

僧禮拜起云抱璞投師請師一接師云寒花飛玉浪
古樹晃珠簾為甚麼卻被子規啼徹僧佇思師云過
去久矣。

僧問明明百草頭明明祖師意和尚也不得瞞人師
云口無毛聲聱聱凥益高一先二蕭三肴四豪僧云
也知和尚慣得其便師云爭奈老僧何僧禮拜師云
老僧被你熱瞞。

僧問如何是意在目前師云應夢大吉僧云作麼生
理會師云又道意在目前僧禮拜師云三千里外莫
問女兒橋。

室中問僧云趙州道個無字你作麼生僧云學人不
會師云捏緊話頭。

入室次侍者止一纔入師攔胸搊住云生從何來死
從何去者擬對師拓開云何不向這裏去者一跌起
大笑師云道取一句看者云青梅落地師云且去明
日來次早者入禮拜師云生死句被汝勘破了麼者
云某甲不會誑語師云大有人不肯你在者禮拜出。

僧入師云牛過窗櫺為甚麼尾巴過不得僧云某甲
好端端坐在堂裏師云情知你走不脫僧云和尚又
作麼生師揮手作趕牛勢云這畜生快走僧擺首趨
出云去也去也。

僧入師云你早辰洗臉摸著鼻頭麼僧云摸著師云
莫便是本來面目麼僧無語師云鈍漢僧云某甲不
敢自瞞師云好好你還老寔。

僧入師云趙州在你腳底下你畢竟信得及麼僧未
及對師云昨夜禪堂內被我一香板打殺了也僧云
三千里外供養和尚師云還有一頌你且聽著趙州
無趙州無公子停樽唱鷓鴣桃花二月春風好畫船
日日泛西湖僧禮拜師云去。

僧入師云本來面目你還曾見也無僧云見師指拄
杖云這個喚做甚麼僧云拄杖子師云原來不曾見
僧請示師云錯過了也僧點首出。

僧問如何是啐啄同時失師云去你不會我語僧擬
議師驀面打云鈍漢僧云啐啄了也師云失。

師入堂問僧云工夫做到甚麼去處僧云求和尚開
示師云你話頭親切也無僧擬對師云遠在。

問僧云你在家裏種得多少菜僧云不知多少師云
還下多少瓜秧僧無語師云囫圇東瓜。

問僧云得力處何不道取一句僧云料得少人知師
云不得力僧禮拜師喝退。

問僧云如何是本來面目僧云初參師云可悲可涕。

問僧云父母未生前道取一句僧禮拜云求和尚慈
悲師打云向這一棒會取。

入室次僧禮拜起師云你還疑麼僧云疑師云好好
直恁疑去疑他三十年僧出師召回云要見主人公
麼僧云要見師云看桃花去。

僧問啐啄同時是否師云是僧云某甲啐請師啄師
厲聲云羞也不識僧退頃復入云我會也我會也師
更與一掌僧作舞出。

巡香畢一僧端坐不起師打一下震聲一喝云不唧
溜漢竟出僧拍掌下禪床。

僧請益本來面目師望空一指云何不薦取又僧請
益師云剔起眉毛丈二長又僧請益師彈拂子一下
僧立參次師打僧一下僧云某甲正做工夫郤被和
尚一下師云羞也不識似這等做工夫驢年去在僧
求示師云錯過了也水潦和尚被馬祖一踏起來呵
呵大笑云百千玅義無量法門向一毫頭下識取良
馬見鞭影而馳一棒一喝立地彀去尚隔津在似你
這般驢漢閉眉合眼當作做工夫有甚了期有甚交
涉罷罷你不是這等人也莫怪你。

僧坐香師打一下僧云某甲不曾妄想師連打云好
個不曾妄想僧求示師云現祗對的是妄想不是妄
想僧禮謝。

又一僧坐香師打一下僧云某甲不曾昏沉師云正
瞌睡裏。

問僧云進堂來見個甚麼僧云萬里絕烽煙師云如
何領受僧云鐵蛇蟠古路師云這是現成句子古人
道一念萬年全未夢見你又作麼生僧退身而立師
云去。

問僧云本來面目你作麼生僧云卻請和尚道師一
喝遂打一下僧禮拜退師復云畢竟如何是你本來
面目僧震聲一喝師云死漢。

師入堂問僧云洞山掇退果桌是個甚麼意思僧云
洞山和尚慣得其便師打云不是不是且要問你畢
竟過在甚麼處僧云萬里無雲天有過師云越發不
是了僧云某甲從來不打妄想師連棒打退。

問僧云我有一句子分付你你還信麼僧云不信師
打云為何不信僧云和尚說話齒不關風師打云這
薄福漢僧云打即任打信即不信師又打。

問僧云臨濟四喝你昨日向我一喝是那一喝僧禮
拜師云這野狐精。

問僧云趙州在你腳底下你還信得及麼僧無語師
云你昨日頓一足喝一喝是個甚麼意思去你未有
棒喫在。

又問僧云前日見你五位頌子像有來由及乎問你
堂奧中事為甚不清不楚僧云未到雲溪許多七珍
八寶及到雲溪未免咽喉塞斷師云果然果然。

僧參師云萬法歸一一歸何處聻僧禮拜起歸位師
云老僧這一倆鞋五百貫錢估得的。

新到僧參師云汝是新到僧云如何是某甲本來面
目聻師一喝。

僧參師云堂中事作麼生僧云虛空未免係驢橛師
云這是堂外的僧云夜深鴻雁宿蘆花切忌妄通消
息師喝出。

僧參師云有句無句如藤倚樹樹倒藤枯句歸何處
僧云問他怎的師云即今道一句看僧一喝師便打。

僧參師云未開口以前早錯了也且別轉一機來僧
轉身一下師云錯錯僧禮拜師云我不欺汝。

僧禮拜起師云一歸何處聻僧無語師喝出。

僧參師云今日老僧耳聾切忌胡喝亂喝末後一句
直捷道來僧云住住師云上座莫不親到牢關了麼
僧轉身退出一步師打云這一棒也省不得。

僧參師云參禪須是鐵漢著手胸前便判上座曾判
麼僧一喝師打云果然未判。

僧參師云大唐國裏走一遭原來只是蘆花灘裏僧
遽云再請道一句來師打云瞎漢亂做。

僧參師云老僧一兩鞋你作麼生會僧云求和尚開
示師云爭怪得趙州僧禮拜師云這鶻臭布衫幾時
脫下。

僧參師云前日老僧與你一喝曾知這一喝的落處
麼僧擬進語師云莫教錯認老僧。

僧參師云直饒絕點純清猶是真常流注上座到這
裏作麼生會僧云百尺枯樁開錦萼師云莫便是隨
流入妙了麼僧云不敢違背一切師云驢胎馬腹中
切須仔細。

僧禮拜起一喝師便打僧又喝師又打僧又喝師又
打僧指旁僧云因你帶累于我師大笑。

僧禮拜起師云杜口毘耶掩室摩竭這也不須提起
了他時異日何以為人僧應喏喏師云未免妄通消
息了也僧禮三拜。

僧入師云轉身一句是處優游若也把纜放船爭解
逆風使舵且要問你克賓維那何以被興化擯出僧
擬荅師云法戰不勝莫怪老僧。

僧入師云出言吐氣須辨來由鹵莽當前頭破腦裂
個裏不是兒戲僧無語師云得力處何不道取僧云
向和尚拂子頭上一轉了也師云亂統僧禮拜師云
努力加餐。

僧入師云敗荷衰柳處處逢渠青山白雲時時助喜
為甚麼再尋不見聻僧無語師云呀錯過了也。

僧入師云虎生三日便巳食牛說甚麼老參宿學盡
力道不得的句子何不舉似老僧僧無語師云早被
那鼻頭扼塞了也去。

僧禮拜起云某甲拜倒太山土地師呵呵大笑云前
日老僧被你一喝僧云冒犯尊嚴師云記取三十棒。

僧入師云披毛戴角始向異類中行為甚麼卻名尊
貴僧禮拜起云恩大難酬師云還知玉殿苔生麼僧
云某甲不離和尚左右師云老僧變驢變馬去也僧
再拜珍重而出。

雲溪俍亭挺禪師語錄卷之八

弟子元顗智橒編

* 開示

示千筠侍者汝婺州人婺州善慧大士出身處菩薩
應現蓋是尋常汝昨日向我道曾夢見世尊陞座天
龍八部團團圍繞這也不為奇特非但是夢即今釋
迦老子與百萬人天向汝面前森森而立開眼合眼
不曾背他在汝分中還信得及麼須知釋迦老子即
是千筠千筠即是門外一叢竹文殊普賢是甚麼露
柱剎竿迦葉阿難是甚麼磚頭土塊直下信得及灑
灑落落做個無事丈夫若信不及須把本參急急提
持尋個下落尋來尋去尋到沒理會處沒商量處癡
癡呆呆這裏解交不得你平日疑情不切將一句本
參丟在腦後如今豎起脊梁把話頭放在面前如雞
抱卵一七不了准備二七二七不了准備三七將他
念詩章做學問一副閑肚腸總只拶在話頭上懸崖
峭壁直下去不得時翻身一跌郤纔有許多受用俱
胝和尚逢人但伸一指頭喚做一指頭禪後童子也
學他伸一指頭遂被這老漢一刀斷卻一樣的伸個
指頭為甚俱胝便是童子便不是這指頭上畢竟還
有佛法也無又西園燒浴僧問次西園撫掌曹山云
一般擎拳撫掌就中西園甚奇怪俱胝一指頭只為
承當處不的且要問你俱胝負墮在甚麼處初機淺
學分付伊緩緩商量雙林大士和那俱胝長老總是
你金華人趁口快一時舉起你昨日還說甚麼囈語
遏蒲曇遏蒲曇夢中說夢業識茫茫這不是你本來
面目請向父母未生前好生會取去。

示渟泉侍者你六七年前見過天界老和尚來參父
母未生前本來面目話蹉蹉跎跎過了日子古人道
大疑大悟小疑小悟不疑不悟提起一句話頭如熱
石頭上蟻子來不得去不得左不是右不是疑情勃
發性命交關一不做二不休要與他倒斷一回討個
落處不是浮逼逼地糢糊儱侗苟且支吾杜撰解說
的如今人見說父母未生便向出胎入胎一生兩生
牽枝引蔓早是錯了饒你隔生又隔生直窮到莊嚴
劫前總是父母巳生事又有的引經引論說天地同
根萬物一體墻壁瓦礫總證真如大地山川本來般
若說便恁般說且要問你香臺是一種面目狗子是
一種面目古人擊香臺又擊狗子為甚狗子便會走
去香臺不會走去又有一種狂慧之徒自巳全不穩
當一味隨人腳跟見他古人道你無面目便依稀領
會道我悟了我悟了從本以來了無一物可得淨裸
裸赤洒酒本是無面目的恁般見解正是落空亡的
外道生無想天為魔眷屬喚作參禪學道得麼你如
今緊緊提持一個話頭不得鹵莽承當不得支離解
會心問口口問心父母未生前畢竟如何是你本來
面目挨來挨去冷灰裏爆出荳來通身一場慶快學
道之人以悟為則一肚皮學問做得好詩寫得好字
總是敵不得生死的剔起眉毛去看話頭第一要疑
情切。

示蘧菴寺主蘧菴寺主住個小院子柴沒一莖米沒
一粒平日的孤迥迥峭巍巍氣岸高人憑他釋迦老
子到來也只與你平分半座如今硬著脊骨束起肚
皮向折腳鐺下煮出個半生半熟的古怪東西舉似
諸方咬嚼不破也不枉多年參學一片苦心若也闔
門自大唐喪時光水也消不得一口更或腳跟不穩
起倒由人耐不得孤貧受不過冷落百鍊剛化為繞
指柔辜負自家不少勉之勉之老僧不敢辜負於汝
示行人你諸人運水搬柴各各努力不是參學在一
邊作務又在一邊的但只二六時中尋常照管各各
有個本參提一句話頭的是本參念一句阿彌陀佛
也是本參雲門老和尚教人參念佛的是誰且念且
參且參且念有禪有淨土猶如戴角虎毋論鈍根利
根皆可成就你們不要說我不識字我智慧淺薄成
佛是沒我分的六祖大師始初也不曾識字祗聽人
誦金剛經於一句子下便得開悟後來許多大善知
識如溈山充典座雪峰做飯頭化米化炭無非入道
因緣擇菜賃舂總是當人機彀你們一面行苦行一
面提著本參瓜熟蒂落水到渠成畢竟有個成佛的
時節不要自家退屈了高沙彌是不曾受比丘戒的
甘贄行者是不曾剃頭的還有栽松道者紙衣道者
都是一班行人個個名在傳燈人人位齊佛祖彼丈
夫也我丈夫也有甚麼不如他法華經上常不輕菩
薩每對人說汝等皆當作佛我不敢輕于汝等法華
經是佛口親說的你們還信不及麼若信不及五千
退席盡是增上慢人若信得及時五百弟子授記成
佛有分。

示耑玉首座教中有後得智宗門有差別智不明差
別難以為人古人道大事未明如喪考妣大事既明
如喪考妣且道大事既明為甚麼如喪考妣水邊林
下長養聖胎不是教你光景留連空過日子的首座
鐵錚錚一副骨頭冬不鑪夏不扇向孤峰頂上壁立
千尋且喜道風高秀尋常見首座說佛法弄伽佗扯
些木馬泥牛添上之乎者也一期拈弄頗得自由然
尚有不愜老僧意處五家旨趣各各不同惟我洞上
一宗最為綿密如今人說著堂奧中事一總不知如
何是父子如何是君臣如何是功勳如何是王子如
何是功就位如何是位就功如何是明中暗如何是
主中賓如何是濁中清如何是同中異自真歇了祖
宏智覺祖而後五六百年古今多少淆訛無人辯定
首座紹述先宗不當容易要明他石霜首座何以不
曾夢見先師洛浦首座何以不能劃開賓主洞山首
座何以不得果子喫且洞山掇退果桌五位中合在
那一位收九峰首座仝嗣石霜那個是外紹那個是
內紹洛浦首座和他彥從畢竟會洛浦意不會洛浦
意當時洛浦好個赤稍鯉魚在臨濟門頭頗明得個
賓主句從入夾山不免被伊捉倒須知藥山宗旨不
是等閒從上以來說個石頭路滑如今人見說瞎驢
滅卻未免驚天動地推他末後全提大用現前不存
軌則保壽開堂興化擯克賓也只是隨邪逐惡德山
末後句雪峰鰲山成道巖頭說細大法門明眼人前
不勞頻舉既稱曹洞兒孫家裏人須要說家裏話看
他丹霞投子有拈有頌著著分明也只明得個石頭
回互句子且要問你雪竇天童一總出自石頭為甚
麼雪竇用強天童用弱雪竇棒頭有眼扶豎他德山
門風丹霞投子暨及天童句裏藏鋒單表得尊貴一
路然雖如此理無一向有時拖刀轉勝血淋淋斬落
人頭有時掘地深埋暗騰騰掀翻鼻孔風穴維那被
伊華嚴和尚熱瞞無位真人遭他欽山長老播弄如
今人不具眼目生生說定上座勝他欽山廓侍者勝
他華嚴首座看看還知他兩家法門各有差別否古
人建立宗旨忒煞淆訛千七百則公案信手拈來須
有個定盤星輕重還他觔兩不是隨風倒舵人說長
我說長人說短我說短的首座十二分力量十二分
聰明山居詩三十首清新奧折字字不猶人前空作
者據老僧見處以後不須做詩但將做詩的心思做
詩的時日一總在差別上逐毫逐釐細細剖判將來
多少奇特多少受用將此深心奉塵剎是則名為報
佛恩珍重珍重。

示碧澗禪者趁色力強健著些精彩一挨直入不可
參黃楊樹禪今日也只如此明日也只如此你尋常
說禪說教口巴巴的到雲溪來把這一擔骨董直沉
在那邊更那邊一切都莫思量都莫理會且將生死
二字緊按在胸前咬定一句話頭拚命不肯放必然
有個透脫的時節直得七穿八穴觸處現前雲溪與
你說老婆禪不為分外此事不當容易古人三登投
子九上洞山也只為自巳放不過尋常向光影門頭
倚牆傍壁總沒相干總敵不得生死的須要豎起脊
梁扎掙扎掙果然四稜著地覿面承當一切時一切
處便一點兒動你不得到那時節還有向上一路老
僧未肯點頭在切記切記。

示靈昱沙彌出家乃大丈夫事非公侯將相所能為
汝今出家便須灑灑落落作一個出三界的脫體丈
夫精嚴戒律敬慎威儀站定腳跟豎起脊骨究明此
一大事因緣續佛慧命是則名為真出家也昔日丹
霞和尚一見馬祖便騎聖僧而坐後聞鏟草之示胡
跪求剃落者便是出家即悟道的一箇樣子又高沙
彌在藥山會中與雲巖道吾打鼓打皮互相唱和者
便是沙彌能悟道的一箇樣子看他古人何等奇特
須是有出格的志趣便有出格的展舒出格的受用
勉之勉之更聽一偈黃花翠竹古生涯野鶴雲巢別
有家可是侍從身十七西天遺得舊袈裟。

示朱介眉毘耶離國有一段現成公案流傳下來傅
大士龐道玄陳操尚書張拙秀才楊翰林李都尉一
夥俗人也喚做祖禰不了介眉居士具大聰明發大
勇猛將一箇居士法門一千二百觔擔子一肩挑起
入雲溪這裏巳過一年費了許多鹽醬如今教也依
通得禪也解說得前日我有三箇問頭他下語也頗
相似只是未能雙手托開通身慶快我還有句話兒
要同你商量商量即如維摩會上當初諸大菩薩與
他淨名長者說的說嘿的嘿還是說的是嘿的是若
到雲溪開口也與他三十棒合口也與他三十棒居
士還甘麼師資道遇不是等閒覿面當場切莫錯過
直教橫來豎去這邊那邊三世諸佛從上祖師天下
老和尚一齊奈何不得那時節道冠儒履釋袈裟坐
師子座前喫香積飯傳持他淨名法門也不為分外
也雖然雖然雲溪還有一關在。

荅吳錦雯縛也由你解也由你熱鬧場裏這好光景
也只尋常居士是看得破的隨意自在早早抽身莫
被他擔誤好。

荅戴慎菴治世語言資生產業皆與實相不相違背
且問非非想天幾人退位居士日用應緣珠裏走盤
盤裏走珠省力處便是得力處信得及站得定十二
時中同他往來只是不跟他起倒古人喚做作得主
人日間浩浩時作得主夜間睡夢中作得主還要問
你正睡著時無夢無想時主人公在甚麼處居士是
大聰明人一切處瞞你不得尋常向我道麤重境界
一概是動你不得的又常說夢中閱歷了了分明不
似他人昏擾擾地約莫是八九分作得主了居士看
看畢竟為居士作主者是甚麼人還只這個便是居
士本命元辰還離這個另有甚的本來面目古人道
學道之人不識真只為從前認識神無量劫來生死
本癡人喚作本來人這作得主的莫祗是識神麼識
神是賊為甚麼認賊作子若離此作得主的更覓甚
的本來面目又是騎牛覓牛迷頭認影離不得即不
得取不得捨不得居士若取次承當全弄精魂一點
不得自在要從他無夢無想高峰枕子落地時討個
分曉與古人把手同行百草頭邊吐氣毘盧頂上翻
身丘陵坑坎全是釋迦老子眼睛轉動施為莫非金
粟如來鼻孔作主也由你不作主也由你如今養個
露地白牛放亦不去是甚麼人境界末後一著始到
牢關絕後再甦欺君不得即如高峰道百年三萬六
千場反覆原來是這漢巳較勘到九分九釐了為甚
麼這一毫頭還去不得這事非同小可不當容易的
急著精彩拼命一回要個十分透脫居士居士無夢
無想還我主人公來撞著睦州那怕他問個非非想
天幾人退位。

荅陳天袚尊德性道問學說頓說漸一總不離這個
陽明龍溪盡力發揮個無知之知且道無知之知是
這個不是這個尋常說個威音王以前卻總不薦若
說父母未生前面目便去東卜西卜胡猜亂猜向不
落胞胎時會取直饒你走上兜率天宮撞著釋迦老
子扭做一塊牽做一團要見他本來面目也太遠在
何況驢胎馬腹千生萬生都來是弄精魂認奴作郎
有甚限量這裏要薦便薦直下認得也不離先儒道
觀未發氣象居士平常作麼生觀莫是優優閒閒滅
盡一切見聞覺知是未發氣象麼莫是死灰稿木當
下入無想定生無想天是未發氣象麼莫是遏捺遏
捺一切處制心不起如隔日瘧是未發氣象麼莫是
一念萬年冷湫湫地一條白練是未發氣象麼且喜
沒交涉如今提個話頭與觀未發氣象無二無別且
要問你未發時是何等氣象未發氣象作麼生觀觀
來觀去直觀到威音以前那時有氣象沒氣象有消
息沒消息了了自知不著從人更問本來面目觸著
磕著燈籠也是露柱也是牛頭也是馬面也是未發
氣象桃花也是李花也是橫來也是豎去也是儒也
是佛也是你也是我也是行也是住也是坐也是臥
也是居士這裏還信得及麼若信得及不負貧道婆
婆和和若信不及老僧不敢相賺。

荅周敷文參禪須知時節病時下手卻與平日不同
平日須做死工夫病時要得活受用先師翁散木老
人每每教人放下著頭目腦髓妻子奴僕放下著山
河大地宅舍田園放下著生老病死成住壞空放下
著毀譽得失恩怨是非放下著伊周事業李郭聲名
班馬文章曹劉詩賦放下著孔顏樂處曾閔念頭放
下著楊李門風蘇黃家法放下著禪道佛法悟與不
悟會與不會放下著放下著仔細看將起來空澇澇
放不下的是甚麼碗脫丘一齊放到東洋大海裏去
灑灑落落做一員無事道人憑他病也得好也得迷
也得悟也得飽齁齁睡他一覺抹開眼睛原來舌頭
只在口裏這便是參禪捷徑治病良方切切與汝道
破。

荅周敷文此事不當容易走一步方見一步休去歇
去冷湫湫地去一念萬年去古廟裏香爐去一條白
練去古人喚做一色邊事一色是純清絕點初機學
道人也不容易到這田地但須知有轉身一路古人
道莫守寒巖異草青坐斷白雲宗不妙死水不藏龍
正謂此耳張拙證道偈謂一念不生全體現六根纔
動被雲遮說得十分親切須知生而無生不是無生
而說無生若只內守悠閒落在無事甲裏如隔日瘧
未為無病喚作一色且不是他八識田中印成個清
淨境界撥置一切以為高也敷文病中塵勞暫息遂
謂一念不生又恐死水淹殺見卵思炙亦太早計古
人道百尺竿頭須求進步為他得入的人急轉一篙
不容坐住坐著則墮坑落塹矣敷文試回光返照果
得一念萬年冷湫湫地如石霜首座燃起香來脫得
去否果得內外純清絕鮮瑕垢秋空片月萬里無雲
如雪峰做飯頭時砂米一齊去否誠然如此許你得
到半途須知有百尺竿頭進步一著若祗是塵勞暫
息終有起時與他一念不生尚隔遠在古人得手後
水邊林下長養聖胎或向異類中行入水入泥自由
自在理須頓悟事以漸除譬諸牧牛切忌犯他國王
水草四十年打成一片除二時粥飯無雜用心此是
何等操持何等行履學道如鑽火逢煙漫罷休直待
金星現歸家始到頭勉之而巳楊翰林李駙馬後西
江逆流寥寥絕響敷文因病得閒直請問到家消息
吾助汝喜何日入山豎起脊梁盤桓幾月此中閱歷
冷煖自知入佛入魔一總去得萬象之中獨露身說
甚麼撥不撥聻古人道如何是活水龍興波不作浪
又道忽遇傾湫倒嶽時如何切莫打濕了老僧袈裟
角參。

復朱介眉掩關靜息暫避塵勞於此勒定韁繩一年
兩年自與世情漸遠身子將息到八九分便可學道
了也楞嚴云縱離一切見聞覺知內守悠閒猶是法
塵分別影事若謂寂滅現前便千里萬里矣這悠悠
閒閒的全是生滅種子來扎云靜中一念不生非有
非無非白非黑非定非動正內守悠閒時也然不能
久旋即識情流轉須知介眉正當靜時正當一念不
生時早只識情流轉豈待流轉然後為流轉耶如隔
日瘧發時病瘧不發時也病瘧終不謂之無病這識
情須是倒斷一回的淨名云識情斷者花不著也他
寂滅現前的人覓識情起處了不可得這裏做禪定
工夫譬之磨磚作鏡從此做去縱饒打滅得來也只
靜沉死水況內獼猴外獼猴自相叫喚彌勒下生且
未能打滅耶關中內不放出外不放入將一千七百
則內揀一則咬嚼不破的猛可參尋也不要管他有
無也不要管他黑白也不要管他動定將此一念不
生的全身靠倒總只在一句話頭上轉個身來倒斷
一回那時不著再問了介眉自謂根性超越於古人
言句一切解會得去不起疑情請問這倏起倏滅的
是一箇是兩箇是介眉不是介眉是生死不是生死
捉賊見贓萬萬不可放鬆了他正當識情起時攔腰
捉住一刀兩斷灑灑落落做個大自在人豈不快活
須是十二分力量十二分勇猛十二分快便與他戰
勝一回纔有少分相應悠悠閒閒一總不是了也敷
文慧根人亦使共知此意因不入城不能過從左右
一往搔著痒處不覺話長驀地點頭急走渚中白我
又復朱介眉介眉三年前有個入處雲溪曾助汝喜
非敢埋沒介眉謂介眉為門外漢但此事須出一身
白汗大死一回方是識情倒斷方有相應非沾沾滯
滯在糢糊影響中討個禪定也雲溪二十年前破家
作活猛力一回約莫與死人相近了仔細檢點有甚
氣息一總不敢自瞞翻轉面皮從頭做起正介眉所
謂揩磨習氣如今老老大大尚未得力五更嘿坐一
時全是他不濟處然介眉靜坐卻有妄想雲溪靜坐
卻不見有妄想個裏略是不同垂問諄諄故不敢不
以誠實之言相為告語高峰看一歸何處時巳十有
八九了及至無夢無想主人公推落枕子方得四稜
蹋地是下手耶是到家耶此事不當容易須是倒斷
了然後揩磨揩磨是保任事初終後末略有程途所
謂無功用中功用耳少林面壁另有節文幾多人謂
達磨壁觀不免屈陷老胡豈凄凄渡江從新做禪定
工夫蹋海而來所為何事世間有如此祖師耶魯祖
面壁幾被旁人蹋倒不得一例作三家村土地差排
也一念萬年古人謂為一色邊事坐脫立亡雖則不
名尊貴然石霜首座且喜是家裏人他時異日介眉
與他唱和一番多少是好盛暑調攝四大待炎威稍
輯幸過雲溪重理前話待得西江逆流子靜船一時
翻倒更不向騎牛老子覓甚枯樁也何如何如。

送誰庵道人遊天台云五宗相傳千載至我師翁湛
然和尚掘起會稽之雲門唱出新豐一曲嗣法者為
明因寶壽東山弁山及先師愚庵老人後先稱盛誰
庵道人與余幼為兄弟並脫白參愚庵老人余先承
記莂而誰庵亦復投機蓋同受先師法乳也余薙落
後誰庵尚留笊籬而先師巳化去誰庵復八天都黃
山從雷機長老剃度一時桶底打脫雷機蓋蕃光和
尚嫡子嗣法弁山與愚庵仝師乃知法會因緣繩繩
不爽過河渚問法余與一掌誰庵直下領受及再過
余適垂問十八則誰庵一一具荅機辯縱橫宗猷共
逞太陽直掇自有傳人知誰庵為洞山嫡系矣誰庵
今名德龍本名圻姓陸氏字麗京為錢唐高士初生
之夕宛如成人猶憶往事蓋夙因不昧也別余走天
台赴琮公石梁之約知是歇祖素心偈以送之并為
吾道志喜偈曰。

天台之山有寒拾五百羅漢共出入文殊普賢重現
身獨怪豐干為饒舌錢唐誰庵誰氏子問道殷殷過
河渚一棒一掌一條痕須信古人盡如此重來問荅
事宛然問似雲興荅如雨我昔與汝師愚庵愚庵之
先為洞山洞山昔曾問龍山青山白雲常往還君隱
天台非等閒寒山拾得遊此間。

示佩如姪佩如汝般若緣深具大根性生婆羅門家
敬信三寶墮地以來二十餘年曾不肉食又智慧早
發選官選佛一擔擔承近者小小疾病當由無始執
情所現易添煩惱煩惱無根種種不實從煩惱生疾
病疾病更生煩惱如塵染塵展轉增長當思一個解
脫法門勿為彼轉他方菩薩問訊世尊亦云少病少
惱如來金剛不壞之身當有何病如來歡喜無量當
有何惱然頻頻說此者明娑婆世界惟此二種最為
患苦示眾生出離法也現前受用如空中花遇不如
意事勿生嗔恚遇可意事勿生貪著世間法有多少
求不得的貪他作麼世間人有多少不如我的惱他
作麼世間境界有多少脫離不去的厭苦他作麼世
間情事有多少分疏不得的不耐煩他作麼煩惱到
來但冷地思量誰當煩惱誰成煩惱疾病盛時但冷
眼覷他誰為疾病誰受疾病我此佩如圓陀陀活潑
潑平平安安灑灑落落在無憂樹下清涼地中任運
逍遙稱性度日一切疾病苦惱所不能及豈不快哉
雲溪道者傳得個海上仙方一向不曾與你說得特
地寫來服下一服百病消除參苓歸芍所不及也。

雲溪俍亭挺禪師語錄卷之九

弟子智輝智埕編

* 舉古

愚庵老人問魯祖面壁意旨何如師云只為老婆心
切頌云遊絲歷歷事何如萬里寒江獨釣時夜靜月
明人不管只今此意有誰知。

舉國師三喚侍者話拈云荅在問處機絲宛然趙州
道字雖不成文采巳彰還是國師漏洩還是耽源漏
洩頌云打鼓弄琵琶嫌他不作家說的口快看的眼
花。

舉黃蘖慧問疏山剎那話拈云疏山嘿然甚好且待
這漢疑三十年可惜個多口阿師為他道破我當時
若作矮師叔但喚首座向前一時擯出又著語云剎
那便去時如何多少伎倆逼塞虛空作麼生去牽轉
頭來逼塞虛空不如不去黠兒落節山嘿然疑殺旁
觀慧出洎合錯過第一座問汝適來祗對甚是奇特
太煞婆心慧請示老老大大一剎那間還容擬議也
無恁般惡口慧始悟旨鈍置殺人頌云疏山一嘿意
何如釣罷停船晒網時恰遇遊閒貴公子白魚搖尾
走江湖。

舉女子出定話云好個七佛之師魔魅了也我當時
若見但向他瞿曇咳嗽一聲作舞而出頌云空庭無
事燕雙飛客夢深深戀馬蹄多謝主人情意切香煙
繚繞鬥芳菲。

舉曹山孝滿話云稽中散不廢絲竹阮嗣宗良醞三
升似則似是則未是有者道南泉異類中行早是隔
林寫照了也還諦當麼頌云劉伶劉伶以酒為名三
斗解渴五斗解酲淳于髡一石亦醉東方朔割肉歸
遺細君住住次公醒而狂何必醉也。

舉臨濟兩堂首座話云刁刀易辨魚魯難分尋常道
照用齊行多被這老漢瞞卻了也頌云南山何異北
山黑月即是白月分明闍黎老僧幾乎打作兩橛。

舉臨濟會下二人同時設問話云是賊識賊是精識
精臨濟終日口巴巴地被兩箇噇酒糟漢一時稗販
去也舉向人前面皮厚多少頌云簫管雜奏笙歌由
庚耀靈朗夜繼以華鐙四美具二難并。

舉百丈耳聾黃蘗吐舌話云神頭鬼臉習以成風扶
起砂盆祖禰不了可惜許三聖興化人人丈夫依樣
描摸到底頌云克用本非李氏朱溫更名全忠五代
相襲為帝殺人的是英雄。

舉疏山壽塔話云矮師叔使心用心臨末稍頭依舊
倒屙一上若非羅山儘力相扶未免單絲不線我有
一棒要打兩家頌云兔角丈三長龜毛一尺一一文
兩文三文錢算來九九八十七。

舉洞山過水話云更相陟依位住許多絡索開眼分
明今日相逢祗這是也要知他正偏兼帶從上法門
向渠我異同邊絲絲認取頌云自覺滄洲遠蓬壺別
有天爛柯人不異羞更說神仙。

舉殃崛產難話云大慧謂是金矢法諸方儘知只如
女子照影不照其餘是明甚麼邊事當時世尊金丹
一粒方便多端可惜許只作個催生引子殃崛殃崛
還知盡大地金石草木能救人身命麼頌云華陽道
上一枯井勸君不必來照影可憐死人如亂麻堆積
井邊骨頭冷。

舉庄上喫油餈話云古德且置這庄主爭容得他腦
後見腮莫通往來頌云勢敗奴欺主時衰鬼弄人庄
上老狐出現門前五鬼來臨唵齒臨齒臨。

舉華嚴廓侍者單刀直入話云月中擒玉兔日裏捉
金烏守廓侍者風穴維那雙眼睜睜不免落他老華
嚴圈繢頌云門前白額正威獰室內蒼鷹敢越群爭
似老羆同出入垂垂牙爪不傷人。

舉西園燒浴話云檠拳豎指多少差殊曹山以巳方
人個裏獨明尊貴諸人要知向上事麼良久云切忌
道著頌云天然尊貴事何如動定由來不似他直恁
擎拳并豎指殷勤奴婢儘蚩蚩。

舉洞山掇退果桌話云首座箭鋒相拄問個八兩還
他半觔諸人若作有過無過商量入地如箭頌云五
位參尋切要知就中一著占便宜雖然具有沖天志
折合還教失卻渠。

舉婆子燒庵話云寒巖異草坐斷白雲未免輸他一
著然雖如此於陵子齊之巨擘也婆子放憨末後太
過頌云老婆猶是動春心小玉傳將語十分雖則無
緣空覿面惺惺自古惜惺惺。

舉丹霞燒木佛話云畏寒而巳事有偶然高峰亦祗
說得一半畢竟院主鬚眉因何墮落聻古者道行人
得牛邑人災也頌云紛紛盡是少叢林羅漢含愁古
佛驚弄得主人沒腳走眉毛脫落兩三莖。

舉體露金風話云好一幅白描秋景任意而成雖則
波浪千迴未免奔流嶪巀且看他霞天雁影四面遠
峰宇宙之間函蓋無盡諸仁者著意臨摹倪雲林王
大癡黃鶴山樵去此未遠頌云木落瀟瀟意自寬金
風露體亦悠然重陽黃菊家家好自古三玄一句全
舉乾峰天台徑山話云古人道天台普請南嶽遊山
又道南天台北五臺莫與他一般話會麼且喜沒交
涉呸呸呸青天白日著甚來由頌云劉郎遇阮郎相
逢但拍手無可持贈君笑折道旁柳。

舉趙州佛性有無話云說有說無趙州舌頭不在口
裏知而故犯有業識在輕薄語言也是兩僧自合招
得頌云一重山兩重山漠漠雲飛煙水寒客夢幾時
還一重關兩重關萬里孤征行路難落日照霜殘。

舉溈山仰山得體得用話云一條匾擔兩頭抬雖然
父子上山也須各自努力還知他兩人性命都在別
人手裏麼頌云世史龍門舊傳經子政新箕裘千古
共弓冶一時聞咄誰是其人。

舉溈山原夢話云夢中作活夢裏相逢一夥瞌睡漢
三十棒各領出去頌云一覺黃梁熟當年丹鼎傳淮
南知此意雞犬共飛仙。

舉洞山放子三十棒話云畢竟過在甚麼處有人道
我會也來來這捧有著落了頌云決獄務在擊斷為
政豈必寬平武健者名之乳虎嚴酷者號為蒼鷹張
湯趙禹周興來俊臣良久云大慈大悲令我得入。

舉趙州勘二庵主話云一雙孤雁撲地高飛一對鴛
鴦池邊獨立老趙州老趙州則不無竊恐旁觀者哂
頌云眾人皆醉誰獨醒眾人皆濁誰獨清黃鍾毀棄
瓦釜雷鳴讒人高張賢士無名吁嗟嘿嘿兮誰知烏
之雌雄。

舉毫釐有差話云得得不得不得你便不得我便得
我郤得你郤不得不見道毫釐有差天地懸隔頌云
有屈沒處叫有理沒處伸只許州官兒放火不許小
百姓點燈一粒黑豆一隻眼睛。

舉東山水上行話云問得高奇荅得平實自古巨靈
擘地水面山浮撼海嶽鎮河源據龍髯斷鰲足法爾
如然不為分外且要知諸佛出身處麼竹影小窗連
夜雨鶴飛當戶曉來晴逢人切莫錯舉頌云一句團
團囫圇禪東山水上儘般般通身踏著長安道旱地
能栽朵朵蓮。

舉日面月面話云馬大師因病發心持名念佛耑伸
迴向諸方浩浩地作奇特商量未免受他屈陷頌云
娑羅娑羅日面月面打破鏡來與汝相見。

舉雲門顧鑒咦話云紅旗閃鑠也只如斯若遇個焦
尾大虫未免反遭一口頌云滯贏尪藤林荒禪子訝
中眉垂妃謼嘻喝囉哆吽吽。

舉藏頭白海頭黑話云說禪說教普願獨超當時顛
倒一上了也畢竟頭白頭黑作何品題我今日牙痛
不能為汝說頌云父子一家同作賊不論青黃并皂
白盡道烏雞帶雪飛早是玉人吞墨汁。

舉德山托缽話云若論末後一句德山父子總不會
得山頭老漢低頭歸方丈時早替存公走入涅槃堂
裏去也豈待三年後耶巖頭巖頭一手搦一手抬多
少伎倆頌云父子之間莫莽鹵兄弟相煎太酷苦同
生同死事如何笑倒堂前瞌睡虎。

舉萬象之中獨露身話云子方舉拂當時落節在甚
麼處若向撥與不撥細細分疏千里萬里頌云如盤
走珠如珠走盤佝僂承蜩宜僚弄丸。

舉西院四錯話云從漪錯從漪錯千錯萬錯直錯到
樓至如來面前依舊還錯了也有者道貧兒思舊債
住後語言莫別有長處麼頌云八陣縱橫也太奇雷
龍風鳥任施為只今蜀道經過者凜凜猶如諸葛時
舉婆生七子話云夜行船紅娘子耍孩兒浪淘沙大
好一場曲調婆子拖人落水不是好心頌云雲寂寂
兮煙蒼蒼風蕭蕭兮水茫茫有美人兮徘徊從公子
兮徜徉釣船歸去兮滄浪滄浪。

舉高峰枕子墮地話云若不是枕子一回墮地未免
全弄精魂當時還有證入處麼此則名為作得主人
悟即不無要且不是末後一著頌云白日依山盡黃
河入海流欲窮千里目更上一層樓。

舉十方薄伽梵一路涅槃門話云乾峰一畫直畫到
塵沙世界之外攝受他八萬四千天子天女無量須
彌雲門拄杖子呆樁樁地在雞足山前待彌勒出世
他兩人還有優劣也無齊桓公正而不譎晉文公譎
而不正頌云自古薄伽六不翻莫將一畫等閒看無
端禍出韶陽老雨下盆傾那得乾。

舉真園頭念法華話云世間老實頭修行人難得我
如今要將真園頭供養起來首山這漢顛顛倒倒曾
教人家媳婦騎驢阿姑牽著大壞紀綱不免趕出院
去頌云滿園桃李鬥春光惹得黃鸝話短長似合似
離飛鳥亂桃花不為李花忙。

舉九峰不肯首座話云恁般去恁般來多少奇特有
者道一色未消不名尊貴是則固是未免被他九峰
語脈裏轉了也頌云獅兒能哮吼特地把人嫌生死
渾閒事翻身頃刻間。

舉斬貓話云王老師矢在弦上不得不發白刃春風
這貓兒好生受用了也頭戴草鞋未免一時顛倒履
雖鮮不以加冠其父殺人其子必定行劫頌云猝地
干戈起風雲布幾重英雄閒顧盻拍手笑相逢。

舉雒浦目前無法話云這赤稍鯉魚生平學得個賓
主句臨末稍頭賣弄一上三聖瞎驢未免攙行奪市
了也彥從彥從得恁般穩密頌云一句分賓主由來
用得全誰人知此意彈劍倚青天。

舉玉泉葡萄棚話云可憐生可憐生要知法身向上
麼惺惺著頌云葡萄貪結果枝蔓引來長七佛閒名
號條條破褌襠。

舉鼓山聖箭話云般輸善攻墨翟善守貪天功以為
巳力發蹤指視者誰耶老凍儂老凍儂也合招得頌
云魯酒薄邯鄲圍麒麟鬥日月食鯨魚死彗星出雪
峰雪峰父作子述。

舉深明二上座過淮河話云那裏是明兄欠悟處聻
若人辯得許他做法眼兒孫頌云欠悟果然欠悟暗
裏昏昏趕路一腳踏著秤錘原來祗是銕做。

舉子韶格物妙喜物格話云閬州頭落將謂是意之
所在即為物耶墮他語言雲霧不少當日吹毛在手
任意縱橫子韶子韶頭落也未頌云壁壘一變眾軍
皆驚莫耶橫按正令方行。

舉龍牙禪板蒲團話云雪竇遏捺古人誇他盧公別
有長處非謂西來無意實實地死水不藏龍也當日
龍牙順水推舟懷心不善打即任打兩員尊宿被伊
倒拔虎鬚頌云陷虎之機也太奇蒲團禪板假癡愚
待他雨點輕輕下面皮翻轉占便宜。

舉城東老姆話云瞿曇使盡神通不免被他老妮子
看破當時老姆家無白澤之圖。

舉世尊初生雲門一棒話對眾云且道世尊過在甚
麼處眾下語不契師云當時未免靈龜負圖僧云雲
門打世尊如何師云也是巡人犯夜。

舉女子出定話云這女子來歷不明當時世尊不合
收留在方丈裏致使文殊費盡神力哄動他罔盟男
子從地底下走來魔魅人家不少老瞿曇老瞿曇三
十棒自領出去。

禪者舉王太傅入昭慶話求師著語師云王太傅入
昭慶煎茶垛生招箭朗上座與明招把銚事有偶然
朗掇翻茶銚一杓惡水太傅問爐下是甚麼也少不
得這一問朗云捧爐神見神見鬼傅云既是捧爐神
為甚麼卻傾翻茶銚咄咄逼人朗云仕官千日失在
一朝爛泥裏有刺傳拂袖便行見機而作明招云朗
上座喫了招慶飯外邊去打野榸忍俊不禁朗云和
尚又作麼生任伊起倒招云非人得其便肐膊不向
外曲賊過後張弓雪竇蹋倒茶爐又作麼生將謂有
多少奇特即如雪竇頌云來問若成風應機非善巧
堪悲獨眼龍曾未呈牙爪一似不許他古人瞎瞎不
見道當斷不斷反招其亂。

澗梅舉托缽話求著語師云舉來梅云雪峰作飯頭
一日飯遲師云事從根腳起梅云德山托缽下法堂
師云雖然打草也要驚蛇梅云鐘未鳴鼓未響老漢
托缽那裏去師云只顧貪前不覺落後梅云德山低
頭歸方丈師云陷馬深坑梅云大小德山未會末後
句師云扶起破砂盆梅云汝不肯老僧那師云是甚
麼心行梅云巖頭密啟說法有別師云龜毛三寸長
梅云且喜老漢會得末後句也雖然如此祗得三年
師云蒼天蒼天梅云後三年果示寂師云是是。

舉離四句絕百非話云馬祖父子被個沒鼻孔阿師
驀頭一問直得去死十分這個且置藏頭白海頭黑
畢竟差別在什麼處聻。

舉藥山遣化主甘贄施金話云我當時若作藥山但
將這兩錠金付庫司為他病夫設齋懺悔且教渠甘
贄老漢病卻三十年。

舉雲巖掃地話云玄沙只見第二月且不見第一月
如何是第一月聻癡人癡人莫認影好。

舉溈山喚院主喚第一座話云溈山有陷虎之機要
且被院主與第一座勘破顧左右云屈屈。

舉甘贄入南泉設齋話云黃蘗因齋慶讚事有偶然
勞他甘贄俗漢作佛法商量出出入入打個之遶畢
竟甘贄施財不是好心勸你諸人切莫貪他一粒米。

僧舉問對朕者誰話師云當時老胡被他梁皇一拶
直得去死十分僧云作家君王天然有在師云莫錯
荅泗洲大聖為甚揚州出現語云話不投機半句多
代迦葉擯文殊語云和寺主一齊擯卻。

代道者孃未生語云合取狗口。

雲溪俍亭挺禪師語錄卷之十

弟子智巽智湛編

* 拈古

「世尊初生雲門一棒。」

【拈云我見雲門未免還他一棒良久云險又云千年
田地八百主。】

「女子出定。」

【拈云雙雙瓦雀點點楊花無那東君一期春事當時
曼殊室利身在其中。】

「倒卻門前剎竿著。」

【拈云指東話西教壞人家男女從今力耕者半作賣
花人飲光不得無過。】

「產難。」

【拈云可惜這傳語漢當時不消道個善哉善哉持缽
盂便行好個兒郎一時產下。】

「迦葉踏泥次沙彌問尊者何得自為洞山云莫要
茶喫麼。」

【拈云洞山小心祗候要奉尊嚴爭奈他飲光當日下
殿而走。】

「國師三喚侍者。」

【拈云大小南陽辜負侍者不少何故心不負人面無
慚色。】

「丹霞見忠國師纔展坐具師云不用不用霞退後
三步師云如是如是霞進前三步師云不是不是
霞一匝而出。」

【拈云有縱有奪識休識咎不愧一回相見然雖如此
黃石公賴遇子房若是漢高不免遭他嫚罵。】

「婆子燒庵。」

【拈云這婆子俗氣不除宛擬大人之作當時庵主早
辯來機未免呵呵大笑。】

「南泉斬貓。」

【拈云南泉未免孤危若不是趙州入來這死貓頭誰
人著價要識趙州麼也只是頭戴草鞋漢。】

「南泉問僧夜來好風一得一失。」

【拈云誰得誰失且如兩庵主一般拳頭得失又在甚
處聻識得王老師有其父必生其子。】

「鹽官犀牛扇子。」

【代侍者語云寒暑不時和尚早晚珍重。】

「麻谷到章敬處作禮遶禪床三匝振錫而立章敬
道是是次至南泉處亦然泉云不是不是谷云章
敬道是和尚為甚道不是泉云章敬即是是汝不
是此是風力所轉終成敗壞。」

【拈云一抬一搦總之不是好心爭奈這漢倒用探竿
弄出王老師一五一十且要問你水牯牛還敗壞麼。】

「智藏普請次云因果歷然爭奈何爭奈何有僧出
以手托地藏云作什麼僧云相救相救藏云這個
師僧猶較些子僧拂袖便走藏云師子身中虫自
食師子肉。」

【拈云好個師僧前兩度受地商於後一度辭田綿上
藏頭恁般惡口也知鳥盡弓藏。】

「魯祖面壁。」

【拈云不得南泉洎合無人著價有者道少林壁觀從
上巳然作恁般見解羞也不識。】

「鄧隱峰辭馬祖祖云甚處去峰云石頭去祖云石
頭路滑峰云竿木隨身逢場作戲便去纔到石頭
遶禪床一匝振錫一下問是何宗旨頭云蒼天蒼
天峰無語迴舉似馬祖祖云汝更去見他道蒼天
汝便噓兩聲峰又去一依前問頭乃噓兩聲峰又
無語歸舉似馬祖祖云向汝道石頭路滑。」

【拈云隱峰鈍漢待石頭噓兩聲時也道個蒼天蒼天
可不是現成句子。】

「烏臼問僧近離甚處僧云定州臼云定州法道何
似這裏僧云不別臼便打僧云棒頭有眼不得草
草打人臼云今日打著一箇也又打僧便出臼云
屈棒有人喫在僧云杓柄在和尚手裏臼云若要
回與汝僧近前奪棒打臼三下臼云屈棒屈棒僧
云有人喫在臼云草草打著個漢僧禮拜臼云卻
與麼去也僧大笑而出臼云消得漝麼。」

【拈云矮子只解看戲說賓主說互換說始終可曾摸
著他家鼻孔麼。】

「陸亙大夫問南泉弟子家中一片石亦曾坐亦曾
臥如今欲鐫作佛得麼泉云得得大夫云莫不得
麼泉云不得不得雲巖云坐即佛不坐即非佛洞
山云不坐即佛坐即非佛。」

【拈云南泉隨風倒舵雲巖洞山搖艣釘樁累他一片
石鐫佛也不得不鐫佛也不得。】

「百丈再參馬祖。」

【拈云百丈木馬嘶風黃蘗泥牛吼月當時一喝震動
虛空雪竇云大冶精金應無變色遭他後人檢點且
道雪竇還有過麼。】

「百丈野狐。」

【拈云前百丈後百丈一總是野狐精祗合同坑埋郤
當時黃蘗多少希奇近前一掌有功者賞。】

「溈山摘茶次謂仰山云終日摘茶只聞子聲不見
子形仰撼茶樹一下溈云子只得其用不得其體
仰云未審和尚如何溈良久仰云和尚只得其體
不得其用溈云放子三十棒。」

【拈云父不父子不子留將話柄傳播諸方且道三十
棒過在甚麼處。】

「仰山與北庵主問訊溈山直官客喫茶次溈因指
示官人云同參古佛來主云百年後覓個舉這話
也難得溈云即今作麼生主云結舌有分溈云官
人現在也道不得主云仰山不甘此對溈云作個
庵主也難得。」

【拈云官馬相蹋也沒來由累他仰山和那官人大家
在草裏輥。】

「仰山于耽源處得九十七圓相建立宗旨。」

【師打一圓相云看看是甚麼一僧出云一相中具三
十二相太玄三倍法也不為奇又一僧出云九十六
種外道各具一相連他黃面瞿曇也出這圈子不得
師云似則也似是則未是且去明日商量。】

「臨濟從大愚歸乃與黃蘗一掌蘗云這風顛漢來
這裏捋虎鬚仰山云非但捋虎鬚亦解坐虎頭。」

【拈云說甚麼虎鬚虎頭當時也是騎虎之勢黃蘗黃
蘗得人一牛還人一馬。】

「臨濟陞堂有僧出濟便喝僧亦喝便拜濟便打或
見僧來乃豎起拂子僧禮拜濟便打或云謝和尚
指示或時僧不顧濟並打或問僧甚處來僧纔荅
話濟遂拈棒僧擬議便打。」

【拈云先照先用同時不同時些小家私盡情演出莫
有個旁不肯底麼一總喚來喫棒。】

「保壽打胡釘鉸鉸後到趙州舉前話有省。」

【拈云保壽雖則孫承祖業未免依樣葫蘆胡釘鉸終
是死漢若解知恩報恩打趙州有分在。】

「三聖逢人即出興化逢人即不出。」

【拈云伍胥滅楚包胥存楚兩人功業即不無當時也
只爭了一分意氣。】

「三聖問雪峰透網金鱗以何為食。」

【拈云三聖也是一員戰將爭奈這老賊何于此不明
說甚逢強即弱。】

「興化擯克賓。」

【拈云興化徒讀父書羞說將家之子當時克賓眼睜
睜地大笑出門。】

「藥山久不陞堂因院主請乃云經有經師論有論
師怎怪得。」

【拈云老漢賣乖賴有後語不然幾被他禪林中商量
道藥山是明威音那邊。】

「雲巖擔糞次藥山問作甚麼巖云擔糞山云那個
聻巖云在山云汝來去為誰巖云替他東西山云
何不教伊並行巖云和尚莫謗他山云不合與麼
道巖云如何道山云還曾擔麼。」

【拈云雙雙燕子作語梁間只莫向佛頭痾屎。】

「藥山晚參云我有一句子待特牛生兒即向你道
時有僧出云特牛生兒也祗是和尚不道山喚侍
者將燈來僧便抽身入眾。」

【拈云我當時作藥山從眾中覓這僧來棒了赶出任
伊甘與不甘儘教按牛頭喫草。】

「丹霞燒木佛。」

【拈云木佛放光賴他丹霞一把火院主若解拍手呵
呵那時鬚眉合自天然墮落。】

「雲巖問百丈每日區區為阿誰丈云有一人要巖
云因甚不教伊自作丈云他無家活。」

【拈云百丈當時也解奉重一路豈獨洞山門下不犯
當頭。】

「溈山問雲巖汝在藥山是否巖云是溈云藥山大
人相作麼生巖云涅槃後有溈云如何是涅槃後
有巖云水灑不著巖郤問溈未審百丈大人相如
何溈云蚊子上銕牛無你下口處。」

【拈云陳長文問陸士衡云陸抗陸遜是君家何如人
陸云亦猶君於陳實陳紀此意何如。】

「道吾遍身是手眼雲巖通身是手眼。」

【拈云暮四朝三不免賦芧之智兩個漢一回起倒難
為旁觀。】

「夾山見船子。」

【拈云波迴浪轉盡底掀翻且道船子臨行是明甚麼
邊事人人盡欲出常流曾夢見麼。】

「李翱參藥山。」

【拈云李翱鈍漢總饒向指天指淨瓶處相見巳錯過
藥山了也待他矢上加尖堪作甚麼若是當時便出
呼喚不回豈不天然貴裔。】

「石霜首座明一色邊事九峰云坐脫立亡則不無
先師意未夢見在。」

【拈云坐斷白雲爭免遭人撿點雖然如此首座不解
轉位九峰不解轉功要且先師意一總未夢見在。】

「僧問石霜萬戶俱閉時如何霜云堂中事作麼生
僧經半年方始道得云無人接渠霜云道也太煞
道祇道得八成雲蓋聞郤禮請石霜為道霜云無
人識渠蓋于言下有醒。」

【拈云金鞭夜靜不睹堯顏必若夷王下堂說甚天威
咫尺雲蓋鈍漢鷂子過新羅。】

「三平陞座有一道士從東過西又一僧從西過東
平云道士郤有見處師僧未在士禮謝便打僧作
禮亦打復謂眾云公案作麼生斷有人斷得麼三
問無對乃云既無人斷得老僧為斷去也擲拄杖
歸方丈。」

【拈云雖然弄死蛇漢賴得後邊胡亂一上與趙州兩
庵主各自分科且道趙州的是三平的是。】

「韓文公問大顛云弟子軍中事多省要處乞師一
句顛良久公罔措時三平為侍者乃敲禪床三下
顛云作麼平云先以定動後以智拔公乃禮謝三
平云和尚門風高峻弟子於侍者邊得個入處。」

【拈云韓吏部聰明一世懵懂一時被侍者進了一服
毒藥也不辯得。】

「洞山請泰首座喫果子隨後一喝掇退果桌。」

【拈云過在動用處首座也解火上栽蓮喝一喝掇退
果桌威音不薦再問彌勒。】

「洞山云直道本來無一物也未消得他衣缽合下
得一語有僧下九十六轉語不愜山意末後一轉
始契旁一僧不聞末後遂請益其僧三年終不與
舉後疾次僧持刀逼云若不舉殺上座去也僧悚
然為舉乃云直饒將來亦無處著。」

【拈云雪竇道將來底瞎天童道不受的瞎畢竟如何
且道無手人行拳無舌人解語還免得麼瞎瞎。】

「僧在延壽堂不安要見洞山山至僧云和尚何不
救取人家男女山云你是甚麼人家男女僧云大
闡提人家男女。」

【拈云圓悟道闡提男女四山相逼時手腳忙亂錯錯
殊不知這僧深解個回互法門臨行逗漏一上粟畬
裏去快便難逢。】

「洞山示眾云有一人在千人萬人中不背一人不
向一人你道此人具何面目雲居出云某甲參堂
去。」

【別雲居語云和尚莫要見此人麼。】

「僧問洞山如何是鳥道山云不逢一人如何行山
云直須步下無私去祇如行鳥道莫便是本來面
目否山云因甚認奴作郎如何是本來面目山云
不行鳥道。」

【拈云寶殿重重鳳無依倚饒你花飛九月木秀三冬
尚隔他三十里在。】

「洞山問雪峰甚處來峰云斫槽來洞云幾斧斫成
峰云一斧斫成洞云猶是這邊事那邊事作麼生
峰云直得無下手處洞云猶是這邊事那邊事作
麼生峰休去。」

【拈云洞山飛電閃晴空雪峰擔雲入巖壑雖則作家
這裏還欠一著。】

「雪峰辭洞山山問甚處去峰云歸嶺中去。」

【拈云要開火裏蓮花須向鋒刃邊作些活計雪峰當
日也只解放下钁頭。】

「巖頭一手抬一手搦。」

【拈云一手搦一手抬赤土些些塗他牛妳可笑奯公
當日被洞山一拶賣弄有家私。】

「南泉云天上無彌勒地下無彌勒洞山舉問雲居
居云誰與安名洞山被問禪床振動乃云吾在雲
巖曾問老人直得火爐振動今日被子一問通身
汗流。」

【拈云大小洞山被雲居一劄果然吐露不得。】

「西園燒浴僧舉似曹山山云一等拍手拊掌就中
西園奇怪俱胝一指頭禪蓋為承當處不諦。」

【拈云俱胝彗孛臨頭無端受屈且道一指一掌畢竟
淆訛在甚處聻又云雲巖豎起掃帚與這撫掌三下
還有同異也無於此不明全被曹山瞞卻。】

「香嚴枯木龍吟髑髏眼睛石霜云猶帶喜在猶帶
識在曹山云血脈不斷又云乾不盡圓悟云一人
透語滲漏一人透情滲漏一人透見滲漏。」

【拈云古人不是步步爭高也要明他功位俱轉的頭
腦且三種滲漏如此批判還當他古人意麼圓悟父
子十分聰明按牛頭喫草。】

「僧問曹山承聞洞山道一老一不老如何是一老
山云不扶持如何是一不老山云枯木僧舉似逍
遙忠忠云三從六義。」

【拈云我即不然有人問如何是一老一不老向他道
投子道底投子道甚麼丫角女子白頭絲。】

「僧問曹山玉殿苔生意旨如何山云不居正位。」

【拈云南泉牽犁曹山拽靶說奉說輔露布去也。】

「曹山法身偈。」

【拈云還是法身還是法身向上聻說我說渠未免陳
年古董。】

「僧問雲居如何是諸佛師居喝云這田庫奴僧禮
拜居云你作麼生會僧喝云這老和尚居云元來
不會僧作舞而出居云沿臺盤乞兒。」

【拈云雲居腦後見腮當門缺齒算來不是好人這僧
作舞而歸果然唱蓮花落也。】

「雲居何必興化不必。」

【拈云二十年前陳倉暗度二十年後棧道明修雲居
雖則使盡機關爭奈興化善能指鹿為馬。】

「龍牙問德山學人杖莫邪取師頭時如何山引頸
近前云㘞牙云頭落也山呵呵大笑洞山聞舉乃
云德山道甚麼牙云山無語洞云莫道無語且將
德山落的頭呈似老僧看牙方省懺謝後有僧舉
似德山山云洞山老人不識好惡這漢死了多少
時救得有甚用處。」

【拈云一箇笑面虎耑打些野食喫被他山神土地點
破奈何奈何雖然如此龍牙且解踞虎頭但不曾收
得虎尾。】

「疏山造塔。」

【拈云不撞啞鐘爭知斷竹將錯就錯儘彀支吾說甚
龜毛數丈臘月蓮花轉是畫蛇添足。】

「洛浦見夾山山云爭教無舌人解語。」

【拈云雪竇云我當時若作洛浦提坐具便摵雲溪即
不然當時待夾山舉一絡索進云譚而不譚果然奇
特他有後語拍手便行多少是好。】

「華嚴和尚上堂廓侍者出禮拜起便喝嚴亦喝廓
又喝嚴亦喝廓禮拜曰老漢一場敗缺復喝一喝
歸眾嚴下座歸方丈時風穴為維那上去問訊嚴
曰維那汝來也叵耐守廓把老僧扭捏一上待集
眾打趁穴曰他是濟下兒孫本分恁麼嚴休去穴
舉似廓廓曰著甚來由。」

【拈云守廓侍者慣逞鋒鋩華嚴和尚善施韜略一期
賓主首尾分明維那汝來也口喃喃地撒泥撒沙意
在雙鵰一箭這漢傳言送語渾水裏洗不清。】

「德山托缽。」

【拈云低頭歸方丈是他巖頭識破機關轟起青天霹
靂次早陞堂尋常有別莫是巖頭智過于師麼三年
後德山不示寂又且奈何蒼天蒼天同條生不與他
同條死。】

「廓侍者問德山從上諸聖向甚麼處去山云作麼
作麼者云敕點飛龍馬跛鱉出頭來山休去明日
浴出者過茶與山山撫背一下云昨日公案作麼
生者云這老漢今日方始瞥地。」

【拈云德山瞌睡大蟲咬人慣不露齒廓侍者雖則爭
先處強原來蝦跳不出斗幾多人到此被伊熱瞞。】

「婆生七子。」

【拈云嚴頭渡船辛苦草草底打著一箇臭老婆枯楊
生花亦可醜也婆生七子六箇不遇知音扈三娘善
逞風流當時奯公只是船稍把住。】

「欽山去看巖頭住庵人事了問師兄在此住持二
時粥飯作麼生巖云每日受張四郎供養極是難
消山云他日去他家作男作女巖以手作拳安頭
上山云與麼則向頂𩕳上生去也巖便喝山又云
何如生取文邃去巖又喝云我見你二三十年鼓
兩片皮直至如今猶作這個去就便喝出張四郎
卻共歸宅山乃垂淚云三十年同行有佛法不向
文邃道至半夜去敲門巖云這偷兒鬼去山云師
兄師兄有佛法不向文邃道且乞師兄慈悲巖便
開門為他說細大法門方得安樂。」

【拈云且道巖頭向欽山說個什麼法門欽山纔得安
樂推聾粧啞不是好心當日巖頭雪峰盡力扶起個
末後句欽山是他同參也來共出一隻手諸仁者要
做巖頭即易要做雪峰欽山即難莫辜負好。】

「德山侍者參欽山纔禮拜欽把住云還甘欽山與
麼也無者云某甲卻悔久住德山今日無言可對
欽放卻云一任你祇對者撥開胸云且聽某通氣
一上欽云德山門下即得這裏一點也用不著者
云久委欽山不通人情欽云累他德山眼目參堂
去。」

【拈云畢竟洞山德山是何優劣欽山欽山大類單干
虐漢使者畢竟節旄不落奈子卿何。】

「鼓山聖箭。」

【拈云托缽一回祖禰不了當時雪峰懸羊頭賣狗肉
惹他孚上座虛空挖縫好肉做瘡落得鼓山豎子成
名一場笑具老凍儂老凍儂溺愛者不明貪得者無
厭。】

「雪峰參烏石及住後示眾云我當時若入得老觀
門你這一墜噇酒糟漢向甚處摸索。」

【拈云大好鳳凰兒當時入不得老觀門也罷了如今
莫是還出他的門不得麼這裏作麼生摸索。】

「僧問石霜咫尺之間為甚麼不睹師顏霜云遍界
不曾藏僧後問雪峰遍界不曾藏意旨如何峰云
甚麼處不是石霜僧回舉似霜霜云這老漢著甚
麼死急洞山云笑殺土地。」

【拈云雪峰雪上加霜石霜日中逃影洞山撫掌笑殺
旁觀忽有人問為甚不睹師顏瞎瞎。】

「雪峰鱉鼻蛇長慶喪身失命玄沙用南山作麼雲
門拄杖作怕勢。」

【拈云一夥弄蛇漢總只隨邪逐惡若是個衲子何不
向雪峰頭上痾。】

「雪峰望趙州作禮從此不荅話。」

【拈云雪峰不荅話最占便宜趙州古佛被他一杓水
潑了也雪竇謂斬釘截銕就下平高不勞重舉。】

「雪峰在僧堂內燒火閉卻前後門乃叫救火玄沙
將一片柴從󳶢櫺外拋入峰便開門。」

【拈云抱薪救火不是好心當時不合放過。】

「貞溪因僧到乃豎拂子云貞溪老漢還具眼麼僧
云某甲不敢見人過溪云老僧死在闍黎手裏僧
以手指胸便出去溪云闍黎參見先師來至晚請
喫茶了僧拈起盞云這個是諸佛出世邊事作麼
生是未出世邊事溪撥卻盞云闍黎死在老僧手
裏僧云五里牌在郭門外溪云無故惑亂師僧僧
遂起謝茶溪云特謝闍黎相訪。」

【拈云雖則主賓酬酹不免是個優孟衣冠。】

「僧問曹山諸佛未出世時如何山云曹山不如出
世後如何山云不如曹山天童云主賓互換萬松
云主賓和合。」

【拈云說互換也由你說和合也由你只如道自攜瓶
去酤村酒卻著衫來作主人是和合是互換聻諸人
若向他兩頭著倒辜負古人。】

「乾峰上堂法身有三種病二種光一一透得始是
好手須知臨時更有一竅在雲門出眾云庵內人
為甚不見庵外事峰呵呵大笑門云猶是學人疑
處峰云子是甚麼心行門云也要和尚相委悉峰
云與麼始得穩坐門應諾諾。」

【拈云普州人相見自解作活當時淨裸裸一個法身
被這些阿師恁般抬恁般搦且問你炙驢左膊還醫
得法身病麼。】

「乾峰舉一不得舉二明日不得普請。」

【拈云蒼天蒼天且道節拍在甚麼處。】

「僧問十方薄伽梵一路涅槃門乾峰拄杖畫一畫
雲門扇子𨁝跳愚庵老人云一箇太簡一箇太奢
我則不然乃操吳音作吳歌一拍。」

【拈云乾峰畫地為牢商鞅徙木雲門說玄說玅騶衍
譚天愚庵老漢唱綿州巴歌未免誑惑人家男女我
則不然如何是涅槃門啞。】

「僧問雲門如何是法身向上事門云向上與汝道
即不難作麼生會法身僧云請和尚鑒門云鑒即
且置作麼生會法身僧云與麼與麼門云這個是
長連床上學得的我且問汝法身還解喫飯麼僧
無對。」

【拈云要知北斗南看且待木人起舞可憐螳臂怒以
當車。】

「雲門至僧堂中僧爭起迎門立而語曰石頭道回
互不回互僧便問作麼生是不回互門以手指云
這個是板頭又問作麼生是回互門云汝喚什麼
作板頭。」

【拈云祖翁一片閒田地四至分明盡行出賣了也天
皇恁麼龍潭恁麼不教辜負來。】

「雲門體露金風。」

【拈云問一得三聞詩聞禮又聞君子之遠其子也你
若不信去問巴陵。】

「玄沙三種病人。」

【拈云這老漢自投降款。】

「玄沙白紗。」

【拈云玄沙偶達空函也是一時詿誤山頭老漢不合
佛法相見惹他口開父子之間未免遭人檢點。】

「保福問羅山有人問巖頭浩浩塵中如何辨主頭
云銅䤬鑼裏滿盛油意作麼生羅召大師福應諾
羅云獼猴入道場羅卻問明招忽有人問你作麼
生招云箭穿紅日影。」

【拈云敲起巖頭銅鑼牽出羅山猴子大似天津橋上
不妨好看一回卻被明招一箭射翻大家懡㦬有者
道瓜州賣瓜有者道普州送賊那一語最諦當聻。】

「羅山侍巖頭遊山次忽喚和尚頭云作麼山乃近
前作禮問和尚豈不是三十年前在洞山又不肯
洞山頭云是山云和尚豈不是法嗣德山又不肯
德山頭云是山云不肯德山即不問只如洞山有
甚麼虧缺頭良久云洞山好佛只是無光山便作
禮。」

【拈云巖頭巖頭被他羅山勘破了也洞山古佛只是
無光錯會者不少。】

「瑞巖主人公語僧舉似玄沙沙云而今還喚得應
麼僧無對。」

【代僧語云劄。】

「法眼問修山主毫釐有差天地懸隔兄作麼生會
主云毫釐有差天地懸隔眼云與麼又爭得主云
某甲只與麼未審和尚作麼生眼云毫釐有差天
地懸隔主便禮拜。」

【拈云畢竟爭差在甚麼處若人辨得攜雲換月有多
少難。】

「法眼因子方上座自長慶來乃舉長慶偈問作麼
生是萬象之中獨露身方遂舉拂子眼云恁麼會
又爭得方云和尚尊意如何眼云喚什麼作萬象
方云古人不撥萬象眼云萬象之中獨露身說甚
撥不撥方豁然有省。」

【拈云金博金水洗水子方恁般悟去爭免個知解宗
徒。】

「深明二上座到淮河見鯉魚透出。」

【拈云深上座相煎太急也是無端明兄明兄待他道
個欠悟在郤呵呵大笑起來多少是好。】

「智門遊山回首座與眾出接座云和尚遊山不易
門拈拄杖云全得他力座進前奪卻拋向一邊門
放身便倒大眾進前扶起門拈拄杖一時趁散回
顧侍者向你道全得這個力。」

【拈云趁散大眾不奈船何侍者若解弄一上但向道
情知情知這老漢一場懡㦬。】

「僧問法燈如何是先師不了的公案燈拈拄杖打
云祖禰不了殃及兒孫僧云過在甚麼處燈云過
在我殃及你。」

【拈云過在甚麼處再與一棒多少風流郤順口道個
過在我殃及你漏泄了也雖然如此承言者多。】

「宋太宗因僧朝見問卿是甚處僧僧云廬山臥雲
庵帝曰臥雲深處不朝天為甚到此雪竇顯代云
難逃至化。」

【別云一朵紅雲捧玉皇謝陛下降尊相見。】

「雪竇問新到闍黎甚處人僧提起坐具竇云蝦跳
不出斗僧云𨁝跳竇便打僧云更𨁝跳竇又打僧
便走竇喚回僧作禮云觸忤和尚竇云我要這話
行你又走作甚麼僧云巳遍天下了也竇復打五
棒僧云有諸方在竇云你只管喫棒又喚第二位
的近前來問甚處人僧云鼎州人竇云敗也僧云
青天白日竇云兩重公案僧云恰是竇以拄杖指
云你擬𨁝跳僧擬議竇亦打五棒參頭云這僧喫
棒與某甲不同竇一時喚近前僧珍重便走竇隨
後與一拄杖。」

【拈云只待鯨吞海水露出珊瑚說甚火炎崑崗玉石
俱盡驀拈拄杖喝一喝云老僧令行也顯禪師顯禪
師切須迴避。】

「僧問同安丕如何是和尚家風安云金雞抱卵歸
霄漢玉兔懷胎向紫微忽遇客來將何抵待安云
金果朝來猿摘去玉花晚後鳳啣歸。」

【拈云忽有人問如何是和尚家風向道住持千嶂月
衣缽一溪雲客來將何抵待向道缽裏飯桶裏水奈
正偏回互何瞎漢作恁般語話。】

「僧問雲居簡孤峰獨宿時如何居云閒卻七間僧
房不宿阿誰教汝孤峰獨宿。」

【拈云莫守寒巖白雲不妙雲居尋常說話的的提綱
等待商量千里萬里。】

「同安丕將示寂上堂云多子塔前宗子秀五老峰
前事若何三舉莫有對者同安志出曰夜明簾外
排班立萬里歌謠道太平丕云須是這驢漢始得。」

【拈云退位朝君他人也儘辯得若違時失節又不堪
也直教放馬歸牛正好當依而立。】

「僧問梁山觀家賊難防觀下禪床把住云莫教濕
郤袈裟角。」

【拈云言中有響句裏藏鋒莫教打濕袈裟西望青牛
關尹不復相見。】

「太陽玄問梁山如何是無相道場梁指觀音云此
是吳處士畫玄擬進語梁急索云這個是有相的
那個是無相的玄於言下領悟作禮卻依本位立
梁云何不道取一句來玄云道即不辭恐難上紙
筆。」

【拈云倪雲林山水全是白描好幅吳道子觀音直教
放將搕𢶍堆裏。】

「太陽問僧甚處來云洪山陽云先師在麼曰在陽
曰請渠出來相見僧曰聻陽曰這個猶是侍者僧
無對陽曰喫茶去。」

【拈云陸羽閒情劉伶舊態者僧分上也是醉後添杯
且道太陽喫茶去還是趙州喫茶去還是保福喫茶
去。】

「芙蓉參投子問祖師言句如家常茶飯此外別有
為人處麼子曰寰中天子還假堯舜禹湯也無蓉
擬進語子以拂子驀口摵曰汝發意來早有三十
棒也蓉忽開悟禮拜便行子曰且來闍黎蓉不顧
子曰汝到不疑之地耶蓉掩耳而去。」

【拈云天然貴胤直捷承當且來闍黎要與伊轉位相
見掩耳而去被他旁人道莫炭庫裏藏身。】

「興陽因僧問娑竭出海乾坤震覿面相呈事若何
陽曰金翅鳥王當宇宙個中誰是出頭人曰忽遇
出頭時如何陽曰似鶻提鳩君不信御樓前驗始
知真曰恁麼則又手當胸退身三步也陽曰須彌
座下烏龜子莫待重教點額痕。」

【拈云肯諾不得全興陽一棒到底幻寄云剖公著賊
果然麼。】

「佛日到夾山山曰甚處來曰雲居來即今在甚麼
處曰在夾山頂𩕳上山曰老僧行年在坎五鬼臨
身。」

【拈云理應箭鋒還他好手時人不審郤謂絲來線去
全弄精魂。】

「僧問芙蓉師唱誰家曲蓉云金鳳夜棲無影樹峰
巒纔露海雲遮。」

【拈云有人問我師唱誰家曲向道千年丹井仙人筍
一宿風帆處士梅且道與芙蓉是同是別。】

「寶峰上堂舟橫江渚棹舉清波擬議之間白雲萬
里。」

【拈云饒你十分成現也是子規聲裏一夜啼痕要說
他金殿清風也太遠在。】

「自得暉入天童室童舉堪嗟去日顏如玉卻嘆回
時鬢似霜語詰之暉云其入離其出微。」

【拈云不是孫登難為阮籍。】

「長蘆歇上堂轉功就位是向去的人玉蘊荊山貴
轉位就功是郤來的人紅爐片雪春功位俱轉通
身不滯撒手無依石女夜登機密室無人掃。」

【拈云齊彰齊隱只俱轉二字盡之矣畢竟是三句是
四句聻轉功屬第三位轉位屬第四位直至俱轉這
方是第五位那邊更那邊切忌坐著。】

「道吾真示眾舉洞山云五臺山上雲蒸飯佛殿階
前狗尿天幡竿頭上煎䭔子三個胡孫夜簸錢老
僧即不然三面狸奴腳踏月兩頭白牯手拏煙戴
冠碧兔立庭柏脫殼烏龜飛上天且道淆訛在甚
麼處。」

【拈云上大人收拾起如何若何趙錢孫李。】

「南院陞座云諸方只具啐啄同時眼不具啐啄同
時用有僧問如何是啐啄同時用院云作家不啐
啄啐啄同時失僧云此猶未是某甲問處院云汝
問作麼生僧云失院乃打僧不肯後於雲門會下
聞二僧舉此話一僧云當時南院棒折那僧忽然
契悟迴覲院值院遷化乃謁風穴穴云莫是當時
問啐啄話的麼僧云是穴云汝當時作麼生僧云
當時如在燈影裏行穴云汝會也。」

【拈云風穴若是個漢待這僧來時正好棒了趕出不
見道啐啄同時失麼。】

「僧問風穴語嘿涉離微如何通不犯穴云常憶江
南三月裏鷓鴣啼處百華香。」

【拈云從來萬象一句明該鷓鴣啼處識取玄門九月
菊花不為分外有者道人境俱不奪詳哉言之孟八
郎孟八郎莫趁口快。】

「汾陽十智同真。」

【拈云汾陽沙裏尋油將一箇料揀門庭弄得花五花
六驀舉拳云要辯這一絡索麼向這裏會取。】

「泐潭因僧禮拜起垂下袈裟角僧問云脫衣卸甲
時如何潭云喜得狼煙息弓弰壁上懸僧郤攬袈
裟云重整衣甲時如何潭云不到烏江畔知君未
肯休僧便喝潭云驚殺我僧拍一拍潭云也是死
中得活僧禮拜潭云將謂是收燕破趙之才元來
只是販私鹽漢。」

【拈云河曲交綏要且兩無勝負初禮拜終禮拜節制
井然末後火攻徒然下策。】

「黃山谷聞桂花香薦得無隱之旨。」

【拈云山谷鬚眉丈夫被晦堂向眼睛鼻頭裏著些搕
𢶍若不遇死心點破將祇認個驢前馬後的為作自
巳豈不錯斷送了一生。】

「三佛侍五祖至夜深祖云各下一語鑑云彩鳳舞
丹霄眼云銕蛇橫古路果云看腳下祖云滅吾宗
者克勤也。」

【拈云五祖眉毛長多少我當時且不然銕蛇彩鳳明
󳶢下安排勤巴子腳跟不清放汝三十棒。】

「五祖因僧問如何是佛祖云露胸跣足如何是法
祖云大赦不原如何是僧祖云釣魚船上謝三郎
大慧云一轉語下具有主賓玄要洞山五位雲門
三句無量妙義。」

【拈云我即不然如何是佛東土西天只一橛如何是
法三六九尺一丈八如何是僧多年枯木老成精說
甚洞山雲門玄要主賓可不羞死。】

「大慧舉竹篦子問德光光云杜撰長老如麻似粟
慧云你是第幾個光云今日捉敗這老賊。」

【拈云欺敵者亡。】

「張無盡見玉泉皓舉傅大士空手把鋤頭頌皓云
祇頌得法身邊事頌不得法身向上事盡云請和
尚頌皓乃頌葡萄棚。」

【拈云這沒鼻孔阿師將一箇法身弄得簇花簇錦累
他無盡瞎漢向葡萄棚下坐破蒲團坐到彌勒下生
有甚麼限諸仁者惺惺著幸自可憐生。】

「張子韶參大慧論格物義慧云居士只知格物不
知物格士茫然慧大笑士云能開喻乎慧舉小說
唐人有與安祿山叛者曾為閬州守畫像存焉明
皇幸蜀見之怒令侍臣以劍斬其像其人在陜頭
忽墮地公頓領深旨遂投偈云子韶格物妙喜物
格欲識一貫兩個五百慧印可。」

【拈云閬州一劍直令子韶頭落妙喜固是好手畢竟
格物物格是甚爭差試緇素看易分雪裏粉難辨墨
中煤乃哈哈大笑。】

「高峰無夢無想主人公。」

【拈云高峰若不向枕子墮地一回幾乎認奴作郎畢
生不了諸仁者還我無夢無想主人公來。】

「朱晦庵問天童滅如何是母不敬滅叉手示之。」

【拈云紫陽慕道而來未免遭他鈍置我當時若見但
作女人拜看這老漢何等面皮。】

「雪巖上堂寒風凜冽遙空下雪非但紅爐燄上莫
覓蹤由逗入蘆花深處猶難辨別到這裏十箇有
五雙盡道明一色邊事殊不知正是空中花眼中
屑天寒人寒巡堂喫茶。」

【拈云一色若消方名尊貴重重指註也太無端天寒
人寒誰耐煩要喫茶。】

「僧問天童玨如何是道玨云十字街頭休斫額。」

【拈云前不巴村後不迭店。】

「天童淨上堂云陸修淨陶淵明文殊普賢一款具
呈且道憑誰批判若是孔夫子吾無隱乎爾。」

【拈云干他古人甚事未免喚來應個時節有者道儒
佛一致禪淨仝歸打斷你驢脊。】

「天童淨上堂云一個烏梅是本形蜘蛛結網打蜻
蜓蜻蜓落了兩片翼堪笑烏梅咬銕釘鹿門覺失
笑曰早知燈是火。」

【拈云此四句語卻明個賓主句且道那句是賓那句
是主若人辨得要會他鹿門悟處也不難。】

「鹿門示眾盡大地是學人一卷經盡乾坤是學人
一隻眼青州問如何是盡乾坤一隻眼門云汝被
一卷經遮卻也州擬對門搖手云不快漆桶州於
是得旨。」

【拈云有僧道我會也我會也和聲便打云這漆桶恁
般會去直須看透牛皮。】

「青州因大明寶問離四句絕百非請師直指西來
意州云昨日有人恁麼問被打出去也明云今日
又如何州云你得恁般不識痛痒明禮拜州云可
惜許棒折也明直得汗下。」

【拈云青州被大明兩問直得在冰稜上走馬刀山劍
樹裏翻身當時禮拜不是好心棒雖折令行也火爐
震動通身汗流冷灰裏一粒荳爆。】

「青州問善財童子至妙高峰覓德雲比丘不得後
於別峰相見且道是德雲否慈雲荅相識滿天下
知心有幾人。」

【拈云別峰相見十劫垂成說正說偏不勞重舉且道
慈雲荅話還在他古人分中還在他時人分中聻。】

「王山體云既有尊貴的位當明尊貴的人須知尊
貴之人不處尊貴之位。」

【拈云千門宮殿鎖春寒玉漏沉沉夜將半正恁麼時
要見他至尊也太遠在咄禮拜了退罷。】

「雪巖滿初參普照照云兄弟年俊正宜叩參老僧
當年念念常以佛法為事滿避席進云和尚而今
如何也滿云如生冤家照云若不得此語幾乎枉
行千里照下禪床握滿手云作家那。」

【拈云普照普照被他雪巖看破了諸方只解說啐啄
同時昧卻宗門一隻眼。】

「雪巖造王山問洞山於睹影處悟雲巖祇這是臨
濟於徹困處悟黃蘗無多子及乎出世為人立甚
正偏君臣玄要人境無乃反惑亂人乎山笑曰既
云徹悟為人何得自生惑亂古人謂不疑言句是
為大病今子疑則病發矣還知病即藥麼巖一日
閱兼到頌曰折合終歸炭裏坐忽然契悟曰今日
方知病即藥也呈解於山山曰料棹沒交涉巖曰
這回瞞我不得也。」

【拈云山堂淳謂平懷常實明明炭裏藏身是病句是
藥句若向他雪巖悟處見得分明方信烏焉成馬這
裏還容折合麼直饒你正偏玄要縷析條分折合將
來不免藏身炭庫沒交涉沒交涉還我轉身句來。】

「圓通問德山是佛祖兒孫為甚麼佛來也打祖來
也打萬松云不敢怠慢通問臨濟是佛祖苗裔為
甚麼佛來也喝祖來也喝萬松云祇為佛來祖來。」

【別前語云血濺梵天別後語云因齋慶讚忽有人出
拈起一棒喝散大眾也未許他是德山臨濟兒孫來
來尚須勘過。】

「萬松示眾機輪轉處智眼猶迷寶鏡空時纖塵不
度開拳不落地應物善知時兩刃相逢如何迴避。」

【拈云須知照膽秦宮未是機絲妙密直得碧油風冷
五褲塗蘇神用莫儔始號化生一位也還辨得麼。】

「萬松示眾動則埋身千丈不動則當處生苗直須
兩頭撒開中間放下更買草鞋行腳始得。」

【拈云文殊普賢趕出水牯牛隊裏去也觀世音菩薩
買得個饅頭盛在碟子裏碗子七塊是麼是麼。】

「萬松問僧洞山道龍吟枯木異響難聞如何是異
響僧云不會松云善解龍吟。」

【拈云萬松只圖公案圓成遇著個噇糟酒的阿師把
個大帽子和頭一套且道龍吟枯木畢竟誰人得聞
喚取東村王大來款款問取時有僧出云曹山血脈
不斷又作麼生師打一拂云非公境界。】

「萬松因僧問撒手那邊的人為什麼不居正位松
云大功不宰曰回頭這畔的人為什麼不墮偏方
松云至化無為。」

【拈云有人問我撒手那邊為什麼不居正位向他道
南嶽遊山回頭者畔為什麼不墮偏方向他道天台
普請爭奈宗旨何這漢逐塊去也。】

「雪庭因僧問如何是尊貴一路庭云漁歌驚起沙
汀鷺飛出蘆花不見蹤。」

【拈云八角磨盤空裏走幾多人會做一色全超。】

「林泉承旨燒道藏偽經以火炬打圓相云只如三
洞靈文還能證此火光三昧麼於斯會得家有北
斗經枉教人口不安寧其或未然灰飛煙滅後任
教到處覓天尊急著眼看。」

【拈云一夥道士被他活埋我當時若在待伊正舉火
炬時仗一把劍噴一口水向道急急如律令敕看此
輩老凍儂向何處安身。】

「靈隱泰上堂云塵劫來事不離這裏河沙妙德總
在心源試教伊覿面相呈便不解當風拈出且道
過在甚麼處卓拄杖云祇為分明極翻令所得遲。」

【拈云如今要覓個百不知百不會的也最難水牯牛
眼光灼灼照破了三世如來試拈出看。】

「僧問寶應遇如何是西來的的大意應云風送泉
聲來枕畔月移花影到󳶢前。」

【拈云和尚何得以境示人有者道明明百草頭明明
祖師意還曾夢見他寶應麼。】

「雪軒成上堂白雲萬里卷舒劫外真機紅葉千峰
燦爛個中妙旨入滅舍利無筭。」

【拈云土窟裏收些榾董八萬四千舍利也不為多卷
舒劫外燦爛個中還是身裏門門裏身聻當時金鎖
玄關曾透卻也未。】

「松庭嚴於寶鏡三昧契入常作力田偈曰畫拈塊
石驅山鳥曉坐巢庵逐野豚腸斷秋風頻擊柝目
窺夜月更消魂。」

【拈云種田喫飯也只尋常且道山鳥野豚秋風夜月
與他寶鏡三昧有甚干連你諸人試揀點看。】

「少室改臨沒偈云吾年八十七出夕復入夕遂坐
脫。」

【拈云自由自在且置你道這老漢恁般去了還恁般
來麼。】

「僧問嵩山斌如何是空劫巳前事斌云烏龜向火。」

【拈云畢竟是劫前語劫後語正偏明暗玄要主賓不
消這一句子。】

「嵩山載示眾西來直指九鼎單絲汝等諸人打辦
個事直須努力。」

【拈云若有人出眾禮拜了歸位而立也許你親見嵩
山。】

「定國從因看天衣寔上座因緣遂悟五位宗旨。」

【拈云一位聻五位聻有者道本無言說不涉程途五
位功勳又明恁麼邊事瞌睡漢說即儘說行即儘行
且道五位功勳是程途是言說。】

「宗鏡書臨沒偈云宗鏡宗鏡鏡破宗正擲筆坐化。」

【拈云打破鏡來與汝相見莫同一鼻孔麼錯。】

「少室潤參宗鏡鏡舉洞山渠我語詰之潤悟以偈
荅云若要見此人有個真消息無相滿虛空有形
沒蹤跡鏡云子母勦說須入悟門潤云尚不借緣
從何門入鏡云不借一句於意云何潤云彩鳳翻
飛身自在銕牛奔吼意常閒。」

【拈云寒松夜籟老鶴移巢若非功位全超說甚今時
及盡諸仁者翻飛彩鳳奔吼銕牛當時是明不借是
明不借借毫釐有差天地懸隔。】

「大覺念遊初祖面壁處忽然悟入乃云五乳峰前
好個消息大小石頭塊塊著地。」

【拈云脫空謾語當時石頭大的大小的小飛走虛空
何曾著地。】

「壽昌上堂云三世諸佛不知有狸奴白牯卻知有
且道狸奴白牯有甚長處僧出云金烹大冶玉出
藍田昌云一時趕出山門外。」

【拈云據令而行文殊普賢也須倒退三步當時這僧
甘麼。】

「雲門澄陞座纔立次有老宿出云和尚莫要般門
弄斧門與一掌云速道速道宿無對門云死漢。」

【拈云這漢倒捋虎鬚未免遭他哮吼莫邪在手坐斬
癡頑。】

「雲門澄詣雲棲棲舉高峰海底泥牛話詰之門推
出旁僧云大眾證明棲休去。」

【拈云釣在不疑且置當時旁僧若是個漢左衝右突
鋒刃相交主家賓家一齊榻倒。】

「雲門澄與黃蘗陶學士向火次陶謂門云黃蘗師
在阿師得力句乞為舉似門云向火背猶寒。」

【拈云當時黃蘗直得眼睜睜地。】

「雲門澄因雪嶠問如何是殺人刀門云布鼓當軒
誰敢擊如何是活人劍門云雖然後學也堪為。」

【別前語云難免魏延別後語云且饒孟獲。】

「蘇中丞問雲門澄云鴛鴦繡出從君看不把金針
度與人如何是金針門云我在京師走一遭不曾
遇著一箇人蘇擬進語門云古佛過去久矣。」

【拈云說什麼紅旗閃爍五逆聞雷學語之流須不得
恁般快利。】

「僧問愚庵洞山云吾嘗於此切意旨如何庵云老
僧二十年亦曾疑著今日被你一問直得口啞。」

【拈云情知這老漢十分道不得推聾粧啞笑殺旁觀。】

「居士問愚庵青州布衫庵翹一足。」

【拈云快便難逢累他旁人作佛法商量鶻臭布衫驢
年也脫不下。】

「愚庵過天華請上堂西堂出眾庵云龍生龍子鳳
生鳳兒堂云忙作甚麼庵云話頭安在堂便喝庵
云忙作甚麼。」

【拈云那僧也解布鼓雷門爭奈愚庵老人捺著便轉
還有善能回互的麼來來正好喫棒。】

雲溪俍亭挺禪師語錄卷之十一

弟子智淙智柱編

* 頌古

「洞山雲居渡水。」

【巴陵一望洞庭秋日見孤峰水上浮聞道神仙不可
接心隨湖水共悠悠。】

「雲居何必興化不必。」

【蒲桃美酒夜光杯欲飲琵琶馬上催醉臥沙場君莫
笑古來征戰幾人回。】

「洞山寒暑。」

【日落沙明天倒開波搖石動水縈迴輕舟冷月尋溪
轉疑是山陰雪後來。】

「洞山延壽堂僧。」

【釣罷歸來曬網羅閒憑小艇弄清波老僧獨解漁人
意爛醉高眠發棹歌。】

「興化擯克賓。」

【七月七日長生殿血染遊魂不相見曾聞飛燕托屬
車空說班姬泣團扇。】

「青州布衫。」

【為探桃花古渡頭停驂把手醉高樓青州從事閒相
識那復平原問督郵。】

「龍牙問洞山如何是祖師西來意山云洞水逆流
即向汝道牙遂悟厥旨。」

【天外空山影亂浮飛鳶陣陣點雲頭郤疑身在滄洲
裏水國相看十二樓。】

「白水聲不自聲色不自色。」

【湘中老人讀黃老手援紫藟坐碧草春至不至湖水
深日暮忘卻巴陵道。】

「蜆子和尚神前酒臺盤。」

【虎溪閒月引相過帶雪松枝挂薜蘿無限青山行欲
盡白雲深處老僧多。】

「天童啟的的卓卓。」

【雪淨胡天牧馬還月明羌笛戍樓間借問梅花何處
落風吹一夜滿關山。】

「雪峰毬子。」

【十年磨一劍霜刃未曾試今日把似君斷取不平事。】

「庭前柏樹子。」

【昆明池畔柏梁臺五利親祠太乙來果是劫灰飛動
處神仙乘夜下蓬萊。】

「麻三觔。」

【羞說河陽一縣花逋逃滿戶走天涯官司有限徵輸
急故事須完幾輛麻。】

「僧問太陽如何是大達的人陽云虛空類不得僧
云如何是清淨法身陽云白牛吐雪彩黑馬上烏
雞。」

【瞿塘峽口冷煙低白帝城頭月向西唱到竹枝聲咽
處寒猿晴鳥一時啼。】

「太陽上堂夜半烏雞抱鵠卵天明起來生老鸛鶴
毛鷹嘴鷺鷥身卻共烏鴉為侶伴高入煙霄低飛
柳岸向晚歸來仔細看依稀卻是雲中雁。」

【雲擁樓臺山樹低輕鷗兩兩弄柔荑可堪月挂秋蘆
影歷亂銀河烏夜啼。】

「僧問投子青當今年多少子云月籠丹桂遠星拱
北辰高。」

【輦路江風暗官庭野草春傷心庾開府老作北朝臣。】

「僧問芙蓉如何是曹洞家風蓉云繩床風雨爛方
丈草前侵。」

【歲月人間促煙霞此地多殷勤竹林寺更得幾回過。】

「國師三喚侍者。」

【風前彼我寄相思歷亂琴心祗自知今夜月明卿有
約只愁行露晚來遲。】

「同安孤峰迥秀不挂煙蘿片月橫空白雲自異。」

【問余何事棲碧山笑而不荅心自閒桃花流水杳然
去別有天地非人間。】

「王老師賣身。」

【王孫落魄走天涯西望長安客路賒心事滿腔說不
得只今誰是魯朱家。】

「僧問梁山如何是和尚家風山云益陽水急魚行
澀白鹿松高鳥泊難。」

【亭亭孤月照行舟寂寂長江萬里流鄉國不知何處
是雲山漫漫使人愁。】

「僧問梁山如何是正法眼山云南華裏僧云為甚
在南華裏山云為汝問正法眼。」

【門徑俯青溪茆堂古木齊紅塵飛不到時有水禽啼。】

「僧問梁山如何是從上傳來底事山云渡水胡僧
無膝褲背駝梵夾不持經。」

【中庭地白樹棲鴉冷露無聲濕桂花今夜月明人盡
望不知秋思在誰家。】

「疏山造洞山值洞早參疏問未有之言請師示誨
洞云不諾無人肯疏云還可功也無洞云你即今
還功得麼疏云功不得即無諱處洞他日上堂云
欲知此事直須如枯木生花方與他合。」

【壩城春靄五侯家渭水朝飛上苑花可是禁煙和野
合只看仙露倚天斜。】

「僧問香嚴不求諸聖不重巳靈時如何嚴云萬機
休罷千聖不攜時疏山在眾作嘔聲曰是何言歟
嚴聞便下座曰適對此僧語必有不是致招師叔
如是未審過在甚麼處山云萬機休罷猶有物在
千聖不攜亦從人得如何無過嚴云郤請師叔道
山云若教某甲道須還師資禮始得嚴乃禮拜躡
前問山云何不道肯諾不得全嚴云肯又肯個甚
麼諾又諾於阿誰山云肯即肯他千聖諾即諾於
巳靈嚴云師叔恁麼道向去倒屙三十年在。」

【留得桃源好避秦田家父老往來頻洞中雞犬雲迷
處不許漁郎更問津。】

「僧問白馬如何是密室中人馬云纔生不可得不
貴未生時僧云是個甚麼不貴未生時馬云是汝
阿爺。」

【寂寂孤鶯啼杏園寥寥一犬吠桃源落花芳草無尋
處萬壑千峰獨閉門。】

「善權智上堂明月高懸未照前雪眉人憑玉欄干
夜深雨過風雷息客散雲樓酒碗乾。」

【蒼蒼竹林寺杳杳鐘聲晚荷笠帶斜陽青山獨歸遠。】

「淨慈暉上堂谷之神樞之要裏許傍參回途得妙
雲雖動而常閒月雖晦而彌照賓主交參正偏兼
到十洲春盡花凋殘珊瑚樹林日杲杲。」

【對水看山別離孤舟日暮行遲江北江南春草獨向
金陵去時。】

「東林理上堂峰頭駕鐵船三更日輪杲心閒不自
明落葉知誰掃等閑摘箇鄭州梨放手原是青州
棗。」

【馬嘶白日暮劍鳴秋氣來我心渺無際河上空徘徊。】

「文殊白椎。」

【南國佳人畫裏看霜毫初點曉粧殘莫勞脂粉施顏
色󳶢外梅花拂影寒。】

「婆生七子。」

【相從織女舞輕梭此日天孫巳渡河最是夜涼秋水
碧支機石上怨聲多。】

「丹霞淳上堂寶月流輝澄潭布影水無蘸月之意
月無分照之心水月兩忘方可稱斷所以道昇天
的事直須颺郤十成的事直須去郤擲地金聲不
須回顧著若能如是始解向異類中行還相委悉
麼良久云常行不舉人間步披毛戴角混塵泥。」

【落日五湖遊煙波處處愁浮沉千古事誰與問東流。】

「枯木成上堂燈籠忽爾笑皚皚如何露柱亦懷胎
天明生得白頭女至今遊蕩不歸來這冤家好歸
來黃花共翠竹早晚為誰栽。」

【危石江中起孤雲嶺上還相逢皆得意何處是鄉關。】

「寶峰照上堂古人道墮肢體黜聰明離形去智同
於大道正當恁麼時且道是甚麼人刪詩書定禮
樂還委悉麼禮云禮云玉帛云乎哉樂云樂云鐘
鼓云乎哉。」

【亭亭日午猶虧半寂寂三更尚未圓六戶不曾知暖
意往來常在月明前。】

「石門易上堂懷胎玉兔曉過西岑抱子金雞夜棲
東嶺夜明簾外別是家風空王殿中聖凡絕跡且
道作麼生是夜明簾外事還委悉麼正值秋風來
入戶一聲砧杵落誰家。」

【酌酒會臨泉水把琴好倚長松南園露葵朝折西舍
黃梁夜春。】

「僧問石門如何是西來意門云玉璽不離天子手
金箱豈許外人知。」

【禁苑煙銷玉露清輕陰搖曳晚波明長門飛絮曾無
主半逐春風入鳳城。】

「報慈上堂云一句遍大地一句纔問便道一句問
亦不道僧問如何是遍大地句慈云無空闕僧云
如何是纔問便道句慈云低聲低聲僧云如何是
問亦不道句慈云便合知時。」

【誰家玉笛暗飛聲散入春風滿洛城此夜曲中聞折
柳何人不起故園情。】

「道者娘生褲。」

【傲如禰子才名拙捐似虞翻骨相屯寂寞山河一杯
土當年挂劍有何人。】

「道吾指夾山見船子。」

【朝餐白石褁舂糧暮采芳洲杜若香欲寄深心與明
月送君南浦動蘭槳。】

「雪峰鏡清醍醐毒藥。」

【羅剎潮頭敵馬當三江八月似瞿塘翻將僰道巴渝
曲譜入新聲教女郎。】

「淨因覺上堂金雞報曉丹鳳翱翔玉樹花開枯枝
結子太陽門下日日三秋明月堂前時時九夏要
會麼無影樹垂寒澗月海潮東注斗移西。」

【懸流小艇傍雲隈夢逐寒蘆浪裏回夜月乍看江上
雪秋風搖落嶺頭梅。】

「洞山微上堂日暖風和柳眼青冰消魚躍浪花生
當鋒妙得空王印半夜崑崙戴雪行。」

【採菱渡頭風急策杖村西日斜杏樹壇邊漁父桃花
源裏人家。】

「僧問慧日如何是和尚為人一句日云狗走抖擻
口意旨如何日云猴愁摟搜頭。」

【何處秋風至蕭蕭送雁群朝來入庭樹孤客最先聞。】

「僧問天童玨如何是道童云十字街頭休砍額。」

【破額山前碧玉流騷人遙駐木蘭舟春風無限瀟湘
思欲採蘋花不自由。】

「法昌遇上堂夜半烏雞誰捉去石女無端遭指注
空王令下急搜求惟心便作軍中主雲門長驅溈
山隊伍列五位鎗旗布三玄弓弩藥山持刀青原
荷斧石鞏彎弓禾山打鼓陣排雪嶺長蛇兵屯黃
蘗飛虎木馬帶毛烹泥牛和角煮當三軍犒師旅
打葛藤分露布截海颺塵橫山簸土擊玄關除徼
路多少平人受辛苦無邊剎海競紛紛三界聖凡
無覓處無覓處還知否昨夜雲收天宇寬依然帶
日啼高樹。」

【經過此地無窮事一望凄然感廢興渭水故都秦二
世咸陽秋草漢諸陵天空絕塞聞邊雁葉盡孤村見
夜燈風景蒼蒼多少恨寒山半出白雲層。】

「招提燈上堂偏不偏正不正那事從來難比並滿
天風雨骨毛寒何須更入那伽定。」

【武林溪口駐扁舟溪水隨君向北流行到荊門望三
峽莫將孤月對猿愁。】

「德山凡見僧入門便棒。」

【灌水蒼藤翠萬重望中雲水宿諸峰空山夜半驚雷
起怒捲寒濤撼蟄龍。】

「德山示眾云道得也三十棒道不得也三十棒臨
濟聞得謂雒浦曰你去問他道得為甚麼也三十
棒待伊打汝接住棒送一送看他怎麼生浦依教
而問山便打浦接住送一送山便歸方丈。」

【江邊百丈苦風湍豅口青山百八槃無事別時休要
別上江容易下江難。】

「真歇問僧琉璃殿上玉女攛梭明甚麼邊事僧云
回互不當機歇云還有斷續也無僧云古今不曾
閒歇云正當不曾問時如何僧珍重便出。」

【藥徑深紅蘚山󳶢滿翠微羡君花下醉蝴蝶夢中飛。】

「真歇上堂幻化空身即法身遂作舞云見麼見麼
恁麼見得過橋村酒美又作舞云見麼見麼恁麼
不見隔岸野花香。」

【門外水流何處天邊樹遶誰家山色東西多少朝朝
幾度雲遮。】

「唐莊宗問華嚴為甚麼不看經嚴云道泰不傳天
子令時清休唱太平歌。」

【浮雲不共此山齊山靄蒼蒼望轉迷曉月暫飛千樹
裏秋河隔在數峰西。】

「僧問九峰滿如何是不遷意峰云東生明月西落
金烏僧云非師不委峰云理當則行僧禮拜峰便
打僧云仁義道中禮拜何咎峰云來處不明須行
嚴令。」

【青漆船頭畫槳新紅裙盪槳往來頻湖心一夕風波
起便是天涯海角人。】

「溈山一日見仰山來即以兩手相交過各撥三下
卻豎一指仰山亦以兩手相交過各撥三下卻向
胸前仰一手覆一手以目瞻視溈山休去。」

【金斝又聞泛玉山還報頹莫教更漏促趁取月明回。】

「法眼與李國主同觀牡丹花說偈曰擁毳對芳叢
由來趣不同髮從今日白花是去年紅艷冶隨朝
露馨香逐晚風何須待零落然後始知空主頓悟
其意。」

【檇李城邊落日新幾家煙火傍星辰郊原父老知誰
力白草黃花總一春。】

「僧問洞山如何是毘盧師法身主山云禾莖粟榦。」

【海燕西飛白日斜天門遙望五侯家樓臺深鎖無人
到落盡東風第一花。】

「僧問曹山如何是法身主山云謂秦無人僧云這
個莫便是否山云斬。」

【居延城外獵夫驕白草連天野火燒玉靶角弓珠勒
馬漢家將賜霍嫖姚。】

「僧問雲居如何是諸佛師居喝云這田庫奴僧禮
拜居云你作麼生會僧喝云這老和尚居云元來
不會僧作舞出去居云沿臺槃乞兒。」

【回風度雨渭城西細草新花踏作泥聞道輞川多勝
事玉壺春酒正堪攜。】

「雲居蹋山。」

【天門中斷楚江開碧水東流直北迴兩岸青山相對
出孤帆一片日邊來。】

「臨濟三度被打如拂蒿枝。」

【海棠花下忽經年楊柳風前幸可憐我憶玉人看不
見空餘啼鳥畫橋邊。】

「靈雲見桃花。」

【夢裏相逢不偶然章華臺畔楚王前卻疑環佩人何
往小月峰頭落照偏。】

「夾山猿抱鳥啼。」

【長楊廣陌水西東猶有承平京雒風五百禁煙寒食
夜千家絲管畫圖中。】

「遵布衲浴佛。」

【鏡裏嵐光削翠巖花前繫馬勒金街潮生正是郎來
路莫待潮來便舉帆。】

「韓文公于侍者邊得個入處。」

【湖田甌窶不可居高成沙鹵下成渠昨夜水長三四
尺橫截亂流來捕魚。】

「金峰上堂云事存函蓋合理應箭鋒拄還有人道
得麼時有僧出禮拜峰云相見易得好共住難為
人便下座。」

【玉帛徵賢楚客稀猿啼相送武陵歸潮頭望入桃花
去一片春帆帶雨飛。】

「僧問同安丕無情還解說法也無安云玉犬夜行
不知天曉。」

【冰河曉徹靜無塵二水中空轉月輪砧杵萬家渾是
夢飛飛白雁往來頻。】

「僧問同安丕迷頭認影如何止安云告阿誰僧云
如何即是安云從人覓即轉遠也僧云不從人覓
時如何安云頭在甚麼處。」

【無定河邊暮笛聲赫連臺畔旅人情函關歸路干餘
里一夕秋風白髮生。】

「僧問廣濟溫伯雪與仲尼相見時如何濟云此間
無恁麼人。」

【沅水悠悠湘水春臨岐一望一沾巾信陵門下三千
客若到長沙見幾人。】

「僧問雲居昌相逢不相識時如何昌云既相逢為
甚麼不相識。」

【萬里辭家事鼓鼙金陵驛路楚雲西江春不肯留行
客草色青青送馬蹄。】

「龐居士見丹霞大笑作舞。」

【美人芳香遍肢體況復朱顏發清醴解衣雜坐淳于
髡醉後不知胡所底。】

「投子下禪床。」

【苧蘿村裏儘風流何事春山帶雨愁病起微軀越嬌
怯對人無語但含羞。】

「僧問寶蓋不居正位的人如何行履蓋云紅焰叢
中駿馬嘶。」

【瑤池阿母綺󳶢開黃竹歌聲動地哀八駿日行三萬
里穆王何事不重來。】

「僧問大死翁如何是正中偏翁云面黑老婆披白
練如何是偏中正翁云白頭翁子著皂衫如何是
正中來翁云屎裏翻筋斗如何是兼中至翁云雪
刃籠身不自傷如何是兼中到翁云崑崙夜裏行
向上還有事也無翁云捉得烏龜喚作鱉乞師再
垂方便翁云入山逢虎臥出谷鬼來牽何得干戈
相待翁云三兩線一觔麻。」

【與君青眼客共有白雲心不向東山去日令春草深。】

「僧問北山斷言語絕思惟處乞師指示山云滴水
一入石。」

【爾向空山坐我向空山臥只愁飛鳥來亂沓青苔破。】

「雪竇宗上堂澗底泥牛金貼面山頭石女著真紅
繫驢橛上生芝草不是雲靄香爐峰。」

【水流絕澗終日草長深山暮春犬吠雞鳴幾處條桑
種杏何人。】

「烏臼打玄紹二上座。」

【門外青帘颭水新往來江口祀潮神江南江北風濤
起只見潮頭不見人。】

「僧問大同如何是十二時同云子丑寅卯。」

【去年從征新入州今年還鄉乍褁頭田家養子似豚
犢菽麥不分還牧牛。】

「天皇示龍潭云任性逍遙隨緣放曠但盡凡心別
無聖解。」

【花草縈紆水蔚藍陂塘雲木曉相參阿承家有黃頭
女遍種柔桑教養蠶。】

「光孝週上堂回互不回互覷見沒可睹透出祖師
關踏斷人天路阿呵呵悟不悟落花流水知何處。」

【行盡江南數十程曉風殘月入華清朝元閣上西風
急都入長楊作雨聲。】

「卍庵上堂云去年寒食後今年寒食前日日是好
日不是正中偏。」

【洞庭湖西秋月輝瀟湘江北早鴻飛醉客滿船歌白
苧不知霜露入秋衣。】

「僧問雲蓋景國土晏清功歸何處蓋云銀臺門下
不展賀僧云轉功無位時如何蓋云王家事宛然
僧云如何是閫外底事蓋云畫鼓聲終後將軍不
點頭。」

【天山雪後海風寒橫笛偏吹行路難磧裏征人三十
萬一時回首月中看。】

「僧問禾山陰王子未來登誰人當治化山云閫外
不行邊塞令將軍自致太平年僧云恁麼則治化
之功猶不當山云亦有當僧云如何是當山云十
方國土盡屬於王。」

【秦時明月漢時關萬里長征人未還但使龍城飛將
在不教牧馬度陰山。】

「僧問烏牙螮蝀飲雲根時如何牙云金輪天子下
閻浮銕縵頭上金花異僧云正當恁麼時如何牙
云當今不坐靈明殿畫鼓休停八佾音。」

【不寢聽金鑰因風想玉珂明朝有封事數問夜如何。】

「夾山掘深坑汝不打殺老僧老僧打殺汝。」

【琵琶一曲最銷魂馬上黃花逐戍屯西出涼州千萬
里只今猶自恨長門。】

「大顛擯首座。」

【金谷春深日影浮新粧昨夜墮高樓因憐薄命人多
少紅葉誰題出御溝。】

「道吾因僧問如何是和尚深深處吾下禪床作女
人拜云謝子遠來無可抵對。」

【垂柳垂楊覆曉煙種來多在六橋邊風流莫被人攀
折長送青陰入畫船。】

「楚王城外水東流。」

【羊車複道冷春沙草長羅裙窣地花脂粉幾經亡國
後路人猶共玉鉤斜。】

「趙州因僧問毫釐有差時如何州云天地懸隔僧
云毫釐無差時如何州云天地懸隔。」

【生長長干小市中龍山漁浦對西東分明咫尺天河
路不到填橋不肯通。】

「九峰滿問僧近離甚處僧云閩中峰云遠涉不易
僧云不難動步便到峰云有不動步者麼僧云有
峰云爭得到此間僧無對峰以拄杖趁下。」

【雕弓白羽獵初回薄夜牛羊復下來夢水河邊秋草
合黑山峰外陣雲開。】

「曹山孝滿曹山顛酒。」

【羽客笙歌此地違離筵數處白雲飛蓬萊闕下長相
憶桐柏山頭去不歸。】

「僧問白雲如何是主中主雲云汝還具眼麼僧云
恁麼則學人歸堂去也雲云猢猻入布袋。」

【門前綠樹無啼鳥亭下蒼松有落花聊與東風論個
事十分春色落誰家。】

「龍冊悟因僧問正位中還有人成佛否冊云誰是
眾生僧云若恁麼則總成佛也冊云還我正位來
僧云如何是正位冊云汝是眾生。」

【秋至山寒水冷春來柳綠花紅一點動隨萬變江村
煙雨濛濛。】

「韶國師上堂大凡言句應須絕滲漏始得時有僧
問如何是絕滲漏的句師云汝口是鼻孔。」

【日照香爐生紫煙遙看瀑布挂前川飛流直下三千
尺疑是銀河落九天。】

「南泉異類中行。」

【混跡屠沽變姓名南山鞭犢早歸耕三時負耒常勞
苦中夜旋聞鞞鐸聲。】

「宏智上堂心不能緣口不能議直饒退步荷擔切
忌當頭觸諱風月寒清古渡頭夜船撥轉琉璃地。」

【江上年年春草津頭日日行人借問山陰遠近但聞
薄暮鐘聲。】

「大洪預上堂丹山無彩鳳寶殿不留冠有時憨有
時癡非我途中爭得知。」

【空山不見人但聞人語響返景入深林復照青苔上。】

「治平上堂優游實際妙明家轉步移身指落霞無
限白雲猶不見夜乘明月出蘆花。」

【木末芙蓉花山中發紅萼澗戶寂無人紛紛開且落。】

「圓通真際上堂長連床上佛陀耶。」

【人閒桂花落夜靜深山空月出驚啼鳥時聞寒澗中。】

「大愚芝上堂大洋波底排斑立從頭第二鬢毛斑
為甚麼不道第一鬢毛斑要會麼金蕊銀絲成玉
露高僧不坐鳳凰臺。」

【青雀西飛竟未回君王長在集靈臺侍臣最有相如
渴不賜金莖露一杯。】

「北院參洞山山上堂云坐斷主人公不落第二見
院出眾云須知有一人不合伴山云猶是第二見
院便掀倒禪床山云老兄作麼生院云待某甲舌
頭爛即向和尚道後辭洞山擬入嶺山云善為飛
猿嶺峻好看院沉吟山召通闍黎院應諾山云何
不入嶺去院因有省更不入嶺。」

【北斗挂須彌杖頭挑日月林泉好商量夏末秋風切。】

「僧問廣德魚向深潭難避網龍居淺水卻難尋時
如何德云遍體崑崙黑通身一點霜。」

【五白貓兒爪距獰養來堂上絕蟲行分明樹上安身
法切忌遺言許外生。】

「僧問石門如何是靈利的物門云古墓毒蛇頭戴
角又云維摩不離方丈室文殊未到卻先知又云
垢膩汗衫皂角洗。」

【扶桑出日頭黃河輥底流六六三十六陜府灌銕牛。】

「僧問紫陵如何是五逆的人陵云放火夜燒無相
宅天明戴帽入長安僧云如何是孝順的人陵云
步步手提無米飯歛手堂前不舉頭。」

【泥蛟咬石鱉露柱啾啾叫須彌打一棒閻老呵呵笑。】

「僧問羅漢琛如何是沙門正命食琛云喫得麼僧
云欲喫此食作何方便琛云塞卻你口僧問香嚴
如何是正命食嚴以手撮而示之。」

【有不有空不空笊籬撈取西北風。】

「白龍因僧問請師荅無賓主話龍云昔年曾記得
僧云即今如何龍云非但耳聾亦兼眼暗仙宗因
僧問請師荅無賓主話宗云向無賓主處問將來。」

【一六二六其事巳足一九二九我要喫酒長伸兩腳
眠一寤起來天地還依舊。】

「僧問大洪恩三玄三要即不問五位君臣事若何
洪云非公境界僧云恁麼則木人撫掌石女呵呵
洪云杓卜聽虛聲熱睡饒譫語僧云若不上來伸
此問焉能得見少林機洪云放過即不可隨後便
打。」

【朝朝日出東方夜夜月落西戶如今大宋官家盡是
金枝玉樹。】

「瑯琊上堂剪除猖寇掃蕩攙搶猶是功勳邊事君
臣道合海晏河清猶是法身邊事作麼生是衲僧
本分事良久云透網金鱗猶滯水回途石馬出沙
籠。」

【面西行向東北斗震離宮道去何曾去騎牛臥牧童。】

「十方薄伽梵一路涅槃門乾峰扇子雲門拄杖。」

【屈原死在五月五家家門前懸艾虎可憐鑼鼓鬧喧
天逢人盡看蛟龍舞。】

「大梅聞鼯鼠聲。」

【雒鐘東應銅山西崩鼯鼠鼯鼠五技而窮。】

「陳操見資福福畫一圓相後掩門。」

【好個阿師被人促敗關門打鼓鼓聲在外。】

「前三三後三三。」

【六六三十六九九八十一二一添作九逢五進一七。】

「首山竹篦子。」

【張湯舞文蕭何造律漢帝飾經術秦吏善刀筆撞著
一班乳虎蒼鷹從來沒處叫屈。】

「僧問鼎州垂一足州云坐久成勞。」

【見怪不怪其怪自敗鼎州誠實之言將一箇鈯斧子
貴買賤賣若信不及少待少待。】

「雲門面南看北斗。」

【北斗七星高哥舒夜帶刀沒梯兒扒在天上迭肚子
過橋從來天子重英豪。】

「雲巖問藥山如何是異類中行山云吾今日困倦。」

【金毛獅子變作狗三腳驢兒弄蹄走這回困倦草裏
眠引得曹山好顛酒。】

「龐居士見則川。」

【投我木桃報以瓊瑤既見君子鼓瑟吹簫吹簫鼓琴
燕樂嘉賓之心。】

「僧問雲門一念不起還有過也無門云須彌山。」

【須彌山當面擲金烏玉兔兩旁出雲門一訣未醒醒
直待當來問彌勒。】

「護國一場懡㦬。」

【殺人須見血為人須為徹大丈夫轟轟烈烈項羽婦
寺之仁印刓敝而不與七十餘戰未免一跌。】

「法眼問覺上座船來陸來覺退卻問旁僧適來這
僧具眼不具眼。」

【腦後見腮莫與往來江湖上也有好漢識得大官人
姓柴沒擺布弄癡呆說向人前別賣乖咄羞也不識。】

「趙州放下著擔取去。」

【弄丸雖巧不如承蜩桀之犬可以吠堯。】

「臨濟打院主次打典座。」

【咸陽三月火宮殿盡遭焚說起長平事當時愁殺人。】

「清淨本然云何忽生山河大地。」

【清淨本然只恁麼舉差之毫釐失之千里。】

「洞山與密師伯過水拈起木橋。」

【拈起木橋相煎太急一呼便下直恁省力後來者何
不棹頭竟去先行者何不叫喚不回左伯桃羊角哀
豈是閒相識。】

「九峰釋迦慳迦葉富百歲老兒分夜燈。」

【真個富月明海底珊瑚樹果然貧布袋長汀乞一文
也不富也不貧滿山落葉盡黃金百歲老兒分夜燈
不如吹滅了一總暗中行。】

「石柱到洞山四種人語。」

【相逢拍手笑呵呵石馬金牛事若何見說烏龜啣月
走燈籠緣壁渡滹沱孟嘗君平原君春申君信陵君
去去去東方先生烏有先生。】

「僧問金峰四海晏清時如何峰云猶是階下漢。」

【太平本是將軍致不許將軍見太平銷鋒鏑鑄金人
幾年戎馬遍華林良久云得巳不巳。】

「白馬井底蝦驀吞卻月。」

【萬里一條銕從本無枝葉誰家美人吹玉笛梅花調
裏宮商別死蝦驀吞卻月杜鵑夜半猶啼血可惜許
公孫子陽井底蛙長安空向夢中說。】

「崇壽凳子周匝有餘雲門凳子天地懸隔。」

【玄者聽其為烏白者聽其為鵠鶴頸也不須截鳧頸
也不須續程不識刁斗自嚴李將軍從無部曲。】

「永嘉參六祖。」

【週週折折團團圈圈七搭八搭這邊那邊恁般地許
他一宿悟去葛獠子也太廉纖。】

「曹山五位對賓。」

【水晶宮露重此夜靜無聲雲漢千江影家家見月明。】

「仰山雪獅子。」

【大雪紛紛下柴米都長價小釋迦著水賣油一半王
一半霸有的道解弄獅子有的道明一色邊一在鑽
龜打卦。】

「欽山豎拳開掌。」

【堅白異同是非多寡放開五箇指頭捏聚共成一把
紛紛學士滿蘭陵朝說碧雞暮譚黃馬。】

「婆子偷趙州筍。」

【今夕何夕三星在天千里姻緣使線牽風魔了張解
元。】

「保福簽瓜。」

【鄴下流風南皮高躅沉李浮瓜云胡不樂仲宣獨步
于漢南孔璋鷹揚于河朔。】

「南泉摩尼珠。」

【和氏之璧隨侯之珠得之則有失之則無王老師王
老師賣寶遇著瞎波斯去汝不會我語鄭人買圖而
還其珠。】

「禾山打鼓。」

【辱卿辱孤禰衡撾鼓可憐後來遇著黃祖。】

「雲門六不收。」

【六不收一不立強中強吉中吉摩訶般若波羅蜜。】

「巖頭黃巢劍僧舉似雪峰峰打趕。」

【肐膊彎彎只居裏僧孺姓牛逢吉姓李。】

「藥山久不陞座。」

【掩耳盜鈴偷香塞鼻若解背陰而行到處滅景絕跡。】

「雲門餬餅。」

【食餅食餅餅中有毒專諸剌王刀在魚腹。】

「趙州急水打毬僧問投子。」

【急水打毬夜叉踏碓兔死狐悲物傷其類。】

「藥山與雲巖遊山抽刀驀口一砍。」

【抽刀在手干將高懸從來劍術歐冶相傳。】

「僧問梁山如何是西來意山云莫亂道。」

【秦并天下焚書坑儒切忌偶語於法當誅。】

「首山冬至寒食一百五。」

【清明三月三重陽九月九不是你娘墳何須來奠酒
首山念汾陽昭播揚家醜。】

「僧問大隨如何是室中燈隨云三人證龜成鱉。」

【指鹿為馬證龜成鱉曾參親手殺人阿母也沒得說
室中燈室中燈門前鬼火碧燐燐。】

「僧問瑞巖如何是誕生王子巖云深宮引不出。」

【玉殿苔生深宮不出監國者有是有非撫軍者或得
或失君不見博望門前車馬多巫盡事起當奈何。】

「僧問興化軍旗急速時如何化云日料半觔餐。」

【增灶減灶兵法巧妙一日半觔本分草料。】

「夾山戶挂凋林影中辨取。」

【秋水飛孤鶩長天映落霞夕陽衰草野人家好一幅
黃鶴山樵筆意看得眼花。】

「臨濟會下同學二人相問濟云要會臨濟賓主句
問取堂中二禪客。」

【主賓相見不犯鋒鋩雙雙乳燕飛落雕梁。】

「雲門顧鑒咦。」

【太行山前白日打劫顧鑒咦慣作賊也能殺也能活。】

「僧問天寧夜半正明天曉不露寧云滿船空載月
漁父宿蘆花。」

【抱卵歸霄漢懷胎到翠微一片月滿船魚漫向離騷
更卜居。】

「鏡清問僧趙州喫茶話僧便去。」

【人將語試水將石試紅粉賣與佳人寶劍贈與烈士。】

「投子有眼無耳朵六月火裏坐。」

【黃絹幼婦紛紛露布可憐天下人邯鄲學唐步。】

「黃龍三關。」

【得放手時須放手得饒人處且饒人天道好還造物
忌盈。】

「玄沙虎。」

【於菟於菟也太糊塗子食其母不順不孝母食其子
何罪何辜住住住看取釣魚船上猛虎口飛出活烏
雛。】

「臨濟人境俱奪。」

【群盜滿山赭衣當路天乎何為罹斯塗苦。】

「趙州到黃蘗救火救火。」

【相如獻秦璧張儀割商於戰國重策士孰敢言其非
潦倒趙州顛狂黃蘗大家燒了嘴唇皮。】

「鏡清一點水墨兩處成龍。」

【以沙代米喚甕作鐘韓幹畫馬鏡清畫龍知麼知麼
葉公好的不是真龍。】

「香林臘月火燒山雪竇云翹松鶴冷蹋雪人寒。」

【臘月燒山鶴冷人寒有錢的紅爐煖閣沒錢的穿個
破布衫難難難一條路九曲三灣。】

「僧問聲聞見性雪峰三下巖頭三掌。」

【一棒一條痕一掌一握血兩箇沒鼻孔阿翁可惜出
門合轍同條死同條生奯公奯公漫饒舌。】

「南泉令趙州看庵主。」

【墨翟善守公輸善攻挖壁洞回來討賞這老漢太不
唧溜長他人志氣滅自巳威風。】

「長慶羚羊挂角。」

【也不用伏龍肝也不用羚羊角牛溲馬浡總不奈何
只一味賽貍貓老鼠藥。】

「南院令合是汝行。」

【執鞭笞愚黔首虎狼之國慣得便宜侗疑虛喝逢人
輒開大口令合是汝行羞羞播揚家醜。】

「仰山打大禪佛四藤條。」

【好頓烏藤是賞是罰翻身轉來還欠一踏大禪佛大
禪佛逢人切忌誇口說。】

「智門蚌含明月兔子懷胎。」

【寒山逢拾得普賢見文殊雲門一句子你知我也知
新來添得好兒子人人道老蚌出雙珠。】

「雪峰前五棒後五棒。」

【殺人刀活人劍山頭放出連珠箭翻思臨濟拂蒿枝
肋下拳救得一半。】

「雪峰三相見。」

【聽瞎子說謊替古人擔憂沒來由沒來由。】

「孚上座到雪峰一見便下來日入方丈云昨日觸
忤和尚。」

【假小心最大膽雪峰令行爭敢爭敢從來一棒不饒
人有罪者赦無罪者斬。】

「興化旻德長老話。」

【不識得的虎韜豹略識得的斷簡殘編說破那直半
文錢諸葛不生諸葛子一代新鮮一代湮。】

「玄沙見鼓山來作一圓相又云我得汝不得。」

【只許州官兒放火不許小百姓點燈天不平地不平
人心不平。】

「愚庵示眾五臺山上雲蒸飯佛殿街前狗尿天剎
竿頭上煎䭔子三箇猢猻夜簸錢良久云東且道
是那個東字還是東西的東字還是冬夏的冬字
復云蒼天蒼天。」

【一東二冬你儂我儂雷峰夕照南屏晚鐘開船去湖
心亭上打冬哄。】

「僧問寶壽對賓不對賓壽云不接客。」

【寒雨連江夜入吳平明送客楚山孤雒陽親友如相
問一片冰心在玉壺。】

「愚庵皂角子。」

【紫陌晴光動綺羅別來離恨為君多池臺晝靜無人
見低轉長眉掃綠波。】

「愚庵入室次僧禮拜起庵以草鞋覆桌上云是何
意旨僧一喝庵云是何意旨僧又喝庵直打赶出。」

【橫籬獨山頭有天沒日頭竊鉤者誅竊國者侯顏子
淵餓得個腰細肚皮軟柳盜跖殺人不貶眼飲美酒
坐高樓。】

「僧問愚庵二親俱喪時如何庵云好個消息進云
還假保任否庵云一翳在眼。」

【稽康酷好彈琴執喪那論繩檢王陵身仕漢朝娘死
也都不管不見道曹山孝滿。】

雲溪俍亭挺禪師語錄卷十二

弟子智鑒智郁編

* 外述

** 漆雕開

子使漆雕開仕探竿在手吾斯未信爭之不足讓之
有餘子說許他一半。

** 乘桴浮海

從我其由紅爐金彈子子路聞之喜鯰魚上釣鉤無
所取裁有殺有活。

** 畏匡

吾以女為死矣青天霹靂子在回何敢死不是這漢
大難承當。

** 山梁雌雉

山梁雌雉大好一個消息時哉時哉鷂子過新羅子
路共之丫郎當漢三嗅而作莫眼花。

** 問鬼神問死

問事鬼神築著磕著未能事人焉能事鬼從來不敢
瞞人敢問死太煞紆回未知生焉知死看腳下。

** 如愚不愚

吾與回言終日誑惑不少不違如愚須是這驢漢始
得退而省其私作賊人心虛亦足以發得人一牛還
人一馬回也不愚大小尼山郤被旁人勘破。

** 顏淵喟然

仰彌高鑽彌堅不妨疑著博以文約以禮撒沙撒泥
欲罷不能爭得轉身吐氣如有所立卓爾閉眼食蝸
牛欲從末由只恐不是玉。

** 子在川上

子在川上菩提樹忉利天逝者如斯恒河沙香水海
不捨晝夜無邊剎海十世古今然雖如此逢人不得
錯舉。

** 有知無知

有知乎哉無知也水上按葫蘆鄙夫空空赤眼撞著
火柴頭叩其兩端而竭焉借婆衫子。

** 誰能出不由戶

含元殿裏問長安。

** 朝聞夕死

枯木龍吟髑髏無識。

** 文章性天

文章可聞聞聞聞不聞性天不可聞不聞聞不聞不
聞又云無鬚鎖子東家杓柄長西家杓柄短。

** 唐棣之華

信手拈來百萬人天一時罔指。

** 齋必變食居必遷坐

饑來喫飯倦來打眠不信許多奇特。

** 原壤

原壤夷俟來這裏捋虎鬚也許伊具一隻眼幼而不
遜弟鹵莽承當長而無述焉九十六種外道你是那
一種老而不死是為賊我也不能勘得你以杖扣其
脛三十棒一棒也較不得然雖恁般這棒合是宣尼
喫當時何不奪取。

** 互鄉童子

互鄉難與言一類惡闡提童子見八歲龍女門人惑
疑煞五千人且道互鄉闕黨畢竟那個是曼殊童子。

** 從心不踰

問十五志學是初住位否師云不歷僧祗三十而立
是十行位否師云當時信亦不立四十是回向位否
師云師姑原是女人做五十是八地以上否師云切
莫妄通消息六十耳根圓通是等覺位否師云木人
興歌從心不踰逆順並應是妙覺道否師云承誰記
莂。

** 學稼學圃

請學稼探頭太過不如老農一場懡㦬請學圃晴大
不肯走不如老圃直待雨淋頭。

** 達巷黨人

達巷黨人七歲小廝兒有多少奇特大哉孔子一手
抬博學而無所成名一手搦子聞之謂門弟子也要
大家知吾何執一任東卜西卜執御乎先行不到執
射乎末後太過吾執御矣少賣弄。

** 太宰問子貢

何其多能也二由一有又多能也一亦莫守子聞之
曰太宰知我乎青州布衫重七斤牢曰子云缽盂安
柄。

** 宰予晝寢

宰予晝寢疑煞兩堂僧朽木不可雕也罰錢五百糞
土之牆不可污也趁出院于予何誅大家吹滅火一
路暗中行。

** 武城絃歌

子之武城老不歇心聞絃歌之聲出乖露醜割雞焉
用牛刀惡水驀頭澆偃也聞諸夫子親口出親言又
云惹他上頭上臉二三子喚起維那偃之言是也爭
容得他前言戲之耳老僧罪過。

** 見南子

子見南子甜瓜徹蒂甜子路不悅苦瓠和根苦夫子
矢之大家證明予所否者天厭之天厭之悉利悉利
唵部臨。

** 佛肸召

佛肸召子欲往爭奈老僧何親于其身為不善者君
子不入也非公境界不曰堅乎磨而不磷移山門向
佛殿裏不曰白乎涅而不緇將燈籠來露柱邊吾豈
匏瓜也哉枯樁焉能係而不食非枯樁。

** 鳳鳥河圖

鳳鳥不至鶴有九皋須展翼河不出圖馬無千里漫
追風吾巳矣夫孤掌難鳴單絲不線。

** 孺悲

孺悲欲見見過了也孔子不見被他熱瞞取瑟而歌
漫勞拈出使之聞之悲掩耳而去。

** 子路曾皙冉有公西華侍坐

如或知爾則何以哉也須勘過子路率爾而對忍俊
不禁夫子哂之放汝三十棒求爾何如從東過西赤
爾何如從西過東點爾何如禮拜了依位而立喟然
與點滅吾宗者克勤也三子者出釣在不疑曾皙後
密啟其意夫子何哂由也是精識精是故哂之爭怪
得唯求則非邦也歟謝師證明唯赤則非邦也歟賴
子問過。

** 不忮不求

何用不臧點即不到何足以臧到即不點。

** 升堂入室

由之瑟奚為于某之門雖然打草也要驚蛇門人不
敬子路逐塊漢由也升堂矣未入於室也他時異日
莫得辜負于我。

** 參乎

參乎儘彀了也一以貫之漫勞指註曾子曰唯撩起
便行子出將謂別有麼門人問曰何謂也一人傳虛
夫子之道劍去久矣忠恕而巳矣切忌刻舟。

** 楚狂

歌而過孔子布鼓雷門孔子下欲與之言捉敗這漢
趨而避之賴是走得快不得與之言還要一杓聻。

** 荷蕢

擊磬於衛拋磚引玉荷蕢過門釣得一個墼子有心
哉擊磬乎洎合無人著眼既而曰鄙哉那裏來這一
絡索深則厲淺則揭老僧合招得果哉末之難矣這
漢椰子大一個身子有多少長處。

** 丈人

遇丈人以杖荷蓧不是好人行徑子見夫子乎也須
問過孰為夫子惡口傷人植其杖而耘露些手腳子
路拱而立略施伎倆止子路宿把手同行見其二子
焉未免一期賓主明日子路行以告舉似向阿師使
子路反見之不信尚須勘過至則行矣夜眠侵早起
又有不眠人子路曰不仕無義雖然說向虛空也要
明個互換手腳。

** 長沮桀溺

沮溺耦耕一般做些活計使子路問津焉勘破臺山
夫執輿者為誰當頭一問為仲尼打閒葛藤是魯孔
某歟果然果然是知津矣我不暇為汝說問桀溺轉
過那邊子為誰忙施一拶為仲由據款結案是魯孔
某之徒歟聞名不如見面豈若從避世之士哉掉轉
船頭耰而不輟且任這漢疑三十年子路行以告大
好傳語夫子憮然此回真是失利吾非斯人之徒與
而誰與教渠親見老僧天下有道某不與易也放過
一著。

** 三戒

問戒之在色是淫戒否師云婆須蜜女作麼生戒之
在鬥是殺戒否師云勝熱婆羅門作麼生戒之在得
是盜戒否師云無厭足王作麼生。

** 夫婦與知與能聖人不知不能

三世諸佛不知有黧奴白牯卻知有。

** 鳶飛魚躍

猿抱子歸青嶂裏鳥啼花落碧巖前二十年只作境
會。

** 無聲無臭不睹不聞

莫向黑山鬼窟裏作活計如何是不睹不聞眼裏須
彌山耳裏四大海如何是無聲無臭你喚甚麼作聲
又喚甚麼作臭。

** 在上在左右

問在上在左右莫是鬼神來否師云來來莫是鬼神
不來否師云不來不來又道是體物不遺畢竟如何
測量師云過去了也。

** 君子時中小人無忌憚

問如何是君子時中師云爭奈何他如何是小人無
忌憚師云撥無因果。

** 心意知

問心是第八識正心之心是第幾識師云是了別識
說是了別即不中問意是第七識誠意之意是第幾
識師云是傳送識說是傳送即不中識是第六識致
知之知是第幾識師云是含藏識說是含藏即不中。

** 索隱行怪

問索隱行怪莫便是提婆宗否師云是問如何是中
庸師云滅佛種性。

** 所以行之者一也

問行之者一且問如何是一師云鎮州蘿葡。

** 自誠明自明誠

問如何是自誠明師云龐公笊籬如何是自明誠師
云清平水杓。

** 其次致曲

問其次致曲如何是曲師云直儱侗。

** 至誠如神

問至誠如神是五通是六通師云青天白日且莫見
神見鬼。

** 不二不測

問不二不測莫是一為無量無量為一麼師云須彌
內芥即且置如何是芥內須彌。

** 三王百世

問考諸三王七佛以前作麼生師云李順王小二問
百世以俟聖人樓至如來出世作麼生師云徐六孟
八郎。

** 並育並行

問如何是萬物並育師云雞寒鴨寒如何是道並行
師云卯生月戌生日。

** 大經大本

問如何是經綸大經師云嘉州打大象如何是立大
本師云陜府灌鐵牛如何是知化育師云西河弄獅
子。

** 用極

問無所不用其極是皇極是太極師打一圓相中書
卍字。

** 物格

問物格格物有差別沒差別師云妙喜子韶兩個不
唧溜漢。

** 有所

問有所之所是心所否師云說是也得問有所是質
礙不在是落空為甚麼有所卻成不在師云只為落
空翻成質礙隨後喝一喝云聞麼以手招一招云見
麼。

** 西子不潔

問西子不潔莫是寶蓮香比丘尼否師云善星殃墮
事有偶然又問惡人齋戒莫是廣額屠兒否師云龍
女成佛不為分外。

** 動變化

問六種震動可是明則動否師云切忌回頭轉腦又
問十八變身上出火身下出水可是動則變否師云
大家在這裏又問千百億化身如幻如化可是變則
化否師云還我應身來。

** 天下歸仁

問天下歸仁是明星悟道時見眾生佛性否師云是
問為甚麼眾生界不空師云空則阿誰成佛問正當
成佛時如何師云無眾生界。

** 參輿倚衡

問立則見在輿則見是觀心否師云用妄想作麼。

** 良知

問孩提知愛分明執有愛根為甚推為性始師云望
煙識火終不離水生冰又問煙且不是火水且不是
冰莫非善惡混麼師云不見道五相雖具六識未行。

又問這裏落七落八了也恐不是第一義師云第一
義你又作麼生知。

** 形色天性

問既形色即是天性為甚不許色見聲求師云古人
道應化非真佛又問聖人踐形莫是八相成佛否師
云金棺雙足是色身是法身。

** 不謂性不謂命

問性也有命遺落形骸是耶師云木雞芻狗著在這
邊問命也有性矜重道德是耶師云玉楫金車倒在
那岸又問畢竟如何師云上座何不拚取性命。

** 天地位萬物育

問如何是天地位焉師云頭在上腳在下問如何是
萬物育焉師云鵠白烏玄松直棘曲進云太成現生
師云欠著恁般這也卻憑上座。

** 杞柳湍水

問杞柳豈不是自生師云是又問湍水豈不是他生
師云是又問生之謂性豈不是無因生師云是又問
食色性也豈不是共生師云是又問性善畢竟有過
也無師云灼然灼然又問說情說才是轉救否師云
非是得巳不巳也是抑巳而巳。

** 盡心知性

問覓心不得莫是盡其心否師云切忌墮空亡又問
存養儼然要說空亡得麼師云不免弄精魂漢又問
死壽不二修身俟之生死到來這個定然不壞師云
向你道莫弄精魂又問和尚作麼生師云我沒許多
閒工夫和你說心說性。

** 萬物皆備

問天地同根萬物一體豈不是肇法師語師云是進
云反身而誠許學人得力否師云把纜放船抱橋柱
洗澡進云強恕而行我道太迂遠也師云且恕你這
一遭。

** 惡惡臭好好色

問惡惡臭好好色莫是意識分別否師云是又問分
別不分別是平等性智否師云是又問如何是獨師
云無伴侶又問如何慎獨師云剎竿頭上仰蓮心。

** 重離

問如何是檀波羅蜜師云焚如死如棄如如何是尸
羅波羅蜜師云王用出征如何是羼提波羅蜜師云
出涕沱若如何是毘黎耶波羅蜜師云大耋之嗟如
何是禪那波羅蜜師云履錯然敬之如何是般若波
羅蜜師云黃離元吉果然重離六爻不枉古人師云
且莫癡人前說夢。

** 群龍無首

問如何是群龍無首師云切忌露個尾巴。

** 載鬼一車

問如何是載鬼一車師云平地上死人無數。

** 天在山中

問天在山中莫是登妙高峰則四天王天反在下否
師云須彌鼻孔幾多長。

** 艮其背

問既是背何故非身師云青衣傳綵仗既行庭何故
無人師云金殿鎖春風。

** 畫前易刪後詩

問如何是畫前有易師云拆拆單單如何是刪後無
詩師云一送二寘。

** 乾為馬坤為牛

問如何是乾為馬師云為玉為金如何是坤為牛師
云為輿為釜情與無情是同是別師云同則一切總
別別則一切總同。

** 一陰一陽

問既是一陰一陽為甚麼陽陰不測師伸一指云是
多少。

** 書不盡言言不盡意

問摩竭掩室毘耶杜口莫是不盡言不盡意否師云
諸大菩薩即且置奈四十九年何。

** 帝出乎震

問帝出乎震是帝釋之帝是郊禘之帝師云觀世音
菩薩將錢來買胡餅為甚麼卻是饅頭。

** 乾元坤元

問乾元坤元是一元是二元師云前劫後劫是一劫
是兩劫。

** 隰有荷華

問清淨寶蓮花為甚麼風人出之則為淫麗師云卑
隰淤泥。

** 鶴鳴九皋

問鶴鳴九皋聲聞於天是天耳所聞否師云上座莫
不聞麼。

** 明堂

問郊配天明堂配帝有兩耶師云毘盧即是釋迦釋
迦不是彌勒。

** 奠雁

問雁有夫婦蟻有君臣為甚麼畜生都為惡道師云
會得則優樓瓶伽共演法音不會則牛馬人羊同遊
苦趨。

** 惠迪從逆

問惠迪吉從逆凶因果分明為甚麼人都不信師云
不見道闡提有佛性麼。

** 西伯戡黎

問西伯戡黎是殺因是殺果師云帝釋與修羅戰是
有為是無為。

** 周公居東

問周公居東風雷告變為是神通妙用為是法爾如
然師云雷從何出風自何來若見則法爾如然不見
則神通妙用。

** 李梅冬實

問九月楊花須是李梅冬實春秋何以紀異師云聞
於未聞。

** 鷁飛石隕

問石隕于宋六鷁退飛莫是一心法界否師云問取
左丘明。

** 豕人立而啼

問豕人立而啼是豕哭是鬼哭師云債有主冤有頭。

** 方相氏

問玄戈驅鬼未免傷慈棘矢桃弧為甚麼古人不廢
師云塗車芻靈你還得他用麼問者擬議師云取狐
矢來。

** 酒漿醢脯

問酒漿醢脯交于神明為甚都緣不淨師云伊蘭叢
裏討甚栴檀又云莫謗木乂好。

** 堯舜禹湯

問堯舜禹湯還出三界也無師云他不求出為甚麼
不求出師云喚什麼作三界。

** 老莊荀列

問老莊荀列一總是外道否師云釋迦老子是外道
奴。

** 躡足附耳

問古人躡足附耳是機用不是機用師云囊沙減灶
兵法有之。

** 陸亙裴休

問佛法付與國王大臣陸亙裴休還承當此事否師
云毘耶離國打破砂盆。

** 伊川紫陽

問程朱之徒每斥佛老佛還受謗也無師云撥皂染
虛空又云與他結一個緣也好。

雲溪俍亭挺禪師語錄卷之十三
弟子智元編

* 書問

** 復祁季超居士書

接來教謂天王之誤實始於張商英覺範雖訛然僧
寶傳中自行改正不宜與商英同條受罰也又謂林
間錄出於大觀元年誤引玄素碑文以道悟嗣馬祖
後十九年為宣和六年覺範僧寶傳成請侯延慶作
序謂慶曰達磨之後析為二宗其一為石頭曹洞雲
門法眼宗之然則林間錄之謬覺範既巳自悔其非
潛行改正故曰不宜與商英同條共罰也尊見極是
弟非敢苛求覺範然林間錄中覺範口供一一是實
特須舉出與千古明眼人共決擇之知邪說所由作
耳覺範之言曰今妄以雲門臨濟競者可發一笑只
此一語覺範欺心和盤托出矣覺範瞞天造謊於馬
祖下增一天王不過欲遏捺雲門謂同出馬駒周金
剛罵雨呼風無甚奇特此正後人牽強謂雪竇顯為
大寂九世孫者一般見解雪竇能甘之耶覺範詩僧
不尋向上與張無盡輩依通解會自謂臨濟正宗當
時雲門哲匠必有大不肯者此輩忍恥憤然異同創
為無影之譚自矜駭俗之論此天王道悟所由立也
前此無所謂天王者有之自林間錄始傳燈載天皇
道悟初參徑山後造馬祖重印前解最後謁石頭稟
受法要乃居荊州天皇受寺僧靈鑒所請龍潭本賣
餅家兒所居為天皇巷因投出家命名崇信前後章
句記載分明淺草易為長蘆此天皇語也僧問玄妙
之說亦天皇語臨終拋枕子無別為天王者覺範捏
怪緣飾丘玄素碑謂達觀穎論列五家以道悟嗣馬
祖達觀何辜受他覺範塗污節度使拋水中閻羅王
來拿我此是白馬曇照禪師與他道悟何涉除淺草
長蘆并玄妙之說外更無他語碑文贗作不辯可知
入寂之年或云戊子或云戊戌更相矛盾且丘碑巳
自差違符碑更屬可笑既云東陽張氏住天皇寺得
法石頭則其為靈鑒所請龍潭饋餅者無疑矣忽云
法嗣三人慧真幽閒文賁故為此以亂之祇益誣妄
覺夢堂草又謂悟下得慧真真得幽閑閑得文賁遂
絕一世耶三世耶何自相背謬也林間錄謂達觀引
玄素碑考其傳正如兩人然疑信相半覺夢堂又謂
無盡於達觀穎處得唐符載所撰天皇道悟塔記據
如所論則丘符二碑皆自達觀穎出同時耶異時耶
達觀穎在宋仁宗嘉祐間巳自入滅距覺範無盡將
六七十年使同時有二碑何林間錄中止述玄素但
云正如兩人若大觀元年止有丘碑尚未見符載塔
記不知無盡何從又于達觀穎處得有符碑豈達觀
巳歿從鬼趣中與商英相授受耶瞞天造謊更屬可
笑矣又覺範既謂聞人歸登撰南嶽碑列法孫數人
有道悟名後人因謂權德輿撰馬祖塔銘載弟子慧
海智藏等十一人道悟其一按馬祖本錄入室弟子
一百三十九人當時天皇道悟親從參請原在其列
但非八十四人之比古人門庭廣大不分彼此天皇
雖嗣石頭然未嘗不親稟徑山旁參馬祖傳燈所載
幸自井然試取聞人歸登與權德輿全文讀之中必
有辨不得概從附會于馬祖下增一天王也且唐人
渾噩何嘗有法孫之稱稱法孫何止數人稱數人何
遽及道悟聞人必不然覺範言之妄矣又曰圭峰荅
裴相國宗趣狀列馬祖之嗣六人首曰江陵道悟圭
峰章次盡載傳燈相國之言曰違宗趣而不守廢關
防而不據圭峰荅之別說三乘通為一道又云諸佛
有密語無密藏者乃是也且馬祖之嗣何止六人六
人之中何先道悟經入藏禪歸海普願獨超都不足
據何乃以江陵為首耶此處無銀三十兩不打自招
洪公此言愈不足信矣又謂佛國白作續燈錄以雪
竇為大寂九世孫佛國從無其語雪竇僧中龍也南
嶽下徒欲借之為重不知從上有言先德山石頭以
來傳此秘密佛國出雲門下聞之熟矣其肯上他人
丘隴耶龍潭參天皇饋餅話佛國嘗為之頌有云南
嶽山頭見石頭便歸古岸狎沙鷗漫分胡餅為香餌
引得金龍上直鉤龍潭出天皇天皇出石頭佛國親
言出自親口且得以法眼雲門更嗣大寂耶張無盡
呂惠卿之徒無忌憚小人本不足責其視雲門臨濟
一如元祐熙寧亦欲從中分門裂戶自生障礙覺範
誤信遂爾墮其術中一盲眾盲為可憐憫大川濟禪
師作五燈會元祖述傳燈無別為天王道悟者後一
二百年元至正間翻刻誤引林間錄為作小註今指
月錄誤入小註列為正文更補天王章次皆自覺範
一人著林間錄實開疑誤之始余故曰商英不足責
責在覺範雖侯延慶辨之於卒罪何補哉吾兄勿信
其晚蓋也。

又

唐文粹載藥山碑記一通云是唐伸之筆謂藥山亦
嗣馬祖可盡信耶今其文巳入佛祖通載當亦觀者
不之察耳藥山初參石頭後參馬祖猶天皇初參馬
祖再參石頭要之同嗣湖南未嘗不入江西之室好
事者故為混亂或由耳食丘符二碑遂有高冠杜子
夏小冠杜子夏之訛可發一笑也百丈是馬祖嫡傳
當時名不列于碑記清規序謂混跡儕伍故祖塔無
其名使徒按籍而求則石頭不得有其藥山馬祖不
得有其百丈矣碑可盡信耶通載成自晚近益不足
據恐好事者又滋口食耳奈何奈何。

** 與青原和尚書

三千里外煞有淆訛讀庖莊一書自與天界老人提
正家風相為表裏弟近亦有漆園指通正在剞劂當
就明眼人請正也僧自楚中攜一小刻是楚僧水鑑
於荊州城中一土地祠偽立天王道悟名色惑亂鄉
愚此小說家誤杜拾遺為杜十姨伍子胥為伍鬢鬚
故事可發一笑詢其所由木鑑者蓋費和尚孫也就
孔氏故居穿地得銕謂有天王二字其土地祠即天
王土地也天王道悟唐史紀載並無其人丘符二碑
都緣偽造五百年影響狐疑當燒焚嚴統時昭然揭
出在鼓山老和尚浪杖人與先愚庵老人及嘯峰兄
竺庵兄百愚兄遠門兄惟岑兄伴我兄及法門昆季
諸方正人語特詳盡即濟宗名宿從未有言嚴統為
是者當時如南澗靈巖諸老曲為調停早共有廢置
此書之論矣天王名號在在有之四天王巡行人間
今時叢林設立庭廡固不獨荊州一處唐明皇天寶
十二載康居等國圍涼州帝請不空三藏祈天兵往
救有神介冑而至康居遁去不空謂是北方毘沙門
天王長子也因敕諸道城樓置天王像天王土地當
是昔所流遺不足為怪又博又天王顯示方藥提頭
賴吒天王請洪昉禪師至天供養杯渡和尚與四天
王游戲水中如是者不一而足地中出銕誠有天王
二字亦何預法門事乃欲借此描摹粧成神怪謂是
渚宮道悟此可謂癡人說夢矣蓋嚴統燒廢在甲午
乙未間水鑑楚人以戊戌還楚住銕佛寺又三年從
天王土地祠種種捏怪不過為他福嚴畫蛇添足殊
不知藏典必不可改祖牒必不可移諸方善知識必
不可混淆當世名公卿必不可煽惑法門正人巳有
起而辨之者顧中閒刻一碑記讀其詞旨殊似不倫
前後且不足論即詆道原尊宿謂是訛書都不足信
只此一語何其敢於非聖耶夫道原尊宿非他人蓋
韶國師之子法眼之孫於天皇為第九世於石頭為
第十世當時歷代親承父子祖孫師師傳授從何處
得有差訛他家自有淵源自為譜牒苟使龍潭崇信
不得法於天皇則雪峰老漢必不曰自從先德山石
頭以來傳此秘密雲門法眼兩派必不絲絲傳述自
云系出青原且傳燈出自景德楊文公大年更加刪
訂大年宋代名臣非是張商英可比其書千古為昭
自景德至今入藏七八百年累朝尊信奉為法寶且
西天東土無所差訛而獨于天皇之子石頭之孫雲
門玄沙之祖法眼親所自出昧昧相承不深考據有
是理乎謂道原為訛書是景德傳燈訛也藏典盡訛
也一千七百則訛也三藏十二部訛也西天東土盡
訛也豈可不為寒心哉又祖燈籍籍不但道原巳也
傳法正宗記無異詞聯珠通集無異詞宗門統要無
異詞佛祖統記無異詞玄要廣集無異詞僧寶傳石
門文字禪無異詞五燈會元無異詞宗鏡錄無異詞
以至禪林寶訓古尊宿語錄雪峰廣錄請益錄舉龍
潭德山以下諸名宿並系青原從無改易古今拈頌
如汾陽昭佛國白無準範橫川珙正覺逸月堂昌白
雲端雪竇顯萬松秀楚石琦並以天皇道悟龍潭崇
信得法石頭授受井然言端語的不但道原巳也宋
濂嘗敘五宗始末亦以雲門法眼二宗係青原下云
希遷之學湖南主之其傳為道悟悟傳崇信信傳宣
鑑鑑傳義存確不可易心燈出于元末通載纂自近
人並皆依據偽碑支離附會前焚燒嚴統時辯書盈
尺亦既詳且至矣從來議論之是非決於其人之邪
正楊大年正人也張無盡敗類也不信大年乃信無
盡巳是沒鼻孔漢況丘符兩碑全然無據此事三十
年前余集生中丞黃元公司理一時喝破海內宗匠
目所共見耳所共聞吾祖宗門風壁立萬仞青原石
頭以來哲人代出非可是非增損於其間也老兄聞
之當呀然失笑矣荊州去丈室不遠豈能聽其顛倒
耶某白。

** 與誰庵道人

出家乃大丈夫事非公侯將相所能為遭亂以來吾
宗如嘯峰兄藥公兄並是君家世好大踏步向前又
吾屬故人夢破仁庵一衲速朽澹圭諸公先後共集
獨誰庵有老母遲到祗林今遂棄妻孥攜杖笠居然
老禿翁矣豈獨鳥窠吳侍者進號禪流雕龍劉舍人
特稱慧地靈山一會事不偶然後來者居上誰庵勇
猛精進涉廬阜過曹溪從黃山白嶽歸浩然有得帶
了許多七珍八寶衝風衝雨走入雲溪猛可的一撞
將森森翠翠的珊瑚樹水晶屏風都來擊得粉碎是
他積代簪纓之子心量最大郤也不荒不忙收拾了
廣南明珠原打從舊路去只是一件既出了家便當
盡情撇下隨侯明月雖也照耀十分你我學道人一
總用他不著不如布施了罷誰庵道三十年好友必
不我欺我如今和衣脫下赤條條一個窮漢做本等
事業背了藥囊向天台去採藥隨分生涯尋著永明
老尊宿在他衣裓下略坐片時待渠文殊普賢向水
牯牛隊裏轉過身來大家同唱蓮花落多少是好雲
溪應聲道善哉善哉汝去我隨後至也銕錚錚兩箇
好漢咬文嚼字過了一生臨末梢頭你儂我儂唱個
綿州巴歌羞也不識不見他慈氏菩薩從睹史陀天
走向十字街頭討個大光錢逢人作舞他是何等意
思布袋頭打開將過去七佛未來千佛西天東土一
切聖賢盡情安放裏許不許他做聲何況這些驕驕
蹇蹇伊傳周召孔顏一班并那秦漢以來弄毛錐子
的許多不唧溜生徒在他布絲孔裏探頭探腦再也
轉身不來吐氣不得又有那常不輕菩薩憑伊刀杖
瓦礫劈面相加我只進前贊嘆蟭螟蟲尾子負著蒼
天悲田院乞兒和他金輪大王揖讓周旋相見盡歡
而去誰庵誰庵幾年前披枷帶鎖為著甚來幾年前
東走西竄為著甚來幾年前悲歌慷慨為著甚來幾
年前蹈空逃影為著甚來誰庵誰庵古來孝子作佛
當是曾參第一仁人作佛當是泰伯第一忠臣義士
作佛當是伯夷第一良朋好友作佛當是羊角哀第
一誰庵卓卓自命正恐未必作佛雲溪不孝闡提自
分不得作佛夢裏亦不想佛做況復習氣深重口舌
造業再除不來做長老多少年將一箇黃面老子有
時稱譽他有時毀謗他這豈不是兩舌德山臨濟罵
得他面青面黃這豈不是惡口說飯不是米做說茶
不是水做說世臣不姓徐說麗京不姓陸這豈不是
妄言終日裏舉經舉論拈公案弄伽陀這是不是綺
語誰庵誰庵把從前細細撿點今日也七子明日也
七子一部威鳳堂稿過犯山嶽閻羅王看見不打自
招快快點起火來焚卻了好老老大大一把年紀通
身摸索起來再沒有一件將得去抵敵他生死的無
可奈何走上天台做個沿臺槃乞兒五百頭老牸牛
入他伙伴燈籠緣壁跨過石梁劉郎阮郎笑臉相迎
問訊了為說雲溪道人捎個鈯斧子來略通一線不
久上山紮一把苕帚截一個竹筒酸酸楚楚商商量
量不負閻浮提內同走一遭齧臂相期勿泄勿泄臨
行尚有個親切句欲借他葛陂竹杖為誰庵送行清
風明月十五夜最佳樸齋同來正好兩彩一賽。

** 與嚴陶庵

好兒郎忽然奪去正思作天問一篇為陶庵居士雪
屈虛空神向前語曰古往今來一座玉樓斷送了多
少有名的才子天殆不可問矣三年前到河渚坐語
依依自是林下風物與阿戎譚使我心神俱遠乃今
何如哉方外道流鼻頭幾回酸楚也老年人宜自愛
實實相念因與伽藍約不入闤闠不及近前慰問撫
胸而巳西河老子硬扯陶庵作侶伴也沒奈何正當
悲苦來填打發不去時但看一句沒意味話頭亦是
救急良法勿謂迂闊不近情來勸勉耳。

** 荅嚴陶庵

陶庵根性猛利讀摩詰語便爾點胸會意此番逆境
界正佛祖大慈鍛鍊陶庵討個大休大歇也人生駒
隙雖父子至親前後聚首不過三五十年少不得有
散場日子只是好兒子又散場得早了些未免一時
難割捨耳猛可的豎起脊梁看個父母未生前本來
面目將一切愁煩悲苦且放一邊急向二六時中尋
卻陶庵本命元辰與他討個分曉尋來尋去到水窮
山盡時不但愁煩悲苦了不可得陶庵了不可得生
陶庵者了不可得陶庵所生越發了不可得胸中浩
浩落落吞併太虛將令郎巳逝之魄且送在逍遙園
裏與過去七佛隨分度時陶庵坐臥往來都在維摩
丈室中與阿閦佛曼殊童子親證不二法門不獨開
戶南山說個潯陽三逸也何如何如喫跌抓把泥珍
重自愛。

** 與孫宇台

褁足不入城不得向太君靈柩前合掌一回念個摩
訶摩訶此中耿結門人廢蓼莪說孝子哀哀幾至嘔
血在宇台至性過人不為分外但酷暑天氣爍石流
金積哀積勞甚足為念半年不見想形容衰老許多
矣二十年來大家在銕床銅柱裏挨身過日惟宇台
更為冤苦東跑西竄撞著偷兒鬼子劫取家珍連一
個住居也被他人奪去全沒了安身立命之處冤家
對頭打了幾時窮官司悔氣星不脫別人的官材抬
在自巳家裏哭長裙新婦走入黃泉如今本生阿母
遍身紅爛臥在荊棘中不但七零八落窮無立錐抑
且母子恩情這回斷絕人都說宇台才子老天故意
磨折他只知其一不知其一多應是宇台口巴巴的
參愚庵禪飲曹溪水十來多年再也不得撇脫佛祖
機權要弄斷他的命根把住他的去路活不得死不
得看他怎生出身怎生吐氣宇台是個大聰明人應
聲喏喏云蒼天蒼天你道有多少伎倆連他佛祖也
沒奈何只好道個罪過罪過然雖如此不得辜負他
一片苦心也須紮掙紮掙誰庵十日前來了十日後
又來原是舊時人不改舊時行履處我雖昔人非昔
人也天空海闊月白風清留幾個不瘋不癲的老白
毛兩兩三三說些無義味語亦是大唐國裏一樁奇
特宇台同在裏許不得無分切莫做一篇頭陀寺碑
文寫幾幅羲之十七帖說我不愧蘇黃無慚楊李受
幾個杜撰長老贊嘆贊嘆便結果了一生也白髮生
鬢時運遷流人命不常可畏可畏得閒過河渚抵掌
一番那時破涕為笑耳何如何如。

** 與柴虎臣

終年不相見一肚皮說話再沒處說同學少年幾多
零落留得幾箇沒下稍的都走到天竺國中躲風避
雨虎臣是毅然不屈的也趕著熱鬧終日地口喃喃
念聲阿彌陀佛好沒來由西天十萬八千何不插翅
飛了去今日也念明日也念絮絮聒聒頗不耐煩當
初劉仲思陶元亮一班扯寬頭巾的值著他義熙之
後一箇箇死尸靈沒處著落有者自謂逸民有者自
稱處士仔細想來總沒意味卻悔娑婆世界來這一
遭發個念頭從他遠公上山一齊走向安養城中去
罷虎臣虎臣腳跟立不穩也只從風倒舵貪往西方
那知他阿閦國土廣嚴城妙喜世界幾個老比丘和
他無量壽如來扯過東扯過西鬧個不徹雲溪剛在
地獄裏轉身還有許多做牛做馬的業帳不曾了得
只索頑了面皮且去畜生隊中牽犁拽耙過東的也
儘由他過西的也儘由他白眼看伊一上虎臣虎臣
一總是個住處揀擇他怎的隨其心淨則佛土淨此
土丘陵坑坎沙石瓦礫勿謂不淨安樂國中金繩寶
網白鶴孔雀沒有兩般屈屈屈眼面前過不得要去
修行如今原走入三塗惡道中倒說淨穢兩般不容
揀擇雲溪十分顛倒只因他老禿驢偶可的曾向葡
萄棚打個瞌睡夢見個佛心天子兩片豬蹄一隻牛
角在空王殿裏蹋遍了劍樹刀山不一時間觀音勢
至文殊普賢都向他毛孔裏出現如今佛來也不驚
魔來也不恐封狐疥狗總是家親蟲臂鼠肝何非一
體取不得捨不得直恁麼過時管什麼梵響唐音華
言胡語有者道真歇了禪師是曹洞十世祖勸人念
佛雲溪怎勸人不念佛屈屈屈搯數珠的老媽媽念
佛來多少時何不插翅往西天去大勢至菩薩都攝
六根雖只巳證圓通三昧不如念取個無念的誰無
念誰無生冷湫湫地死水裏浸煞更不堪也虎臣但
只管念佛念西方佛念東方佛念四天下塵塵剎剎
無量百千萬億佛都打從虎臣腳踝下頂𩕳裏脊梁
上鼻頭邊處處相逢時時出現到得佛也不奈我何
一箇帶角老虎吼哮驚人和他東林西林一班老古
錐都來總不廝認始稱奇特大丈夫兒爭肯受人囊
藏被蓋生則必定生去則實不去不許夜行投明須
到有分別沒分別明眼人知之不著雲溪饒舌也湖
光十里四色蓮開覿面相逢正好道句阿彌陀佛。

** 荅吳樸齋

今人浮逼逼地好禪好道全沒一點真實心不過弄
虛頭趁高興體面生涯他長老家亦順口與他胡亂
一上訂個方外之交彼此引重是佛法中做名士禪
和的一個空套子埋沒了多少性靈唐喪了多少歲
月可歎可歎樸齋居士從愚庵先師時發大誓願眼
面前心孔裏時時有一尊未開光明的古佛安放不
開思與雲溪眉毛廝結前在端州時寄書雲溪要於
雲溪左右覓一善地早晚共伊說些無意味語此是
樸齋居士一點實心此中聚散亦自有數正不知何
時得與樸齋鼻梁相對了郤紅瑪瑙山前一段因果
幾迴憶念不忘於心也陶淵明入廬山李習之到澧
陽巳成僅事自宋及明六七百年楊大年張子韶輩
寥寥數人近代如袁中郎黃海岸諸公共知此意佛
是何等人學佛是何等事豈可三家村裏老學究識
幾個之乎者也以當平生樸齋具大勇猛的人生平
老實不說謊疏狂戇直率意而行此固近道之器參
須真參悟須實悟是曰是非曰非直做到極頭底打
開寶藏放出自巳光明始信得佛法中有如許受用
有如許安閒有如許神奇有如許廣大世界闊一尺
古鏡闊一尺世界闊一丈古鏡闊一丈迴視他大唐
國裏古往今來許多山川雲樹人物鳥獸都來只得
芥子大在蟻穴中遊行屈宋鄒枚以下一班嘲文弄
墨之徒和幾個吃生豬肉的老道學先生一總束做
一團將來丟在一邊豈不快活快活人生百年誠恐
易盡得閒須做要緊事隨緣消舊業切勿造新殃趁
此時陽不管陰不收空豁豁一箇身子自由自在不
打起精神究取第一義討個快活膠膠擾擾更待幾
時河渚雜錄不必刻但一披閱付汾子若浮若沉聽
之荒煙斷草而巳急欲把臂此時尚熱俟八九月蘆
花開遍同泛小舟作數日夜語發攄胸臆七月十五
夜先從湖上訪參寥子敘幾年契闊趁誰庵在可邀
與永夕我兩人說話正少誰庵不得一對老禿翁安
置個樸齋居士同在裏許奇奇怪怪不妨使人疑著
大好拍手一回也努力自愛。

** 示汾子

得介眉兩札甚喜豎起脊梁做本分事毘耶離城將
有厚望不負三年前雲溪喫瓔珞粥時一番辛苦也
鹿鹿塵俗祇益困人閉門卻客修心讀書是巳躬切
要事念詩章襲名譽恥之愧之慎勿復為也年老衰
頹長臥土窖屏謝人事去離親朋四方往來概謝不
報前日如王西樵宋荔裳蔡九葭諸公並是向道之
切終不欲一見實實懶於應酬不敢逢人稱善知識
熱鬧虛驕博他幾聲贊歎仔細打筭來實是無益不
若長伸兩腳高坐一龕打幾箇死瞌睡省造多少業
此意汝自知之見我輩舊人須一一為述近狀閉卻
兩片皮一切禪道佛法且付之大海東北流莫須提
起況人間世耶筆硯久焚不復向班馬曹劉討生活
計一概應酬文字方外人實非所堪幸饒放了罷誰
庵大師未到天台尚有個親切句要與他說叫他穩
定腳跟萬萬不可打入名士禪和隊裏勇猛精進又
肯絕人逃世走向石梁舊處尋苕帚竹筒真吾良友
吾敬之愛之他人非所及矣天氣漸涼體中平善不
必遣人來。

** 與陳天袚

本法師來言天袚決意離俗且籌之審矣是果然耶
天袚少無宦情且久斷肉味曩與道人止宿江上具
如此言知不負夙昔然出家事緣化又切怪緣化此
事有難與俗人語者聊相為言之道人初住河渚甫
一年與家人絕糗糧無所備及除夕有販夫呼左右
索茶鹽錢甚急左右大窘無以應會雪符劉君遣人
至送半兩金五斗粟金與販夫粟且支十日明年瓶
巳空南屏奯公適至坐語移日祇茶湯濕口突固不
煙也又一日雪符與顥亭至陸鶴田王雉升及從者
十人許攜一囊粟餉余然巳無藜藿炊飯久不就客
大笑刺舟而去須臾魏美來乃相與拾野菜煮食如
是者以為常是年冬余乞食江上與天袚俱僧徒巳
散去嗚呼乞士可為而不可為也天袚固廉儉無所
復需干世然矯矯自愛不慣行乞設負販子坐門而
呼天袚情有不忍當行乞耶當不行乞耶雲溪頑鈍
就食村落間取飯一盂殘僧數輩雜坐而食巳不復
緣化家人間送米知交過偶一餽遺中間淨裸裸赤
灑灑十字街頭一文錢每為憨布袋所笑道人行徑
大率此類天袚知之否耶君家鳳山和尚更自不同
日危坐一榻事枯木禪然四大欲離依參木為命弟
子五六人環擁榻前顧左則左應顧右則右應進止
抑搔靡勿如意陶然不自知其貧且病也頗不事緣
化弟子刀耕火種栽瓜果擷茶薪供鳳山飲食醫藥
雲溪口漉漉好說老婆禪鳳山乾巴巴未嘗輕說一
字然兩人總窮到十分硬著脊背拴緊肚皮不肯向
人緣化嗚呼乞士可為而不可為也天袚自審頑鈍
孰如雲溪孤高孰如鳳山巳離俗為僧不得用世間
法受妻子供養不得使措大習氣扯門生故舊倚勢
欺人緣化不緣化天袚必有以內守其高外全其
耿介者何如何如乘閒說沒緊要話天袚聞之謂雲
溪老漢以巳方人雲溪合掌向前道個老僧罪過。

** 荅陳際叔

一病十五日不起正病劇時誰庵樸齋來看便思拱
手一別獨不得與際叔數言終懷繾綣呼汾子持筆
硯至榻前擬作一書巳而復罷誰庵強余更生余默
坐移時冉冉而住今起居食息如平常矣生死到來
你我做主不得儘自由他死不異生寢不異覺夜不
異晝不著這邊不著那邊便時時安樂處處平常去
也去得住也住得符到便行不荒了手腳也儒門澹
泊剛剛留得際叔一人撐住一間大房子昌黎不佞
佛昌黎學佛學佛須是有力量人昌黎十二分力量
十二分膽識此膝不肯輕屈於人見大顛時於侍者
得個入處李習之見藥山兩兩符契昌黎習之總是
一般面目而昌黎較難余謂古今來毅然不屈者昌
黎任道之真也際叔半生強項文章行誼卓卓是第
一流不肯隨人起倒余與誰庵巳棄儒從佛際叔欲
挽之歸儒際叔意中真實信得儒佛一原無二無別
人人從佛不若人人從儒良是良是但余與誰庵為
其易際叔為其難際叔知儒際叔學佛真實於生死
海中得大涅槃真實於閻浮提中得淨佛土昔雲來
老人臨命終時為際叔諄諄說法謂此為凡聖同居
此為有餘方便際叔欣然受持得未曾有於今近二
十年種子成熟想際叔夢時覺時晝時夜時生時死
時與雲來老人不隔一分毫許此名真佛此名真儒
當世幅巾方領之徒莫不拜其下風趣其末席豈庸
庸泛泛依韋苟且之流望黃金寶地輒念西方見樂
音樹頭更思東國所在隨人茫無證據者哉余道力
微薄空過一生與誰庵為十條之約勉自訓誡今死
而復活巳是隔生隔生雲溪草庵即屬他方世界俍
亭長老即為土木偶人吾屬故交唯際叔與一二道
流寤寐相從形骸不隔中懷縷縷握手未期勉之勉
之努力努力。

** 柬盟石道人

乘舟入剡拍手空歸此回難得相見從行數輩直上
塗山清水白米飯喫得飽齁齁地只可惜細大法門
不與痛說一上謂山主藏頭露尾不是好人還有一
問中孚大過都向裏許承當老兄何故拈一放一。

** 與陸麗京

廣南有徑寸明珠曾收得否大庾嶺頭衣缽留待傳
人莫學韶陽老古錐但得一橛。

** 與顯聖為和尚

鏡水塗山別開生面祖翁田地飛出一道寶光直到
瑪瑙坡前嚇得鳥窠老古錐回頭轉腦也甚奇怪西
遯渡江恨不一見若到雲門搊住個烏紗巾莫要放
他出出入入。

** 荅東山晴和尚

和尚病有不病者綿州附子漢州薑生生的拿到嘴
邊也是自作自受藥方付去文殊自有眼目終不被
他善財熱瞞思予兄竟返西山甚妙爭之不足讓之
有餘。

** 荅白崖和尚

古調重翻拍拍是令南陽黨子谷應屬前身也文燈
老當念海岸家風鼓吹此事江西湖南大家都在裏
許教渠一口吸盡何如。

** 荅棲霞和尚

不得許州信也是尋常老實頭人從來不敢妄通消
息梅花吟頗好高樓吹笛留取南枝只恐清涼老翁
猶作境會廬陵之往何日耶由錢塘從玉山行儘可
有個末後句要與兄商量商量。

** 柬南山和尚

蚖蛇戀窟未免遭人檢點別峰相見快便難逢如此
作略好只甚好但是高高山頂掘了一箇萬丈深坑
將他鹵莽禪和通身埋卻老兄是何心行。

** 柬崇先和尚

擬剌小舟從太元問路卒恐桃花笑人皋亭河渚沒
有兩般劉郎阮郎任渠去。

** 荅陸麗京

秦時𨍏轢鑽在居士身中多少年何不放他一箇出
路雲溪山月應與故人共之也瑞五自是第一流速
來速來要與他成褫個主賓句子。

** 與江道信

托缽公案只管向大慧舌頭上討滋味驢年也未會
在當初速朽兄與兄將東山水上行穿鑿穿鑿試度
個消息來大家証據看。

** 與柴虎臣

中峰道五乳峰前開白蓮禪門淨土是一是二心淨
土淨且莫作文字商量祇將趙州一碗茶洗滌肺腑
待得肘腋風生那時安養如來在十字街頭與居士
鬥額。

** 與應嗣寅

晦庵問母不敬也曾走上他家門戶來游定夫云世
儒破佛皆佛自以為不然者也居士引掖後學須拈
此語示之還有一問雲門扇子𨁝跳上三十三天莫
須有恁般事否。

** 荅嚴顥亭

一莖草建梵剎須是賢于長者竭力擔承天台來徑
山去且總由他這裏沒跕腳處海萼漸壯天氣晴好
三兩日盡開也。

** 與孫宇台

西泠橋畔公案未圓得閒進山也須了卻清風明月
獨讓野人野人如何消受幾時到吳門一箇鍬子要
寄到朱明去。

** 荅百愚和尚

華亭鶴唳船子風高禪者從善權來云洞水逆流打
濕他十八代先靈鼻孔果否聞說泗州大聖今年出
塔想是老兄道力所感。

** 與月涵道人

蜆子和尚在洞庭山裏與古廟香爐眉毛廝結拄杖
子昨夜經過特到虎丘邀他相會定有一場鏖戰老
兄從旁喝采何如。

** 荅陳際叔

脅尊者長坐不臥愧未能也枯木朽株無所復用惟
退自簡束不失尺寸而巳羅近溪臨行大似紙衣道
者勿謂儒佛有二途耳。

** 與誰庵道人

跨虎而出何必龍湖在道人分中不為奇特也一月
不見遣人送米冷灰裏一粒豆子正自不仝耳。

** 荅蘭皋姪

一行作吏愁苦萬端纔到潼關未為撒手郭功甫獨
匪人哉勉之而巳吾出家法衣壞色衣取彼狐狸為
公子裘非所好也。

** 與樹羅書記

冒病走日中不大憊否日面佛月面佛此旨如何。

** 與止一侍者

一月十五日不通問吾為無望子耶夜來好風門前
松定吹折矣一夏想不空過知有以愜老僧意也。

** 與友崖道人

石頭城畔坐斷千差古人所謂難得不相見也入春
風雨凄其嶺上梅花都成碎玉言念亡友傷如之何
何日舞棹南來逢場作戲在老兄分中依然不起于
座耳。

** 與天目和尚

雪覆千山惟有孤峰不白老兄強項似之也天寒人
寒太覺冷淡雪消後相見何如。

** 荅白雲和尚

塗山一別鷗鳥東西浩淼洪波莫尋靈骨言念夙昔
為可嘆悼接讀法言肅然改聽石霜末後乃傳九峰
巖頭同條獨許雪嶠愚庵門風庶不寂寂矣西溪風
雨迷離寒梅冷落土窟久封水深莫渡行將以此自
老不敢說向人前也。

** 荅平陽和尚

千巖萬壑應接不暇登鳥道入玄路乃知塗山之高
也子期死伯牙不復鼓琴惠施之亡莊生無以為質
矣先師末後句賴和尚筆尖點出金剛眼睛猶在耶
當敬率同門泥首以謝耳。

** 荅王鶴山

陸亙大夫裴林丞相並是一班俗漢禪板蒲團豈獨
長連床下哉含元殿裏觸處知歸親到長安更自一
番受用也去使匆遽語不能多。

** 荅楊士虞

四十九年不說一字阿難結集未免老昏矣貧道何
人敢以語錄行世耶願居士付之祖龍侍者竊比香
林三十棒自領出去。

** 荅陸梯霞

陸修靜陶淵明同上廬山切莫攢眉歸去白粲領到
大眾為黧奴白牯讚般若波羅去也。

** 荅姚生公

南湖一片疑殺靈雲雖則兩眼睜睜頗為釣魚郎所
笑老僧坐此須到餘杭也天台僧直上徑山不知所
為何事晤寶壽乞問一聲。

** 與張仲嘉

孝子哭曰哀哀大好一場公案老兄到禹航時路由
河渚可得一過草庵盤桓永夕耶楊無為之與芙蓉
非閒相識也。

** 與王鶴山

庵中坐禪近得一箇北方學者遣與居士相見此中
有淆訛處大可盤桓陳操尚書日以此事放在額角
尖上當必謂山中野人搔著痒處也別緒侍者口悉
之。

** 荅誰庵道人

丹霞薙草彥和飛錫今得誰庵卓卓千古西溪茅屋
半楹寒雲十里頗堪共之當分座以待也大偈直追
永嘉不徒張拙但子規夜啼鷓鴣春囀楊柳聲中不
知是一是二晤時尚需親切一句耳邃延天上再來
可奪元度一席相見在近翹首俟之。

** 荅周岱峰

數日以來生吞活剝棒喝交馳別是一番精彩恨不
得老龐入座捉敗主人使西江水一時流遍天下耳
昨被一鹵莽禪和向銕圍城中挖縫而出禪床遂爾
掀倒矣飽餐香積待太常再來也。

** 復曾道扶

鹽梅本自生知白衣須當拜相勉之而巳資聖一坐
具龜毛拂子兔角杖頭先師影堂至今不遠所賴唱
和一室扶起砂盆土窟餘生敢不趣命鷓鴣啼徹當
在春深釅茶一碗流水一灣與居士作開懷出世之
譚煞強似子瞻玉帶也。

** 與誰庵道人

主人公和贓捉敗不妨得人一牛還人一馬攝息待
之也青原米馬祖鹽醬任教咬嚼忽嫌其苛細耳。

** 示學者

余性本不能容物殊強之耳與其強而損巳不若孤
而自全。

老冉冉其既及復何之耶毋勞爾神毋蕩爾精。

去矣生徒非吾事也余德不逮古人願世世常居學
地。

嘗見巳過故與人無辯嘗覺途廣故與物不爭。

土階巳足勿事更治塚間樹下安所得瓦屋哉。

少不喜華侈顛頂白矣布衣草履吾分也。

一日不作則一日不食對霑體塗足者每為汗下。

嘗恐言為垢𩕃行為瘡疣。

習俗移人雖上智者不免目力漸昏不能夜坐然凌
晨必起朝來爽氣足可怡人。

人無愚賤故吾等夷也必翹翹然下之亦自使彼難
近。

昨日事今日巳知忘卻。

久居澤畔魚鳥自來親人。

乞食不足恥憎嫌粗惡或飽飯無所事事乃更可愧
耳。

宴坐移時更覺心閒神曠。

多閱梵夾則名理開豁情貌雅遠。

鄙吝不可有也然侈則易驕逸則易怠。

見異類祇願其同遇薄俗惟恐不厚。

去智與故遂爾中外夷粹入物不驚。

難捨者捨之難忍者忍之久久自然服習。

報報者常相反也勿謂英雄可以欺人。

澤於書卷者略遠塵俗。

皇皇財利庶人恥之巳墮僧數為商賈耶。

道無常形德無常名愛名跡者俗累未遣。

一粒一盂盛德久不報不自黽勉何以堪之。

天下之大未有窮矣足不履四海敢自謂巳勝耶。

現業就消小罪知懼。

苦不識奇字讀書率未了了年踰五十但以不了了
之。

土木形骸正使吝惜百年終歸朽壞何苦不作勞耶
玩物喪志惟作書鼓琴賢者不廢余於二事都無所
能未嘗不欲人學之也。

無心於事無事於心他人不知謂為苟且荒忽。

資性有限未能涉道之藩。

不樂以氣岸加人故寧為雌伏。

言語爭勝譬諸口舌得官。

盡日遣放不知舌之非今我之非物。

口不涉事則事與化俱足不近人則人與境遠。

寐不異覺故死不異生所恬然者寐也。

後世誰能知余亦正使不知為快。

處巳即得奈群眾何在眾不失其寡。

道絕人荒正恐石頭路斷但合掌謝之。

雲溪俍亭挺禪師語錄卷之十四

弟子智淙智沇編

* 序記

** 鄰木和尚白雲語錄序

白雲和尚向化鹿山前拾得個肘後靈符二十年中
青嶂碧巖拈來便用昔牛頭百鳥啣花雲居天神送
供無端醜拙貽笑方來阿兄年十六七便巳眼睜睜
地將他神頭鬼面一手掀翻及至上天童入東山踏
著銕蛇豁條古路末後愚庵出世髑髏粉碎公驗分
明果然善慧重來這裏別開生面尋常有語白雲橫
谷口歸鳥盡迷巢分付時人好生著眼。

** 東山晴雲和尚法華拈頌小序

剎竿倒卻慶喜得個轉身四十九年不妨築著磕著
韓盧逐塊打做兩開錯會不少晴雲和尚將他優缽
羅華芬陀利華麻三斤柏樹子一線穿成信口頌出
信手拈來乃知燉煌菩薩特地翻經為他金色頭陀
微笑因緣出一鼻孔當時五百弟子人人丈夫無端
受彼塗污壓良為賤這也罷了可可的他方此土許
多羅剎夜叉從地獄縫裏劈空走來都與黃面瞿曇
眉毛廝結弄得耆闍崛山不乾不淨八歲女子粧妖
作癡多寶塔內何物老古錐一往攙行奪市仔細檢
點將來放光雨華巳自多少狼藉更復如何若何釋
迦老子三十棒先自領去了也晴雲和尚漫逞風流
個裏橫吹玉笛。

** 寶壽夢庵和尚語錄序

余住河渚夢庵住禹航剌舟往來可三四十里兩人
輒相見夢庵襟期超逸中懷坦粹髮長不剪落落殊
有致每一過往且歌且笑竟日忘疲山林中語不足
為外人道也我宗自荷玉以還白雪高吟難為擬和
投子丹霞鼎呂雜陳玄黃並設殊方異躅邁往開來
然語錄不多有夢庵和尚過蔥嶺而知歸望乳峰而
投契波浮淥水盡愜秘思花落碧巖並參高鑒入廛
寄跡而妙旨散於機杼掩室絕倫而不言司其符契
語錄若干卷誠向上之玄津後來之寶筏矣先宗沉
密如璞未彫世之學者昧所適從謬白為黑今得此
錄啟昭曠之修途發尊嚴之深扃況彼群言實所希
覯傳之其人宜善保護也。

** 天愚和尚紫雲語錄序

黃閣簾垂苔生玉殿尊貴一路千聖不傳天愚法兄
弘燮理之功勳秉樞密之深旨衣縑十載積代簪纓
紫雲錄成君臣道合矣或曰雲無定體龍匪常儀不
露崔嵬恒籠嶽頂昔人所以表尊貴也洞山不云乎
有時鬧市到處文明紫雲白雲是同是別。

** 天目古平禪師語錄序

古平為石老人侍者得法於夢庵和尚住天目未幾
化去語言具在也新豐一曲和者還希白雪巴歌誰
知清濁斷拂老人驅寶馬以凌空鞭銕牛而駕海誕
生秀實篤產靈苗惜乎劍杳瑟亡蘭催玉折然而巴
陵三語既足生平石霜一色乃矜末後學者覽卷知
歸聞言興感始識龍門巨浸逆翻天目一堂千古火
盡薪傳矣在昔風驚白月漫憶龍山露冷華亭空悲
船子余于古平亦云。

** 古龍和尚語錄序

鹽官扇子冷地生風鳥窠布毛乘時吐燄先愚庵老
人門庭高峻往往肯諾不全得大機顯大用如師子
兒全身歸父古龍有之古龍十載巾瓶盡窺堂奧飛
鳶嶺上擇木堂前公驗分明重重拈出語錄具在劍
林雪子謀以壽世問敘於余余曰龍潭信龍牙遁皆
龍也古龍何擇雪子曰龍牙無眼幾乎埋沒古人親
到龍潭當時未免太煞同條生同條死惟命之耳余
曰如是哉誕生有父也悔悔雪子曰悔作麼生余曰
悔不獲同時識祖。

** 天寧道和穆禪師語錄序

子期死矣高山流水至今在也道和禪師為龍唐高
弟獨朗性靈志行卓絕思有以振起祖道者奄然長
逝語句不多昔孫登獨嘯終日無言李耳出關未聞
餘響在彼且然況尊貴耶讀遺錄者於楮墨間親見
道和雲門一字臨濟三玄並於是遇矣。

** 淨性紫仙和尚語錄序

斷拂老人秉佛祖威權開人天正眼有個未了公案
留與兒孫紫仙陽禪師向夜明簾外獨運神符寶鏡
堂前重穿玉線能使洞水逆流須彌倒卓贓物具在
不可誣也懷清海公挈杖提鞋有日矣向故紙頭邊
搜出明珠千斛室中真子海公有之昔報恩秀和尚
法語偈頌盈十萬言為法嗣隆公所收歿不復見侍
者佛國乃獨振起于時使新豐一宗傳久不滅功在
授受非淺耳。

** 好木和尚西江頌古序

丹霞投子語錄失傳獨頌古尚在自悟空智宏而下
分蔥嶺之餘暉繼曹溪之絕響有敲有唱蓋未嘗不
以歌詠相高矣言在乎此意形乎彼或追琢於玄中
或遊行於象外嬉笑怒罵皆成文章予奪抑揚無非
佛事頌者美盛德之形容者也言之不足故長言之
長言之不足故嗟嘆之嗟嘆之不足故詠歌之當世
之人多有未可告語者亦傳之頌古而巳矣此西江
主人意也是為序。

** 恒修捨禪師源流頌序

新豐一曲拍拍古今自鹿門青州後道出燕雲曾不
得與高峰斷崖並驅吳越非佛法有差殊阻于時格
於地耳以報恩秀之賢辨驗古今圓悟碧巖直當望
而窘步當時門下得一耶律楚材尊重法門焚燒道
藏蓋至今為烈矣雪軒起土窟為帝師洪永兩朝側
席問道高皇有不荅來詞西歸隻履之句一時重之
及闍維舍利無算方至正以來天魔作舞佛法若存
若亡西來一絲懸於九鼎天如楚石至于久彌著者
雪軒之力未可誣也今人不辨來源徒以耳食謂少
室一宗掃地都盡抑何不深考哉讀捨禪師源流頌
班班可見捨禪師為寶壽嫡子初從斷拂老人剃落
巳事夢庵石頭本出六祖祖謂曰尋思去因往青原
得鈯斧捨住山亦云。

** 題泥金法華經後

法華會上如來放光迄今二千餘年遍滿虛空渾然
未散我友慎庵居士承佛慈力驀地相逢一字一句
皆放無量寶光如佛說法時多寶塔前百千化佛一
時併現先是倪文正公得此本於秘府殊獲神應譬
如長者一子有大家業悉以畀之不特普門示現不
可意計云爾也大通智勝十劫不成龍女獻珠證等
正覺慎庵以不思議力佛法現前固知無垢世界寸
步不移黃金色相大白毫光輒與衣裏明珠影形注
射善哉善哉吾助汝喜矣。

** 題而化居士西方畫像後

西方在近乎迢迢過此十萬八千長安可到西方不
可到也西方在遠乎舉足駐足開眼合眼在在是處
處是西方不復遠也西方是有乎癡人前不得說夢
妄想極樂厭離此間情存向背淨穢兩岐即此揀擇
是生煩惱西方未必有乎阿彌陀佛現在說法往昔
劫中曾與釋迦老子一為國王一為大臣發願度生
一生娑婆一生西土阿鞞跋致補處稱尊非影響也
而化三兄耑修淨業往與十八高賢眉毛廝結寢斯
食斯覺斯夢斯語斯默斯動斯定斯念之所結發而
為形墻壁瓦礫白鶴孔雀鸚鵡舍利時時出現乃至
四色蓮花大如車輸常接心目好事者因而圖之傳
諸後來當與龍舒淨土同一觀仰客曰火輪垂髮乾
達婆城盡幻也施諸繪事不巳幻乎余曰幻可真真
可幻也山河大地明暗色空真耶幻耶西方可真東
方可幻東方可真西方可幻生可真死可幻死可真
生可幻悟可真迷可幻迷可真悟可幻淨可真穢可
幻穢可真淨可幻去可真來可幻來可真去可幻吾
兄而化直出入于死生淨穢去來迷悟之中不知真
不知幻孰是真孰是幻謂西方為圖畫可謂圖畫為
西方可接引大士文殊普賢與一幅巾布袍無知老
翁呼之欲出是遠耶是近耶是有耶是不有耶請以
質之觀者。

** 題活埋歌

三間茅屋一道神光此龍山住庵語也自洞山見龍
山漏洩個賓主句祖禰不了殃及兒孫天愚和尚攜
鈯斧子住山向活埋庵自舞自歌傳語他人莫把是
非來辨好然雖如此藏身處沒蹤跡沒蹤跡處莫藏
身若向天目山東畔西畔摸索面門臨濟道的諸方
火葬這裏活埋屈屈。

** 漆園指通自序

古今註南華者無慮數十百家略備矣道人何心復
取而稱述之不巳贅耶曰吾取其說之近禪而為之
解也禪不可說不可解也清涼判老莊為外道即何
取外道之言而呶呶曰是如來意是祖師意耶曰百
家皆禪也豈獨猶龍豈獨漆吏大權經云老子是迦
葉菩薩化遊震旦道家之言曰老聃之師為釋迦是
較著者矣又東土聖賢不如西天外道良馬見鞭影
不特殃崛產難五通仙人并迦毘鶴勒諸公傳持正
法也善言禪者即倩女離魂明皇斬閬州守百家小
說無往不是況漆園吏耶漆園文章妙天下屈原莊
周司馬子長劉安固當與五千言共垂不朽白馬翻
經少林面壁可於有字句求之即可於無字句求之
是作者意也郭象註莊不免莊生註郭此書亦云。

** 雲溪問易序

易之為書也有言象者有言數者有言理者有言事
者余論易屢矣言之重辭之複每進而愈詳焉雜而
無章往而不可極大約輒任胸臆不狗耳目之尚者
也雲溪者余瓢笠所遊也二三道侶箕踞科頭揮麈
之餘優游問易或累詞而未終或一言而遂了或據
傳或引經或三代以前或秦漢以後意之所至率爾
為言不古不今不儒不墨非有當於聖人之書也好
事者從而述之過矣客曰子毀形容棄逢掖非聖人
之徒也而竊竊然周孔自擬楊雄作法言不巳僣耶
余曰余非敢為僣也余之不能奉聖人也久矣昔遠
公居廬山結蓮社與逸民道士相往來暇則講老莊
誦周易各從所好余願托遠公以沒世耳非敢偽為
聖人也客曰老莊周孔言人人殊從乾竺學者往往
謬其指歸目為外道子顧何見而左招柱史右引漆
園且抵掌龜龍稱說堯禹也余曰人尊師說家定一
尊儒以佛為異端佛以儒為外道是燕人責越人之
舟越人憎胡人以毳也伏羲黃帝即何敢斥之曰外
道哉孔孟老莊奉羲軒以為歸終身守其師說者也
余何厭之有耶客曰子譚老莊則扶掖恒河比儗少
室固巳徹其籓籬合其樞軫絕兩家之異同矣子登
高座說第一義間引百家偶及周孔援儒入佛往往
有之今問易數千言六合之內六合之外靡不兼及
而獨關蔥嶺於不言置迦文於勿道豈亦有指耶規
規焉奉一先生之言不敢意為出入耶余曰余意亦
各有指也儒者好為異同峻為之防而未敢浸淫其
說也且羲文周孔言無不備矣以經解經即何所不
足者豈必取信於迦文更端於蔥嶺耶語之至者不
能筆之於書其淺者又不足道也客曰知儒學佛聞
之稔矣羲文周孔豈無合於佛乘者子顧闕而不言
未可以為信也余曰羲文周孔皆佛也余嘗以不言
言之顧悉數之未盡也客曰何也余曰伏羲畫卦一
手指天一手指地也太極圓相也太極以前不容說
父母未生也黑白正偏也河圖洛書以字不成八字
不就也中五𠁼三點也摩醯首羅亞一目也一而二
二而四四而八五時說教列五位具三玄也六十四
卦三百八十四爻千七百則也一一口乂四料揀一
四二三四賓主也參伍錯綜六六三十六九九八十
一也天地水火即地水火風也法象猶法界也牛馬
龍魚龜蛇鱉蚌十二類眾生也藏往知過去也知來
知未來也天神人鬼四禪六欲餓鬼畜生也原始要
終生從何來死從何去也精氣遊魂前陰絕後陰生
示輪轉也變化者身上出水身下出火男子身中入
定時女子身中從定出也群龍無首玉象騰空也萬
物化光飛光三界也天地之心覓心了不可得也不
耕穫不菑畬禾稻自生不由稼穡也行人之得邑人
之災二祖鄴都師子白乳也載鬼一車是獨影境非
帶質境也乘龍御天文殊普賢大人境界也寂然不
動感而遂通惺惺寂寂寂寂惺惺也艮其背不獲其
身無眼耳鼻舌身意也行其庭不見其人無色聲香
味觸法也齋戒神明波羅提木叉也神武不殺不殺
生也通晝夜知幽明故夢覺一也父乾母坤多生父
母也易知簡能無邊剎海不隔毫端十世古今不離
當念也天在山中火在天上十法界無不兼也吉凶
悔吝報應彰也明得失之報果報不可思議也遏惡
揚善眾善奉行諸惡莫作也嘿而成之不言而信棒
喝交馳左匝右匝也不疾而速不行而至空手鋤頭
步行水牛也八卦象告爻彖情言無語中有語有語
中無語也引而伸之觸類而長之八萬四千阿僧祗
那由他不可說不可說也悉數之何能盡哉客曰如
是乎如是乎儒者讀其說而不察其理禪者信其道
而不審其言故儒佛觕也微子之言無以發吾覆也
子言辨矣二篇之辭何有及有不及耶余曰有問則
荅無問則卷舌而退問所及者及之問所不及余故
未暇及也且前此有言矣播之篇章形之楮墨者余
未暇多舉也客曰施孟梁丘以來言易者多有或言
象或言數或言事或言理子胡所安余曰余非古人
余不敢有比於古人也余學佛者也其言或近于佛
或不近于佛余亦不得而知也請以問之天下後世
之人有志于聖人之學者可也。

雲溪俍亭挺禪師語錄卷之十五

弟子智巽智兌編

* 愚庵先老和尚行實

老人諱明盂字三宜結室西湖號愚庵適與古會因
稱焉本錢塘丁氏子生而魯鈍八歲不能句讀獨嫻
梵唄即與群兒戲喃喃佛事過塔廟必前作禮年十
四斷肉味志離俗詣雲棲禮蓮大師為說優婆塞戒
歸持佛號四五日佛聲纍纍從唇吻間自出見樹林
水鳥如所謂西方者移時不去云兒時禮普門十二
願壯盛乃益虔飲淚含悲達旦不瞑學那伽定炷香
輒彌晷禪者叱之謂久視無益縱歷塵劫何由悟乃
令看高峰主人公閱三載因聞龐居士語有省作偈
云銕牛善吼木人會走心境如如打個觔斗會真寂
聞大師入東城師往謁求示復令參趙州無字師受
命私念曰禪有二耶憨大師至徑山師亦往叩問荅
次異之語左右曰初生犢子不畏虎此其人也未幾
入真寂求度時年二十投一善監院為近事男一布
中單充圊頭備極勤苦及冬無被旁僧以衣進不受
頗用餘閒為他人訓詁或引經論娓娓不輟第一座
見輒呼某甲及進前無事輒曰去師被抑挫愈憤發
一善監院既早歿聞大師為師剃落巳二十三歲于
是博聞強記本參外多讀儒書頗為聞大師所斥師
歛念就嘿中夜獨行觸桌角大徹急詣方丈丈逆而
問曰汝悟道耶師曰道即不悟且喜捉破趙州丈曰
趙州轉藏如何是那半藏師曰不值一文錢丈曰勘
二庵主節目在甚麼處師擬對丈與一掌師作舞而
出隨有僧問香嚴上樹意旨如何師拍手三下又僧
問高峰四句中一句是那一句師曰是第五句僧曰
如何是第五句師曰小鬼挨磨金剛解鋸聞大師適
有金陵之行師入越詣雲門參湛老和尚先是老和
尚遊省會師往見請益尚深加督誨詞旨並厲師心
儀之故再往入堂約不語戒歷七日值老和尚開示
次大聲云放下著師出眾一笑尚問懷州牛喫禾為
甚益州馬腹脹師云笑煞露柱又問樹倒藤枯句歸
何處師云長江翻白浪又問萬法歸一一歸何處師
云小月落孤峰尚復命作偈師口占云石傘峰前玉
一溪逢源那識動舟迷尚揶揄師拂袖出復云落花
無限春山暮就路還家聽鳥啼後入室尚問一口道
不盡句分付阿誰師云問典座去更命作狗子無佛
性頌遂承記莂為曹洞三十三世時座下千人多諸
方耆舊師僅二十五歲受杖拂一眾驚異臘八日始
進比丘戒明年為參頭西堂某以師年少頗易之師
坐即不下單歷五六時凡香七八炷始出定即立次
亦香三四炷不欹眾愈驚嘆明年爾密師同遊住梅
花庵師每向巖林宴坐竟忘返或攀樹而寂或坐茶
灶下不起密師益厭搖撼者久之巳而去明年歸真
寂禮聞大師且怒且罵不許見謂黃口小兒何等敢
裨販老僧耶師進前一拜竟出攜瓢笠遍參與石雨
師約入楚會於黃由吳淞涉金陵乞食村落夜宿古
冢間人不能測路旁茆屋有老僧可八九十師入問
茶僧目視茶爐師指樹上瓜云是得食否僧云留種
師云先種何來僧西指云那畔那畔師云是種穢雜
僧云請佳種看師拱手謝茶僧亢聲云魔子迴八寢
處不復見跡其人蓋獨居三十載矣扺黃州謁無念
師值其怒詈師曰南泉斬貓意旨何如念揮尺云我
殺不得汝耶師曰殺即任殺斬貓事畢竟如何念連
揮數下師拍掌出歷半年石師始至雨人者更相丐
食或寒則藉艸倚背而坐以為常於黃得淡然師指
一隙地度夏鑿土運薪且忘倦一夕賦詩遽別去詩
曰白茆之屋鷂峰之麓幻跡天涯胡為碌碌師時方
病痁單衣獨行數百里度追者不及乃宿晨復就道
歷少林至初祖面壁處經黑龍廟有龍王入夢事頗
幽怪不錄病起祇餘白骨更號白骨道者止路旁施
水或施茶明年達京師寓柏林有以法華請者師不
辭及登壇多說老莊鴻烈諸外書并講楞嚴聽眾愈
集留京師五年所居為東城傳白骨講遊西山有樹
留春去烏雲壓晚開花之句士林慕之僧自會稽來
者傳雲門和尚且辭世師於是南返留詩別曰雲辭
雙鳳闕麥秀五陵秋蓋讖異也歸雲門始哭眾請小
參舉石霜遍界不曾藏語因云大眾不曾藏東風搖
拽柳絲長紅肥綠瘦紛紛蛺蝶度危牆燕子雙雙遶
畫梁遂作彈琵琶勢云漫剔銀缸夜深獨自理宮商
喝一喝下座問荅次往往驚慴莫敢攖鋒入天童跨
門便喝童嘿然師云停機佇思鬼家活計即出旁僧
云錯過了也師隨喝云陣後興兵復整衣進人事童
乃命茶師請圓戒童諾師隨問云如何是無相戒童
便打師云久知有這一棒拂袖出時惟一師在側進
前扭住云如何是這棒落處師與一掌一亦掌師云
瞎漢亂做復與一拳各休去是冬受具足戒明年眾
請入顯聖講華嚴論明年葛屺瞻太常請住龍門龍
門居翠微之巔一嶺九曲民俗稍遠師至芒鞋短袂
負薪而鬻學徒競集上堂森羅萬象一法之所印龍
門阬裏三條橋鸚鵡峰前九曲嶺猢猻慣上樹蝦蟆
跳入井還知一法麼兩段不同收歸上科未幾辭去
太常留者三四至師巳渡錢塘還會稽矣明年陶石
梁國博祁世培中丞等請赴樊江上堂無縫塔蓋覆
官家喫油餈難瞞土地三世諸佛有智而沈下寮黧
奴白牯無德而居上位直賤非賤直貴非貴總不若
露柱燈籠善於和會卓拄杖云此是無諍三昧未幾
復赴化鹿化鹿本葛洪舊處祁季超明經讀書其中
從師問道輒契入至是請師住山畜一白驢往來師
躬執勞勩驅牛負耡雜儔人中不可辨禪者至擬問
師策牛而返禪者惝怳遂去師居山既久因取古今
語錄略為刪定名法炬錄若干卷時顯聖久虛山陰
士大夫咸詣化山請主席師受請入雲門拈香上堂
西風一夜好雨古佛過去久矣獨有文殊普賢特地
較量彼此禪和子禪和子為甚東倒西起顧左右云
老僧罪巳上堂八十婆婆舊話頭買些脂粉賣風流
招人譚笑惹人羞只得無言下翠樓以被掩面踊身
下座入室次舉趙州柏樹子覺銕嘴話一僧纔出師
便打僧掀翻香案師直趁出一僧云趙州狗子被某
甲打死了也師云趙州道我在青州做領布衫重七
斤是甚麼意僧擬議師云打死狗子還我骨頭來僧
無語師打趁出僧問萬法歸一畢竟一歸何處師云
我清早割菜晚上抬水那有閒氣力與你們纏僧無
語師云菩提薩婆訶一僧禮拜師云還委悉麼僧云
香煙與和尚道甚麼師云朝打三千暮打八百東家
杓柄長西家杓柄短還有話會也無僧擬議師便打
一僧禮拜師云錯僧一喝師以杖作呈勢云此令合
上座行僧以坐具打圓相師搊住云何不道將一句
來僧云恐成狼藉師連打云一箇紙老虎一僧纔入
師轉身背立僧亦背立師趁出方是時眾可萬指雲
門鑪鞴為吳越稱首師每食必隨眾身先操作寺無
廢舉自癸未迄丁亥五年度僧累千百人秉戒者數
千人請益者萬人開悟者數十百人得法者十餘人
建新方丈立祖堂為西方殿藥師殿玄路堂集雲堂
及西樓西法雲房采汲寮矩度悉備中間雖一至徑
山掩關安眾僅半年卒返是時兵燹侵擾法社荒蕪
師道力所加人天擁護禪講之隆無與比也丁亥謝
顯聖歸化山明年過佛日小參陶淵明飲酒蘇子瞻
臉紅棕鞋竹杖自西自東籃興最愛秋光好歷編桃
花楊柳風冬結制宗會小參新豐一句當陽道破不
涉唇吻巳成露布細雨濛濛黃花滿路打失衲僧鼻
孔忘卻邯鄲故步古鏡臺前幾多錯誤顧大眾云露
明年入真寂說梵網經上下卷夏寓西湖瑪瑙求孤
山圓法師塔得舍利更新之闢瀕湖地為瑪瑙前埠
因廢址築室一區自號愚庵奉母時母章夫人巳七
十志出俗師度母為尼置小力奉左右師住愚庵自
此始明年請再住顯聖師自庚寅至嘉禾主梵受梵
受古資聖遺寺師至力新之小參雨後遠山風致美
󳶢前紅樹看花萎樓頭清夜洞簫聲月下相將步煙
水委不委切莫蹉過棚頭傀儡及是復有顯聖之請
明年赴普明小參桃花人面柳垂青線春暖暘暘終
日打眠無厭又被眾居士催逼到這裏來要我說甚
麼金牛飯趙州茶雲門一箭其奈學疏才淺老人家
久弛筆硯怕與諸人相見高聲云侍者行童捲起簾
來放進那一雙孤雁明年還梵受小參好休休去不
休休白首登科戀墨裘黃菊謾誇霜後色白雲紅葉
滿荒丘舍利弗沒來由劍去徒勞更刻舟果然世系
金輪子豈肯要功萬戶侯明年主梅墅結制度夏寓
山會稽之勝為吼山山陰之勝為梅墅師嘗一過吼
山再住梅墅復留寓山蘭亭九里龜山偶一托跡備
道法之隆矣明年詣博山返常山入西寺著摭古頌
節粹錄并淨土詩方是時福嚴費隱師改傳燈錄為
嚴統師著明宗正訛錄載祖牒甚悉諸方韙之能仁
南澗靈巖頗往覆相折衷共知嚴統之誤也明年遊
五洩還山陰抵湖上吳中士大夫請主珠明珠明舊
本佛剎改公府廢為瓦礫師至巋然寶坊金碧輝映
緇素駢集左右常一二萬人小參諸佛出身處蘇臺
水上行朔風自北來殿角生微冷清除荊棘林幻出
祇園境日射風󳶢鸞鳳鳴月高霜瓦鴛鴦影彌勒道
場鬧市叢中梵王宮殿福城煙并鐘磬笙歌黃梁喚
醒向十字街頭出賣雲門胡餅良久云領小參朝朝
日出朝朝雨細草沈沈杏花如許反舌新鶯啼在深
林裏好一似織錦天孫絲絲縷縷遍乾坤總屬朱明
院宇慚愧殺達磨鬍子師說法無虛日暇則與諸方
老宿及吳中名士往來賦詩遊洞庭諸山別有記明
年由梵受歸錢塘隱集福半載人雲棲掃塔冬結制
萬松小參豎拂子云向這裏搆得撩起便行顧左右
良久笑云恁麼則老僧誑謔你去也新羅國裏譚禪
濟濟英賢車馬駢填拄杖子飛上三十三天癩蝦蟆
做了月裏嬋娟碧海清光萬古懸一似水銀潑地大
也圓圓小也圓圓鳳凰山下好因緣步步襯青蓮阿
呵呵說向人前不直錢明年赴福臻示眾乾坤之內
宇宙之交中有一寶隨處逍遙華嶽山崩壓斷了天
台石橋寒山拾得有命難逃普化木鐸誌公剪刀歸
愚庵小參遠山如黛野水碧波清漾邪橋隱隱聽雞
鳴村舍草籬門巷鷺鷥刷羽蘆汀征雁數聲嘹喨風
中簫笛短長聲夜來月自凋桐上政黃牛橘皮湯止
渴懶殘師芋香無恙髮長藉草坐南薰白眼視公侯
卿相愚庵老僧船子和尚堪笑個不唧溜漢擯出院
又罰饡飯小參山悠悠水悠悠得休休且休休何必
重參舊話頭煮新茗對滄洲你一盞我一甌消卻胸
中萬斛愁桃花日暖春光好明月東風十二樓君不
見禹王脫衣而入裸國孔子微服以過商丘君子素
其位時哉不自由僧邪俗邪儒邪佛邪胡邪漢邪天
共白雲曉水和明月流喝一喝師天性峻爽英邁不
羈每引端師子政黃牛泉大道以自托雖屢踞獅座
高建道場往往負泉石之志歲甲申乙酉即說法不
上堂住湖上十五年罕至城市攜小舟危坐終日或
自為櫓棹放之中流竟夜忘返客至見鮮衣怒馬輒
避去孤兒乞士相往還甚善也師童幼即操至行年
二十持律如老頭陀及今巳六十餘不習人間諸嗜
欲事小時奉安德遺誡安德不知何許人其言頗近
黃老以靜退為宗葆真任虛不與俗競故終其身洎
如也獨喜放生臨湖築小池旦晚攜錢米就漁人買
魚或蛇鳥蚌鱉至者輒買即窘迫以他物償全活無
筭士大夫樂與之遊皈嚮者愈眾母比丘尼既老年
八十餘一夕合掌化去師孺慕不衰號呼累日夜目
盡腫明年亢旱走烈日中禱雨雨隨至巳而病損明
師坐臥小樓嬉笑自若嘗自製年譜并遺誡水葬醫
者至郤之即餽藥勿受靜坐或彌月年六十七無疾
而逝三日前召諸弟子至床下與語曰吾某日某時
當去語畢不及他或請末後偈師危坐嘿然期至弟
子曰師今日無異安得逝耶師曰看老僧登場一笑
遂瞑師生于巳亥八月十三日未時歿于乙巳十月
十一日巳時世壽六十七僧臘四十四弟子傳法者
三十人傳衣者二十人居士傳法者數人奉全身塔
雲門顯聖之陽語錄十二卷雜著二十卷先後行世
師嘗曰吾恥近世禪者高心空腹不明一經故勞勞
講席實不得巳他人以語言目我失之矣應機接物
有古雲門之風即動止諧謔無非密義及左右私請
固甚秘不以示人也內本嚴重外示優容喜怒常不
可測即所親一事偶失終身不之齒矜慎大法不輕
畀人豪貴者請乞不可得志在隱遯莊莊曲盝與逢
掖者俱雖華要非其好矣法席遍江左老並棄去獨
以愚庵終其身學者稱愚庵愚庵方古尊宿傳於世。

雲溪俍亭挺禪師語錄卷之十六

弟子性廣智凝編

* 誌銘

** 玅覺準禪師塔誌

李君自銘得法於玅覺準禪師師歿十年而李君猶
思之為師狀介晴雲和尚向余乞誌余與玅覺同師
為法門兄弟顧先後相去不謀面讀李君所為狀乃
今知玅覺不敢以固陋辭矣師諱淨覺字三立宛陵
劉氏子投東山薙髮年十八南遊多所參請因讀楞
嚴知見立知即無明本嘆曰古人作破句讀且受用
不盡我何為滯此耶遂詣徑山見雪老人看生從何
來死從何去又造磬山入雪關于高峰百年三萬六
千朝語打失鼻孔進天童受具過育王隨至龍潭機
境相扣有黃鳥數聲陽生寒谷之句育王以衣授之
時愚庵老人闡法三江師往謁因說法華次問云曾
未放光巳先入定法華作麼生說老人云昨日方丈
道個甚麼師云月來雲去處翠幙不遮燈老人云這
一棒也少不得進云透出清波宮商別調老人云試
彈看師一喝老人云見了進云幾度霜天明月夜坐
來覺得五更寒老人說偈囑曰鏡打破也卻好相見
東涌西沒日面月面遂付以大法是為洞山三十四
世師得法後愈益弢晦遠隱桐川為水邊林下計而
是時李君自銘適于狹路相逢親遭蹴踏且敲且唱
道出非常留桐川東山者數年玅覺寶坊巍然而起
土人夢金甲神執盾循行若有所區畫者又老僧攜
杖入門須臾不見室中懸讖多近神奇蓋非意所測
也未幾示疾化去語錄一卷弟子得度者若干人師
嚴毅莫敢犯獨慈於應物言論娓娓不倦白刃迫之
不為動群盜革心胥吏皆知嚮義歿既久而人惓念
之如一日也。

銘曰。
「　馬駒有言日面月面打破鏡來與汝相見水上東山雲門銕扇龐老重來拈起玉線臺山會齋牸牛應現石女彈棋木人說劍兩個五百合成一貫」


** 溪巢瞬禪師塔誌

尊貴一路千聖不傳寶鏡重開溪山現影惜乃泥牛
入海倚斷白雲葦葉渡江追翻隻履同條既死有恨
何如溪巢和尚諱淨瞬字一機桐鄉沈氏子童年即
念生死事大嘿自思惟投覺王寺薙落秉具謁月巖
師請益示以三不是語尋叩東塔參石雨大師有省
越日呈偈石云死了燒了何處安身立命師云一任
做驢做馬石連棒打出自此疑情愈逼七日後正悶
極時偶觸他語不覺失笑遂依龍門留佛日更謁愚
庵老人老人垂語云有問有荅盡是鬼家活計未開
口前道一句來師云要頭截取去頌斬貓話云我有
一機瞬目視伊若還不會別喚沙彌獨羡趙州老陽
春和得齊老人深肯之隨至雲門命為第二座一日
偶他出歸垂問云我昨日不在爾輩因甚竹院裏閒
行師遽應云和尚到處某甲亦到遂付以衣拂小參
云風送魚舟趁落霞阿誰攜手步平沙斷續樵歌蒼
藹裏咿唔牧笛隔籬笆一對鴛鴦虛空獨立一雙孤
雁清影交加遠山潑翠連雲碧霜葉紅于二月花猛
回首暗咨嗟途中多少未歸客流落在天涯又云門
門一切境回互不回互回而更相涉將西湖水注入
耶溪耶溪不知把石傘峰移置孤山孤山不覺東長
庚西啟明南斗七北斗六祖師趁出牛欄瞎驢闖入
佛殿舌嗅鼻嘗眼聞耳見不爾依位住群峰卓卓雲
漢無聲萬竹珊珊清光有韻春蘭秋菊不失其時岸
柳江梅各得其所鐘中無鼓鼓中無鐘諸昆仲會麼
良久云青莎白鷺如綿破曉烏鴉似炭金牛銕角堅
黑犬銀蹄爛癸巳寶壽首眾乙未普明首眾師應機
迅捷慧辯弘通電掣星馳了無凝滯四方學者攝息
趨風然雅抱沖和賦志謙退卜樗里晦跡未幾入河
渚閱藏卓錫溪巢破衲僅完粗食不飽如是數年緇
素式化累石庀材俄成精舍暇則蔭嘉木疏清泉憑
弔古人歌詠自若問道者履滿戶外雲興瓶瀉略不
停思住溪巢掩關三載壬寅冬啟關說法畢忽云大
眾看看船子和尚來也湧身以杖作搖櫓勢高聲唱
云山蒼蒼水茫茫飄飄一葉泛滄浪白蘋風送蓼花
香漁歌聲漸長夜靜水寒魚不餌滿船明月空載過
橫塘倚杖良久云誰知遠煙浪別有好商量聞者知
其遊擲虛空不久塵跡矣巳而示疾化去弟子智化
等請余為誌。

銘曰。
「　重泉吐潤皎月舒光湘潭塔影傳彼南陽坐安樂國到白雲鄉面門出入若存若亡藹藹翠柏依依綠楊三更旭日九夏玄霜烏雞嘹嚦白牯疏狂金牛起舞木馬成行人琴未渺古徑迴塘廣陵曲調漁父滄浪君行且迫有語勿遑末後句子仔細商量」


** 林峰鏡愚慧禪師塔誌

師諱淨慧字鏡愚與其兄離愚並得法於弁山瑞和
尚父母兄弟志出俗蕭山樓氏子也蕭山去越州稍
近自雲門道法傳五六十年人知嚮往師童丱慕道
謁密舟師參本來面目巳謁瑞和尚求示尚便打師
忽悟去遂投出家侍丈室進止肅穆執勞役靡怠由
顯聖迄弁山多所翊贊弁山老人極嚴峻不與俗偶
師久侍老人怒詈或不堪甚加楚毒師一無所迕也
從之十年益增進法門曲折無不畢曉乃授大法為
曹洞三十四世老人既遊崆峒師歸越結茅道林頗
恣幽討又父母春秋高雖出俗非子不養師性純孝
二時几杖必躬親無倦未幾主弁山說法如雲為道
俗所重論者至比之雲居膺禪師不虛矣三年竟去
歸道林道林巳成寶坊邑士大夫請師揚化師芒鞋
短布與眾庶同操作牯牛一頭且耕且牧不敢以知
識加人年六十餘逾勵嘗語眾日地藏種田博飯喫
百丈開田說大義我抑何能但钁頭邊不忍廢卻聊
畢吾事耳即沾體塗足披袈裟上座問者雲興荅者
瓶瀉並古人法要得未曾有緇素乃益駭謂東越四
五十年自雲門以來誠所罕見故暨陽蕭然之間奔
走輻輳言道席者莫不以林峰為首稱也師天懷朗
易內外無不可窺執節素醇謹與人言惟恐不及慈
以育物恕以及人勤以迪躬儉以表德無智愚賢不
肖遠近男女咸奉師為古佛云居無何示微疾化去
師歿一年弟子智湘等奉全身塔於林峰兜率寺之
左丏余為誌得法弟子十人語錄十卷行于世生年
卒葬具如別傳系以銘。

銘曰。
「　睦州織履適任天懷種田博飯本分生涯自古在昔道重鹽梅奉君順父玉殿蒼苔踞座說法如霆如雷一旦化去辦愚癡齋但恁麼去更恁麼來我瞻林峰於焉徘徊」


** 樗里保寧端實嚴禪師塔誌

師諱淨嚴字端實崑山孫氏子幼不茹葷志出俗父
母不聽年二十逃去父母追及之度不可脫取路旁
石投水中父母巳疑其死竟得度依廬山西竺師剃
落參顓愚求示愚云觀世音菩薩將錢來買糊餅卻
是為何師云某甲未出廬山早知有此一問愚震聲
喝師有省詣化山受具過越州禮爾密和尚舉女子
出定話師酬對頗愜入愚庵老人室老人垂示舉帶
月荷鋤歸處處花狼藉語師云和尚花狼藉某甲親
收得老人頷之一日上堂師出眾遶一匝老人云者
是山僧二十年操履用不盡的師云恁麼則隨緣消
舊業也老人休去後承記莂師謙讓老人云只向钁
頭邊覓取一箇半箇畢汝事矣隱樗里誅茅及一載
夢異人指建梵剎巳而果符寶坊成稱保寧禪院師
不立文字惟勤操作聚徒十餘人參究本分執勞役
供眾僅食殘剩偶鳥鼠爭食師分飼之每食輒並至
以為常緣畢化去先是一年治普同塔於保寧之右
謂眾云來年是日吾當歸骨於此及期無疾忽對眾
一笑而逝闍維入塔正去年此日也弟子智起乞余
誌。

銘曰。
「　投石入山鳥鼠分粒相從懶殘志在伏匿樗里塊然一花狼藉化緣告終發齒而別」


** 天寧休山炬禪師塔銘

嗚呼巳矣湘南潭北誰問耽源臘月蓮花空傳師叔
同條生同條死能不為之一言耶師諱淨炬字休山
別號壑庵得法于愚庵先老和尚屬曹洞正宗三十
四葉出世住秀州天寧造毘盧寶閣垂成而歿歿有
偈偈曰玉肌劈破影團團石女憨歌舞翠嵐千古無
人知此意好將消息問南泉嗣法弟子智斌等五人
語錄四卷傳于世奉舍利入塔塔有誌禮也師錢塘
華氏子幼秉戒出俗依寶壽石雨和尚入室者久之
雨歿依愚庵老人遂得法住天寧上堂有云對一說
煙雨樓頭好風月倒一說無限秋光齊漏洩銀蟾影
裏桂花飄天香閣上風流客顧左右云阿呵呵識不
識處處撞頭并磕額卓拄杖下座又端午上堂有云
一二三四五達磨不識數處處競龍舟家家懸艾虎
堂上貼靈符喚作五月五白米驀頭包青若通身褁
咬著不知恩從頭皆錯過惟有葵花向日傾笑看蒲
葉當風舞良久云苦又結制上堂有云擬結通身白
汗流直須撥轉一絲頭一絲頭上通消息大地山河
鏡裏收大眾天寧一往一來無解無結任諸君周行
闊步自由自在更不著撒沙在諸君眼裏逗到今日
沒奈何只得循例打鬨開個現成爐韝向冷灶裏著
把火驀豎拳云乾三連放拳云坤六斷一拂云震仰
盂置拂云艮覆碗連拂兩拂云錯亂陰陽憑誰打筭
凡應機接物來往縱橫不可軌度住天寧六年跏趺
而逝先是結庵湖畔一丘一壑聊以自娛與高人道
士游泳嘯歌備極方外之致佐先老人住朱明嘗為
秉拂老人付法偈有云掉臂過三關蹴碎銕門限隨
處念伽陀朱明一枝箭蓋深許之也師天懷俊爽英
辯不群又復嚴淨毘尼動止有法自兒時習為跏趺
即喜梵唄蓋夙習也系以銘。

銘曰。
「　燃燈影裏翻身毘盧頂上結舌不妨放去收來贏得雲門一橛歸去也笑不徹獨角蒼龍當時拗折留取個空潭落月」


** 真歇祖師祭文

嗚呼雨枝嫩桂祖道綿延青原嗣起石頭並傳荷玉
在後新豐在先芙蓉投子哲人出焉昔在中葉篤生
長蘆秉吹毛劍懸肘後符奉君就父百諾千呼我方
為主人方為奴時並茂者有天童覺自具語言何必
棒喝五位三玄獨觀大略惟大慧杲與兩人合高宗
御宇太后北歸崇光顯孝金殿巍巍帝師真歇自長
蘆回鑪韝始建如霆如雷轉位轉功于茲始說玉蘊
荊山紅鑪片雪畢竟如何老僧齒缺照盡潭空歸根
墮葉湘南潭北黃金一國疏山倒屙蓮花簇簇宗風
邈矣獅絃不續崒堵僅存彷彿阿育劫灰飛起塔戶
重開赤肉團上六祖再來眾庶稽首啀啀喍喍波斯
赤腳此焉徘徊光啟後人種苗去莠為青州辯為萬
松秀洪永之間雪軒振袖鐘鼓空王在帝左右壽昌
雲門我宗競爽大地星馳中天日朗夜月松風灃陽
昱晃五百年中開來繼往睠言祖德此山之巔進一
缽飯奉一勺泉春花灼灼春草芊芊目前無法意在
目前尚饗。

** 祭東山唯岑和尚文

嗚呼玉龍雲靄金鳳塵霾寒光炯灼夜月徘徊伊岑
和尚實惟楚材東山西嶺具大根荄一抬一搦一拶
一挨庭前位正簾外班排入枯木室就古鏡臺六踞
獅座門扇兩開巍巍堂堂雝雝喈喈三種絕跡一句
全該石傘峰下靈木新栽若耶溪畔鏡水濴洄為芙
蓉楷為天衣懷夫何寂寂古殿蒼苔慧花未萎金風
早催洞上家法留愚癡齋既當處死就當處埋直恁
麼去直恁麼來腳下撩起臨行俊哉彥從不會推啞
粧呆雲居順世祖業生涯石霜首座冷廟寒灰瞎驢
滅郤吹毛弄回生死古岸往來堆堆隻履歸去殆莫
可追大庾衣缽傳自黃梅老成凋謝云何不悲西乾
紐解東震道衰琉璃明月猶在空階黃金一國爭受
塵埃日輪夜靜流照埏垓末後句子岸柳庭槐嗚呼
尚饗。

雲溪俍亭挺禪師語錄卷之十七

弟子智湛智曙編

* 疏引

** 萬壽修水陸道場募疏

梁武修水陸於金山商受諸臣並得度秦莊襄王范
睢穰侯白起王剪皆乘善力出離苦趣見於世典者
可考也或者謂放光彈指他獄都空何必獻花酌水
始名懺摩繙經吹貝乃稱薦拔嗚呼噫嘻非通論矣
剎那剎那在鐵圍中間來往朝出則暮巳入此出則
彼巳入是以陸盡七金水由輪際遊滯之類轉多波
叱之音未絕譬彼聲靈悽愴不可不存於心壇墠郊
廟不可不設其祀如來盡彼慈力眾生同與悲仰甘
露無窮烏容巳哉禾中萬壽寺者修法海之儀文以
水陸為佛事針咽鼓腹承寶炬則知歸銅柱銕床聞
鐘聲則息苦出無明殼度生死流於是乎在若乃華
林之馬脫其哀鳴長平之魂輟其愁嘆區區所聞不
但此也。

** 崇先募大鐘疏(代)

真歇了禪師當洞宗第十世由長蘆遷皋寧皋寧即
今皋亭也宋高宗紹興慈寧太后自北歸建崇先顯
孝寺延師主之太后過崇先垂簾聽法一時嘆為希
有師歿賜謚悟空造塔桐華塢奉安舍利後二百年
或有啟其塔者爪髮再生眾驚異羅拜而去自了禪
師至于今蓋五百歲矣新豐荷玉法道繩繩了禪師
之力居勝天界浪和尚其遠孫也住徑山歷鳳林虎
跑淨慈晚主崇先歸天界長蘆家法得天界而益振
今堂搆再新幸有室中真子晨鐘夕磬萬象莊嚴了
心上人者謀更為大鐘鑄佛其上因以音聲說法意
志誠善百千諸佛無量法門向一敲一擊時畢宣妙
義鐘中鼓響鼓中鐘鳴西來一宗至崇先別開生面
將所謂敲唱雙舉者於是乎在楞嚴會上阿難耳聾
未免隨人起倒矣聞鐘息苦豈為是區區者哉。

** 雲岫建塔疏

雲岫主人將設窣堵界為四區凡比丘比丘尼優婆
塞優婆夷之闍維者舉而畀此其上為四大名山奉
四菩薩又其上為寶閣奉毘盧佛期有日矣丏余言
以疏之佛制淨屠各有定級非四眾所宜且佛菩薩
法界莊嚴豈得與髑髏近而上人者比地同規寧有
說乎心佛眾生三無差別菩薩運大悲智發大行願
與眾生頭出頭沒同應現於生死海中四大名山原
在當人一毛孔間不隔棗葉然則髑髏粉碎直可向
毘盧頂上按指飛光莫往莫來無別無二眾生沉淪
苦趣政沒話端驀然撞入四眾夥隊被一把火燒斷
命根大好向佛菩薩邊討個棲泊何得分素分緇壓
良為賤雲岫主人若肯向髑髏那邊通一線道直得
他英靈死漢高揖釋迦不受你火葬活埋重重覆蓋
然雖如此一場善事也要大家隨喜贊揚莫相辜負
好。

** 為龍門化米疏

龍門當橫山之巔一嶺九曲所謂石頭路滑者也自
貞觀以來代有作者永明壽尤著石雨老人建叢席
三十餘年矣今懷璞和尚由龍唐入龍門一點水墨
兩處成龍禪板蒲團於焉再振但食輪先轉化米為
艱山頭香飯雲蒸有時但食餅餌種田地藏雖巳邁
於諸方設粥南泉端有期于甘贄廬陵米價驀劄相
逢金粟如來現身說法其為福德顧可量哉。

** 雲溪募柴小引

變生為熟大好一箇鑪錘赤眼柴頭彼彼自相鈍置
且喜雲溪四畔寸土都無不用斧柯莫尋枝葉今日
同參居士忽然向枯木上糝花冷地一星剛待仰山
拈起漫煨品字取焰寒灰卻也萬難消受然雖如此
終恐指盡薪窮南山刈茅大家著力。

** 雲溪運泥小引

雲溪拖泥帶水無端使墻壁瓦礫逼塞虛空也只沒
緊要事大眾舊閣田地一度贏來不妨他水長船高
泥多佛大兩頭挑著撩起便行直到岸邊一齊放下
切須努力。

** 雲溪化梅花小引

一番寒徹噴鼻梅花遠岸孤村恰成寄托向百花叢
裏移取一株兩株為雲溪作個標榜直使江南春信
庾嶺全收玉笛橫吹莫只作境會好。

** 為某比丘募靜室小引

竹林精舍應現多方娑羅樹林演說無際若也腳跟
未免點地終須林下長養聖胎插草為標閉門作活
直至貧窮骨立全沒卓錐方知大地平沉了無寸土
布金長者福不唐捐隱山比丘功歸有主。

** 化米散靜室小引

得力忘飽休糧不饑恁般人終日喫飯何嘗嚼著一
粒米苟或未然渴飲饑餐覓個飽齁齁地某禪人者
欲向眾香國裏親走一回雙手擎來把與十方賢聖
施者受者須是其人金牛飯南泉粥切莫當面錯過。

** 寓山托缽小引

化米化炭眉毛廝結多少苦心終不許清水白飯讓
鏡清喫盟石道人將三條篾束起肚皮甘向折腳鐺
邊尋生活計爭奈十方聚會缽盂向天窮手一雙逼
迫廬陵米價諸方浩浩說佛法地藏種田博飯喫位
置巳高寓山無田可種無米可炊饅頭胡餅一切都
莫將來且道作麼生好。

** 為別峰禪人化衣單小引

十年勤苦衣縑全無學道人須是一絲不挂別峰禪
客赤條條淨裸裸窮相現前大好一個消息有者道
衣線下事是他本分生涯切勿以孃生褲子一句搪
塞且任渠緣化去得一領直裰做一領布衫走向人
前也好隨行逐隊然雖如此挖襟補袖須遇其人這
鶻臭汗衫且請脫下。

雲溪俍亭挺禪師語錄卷之十八

弟子智淙智橒編

* 侍者智淙輩請說行腳

師云余年四十六始出俗其先溷塵埃中遭亂去為
賈年三十舉明經求死不得絕意仕進以白衣從愚
庵老人遊四十受大法遲遲剃染父母在未嘗以身
離左右也余錢塘人姓徐氏初號逸亭居士字世臣
有逸亭十集及年譜留人間恥不復道父漢文居士
母陳氏以歲乙卯十月四日生母夢老僧頎然扶杖
至覺而誕三四歲即能為胡跪矣年二十讀書佛寺
聞風旛語慕之然不能解二十八就省試方寐夢老
僧扶杖至詰余云汝來此二十八年猶相憶否余熟
視如舊識頗憶往事老僧云恐入世漸深宜隨我去
余曰未可便捨父母需後命何如巳寤汗浹背頗益
自疑然未肯向空王頫首也三十一乃焚筆硯廢詩
書棄此身如萍梗巳更不飲酒不食肉習苦行從方
外遊同學江子道闇張子秀初去為緇錢子雍明胡
子彥遠留為素余遨遊諸子間固與洞濟兩宗博參
同異一日偕錢子過宗會謁石雨老和尚舉家賊難
防及洞山病有不病者話恍然得入因向前作禮求
剃度尚曰汝未可且奉父母終天年俟時至耳因教
余看心方動處余受命歸家夜輒不寐看達旦即日
應賓客如土木偶人客至不為禮客去仍坐如是者
累月觸風旛語失笑謂尚欺我耶詣佛日請見尚一
見即問看心方動處近日怎的余曰不敢動勞和尚
尚曰懷州牛喫禾益州馬腹脹汝作麼生余曰此是
不思議分中事尚急掩余口余不能荅尚曰汝大聰
明人有理路處儘解得沒理路處奈何歸家去切不
得看教典看語錄只將個硬剝剝放不過的置在面
前要討個下落便有卻好若一切解說去卻不是矣
余受命逡巡而退時戊子正月三日也偶舉洞山出
門俱是草并他公案命余作頌余隨例亦頌數首然
非意所期耳未幾雨和尚化去余再過佛日遇愚庵
先老人一見投契即述前話求決擇老人曰你試道
一句看余曰何處鎚鍾不應來老人曰汝全說道理
在從今以後不得說道理千七百則公案不是道理
時大慧錄在側老人命余翻一頁有銕牛無腳也須
行句老人曰此是什麼道理不得作不思議會不得
作沒道理會不得作有道理會你只去參尋此句待
他無腳銕牛果然翻身走轆轆地方許來見我此事
不當小可的余從此將前朝後代西天東土盡大地
許多放不開的事體一齊收歸在無腳銕牛上朝也
尋暮也尋一總不敢解說一總不敢看一句文書一
總不敢放一條線縫乾逼逼的疑了一年及冬到宗
會庵坐禪與如如兄在茅棚下打了一七後入堂徹
夜不放單鐘聲入耳銕牛驀地翻身記得小時節四
句話一二三四五金木水火土燕子吹笛兒蝦蟆打
杖鼓自巳笑了一回恰值老和尚入室一十八箇不
唧溜漢被一條斷貫索一齊絆倒余時是個俗漢從
旁隨喜卻也忍俊不禁代他一十八人人人下個轉
身句子哄動叢林謂徐子世臣參得禪也次早老和
尚喚余近前謂曰我有一句話兒要與你講這裏人
多說不得可隨我到昭化寺來余隨入昭化寺老和
尚卻云得力處何不道取一句時抬頭見香爐余衝
口云香爐八隻腳老和尚作色厲聲指余大罵曰你
恃著讀書人一肚子聰明胡說亂道將個般若門頭
看得十分容易他古人三登九上坐破七個蒲團尚
不奈何似你這般輕薄少年逞些狂慧在我這裏弄
虛頭也太遠哩若是祖師門下夢也未夢見哩去去
你不是參禪根器回去把些楞嚴法華下老實看看
講些道理去罷余時被老人一場痛罵罵得頭也不
敢抬臉紅紫脹心問口口問心這是那裏說起昏昏
悶悶正沒解交卻值家中母病先大人著人來請只
得回去這裏一個疑團閣在胸中越發放不下以後
見老和尚總不敢提一個字老和尚也再不提起一
句半句一日同樵風和尚在老人坐次偶舉斬貓公
案余曰令行也老人又復痛罵風曰老和尚作麼生
老人并罵風抽身竟去余亦不敢詰嗣後過愚庵凡
有所請老人總只不肯余總不悟不得巳仍將五燈
會元及指月錄諸書從頭看起徹見古人用處獨於
王泉皓葡萄棚語討個法身向上未有著落一日偶
街市中行蹋著蚌殼通身瓦解云可憐生可憐生這
回老和尚罵不得我也因掩關閱華嚴一目數千言
如瓶瀉水皆余意中所應說者歡喜踴躍若逢舊知
身心器界打成一片如琉璃瓶內外瑩徹不虛語矣
偶頌出定話有云楊柳含春綠桃花帶曉紅漫勞雙
蛺蝶憔悴舞東風頌產難話有云寶玉傳千里相看
但碔砆最憐青鳥在空作穆王奴頌烏臼打玄紹話
有云群盜山東起紛紛盡赤眉蒼天何酷苦千載令
人悲頌長沙黃鶴樓話有云楚國風華改詞人日夜
勞空教拾香草曾說讀離騷共四五十則禪者攜去
為老人所見輒加欣賞因偵余踏碎蚌殼事甲午秋
命余入室問余曰如何是宗會堂中事余曰月照十
峰白湖開兩岸明老人復曰踏碎蚌殼又是如何余
曰牡丹花下玉麒麟老人曰是我家裏人余曰屈屈
因承記莂是夜又命余作五位頌余因作頌曰正中
偏乳燕舞簷前雒陽花似錦休認習家園偏中正古
道斜陽徑雲物望中迷舉頭天路近正中來桃源古
洞開琪花當路發何必傍蓬萊兼中至電擊風馳處
怒揮白玉鞭笑指珊瑚樹兼中到望斷長安道金殿
白雲封何處千門曉老人稱善時余巳四十歲矣歲
庚寅余父早歿後庚子余母又歿余巳葬父母至辛
丑十二月始剃落受具足戒遵初志也先父母並長
齋二十年善乾竺學先大人且歿謂余曰我去矣我
去矣余曰大人向那裏去先子曰向不生不滅處去
余曰不生不滅豈有去耶先子乃撫几一下余曰大
人臨行尊重先子遂脫去先母臨歿執余手謂余曰
汝久志出俗以我在不果我歿汝任意為之不必久
留闤闠也余應唯唯先是余夢入一處小屋三楹鐘
鼓具設憶前身具在然不知為何所甲午忽登其地
宛如夢中所見自信乃益力然恐近誕妄不以示人
也自白衣時往來問荅多機語茲不復憶偶述一二
示爾等知吾不虛耳東山和尚至謂余曰誰喚兄是
俗人余曰兄亦不得喚做長老山曰喚老兄作一頭
驢得麼余曰須讓老兄作佛山乃笑余曰寧逢惡賓
莫逢故人過六通見願庵和尚余問曰水邊林下長
養聖胎忽遇盤根錯節如何庵曰正是水邊林下余
曰我則不然庵曰居士又且如何余曰有甚工夫坐
在水邊林下余過烏鎮見伴我和尚謂曰聞說老兄
耳聾不敢借問伴曰啞卻汝口余曰多年張拙得人
憎伴曰原來徐俯尚在余曰弁山門下應有此人伴
曰雲門兒孫自不寂寞乃握手進方丈與雍明居士
見浪杖人杖人曰天寒早起夜來如何余曰承和尚
記掛杖人曰好好借問余引雍明手摑一摑云和尚
問你雍明未對杖人曰一箭穿卻余曰謂秦無人一
日過皋亭看桃花次杖人曰如何是靈雲未徹處余
曰謝三郎不是好人杖人曰汝誤也余曰情知情知
杖人曰桃源洞口漁父迷津這裏也須仔細余拍手
一下杖人乃笑送杖人至吳門舟中別次杖人云難
得不相見此回別去卻是如何余曰石頭城去此不
遠杖人曰你來我來余曰和尚且請尊重杖人曰恁
麼則居士常來看我也余曰只恐和尚常在裏頭杖
人休去常與愚庵先老人遊湖老人云今日黑月余
日暗坐者多老人云偏你說道理余云某甲罪過老
人云以後看月不許你來余云老和尚獨行踽踽一
日老人舉四錯話謂天平錯西院錯余云錯錯老人
云果然錯了也余云錯老人云你錯我錯余云和尚
分上即且放過三十棒要打西院一棒也較不得老
人云天平住後如何余云這漢且未有棒喫老人舉
庄上喫油餈話余云古德且置這庄主鷹頭鶻腦大
是不良之徒老人云料想沒交涉時同參多疑之余
拊掌一笑因別有頌與老人行次一僧前禮拜老人
云你道這僧是好人不是好人余云低聲低聲老人
云蒼天蒼天余乃笑一日余指殿前木羅漢問老人
曰姓什麼老人云姓李的老張余云謝和尚安名立
號老人打門扇一下云打碎你頭余云和尚手痛麼
老人休去浪杖人與老人坐次余禮拜起問五位王
子杖人顧老人云須是你嫡骨兒孫老人云從來不
出門禍事禍事余因呈五王子頌朝生曰鷹揚尚父
豈非釣夫熊羆入夢載以後車末生曰風猷蓋代帝
室以興昔隱華岳白衣山人誕生曰撫軍監國心前
一星上皇恭默有聞無聲化生曰晉陽寶馭胄出滹
沱車書玉帛在朕躬何內生曰中有一子獨坐思維
是名月蓋得陀羅尼二老人閱畢各稱善余曰人天
眼目先後錯誤從上何無一言老人云難瞞明眼杖
人云居士纔有功勳余曰爭敢受賞一拜出過南澗
澗曰山花澗水一路可觀居士遠來不易余曰碧巖
青嶂道人受用果不尋常澗云今日難得主賓相見
余云有勞降尊只恐瞻之不及澗云愚庵老漢神用
何如余云年老不能出門遣某甲代看左右澗命侍
者看茶余竟仗行童而出少頃復入余云呼猿洞裏
幾個猿啼夜深難為聽者澗云山僧尋常也不管他
余云昨日有人從南高峰趕了一群鹿去澗云要且
不得塵中主余云獨坐不稱尊澗云且喜居士親到
因更笑過幻庵庵云我無柱杖子你怎麼奪卻我拄
杖子余呼和尚庵應諾余云莫嫌奪卻更奪卻了也
庵云拄杖子聻余打侍者一下云且留取二十九棒
庵命侍者作禮胡彥遠居士舉托缽話問余云大慧
頌身在其中那得知卻是何謂余云要見他德山也
太遠在胡云巖頭一拶語如雷卻甚顯白余云羊便
濕處臥胡云末後句畢竟如何余打一掌翁季祥居
士問余云三玄三要兄作麼生余遽與一掌翁云也
莫草草匆匆余云還要第二杓那翁云辜他好意余
云情知汝向野狐邊接取殘唾翁云兄畢竟作麼生
余更作掌勢翁乃謝仁庵師乞食次謂余云兄也不
得放過余云討甚殘羹餿飯來仁云老兄是我同參
余云莫帶累伊仁云有甚饅頭䭔子快下將來余云
今日且免教一頓仁云只恐不免余云自領去蝶庵
師病次余往詢之余云尊候如何庵云苦痛余云你
往常不如此庵瞠目視余一上余云爭奈何爭奈何
庵噓噓余亦噓噓庵側身向裏臥余拍掌三下遂出
冰溪師過余問婆子燒庵這僧有過無過余打一摑
云不唧溜漢冰云恁麼則過在阿婆也余又打一摑
云老兄生受去冰擬掌余云不得無禮冰云也要老
兄知余云且放你去一機師掩關余一日過問云終
日的呆樁樁死卻了也一作破關勢云頭顱切須好
看余云蝦跳不出斗一曰亂走作麼余云勘破這老
師僧一曰倒退八百余擊關門一下云限汝三日乃
趨出祁季超居士舉陸亙牡丹話聞余曰如夢相似
南泉意在於何余云老兄不得作寐語超大笑乃云
當時陸亙被他換卻眼睛余云南泉眼睛卻被肇公
換卻超更笑又余訪季超居士超纔見哀哀大哭余
云休休超云老兄作麼生余乃呵呵大笑超云休休
余云這老漢今日一場敗闕超云且望慈悲余云念
公年老超引余入內坐定余云鑑湖水闊波浪騰翻
偏有人向死水裏浸殺超云葛嶺山高梅花千嶂風
顛漢奈何不肯知休余云笊籬輸卻俗人若論當機
須讓天然鏟草超云趙州祇知唱讚當時法施還伊
行者爭先余云主賓相見須有言辭何不當場拈出
超云兄弟一家自知好惡但當隨分過時余云十年
不見恐君不似昔時人切勿推聾粧啞超云今日相
逢大家明取家裏事正須倚杖看山余云君臣父子
不是偶然何得抑巳而巳超云明暗正偏幾翻話墮
切忌雖休勿休余云石頭一宗埋沒向老兄手裏超
云新豐一曲扶起在阿師分中余云也莫惡口傷人
我不慣這般蟲豸超云何必偷香掩鼻只此間贓証
分明余向超拈起布冠云這老賊爭容得他超向余
安放拄杖云勸老兄向這裏坐時左右方進飯兩人
各大笑乃巳過天童和尚尚曰天寒遠來不易余云
伏惟萬福尚曰船來陸來余云不行鳥道尚休去余
起謝茶余嘗講易至暌卦蔗菴和尚問如何是載鬼
一車余云捉敗雲門不為分外蔗云石鞏三平莫不
是遇雨則吉麼余云我不要半個我要一個蔗舉拳
余云澤上有火此是我往時節許多出乖弄醜今日
舉向人前面皮片片落了也還說他怎的好為老僧
藏拙。