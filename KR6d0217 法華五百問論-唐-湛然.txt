#+TITLE: 法華五百問論-唐-湛然
#+DATE: 2018-05-12 10:22:58
#+SOURCE: github.com/kanripo/KR6d0217 master cce6e5b4                

* No. 939-A
 重刻五百問論序

五百問論何為而造耶曰為俾破權執悟實道也然
篤而論之如來一代說大小權實教每會必各有囑
累諸大羅漢弘演小宗彌勒以權教為職文殊大乘
為任等是荷擔菩提莊嚴雙樹其間豈容優劣哉及
至滅後諸大祖師後先遞出分宗立家偏弘一門葢
亦各受密囑乘願轂而來者也若慈恩基師專據深
密主張瑜伽以三時教該括一化三無二有統轄眾
機其極遂至乎以一乘為權三乘為實矣斯旨也始
與我所弘法華之者戞戞乎不相容焉則不得不作
為玄贊別立一家之說也然竊忖其意豈非木牛楊
葉俯提弱喪以餘深法示教利喜者耶所謂世界故
實第一義故實權誘方便皆無唐捐但稟今宗教眼
未明者或眩其說將泣兩岐又彼宗徒牢執一途或
恐馴致蹋順璟之禍又復焉知無或不幸而寶器受
粗食者乎是論主之所以深憂遠慮而有此造也歟
條章雖多大要有三焉一開顯正意為決定聲聞而
翻判屬有性以敗種之論通再活之經安得今巳生
竟引論滅之此剡足徇屨點金成鐵不知其可二今
經要在乎顯一代設化之意諸法門綱目總讓之前
經然虗張名相廣開章段大小參雜今昔莫辨而大
事因緣措之弗顧買櫝還珠不亦戾乎三末世弘通
專為行人紛綸法相茫如烟海不見一語及于行要
問橋論箭空費光景一朝瞑目色心何依此棄所急
而不知務也他若事義去取訓詁同異類則抑末矣
三要既呈矣庶幾教台徒確有所守及習彼宗者祛
膠著或有圓種者生慕嚮焉非必圖強聒一切悉使
捨彼從此也製作主意葢如斯而巳矣此論智證大
師之所將來趙宋時彼方巳失傳最宜須寶護獨奈
舊刻鹵莾訛謬相望而復靡別本可讐校慧心致疑
其來也久矣每一披卷未曾不憮然而增慨也山門
碩匠有守篤和尚恒惋惜不置乃據昔人所考覈及
玄贊等默索精思嚴訂其譌疑者不敢輒改別為箋
註三卷論定是非且略釋肯綮難通者於是從來以
為不可讀委諸高閣者皆喜而讀之研之得益者寢
多其孫昌宗上人銳志進學稱不愧堂搆之任比以
和尚校本壽之梨棗仍以箋註分會入本論各章之
下合刻之將欲以公于大方而揭論主之志於幾墜
也其為功為惠亦豈小哉刻成徵余弁言余聞之喜
甚乃不自揣敢攄鄙見如此且為提其要曰清涼國
師有言法華云此經難信難解佛現在世猶多怨嫉
況滅度後誠哉斯言若保執三乘五性不信一乘一
性者深為可愍此甄簡權實絲毫不貸所謂寶山無
非寶取之先擇摩尼也智證大師曰釋法華者三家
三論法相天台竝是法王之一官法界之一門能為
眾生之妙藥能為諸趣之律梁此四悉投機諸祖一
揆所謂雪山無非藥採者期於對病也若異其異而
不通於大同則於和合海分河飲水徒長見慢與夫
外道諍訟何異乎雖然此猶未也智者大師之言曰
方便說稱妙不妙見理之時無復權實非權非實亦
無妙與不妙是故稱妙也嗚乎此何等境界安得與
法界有情同造乎斯地受廣大妙法喜樂乎讀者倘
幸稔知之則守篤和尚用心之苦併昌宗上人致力
之勤皆為非唐設也乃是論流通日昌月盛我有望
焉豈不大歡喜哉。

寬政六秊歲次甲寅孟秋　後學六如沙門慈周撰

* 凡例

  
  * 此論專對破慈恩玄贊本邦上代性相相拒若守護章法華秀句一乘要決等蓋皆其流亞諸祖未必閱此論而暗相發明者多今宗學者最所宜講究伹恨舊本烏焉剩脫義路茅塞先師患之殫力訂正稍覺披豁。
  * 註稱光山本者乃野州日光山所傳訂譌頗精先師多釆用之惜乎中卷失傳。
  * 本論所牒玄贊則有現本可對校其他率推徵文理究其所必當然而後從之其難決者且存舊不
敢擅改換焉。
  * 格上私記條數以便搜求然不與本論題下條數同者意古來傳寫經多手致此離合耳今且據現本。
  * 先師校本主辨誤字若其句逗國譯未遑盡匡覽者請自裁正焉。
睿山南溪沙門　昌宗　識No. 939
五百問論卷上(一百一十一問)
毗陵沙門　湛然　述

問釋一經文前幾門。

答開為六門一敘經緣起之意
二明宗旨三明經品得名四明品廢立五彰品次第
六釋經本文今意謂之不然除釋本文餘之五門初
文略明緣起可爾餘三明品在無非經骨格第二宗
旨未曉如何容子陳疑方知遠旨曾聞有用名體宗
用教相等五稍似得於此經旨歸。

問何謂緣起。

答緣起為五一酬因請二破疑執三為
彰記行四為利今後五顯時機初文有二一酬因二
酬請酬因又六一酬行因即方便品初云佛曾至未
曾有法二酬願因亦方便品云我本立誓願及壽量
中每自作是意等三酬求因即達多品四酬持因論
云佛曾巳下為讀誦甚深及後之四恒即四依是及
不輕品受持之文五酬相因謂雨華等彌勒疑問等
六酬說因三世諸佛成佛巳後必說故也今謂雖列
六因竝今昔大途之通因而非出世本意之別因經
云若但讚佛乘眾生沒在苦等四十餘秊不顯真實
今始得暢而不為酬因徒說久遠何益於今故今別
因大唯二種一為迹門開權顯實二為本門開迹顯
遠此則正當一代別因不同諸教。

問曰何謂酬請。

答曰釋迦初成梵王請說但說方便
今酬身子請說權實境酬文殊請說安樂行酬彌勒
請說真應果今謂一代大小皆酬梵請身子所請通
為三周三周所陳豈獨於境權在於昔安合重求況
法說周三世十方皆令眾生得一切種智乘是寶乘
遊於四方此豈非行直至道場此豈非果滅化寶所
行果亦然所談者教何以獨境餘之二酬至文方決。

問云何謂破疑。

答曰一破疑二破執初破疑者聲聞
疑謂永不成佛故云感傷諸小菩薩亦疑獨得又疑
菩提巳亦無分經云菩薩聞是法等文兼破悔疑小
不得作佛今聞作佛悔所以除知為大因故疑通三
乘悔唯小有以寬攝狹但說破疑今謂疑通悔局為
出何文文中既云諸求三乘若有疑悔豈從一句便
判疑寬以寬攝狹應俱有悔又諸小菩薩身住何位
初疑獨得後疑無分獨得與無分相違疑悔焉分於
大小。

問曰何名破執。

答曰法華論云決定退大二種聲聞
今經唯為退大一種經云我昔教汝志願佛道及明
大通十六王子今經正破退大者執四中非三今謂
論語現在且置未來若弘教者欲達經旨須遠尋始
達末謂於彼土生滅想時得聞是經滅想乃順現在
情執得聞則順化儀大體既云得聞是經何以蔽之
論云決定增上慢未熟故釋云其趣寂者元無大性
亦非不輕與記之限乃引例云如般若經皆令入於
無餘涅槃非皆盡入今謂違經背論徒引他文般若
現云皆入而反云不盡論云未熟而改云無如樹上
菓菓未熟時與元無菓其理同耶不輕品中始終無
復除趣寂言何以苦為菩薩除之除在昔教取出今
經何以將昔之除證今之取又云趣寂佛不記菩薩
記令信解上慢佛不記菩薩記令發趣若趣寂後作
佛違涅槃等處處教文今謂論文此二同為未熟未
熟則是後時必定當熟若趣寂永沈則上慢永沒上
慢教無長沒之文則趣寂義無永沈之理何事未熟
該於二人元無獨在趣寂若其二人永沈長沒何以
菩薩令解令發是則天親謬言不輕諭諂又云菩薩
有二頓悟漸悟漸悟二義從小向大名漸生數少故
從凡歸大名頓生數多故乃引涅槃八萬劫等云是
聖人非是異生二者曾發大小二心修二行者來歸
大者皆名為漸今謂生數多少在於勤怠安得以大
小判之又大含漸頓何得以所從判之又小通賢聖
聖兼初後凡通內外外兼博地而判能入若言涅槃
八萬劫等曾發大小正當趣寂昔具二緣但以大弱
小強小此大彼人不觀其始末輙判有無。

問何名彰記行耶。

答有二一記二行記謂未記聲聞
今為授記文云我設是方便等及迦葉等領解初文
今謂楞伽四義故記聲聞大集二三授聲聞記楞伽
大集為法華前後而云未記耶二彰行者今說一乘
菩薩行故下文云有佛子心淨等聲聞若菩薩等如
來但化菩薩等今問若唯為退大那為菩薩仍云但
化應不關小若以一乘化菩薩者若有菩薩非一乘
者應以一乘而化導之若是菩薩皆悉一乘豈以一
乘還化一乘若大小共聞成佛無疑二俱不聞俱不
成佛驗知三祇共位菩薩行同二乘故使得失而無
差降。

問何位名為一乘因果。

答曰七地為一乘因佛地為
一乘果今謂此經一乘因果通收始末遍於大小彈
指合掌敗種邪逆現在滅後一句一偈咸皆與記竝
入佛因豈至七地方為因耶七地巳前若非佛因復
非小行大小不攝為外道耶又云三周明一乘境安
樂行明一乘行壽量明一乘果今謂釋乃分張義豈
能會境如前難行果未詳且以行標其名行無理教
其行安寄觀一切法所觀者何讀說是經所說是教
夢坐道場此豈非果菩薩行之非人何謂壽量本行
豈非本因如實知見可非本理又云由此三故彰菩
薩行說法華經今謂三周未明行果境非說法之由
若能說之人由知契境所被之機由機契應所說之
法由二方談若安樂行但行無理非說經之由由經
可弘初心藉行大悲扶理順佛嚴勅機教相扣由義
方成若云果為彰行之由而說法華經者果謝於往
垂迹於今迹談果事遠為說本此品但云說壽得益
不語說經之相故文云聞佛壽長獲如是等增道之
位。

問云何為利今後耶。

答曰又二一利今二利後今利者
二一果記利如三周後二現證利如龍女作佛此界
菩薩乃至八部遙見悟解及分別功德品等乃至下
諸品末聞品得益後利者眾散巳後今謂今後可然
何不說往自本成之後大通之後二萬億後今日之
前豈無一人於此經文從佛得益故經云于今有住
聲聞地者故知過去受益葢多然現利中果記現證
二不相離法師品中滅後一句尚許通記豈現在獲
悟不名果記若非果記當得者何若現證者何名佛
與故經云安住實智中我定當作佛安住實智非證
是何名得佛法分何名獲大善利何名無上寶不求
自得何謂大寶自然而至何名而今自得何名得其
果報何名今得無漏大果何名其中應受供養。

問云何名為為顯時機。

答一時二機時謂諸佛說教
一頓二漸頓謂從凡求佛如勝鬘一乘一乘是權四
乘是實漸如此經一乘是實二乘是權今謂勝鬘一
乘何殊此經一乘一乘若同何以彼權此實彼頓此
漸彼四與彼一如何此二與此一同不四一若異四
中之一非一四一若同權實安隔一二若異非從一
開一二若一權實仍別異不可會一何須會又問此
二彼四同異云何若異何以俱非一乘若一權實不
等又問漸頓二途為何勝劣若言漸勝不定應從漸
入頓若言頓勝不應頓屬彼經若許須勝仍屬彼經
那云此經出諸經上若言從凡即名頓者此經諸天
八部下文八界微塵一句一偈隨喜勸聽此等豈即
盡從小來彼經三乘不愚於法亦從小入應在漸收
況彼以四一相對此乃一二雙陳是則二處俱具兩
文漸頓未能分路正直捨方便伹說無上道豈無上
道仍名為漸唯一無二十方唯一但化菩薩除佛方
便唯佛與佛乃能究盡發心不退竝不能知古佛塔
踊以來證本地踊出以弘經龍女須臾而見成邪王
即生而獲悟如斯等例非頓者何。

問此既屬漸漸相如何。

答舊有五時初為提謂為人
天教第二時即三七之後十二秊前說三乘有行未
說空行即阿含等第三時即成道後三十秊中說三
乘空行謂維摩思益大品等第四時成道後三十秊
中說一乘猶未分明演說佛性常住實相說無常佛
果為真實即無量義法華等第五時即涅槃大悲經
等今謂乍觀可爾理即不然提謂中明長生不起法
忍等不應獨在人天之教第二時十二秊前者五秊
說大般若七秊說般舟九秊說鴦掘十秊說如來藏
皆明佛性實相又第二時說十地經又大般若云鹿
苑無量人得無生忍等故知且依古義五時為定恐
厭文繁且略應止具如古德廣有破斥非此可論。

問舊義既然更有新義不。

答曰新經義者頓教大乘
但唯一時不從小起教被唯一若漸大之教乃有三
時如解深密經為勝義生菩薩依三性說三無性勝
義生白佛初於一時在痆斯仙人墮處鹿苑林中為
發趣聲聞乘者以四諦法轉正法輪有上有容未了
義故第二時中唯為發趣大乘者依一切法皆無自
性無生無滅本來寂靜自性涅槃以隱密相轉正法
輪斯處甚奇甚為希有亦是有上所容受猶未了義
亦諸諍論安足處所世尊于今第三時普為一切乘
者無容是真了義非諸諍論今謂彼經是第三時故
此菩薩不說後品後聞法得益具結大小二道不同
乃以阿含為第一時隱密說有不明有者有其何性
第二時中隱密不了而生諍論第三時中仍存諸乘
故云一切以有諸故驗未會三乘。

問深密既然如何判釋。

答曰第一時隱密說有未說
於空第二時者隱密說空謂般若等第三時者顯了
說有云依他圓成故也謂華嚴等亦顯了說空空所
執性今問般若之中有圓成不若其無者實相般若
如來種智色心乃至無上菩提一一皆云一切智智
清淨三智品中三智一心名為佛智又此解深密經
為是法華前耶後耶涅槃既明五時驗此既在法華
前道理未有深密後事又復不辨鹿苑巳前信知只
辨中間三昧又曰金光明經亦明三種法輪謂轉照
持轉謂四諦法輪為空照謂照有照空持謂非空非
有可任持故今謂何經無此有空等三又曰新醫舊
醫新醫即第三時也頓悟之機一果之證無三時教
若機漸成定有三時此經三周說一乘處多被聲聞
先說般若巳教其空破彼有病不愚於法既信解巳
今說第三時令其歸趣為顯第三真實之教故說此
經故與金光明解深密同第三時今謂三教三時其
義各別不可以二經同解深密金光明通立大乘有
等三諦何關漸三涅槃經二醫相對本譬邪正兩常
故與漸教永別涅槃幸有五味何不用之復順論文
何為固執論云依法者如經過去諸佛以無量無數
方便種種因緣念觀方便說法是法皆為一佛乘故
如是等譬喻者如依牛有乳酪生熟蘇乃至醍醐此
五味中醍醐第一為小乘如乳大乘如醍醐故以此
喻明大乘無上諸聲聞等亦同大乘無上聲聞同者
示諸佛如來法身之性同諸凡夫二乘法身平等論
與涅槃經合何事固違兩經復是終窮論解終窮之
經何事却引不了之教彼部若了何以通小通小若
了此經亦應却得小果若得小果何會之有。

問何名顯機。

答曰依涅槃經唯有一機然性有二種
一理性如勝鬘說如來藏二行性如楞伽說如來藏
前皆有之後或有無談有藏無說皆作佛今謂若唯
一機何以二三二三是機不應唯一唯言表獨一切
不開若諸教更開則唯言成誑徒立二藏二無二也
理必行在於當行必理在於昔豈有前皆具有令後
或有或無若弘教者談有藏無過在談者若言在佛
經無此言經無說有增謗之義理在於斯又曰依善
戒地持有二種性所謂有無彼經論云性種性者無
始法爾六處殊勝展轉相續此依行性無種性人雖
復發心勤行精進終不能得無上菩提但以人天而
成熟之即無性也被有此依行性非被於無今謂何
不云無性是決定聲聞而云是人天種性若爾則有
二種無性二乘之人尚判為無三途四趣道理非有
今問勤行之人幾時不得即知定屬無性之人況講
說者復不勤行則有無俱無是知不曉一切教中咸
具折伏攝受二義如毒天二鼓藥珠兩身是故論中
有眾生意樂意輙於一事中或呵或讚豈可聞五性
便謂人天二乘永無覩一性宗乃言一切皆有故大
論云說人天教者譬如王子從高墮下父王接以人
天繒綿令不至三途之地而成大損故說善戒且免
三途歎於滅想令脫果繫豈可聞有即生有見聞無
便謂永無處處生著引之難出。

問此經下文妙莊嚴王品八萬四千得法眼淨為是
何位。

答是被聲聞傍利益故今謂若爾何經不然諸
大乘經皆有二乘聞大獲小二子勸王聽法華經聞
經乃成令得小果此典何名唯為會三諸教之上其
言徒施唯一佛乘有言無實藥王十喻空歎芭蕉法
師三說全同泡沫又曰涅槃三種病人此經三艸二
木逆次配於三時教也今謂三時豎經一期病人艸
木橫判人法如何以橫而判於豎信用深密亦是胸
襟又曰般若云三乘定性及不定性此經大乘無復
定性今謂在般若中有定不定若入今經無復定性
若至此經猶尚不轉暫名為定發在界外故也般若
仍挫故有不同又曰楞伽五性三乘及以定性無性
無性即是闡提之人勝鬘四性亦復如是今謂此並
猶在不了抑揚教故不可引權以證實教。

問云何名為宗旨。

答曰教乃有三宗即有八言教三
者一多說有宗阿含等是二多說空宗即中百十二
門般若等是雖多說空亦不違有三非空有宗即華
嚴深密法華等是今謂淨名楞伽為屬何教若阿含
明有何故中含中說大空經其經最廣廣明二空二
乘證空為與阿含空所證同異所證若同空有乖諍
所證若異小教兩分乃至成論所明空理猶屬小攝
所言二多說空指中百等者論申於經何不兼指所
申之經而獨引能申之論縱引般若百論破邪般若
顯正復云等者為攝何經何惜更引三兩部類而單
引般若直云等耶又般若中有三智品品中純明三
種智慧一一切智是聲聞智二道種智是菩薩智三
一切種智是佛智聲聞智既屬於空而菩薩佛智不
可同小又般若中若以十八空為頭以對諸法稍似
明空若以六度四諦真如法界法性平等性離生等
為頭則一切皆有及非空有豈可唯空又十八空為
頭乃云更互清淨不必唯空又若云般若為二乘說
空是則般若諸經何殊二乘之典鹿苑二乘先以證
空更為說空增其小習何益增進耶又般若論中明
一切實等四句不同又云般若如火聚四邊不可取
不可取而取應四句取之何獨空耶若言非空非有
指華嚴深密法華等經淨名楞伽攝屬何教華嚴始
終只明四十二位住前先修十梵行空得入初住一
身無量身平等妙法身湛然應一切豈唯雙非入法
界品諸善知識善財於善知識所各得無量法門或
云如幻或云最勝光明或離欲際挊沙算法等一切
法門又云一一塵中一切剎一一剎中一切塵塵剎
剎塵亦復然身土土身亦皆爾何曾獨云一雙非耶
又阿含部內處處文中皆離斷常雙離豈非雙非文
耶又法華若與華嚴深密同一教者法相大小及記
大小亦應合同何故二乘於華嚴迷大於法華會小
於深密中大小並陳若異法同教一切諸異只應皆
同何須立異而異於同雖辨三時又不成別一一時
中同不成同如是不成其過無量。

問何名宗八。

答曰一我法俱有宗即犢子部二有法
無我宗即薩婆多等三法無去來即大眾部四現通
假實即說假部五俗妄真實即現出世部六諸法但
名即一說部七勝義皆空即般若部等八應理圓實
即法華等成實當第四今經一乘宗今謂般若之外
皆一乘宗此記聲聞餘處皆爾般若之中有廣乘品
一切諸法皆摩訶衍豈非大乘大寧非一則一切大
乘無非一乘大經云一切眾生悉一乘故又宗猶尊
也尊者主也宗既一教之主寧可主一教多云何教
三宗乃八耶若言教八宗唯一者六前在小小乘但
是宗計之宗則非宗尊之宗也若六可為六亦應為
十八何伹六耶若小乘部別則分為六宗般若等經
宗應隨部何以合華嚴等共為第三。

問亦曾聞說諸品得名各各不同其相如何。

答曰唯
蓮華一名諸釋同異自下諸品所釋得名悉皆不殊
什公云蓮華者奔荼利迦新經論中說青黃赤白梵
云殟鉢羅俱某頭鉢特摩奔荼利如次以對四色不
同今是白華準下文云放白毫光有大白牛故也今
問對白甚善許車之時何故不云羊車鹿車大白牛
車何惜白字而略白著之耶又曰理教行果為蓮華
下文具有理等四相今問何故有時即云無量義中
伹說理教法華中惟明行果一家之說自語相違何
故復云三周明境境只是理壽量明果果非教行若
總一經通明此四是故題中具此四者今問三周正
當迹經大旨何以但境流通中應當品品皆具四法
何以增減多少不同又曰法即是妙是蓮之華即是
持業依主二釋亦可大法之妙是依主釋亦可妙法
如蓮華持業釋亦可妙法蓮華經是持業釋若俱是
理亦持業釋若妙法是理經即是教即依主釋今謂
前何故云教理行果今離持業依主多釋乃棄行果
但取教理故知妙法二字教則俱教理則俱理餘二
亦然故知蓮華但譬四法耳等是帖於六釋何以不
華含蓮為有財釋華繞於蓮為隣近釋華因非實為
相違釋四色相望為帶數釋六釋皆悉全具四法。

問下諸品名得名如何。

答曰二十八品以為四例一
義有十五二義有十三義有一四不定有二初十五
者又為四從法為名有四謂方信持陀從譬有三謂
譬藥化從人有四謂法提常妙從事有四謂序授踊
屬二義十中又為三從人法有八謂學無學記如來
壽量法師功德如來神力藥王本事觀音普門嚴王
本事普賢勸發能所伹一分別功德因果但一隨喜
功德三義有一五百弟子授記四不定有二安樂行
見寶塔今謂屬對甚佳終成不見法華之文異諸經
處又曰隨朝岌法師譯藥艸品後添半品正妙二經
及論俱無今謂此大不曉應是聞正經名未曾親讀
正本具有如何云無言句少殊義理不別若爾引用
正經未可依據又曰有彰品次弟子欲聞乎今謂下
文釋經品品皆立三門解釋本意即是品之次第何
煩預談空費光景又曰更有明品廢立亦欲聞耶今
謂至下廢處但知廢之何須此述。

問曰略知文前正釋如何。

答曰不取古人今為三段
以序為序次八品為正餘為流通今謂述而不作信
而好古又有明稽古者可憑何以依嘉祥而隱其名
分章段而越其則嘉祥是天台弟子用義仍未深奧
稟其法者乃天台之孫如何不順祖考之令又曰隨
朝有遵法師以方便下二十七品俱為正說凡有益
處皆名正經今謂有益為正一往似通具如諸品之
末縱無聞品益人亦有行之獲利雖然終失佛自被
機而為正經告令宣弘而為轉利又失滅後正像之
益不順佛所付囑之言不順菩薩發誓之意又曰說
一乘處以為正經非一乘處非為正宗此則不如遵
師益處為正如陀羅尼及以勸發不說一乘而亦獲
益今謂初聞遵釋欲嫌奢慢及聞八品之外不明一
乘却不及以遵師通勢若等是唯八品為說一乘則
餘者皆無何獨此二勸發之中總攬一部以為四法
撮要授柄而云非經一何謬耶陀羅尼聞護經力大
乃至有能護持其名福不可量故總信一乘功深利
廣是故獲益若總聞非一護總無功總聞總護若非
別聞別記何益此二既爾餘例可知。

問更有餘意只如向耶。

答曰亦可方便至持品明一
乘境安樂踊出明一乘行壽量下五明一乘果何者
三周說境令知權實勸應捨權而取於實聲聞聞此
遂便得記說行令知因之是非勸令學是除非由斯
踊出說果令知身之真化證之果因勸識於化求證
於真漸獲因果二位勝德菩薩知此遂便道證具顯
因果所成勝德須徵因果權實真化今問若八品為
正正唯說境何以進趣令至持品若言安樂是行若
從所行行即屬法若從能行行即有人若無人者何
以經言菩薩摩訶薩於後惡世云何能說是經若言
無境何以文云觀一切法空如實相若言無果成外
道因戒取所攝經何故云能令眾生至一切智地乃
至夢中行詣道場若說果非果現證是果壽量說往
餘品說當當果若非往果寧是從顛倒生故說說豈
非教壽量下五判屬果者壽量可爾餘四如何分別
功德報思供養及以授記記果在當何名為果若當
果為果義同向說何獨此五隨喜下四準此可知若
言相從生者即名為果一切皆從方便品生遠從鹿
苑最初成道故亦不定。

問曰願聞經文釋文疑妨。

答曰序準論文有七成就
七義具足餘經所無今問餘經所無華嚴深密何以
無耶若言無者何以同時若有者與向為妨若言華
嚴深密之外名餘與前不同為妨。

問曰如是二字何義理耶。

答曰初明說由如阿難所
問五事今謂此乃緣起事相一意耳又曰若約所以
如肇公云信則所言之理順順則師資之道成今謂
但是師弟有付受之意耳又曰應以十義釋此信字
一信極果之初因二信證諦之歸漸三信通妙真之
證淨四信荷至德之嘉威五信聖七財之元胎六信
善本因之俶路七信啟機門之勝手八湛心水之清
珠九信達名道之良資十信頴衷誠之隹傅今謂文
才甚妙義理寬疎準此流例其類葢廣本迹未顯權
實不彰又曰若依地論復有四釋一依譬喻如說富
貴定無有異二依教誨如云當如是讀誦三依問答
答言如是四依許可如云我當為汝如是思作今謂
若消他經可依此四若釋今經未知譬喻譬喻何等
乃至許可許可何等寧知此經與諸教異若如是等
不殊諸教是則一部誰辨不同所無之言便為徒設
又曰真諦云結集昇座眾有三疑今謂三俱除疑餘
理未顯又曰寶法師云此經離五謗謂一有二無三
亦有無四非有無五非非有非非無今謂此乃無小
乘經之所離何假今經又曰光宅云如是者一部也
今雖𨷂餘文大理斯在又曰梁武云如斯之義是佛
說也今謂猶劣光宅光宅指一部則不失當部武帝
云佛說則太成通漫又曰三藏云一就佛三世同然
二就法古今不異三就僧阿難傳聞不異故也今謂
此通一代未顯法華何廢通消事須辨別唯通無別
則失當部之旨歸唯別無通乃遺佛化之大體故知
向來一十五釋咸末甄衡將法華之別文寄通如是
之下故末可也他釋如是還有二三紙皆咸未詳。

問曰我聞如何。

答傳法菩薩自指巳身今謂雖即明
指自身須判所聞法體又曰非謂我者定屬一人謂
諸陰界假者是也今謂一人何妨假我假我還指一
人者必在人假辨非實又曰大論三我(云云)。

問何不稱名而但云我。

答有三義故一不乖俗二自
在等今謂用世流布未為自在世人未必共有自在
如集法傳三阿難三者親義世人共言我聞親也若
言阿難或非親聞今謂我還非親世共用故況我非
阿難未堪承信又曰我總耳別今謂總別實爾而闕
辨所聞教別又曰大乘云根識心所對境和合方聞
然根有五義勝於識等故根名聞若但聞聲可唯耳
識既緣名義便在意中故瑜伽云聞謂比量耳者親
聞於聲與意為門意方聞故以二為門熏習在總因
聞所成總名為聞廢別耳意總名我聞此界以聲而
為佛事聲為所依名等有故菩提要因聞熏成故由
斯經中不說見覺今謂此釋勝於獨指行蘊則失和
合熏習成聞但不辨法華而為所聞未成準的。

又曰
佛本願力如來識上文義相生此文義相是利他善
根所起名為佛說聞者識上雖不親得然似彼相分
明顯現故名我聞今問如來聞者二識何別若別不
應二俱名識不應三無差別若同不分凡聖之位若
名同體別何不從智若如來識還從利他善根因緣
而生聞者亦從熏習因起俱從因緣並無常耶何以
故利他善根非本有故還成似現無異聞者若佛本
有生亦本有生若由佛所熏佛亦由生所習經云一
切眾生即涅槃故涅槃初分佛亦無常又問佛識為
遍為不遍耶不遍同凡若其遍者遍凡識耶若遍凡
識者與凡相似同處現耶異處現耶(云云)若云末尼
天鼓無思而作此釋當理須辨作相而有五時同異
之相以前釋而無破立者良由不知教法共別故也。

問一時云何。

答有二義故一說聽事訖二說聽相會
今謂說聽始終而為一時相會在初事訖在後但云
始終即攝初後然淨名經中前中後以為一時涅槃
晨朝至於中夜以為一時此經八季而為一時餘經
例說可以意得然須明此始終等時及辨化儀并辨
法體是故須云感應道交此經唯為一大事故而論
一時又曰五陰和合念念生滅假立於時今謂此時
不對於法但是柯邏羅等時何關此經又曰準唯識
論說聽二徒心識變作今謂生佛二變如釋我聞又
曰不定其時或長或短今謂應對諸經方云長短直
云不定此亦不然又於一經如五十小劫謂如食頃
此約一經之內不定則不得判經初一時。

問佛義如何。

答自覺覺他覺滿等廣如諸教不出自
覺覺他及以覺滿自覺只是二智斷於二障盡耳今
謂諸經明此三覺不同若俱舍婆沙等及諸部阿含
皆悉明於三十四心自他及滿大品三乘共行十地
至第十地菩提樹下一念相應斷餘殘習自覺覺滿
亦以此覺而以覺他次諸經論或云華王界或云色
究竟受佛職位破無明盡成大菩提名自覺滿亦以
此覺而覺於他若華嚴中及以此經壽量本論判三
身菩提一時具滿此是經論正文而人多不探討同
異如前四義各有其因各自成果不知何以然耶若
云二智斷障為更許別途為唯許此耶若不許別途
大品三智四智所斷各各不同又曰問三身之中何
身攝耶答準處準機若應聲聞即應化身準文準理
教諸菩薩即合報身如此土眾見異見燒即是應身
若見不燒即報身也推功有本即法身也今謂聲聞
何以無文理菩薩何以去處機如靈山處一處即多
處以所被一機具多機昔聞聲聞之教理至此乃成
法華之四法小菩薩之機處成圓常之三德又曰劬
師羅長者覩三尺而發心五百婆羅門見灰身而起
信無邊身菩薩窮上界而有餘住小聖之凡夫覩丈
六而無盡今謂上界之餘未名真體此經所覩令見
何身不判此文徒談境異。

問住王舍城者其義若何。

答古人因此解梵天聖佛
等住住名雖同義意全別語䆳義幽之處曾不屬心
名同理別之文虗張援據今謂不尋異論失在於茲
此是龍樹菩薩釋大品佛住之文龍樹意以四住相
望不差於佛見古人引便謂古釋望風斥聖其過不
輕乍觀文筆之幽䆳未若鈴場之下流名同理別之
文請思向釋如是等義亦復如是又曰茅城古先君
王所都多出吉祥茅艸崇山四周以為外墎西通狹
徑北闡山門東西長南北狹周一百五十里子城周
三十餘里北門有窣覩波是調達放象害如來處次
此東北有塔是身子見馬勝得初果處廣在西域記
頻婆娑羅王所都編戶之家頻遭火灾居民怨嗟王
曰以我無德民庶遭患修何德業可以攘之羣臣曰
大王德化黎庶不謹請制嚴刑以懲後犯若有犯者
遷之寒林王遂其言乃先後宮失火王曰我其遷矣
命太子攝國事自遷寒林吠舍黎王聞住於野集軍
來伐邊候奏聞王自建城故稱王舍城後以此施婆
羅門今純婆羅門居之置千王於其地謬矣今謂若
撿大藏及諸記傳皆無方可彰言又曰城乃摩羯國
之中人王所都表一乘乃三乘之中法王所住之境
城出餘城故經勝餘經今謂此亦與前判教為妨一
乘三乘之後何曾在中中山最高表過二乘意亦如
是又曰城無物而不出表無嘉德而不具難亦如是
若但過二乘不出三祇但為婆沙俱舍所攝又曰處
有三謂淨穢空說但二謂靈山及空空處訖至經末
今謂與諸同異亦未能論又云標創會故云靈山今
謂亦與諸文為妨未論。

又曰地論云列菩薩眾者輔
翼圓滿天龍眾者眷屬圓滿今謂若釋圓滿實如論
文但所說圓滿未及此經若同此經他種何不授二
乘記。

問眾之來意其意有幾。

答曰來意有五一證信二顯
德三啟請四當機五引攝今謂曾聞古德立四種眾
大德欲假竊彼義改彼名仍𨷂結緣證信顯德兼於
影響啟請義當發起當機名同引攝亦在發起眾中
若依古大無復欺誑所用嘉祥何惜少許言及疏主。

問此眾之中為幾權實。

答依佛地論一約處化佛穢
土聲聞為實菩薩為權報佛淨土菩薩為實聲聞為
權今此化報雙有隨應兩權二實初列靈山化佛菩
薩為權後列壽量報身淨土聲聞等眾一切俱權況
多寶分身悉為化現今謂不應壽量巳前萬二千人
一切俱實滿慈為是萬二千外為是內耶為在會內
為非會耶若在會在數復應問言後方權耶初即權
耶何故爾前內祕於大外現小耶身子既為法說之
首豈定實耶四大聲聞一切實耶菩薩八萬為盡權
耶是八萬人至壽量耶若至後品變為實耶至後品
時無聲聞名那云權耶兩權二實為二俱有耶依向
所問何相違耶至壽量時論具三身法身為復攝何
眾耶論云報身即引經云無量無邊豈指今耶論云
化身即指經文伽耶所成即報身耶壽量之中聲聞
菩薩見法報耶諸菩薩等見多寶時變為權耶諸聲
聞等皆成實耶故不可依何須待問。

問束一切眾為成幾類。

答眾有十五僧二高名無名
尼二尊重內屬次聖德難思眾帝釋眾三光四王眾
自在眾色眾龍緊乾脩迦人後眾有六謂多寶分身
龍宮地涌妙音普賢今謂僧中立無名眾何不為高
名隱德眾若云無名亦似無德尼中可爾但舊亦立
內屬故若云尊重似非內屬菩薩不應單云聖德難
思僧尼二眾皆有大權隱在小中聖而叵測直云聲
聞菩薩從迹於理何爽而云聖德使濫餘聖況帝釋
至人無不有權而引於實若一槩從迹不應獨著難
思之言以隱餘眾却難思故後六直列理合如然。

問若望他經為同異耶。

答六門分別一約三乘則無
獨覺仁王則有下文亦云求三乘者二約三界無無
色界照不及故仁王則有三約五趣則無地獄獄苦
逼故陀羅尼則有本為息苦威力所致此經進善無
暇故不來四約四眾無二俗下威儀中則有五約八
部無夜叉摩睺下文具有六約二王無輪王下文具
有今謂將初列文以對眾何故不辨有無所以緣覺
之人濫佛滅後故列眾則無下文有者唯聞十二因
緣故若直云有無莫知所以或是集經者略不列之
無色不來言照不及既非如來悲智短闕應求不照
不來所以及對仁王有無之由曾聞古釋甚有所以
何不思之地獄不來乃以進善息苦釋之非無此理
法華終窮乃是進善息惡之極復言威力者陀羅尼
力本佛所置佛豈別假陀羅尼耶必若別假何不經
經說陀羅尼合其來耶若有來不來應有所以準望
古德約乘戒等豈不然耶俗二眾者何待威儀中耶
闍王所將即其相也八部二王或是略無或別有意
既別序具有必是略耳。

問一切諸經列眾先後必如此耶。

答曰準華嚴經羅
摩伽經炬樓王經和休經大五濁經竝先列菩薩次
列聲聞論大小故今謂或可爾未必全然。

問歎羅漢德願聞其理。

答大義有六謂數位離德名
識今謂理即如是何無表彰及辨同異可一切皆亦
大耶。

問諸漏乃至心得自在其義何耶。

答曰準大般若及
舊論中有十六句今依彼經以對論文今謂此甚疎
遺論中諸句但是釋於經中五句何得取於大般若
中十六句文苦和會耶雨大法雨等八句亦然若依
般若消十六句可幾紙數答近六七紙今謂繫而不
要請不須說。

問此中所列二十一人從何次第。

答或出家次第如
報恩經初度五人次度耶舍門人五十次度優樓頻
螺門人五百次度伽耶門人三百次度那提門人二
百次度鶖子門人一百次度目連門人一百合舉大
數成一千二百五十十二遊經佛成道後二秊度五
人三秊度迦葉兄弟三人五秊度目連今謂此是部
別見異何足會耶況報恩但言次第度十二由則言
其秊數巳下次第未必全依出家前後。

問優樓等三名有何義。

答曰優樓頻螺此云木瓜胸
前癭起狀如木瓜又云池中有龍名木瓜也伽耶者
象頭山亦云城城近伽耶名伽耶城那提河名因果
經說三人皆在河邊修道。

問餘名如何。

答舍利弗此云鶖即百舌鳥亦云春鸎
自古共云鶖鵠鳥詩云在梁似鶴小鳥也目連此云
大採菽氏上古有仙採豆為食迦旃延大般若云迦
多演那此云大剪剃婆羅門姓上古有仙多年頭髮
長無人剪仙有子兄弟二人俱來覲父小者為諸仙
剃頭因此為稱孫陀羅難陀身長一丈五尺二寸也
佛到城二日度尼中摩訶波闍佛有三母此為最小
大母生佛七日命終耶輸陀羅此云持譽天人讚詠
故也相傳云乾達婆女彼生男為樂神生女為玉女
若玉女不應有子今謂釋名雖爾應問此中歎聲聞
及諸名與維摩思益般若等經為同為異若其同者
自初得道遍歷諸會具聞大小德亦增進豈一向如
初若一向如初豈諸利智聲聞之人被諸菩薩彈訶
為如來加說來至法華大機將動宛然如舊博地凡
夫一席經耳尚有所得如何大聖始終無緣若其異
者德隨解轉轉相何似請釋其途。

問菩薩眾者其義如何。

答曰此諸菩薩有二門一者
自行大智為首二者化他大悲為首今謂菩薩悲智
誰不知之但大小乘殊偏圓各別四階成道三乘共
地瓔珞諸伏華嚴普賢文殊善財及入法界諸知識
等為一槩耶有階降耶大論大集大智有三謂一切
智道種智一切種智慈悲有三謂眾生緣法緣無緣
既無分別實暗所聞。

問此諸菩薩是何地位。

答曰皆八地巳上為簡小故
名摩訶薩今謂若簡小乘初心即異簡小菩薩未審
菩薩從何以分大小別耶若從諸教如四階成道三
祗滿百劫種相之初亦未逮於瓔珞初信更有諸別
且此未論若也從位十地望於等覺尚小何須八地
方受大名。

問諸菩薩德諸句如何。

答曰初不退轉者不退有四
一信不退謂十信第六名不退心故次位不退即十
住位第七名不退住三證不退即初地得無退失故
四行不退即八地巳上有為無為皆能修故今謂若
釋不退信位之名即指第六第七方有不退名證行
二位無不退名何名不退若從義立何須指處若指
處者六七巳前為退不退若不退者十俱不退何須
分限證行二種何以證前而行居後信住俱有不退
之名向行何事獨無不退若證未極更須修行豈證
真如行有退耶未審退相其相如何不知行退至何
處止初地巳上亦名為位證位巳上行位若退安知
信及以位二種不退又曰樂說辯才者四辯七辯七
辯者一建辯以無謇故二迅辯如懸河故三應辯不
差機故四不謬辯契當理故五無所斷辯如連珠故
六義味辯多義理故七最上辯如雷震故今謂應辨
所說寬狹不同判諸菩薩所演各別信知三祇共位
不關普賢文殊。

問諸菩薩等因緣德業名義如何。

答曰文殊在北方
常喜世界作佛名歡喜藏摩尼寶積佛聞名能滅四
重又曰過去作佛名龍種上尊王又曰肇云此諸菩
薩皆無生忍無生忍者無處不生今謂肇意豎通少
分可依。

問說大乘經至佛所護念其義如何。

答曰論云欲說
法時成就今謂論云如來欲說法時至成就為諸菩
薩說大乘經名無量義乃至法門故既云欲說即指
法華名為正說說無量義猶名為欲。

問何以先說無量義。

答曰有三義一者依人先為菩
薩說無量義次為聲聞說一乘二者依利先以一乘
利他教理化根熟菩薩次以一乘自利行果方化退
大聲聞三者依法先談無量義法體次說法華法用
今謂三義各有大妨若為菩薩說無量義不知無量
義為是何乘若言先為菩薩何故彼經列眾具列聲
聞及菩薩眾其數乃與此經無別故十功德品廣說
不可思議十種大功德力巳一切菩薩得無量義三
昧或得百千陀羅尼門或得菩薩諸地諸忍或得支
佛羅漢四果又說法品三萬二千菩薩得無量義三
昧三萬四千菩薩得無量陀羅尼門四眾八部王及
仕女百千眾俱聞佛所說或得燸法乃至世第一法
須陀洹乃至羅漢支佛及無生忍諸陀羅尼此等豈
非益聲聞耶菩薩舉數聲聞云諸驗知諸言表多安
得云獨為菩薩耶若言此經為聲聞者菩薩聞是法
等分別功德菩薩得益又下諸品聞品得益過於彼
經二依利者自他之言不應別對若在能化俱有自
他二德具足若在所化先須自利聲聞得記發誓弘
經若得記巳還令自利而此行果何殊小宗況復一
乘須具自他豈可分之以為兩段況復教理唯被菩
薩行果唯為聲聞只為聲聞昔迷大教而失大理而
今還以迷教理之行果與彼聲聞何不只依法華之
前具四法之小教況與釋名四法相背又若無量義
巳說一乘何須更說此法華耶言體用者今謂二俱
一乘並有體用用即利物物益須體豈有以無用之
體化彼菩薩闕體之用教此聲聞無用有體之一乘
有情咸具無體有用之一乘外道神通當知彼化三
乘名之為用此經實相妙體灼然是則彼經從體開
用之一乘故三乘稟益此經是収用入體之一乘故
令三歸一故無量義云無量義者從一法生此經云
種種因緣皆成種智況復體是法本無益於人何得
三番分張異釋。

問大是何義。

答十二門論六種釋大一出二乘二佛
果最大此乘能至三佛所乘四能滅大苦而與大樂
五觀音等大人所乘六盡諸法源底今謂過二乘獨
在佛息大苦盡法底諸經共有然須簡出豈無量義
耶又曰攝大乘對法有七大一境大緣百千教法故
二行大具二利故三智大了二無我故四進大三僧
祇故五方便大具悲智離二邊過故六證得大成就
十力無畏故七業大窮生死邊際建佛事故今謂須
簡意亦同前又曰勝鬘一乘一乘即大乘大乘即佛
性佛性即涅槃今謂勝鬘是權一乘今經是實一乘
何得以權來釋於實權實既殊涅槃豈等(云云)。

問諸經如淨名等並有異名此無量義有異名乎。

答
曰論中具列一十七名初名無量義乃至第十六名
妙法蓮華第十七名最上法門今問對前三異則名
異義異本不相關若其相關名異義同此經亦應名
無量義耶如其亦得名無量義乃是此經與彼同體
同法同人異名而巳若異名而巳巳聞無量義竟何
須三請更說法華若也不同與論妨不況論但云是
法華異名不云無量義也又曰無量義云無量義者
從一法生其一法者即是無相如是無相無相不相
無相不相名為實相菩薩安住如是實相發大悲心
故知如是安住能開實相發菩提心則與今經能會
之實其相永別又曰無量義云善男子菩薩若能修
一法門無量義者必得疾成無上菩提善男子如一
種子生百百生千千生萬萬中一一復生百千萬數
乃至無量此經亦爾從一法生乃至無量故名無量
義彼釋曰此經不唯取所出教理無量義體即真智
境體今謂彼經正明從一出多為宗何以棄所出之
無量取能出之正體體雖極要經意不然若然者從
一出多何異此經會多歸一同異屬目而無解分辨
異則以三義取體爾乃同為一類此事可見何以固
違。

問既知無量義名同異若是餘名不能盡理追逐第
十六名名法華者前雖略釋因茲更問其義何耶。

答
曰一出水義以所詮理名華二華開義以能詮教名
華今問經詮因果及以權實以故蓮華譬彼二雙何
以但語教理棄蓮存華開與出水華實無缺安得二
時輒分能所況復與前四法義違然亦與向行果文
背。

又曰無量義者又有三義故一名無量義體用勝
故二教菩薩法化根熟故三佛所護念依佛有故今
問何故前對法華但有體而無用今獨釋無量義乃
云體用勝故又勝何經名之為勝若勝小乘未足為
勝若勝大乘法華亦在大乘之根若當體名勝小乘
亦然何獨此耶。

問曰曾聞他問法華亦與無量義同名何故此三昧
起方說此經。

答有五解一者蓮華二時得名彼如未
出水時性能出故故未化二乘令趣一乘此經如出
水正化二乘二彼正化菩薩傍化二乘此正化二乘
傍化菩薩故彼正名無量義傍名法華此正名法華
傍名無量義時異體同然將教理以對行果三彼據
智體名無量義此約智用名為法華會二歸一故四
彼以理教名無量義菩薩巳修一乘因趣一乘果故
不為說行果一乘名蓮華由但不知應病與藥之教
理但說教理名為蓮華此聲聞未能應病與藥故不
為說教理蓮華但說行果蓮華令趣入故故下經云
乘此寶乘直至道場因行蓮華也唯以佛之知見示
悟眾生果蓮華也論云開者無上義示者同義悟者
不知義入者令至不退轉地義釋曰前三是果後一
是因五者彼以教理二種無量義此經對彼二乘教
理行果並名蓮華前之三義彼此體同後之二義此
寬彼狹又曰實理經文上下亦通教理行果今謂五
義釋異自覺不當乃伏云理實上下具於四法當知
上來二二異釋其義自壞何須更難且如第一義立
彼如未出水時若以聲聞未迴心時名未出水則爾
前諸教一切皆然何獨無量義耶二傍正者彼經亦
應少許聲聞於彼得記若全無者何名為傍只應有
無相對何名傍正相對若言此經正化二乘即應聲
聞得益多於菩薩何以菩薩得益倍於餘經若言彼
經正化菩薩菩薩得益應多於此如何少耶若云但
是名傍正者論中直列一十七名名既並施傍正何
在正即俱正傍亦並傍三體用者巳如前難四教理
等其義巳壞伹開示等四準論文中不云因果然論
釋開只云如來能證令眾生知次釋示云法身平等
示眾生知釋悟中云唯佛一乘令眾生悟並無果名
準不退地其地却成直至道場道場是果何名為因
其第五義亦隨前破言菩薩不知應病與藥之教理
何異聲聞只緣聲聞之人未知正應授與故知聲聞
自行義強唯稀化物菩薩化他久著唯應進行至果
若果不須至分別功德何須進位諸義既廢何論寬
狹。

問從佛說此經巳至不動者其義如何。

答曰表智處
得理方可說法今謂此為入於何等三昧得何等理
若入無量義三昧還得無量義理只應正為菩薩而
說教理若入法華三昧經文但云入於無量義處三
昧況復得理應記二乘又曰若不入者則有分別動
搖說不自在今入三昧身心不動離於分別動搖於
法自在又離一切障謂入三昧離諸定障若無定者
於障及說不自在故今問何以將婆沙之義用釋法
華三身吾今此身即是法身不謀而應無運而作佛
不入定何障何縛而不自在但為示化儀現入定相
亦令見者得四悉益得種等益得顯密益。

問曾有人問佛常在定何須云入。

答曰有十義故一
者隨緣動靜利物故二者為放光若不入定則非佛
瑞三凡欲說法須先審機四顯法殊妙今謂此四既
然餘六請止與前釋佛氣類欲同若言隨緣動靜如
須菩提亦不違物情若言放光不入則非佛瑞如般
若中支節放光及涅槃中面門放光乃至諸經凡有
放光豈必入定若言審機與婆沙中日夜三時審機
何別若顯法妙華嚴般若及以大集涅槃直爾說之
豈不妙耶故知此四並附小乘非法華意。

問天雨四華其義如何。

答曰華名柔軟表見者離於
剛強麤鑛三業今謂華表顯實之徵預呈開權之兆
但除麤鑛三業欲定亦可治之。

問華既如是四者表何。

答曰表度四生興四念住修
四生勤獲四神足行四法迹證四諦截四流斷四繫
去四軛得四妙智悟四涅槃證四德今謂華本表因
不應指果若也指果天應雨實況但以多四連煩為
對不知四內大小相違應知四生唯在界內若度界
內興何四住證何四諦乃至流軛羅漢巳袪故未是
得四智等人等是煩列何不更列四大方海等耶。

問云何此界地動地界不動放光則及他土。

答曰光
明寬狹或唯此界如阿含經下生入胎乃至轉法輪
等皆有六動十八動等又勝思梵天經七因緣故動
一怖魔二攝散三調放逸四念法相五令觀說處六
令熟者脫七令隨順正義今謂大小乘經雖皆地動
當其部會必不徒然大小不同各有所以況須云廣
狹所以故知後代弘教應求旨實若法華中只同小
教大小法相亦應無殊信知古釋可依近代未為準
的。

問放光瑞其義云何。

答曰前雨華動地未是殊絕之
能是故今更放神光希奇今謂若華地非殊應表餘
教若也與光共表今經如何其瑞有絕不絕又曰放
光七義一令信佛最勝二破癡暗三引出世四表內
發智光五息眾苦六召眾至七令猒色境今謂此全
不是法華經瑞四含何曾不云佛勝所破之暗暗體
如何若欲界癡外道初禪巳能斷之外道尚除下八
地癡小乘出宅巳名出世證得初果乃至三十四心
亦名智發三界之惑小智先無此中放光非為召眾
不淨觀者色境巳傾若表他經必無是過儻在般若
猶召勝機大集華嚴還招物議。

問其光何故偏照東方但萬八千。

答曰西方以東為
上表法華唯被佛性大乘不被餘性今謂自釋別序
巳來至此言涉今典若然唯被佛性佛性無偏定聲
聞人天流轉此中豈無佛性者耶又曰萬表涅槃寶
渚萬德八千表菩提白牛八正今謂萬德可爾千數
如何但以八表八而復不云一乘八正無簡小乘義
尚通途未足以為法華之表又曰振地唯在此界偏
驚有緣放光照萬八千顯明權實今問若唯此界不
涉他方何故妙音往來十方地踊普賢神力此等亦
何。

問六趣名相於此要耶。

答曰光中既見理須消釋此
應六門分別一者釋名趣謂所趣假者起業所歸趣
處地持云所受自然俱舍云光潔自在名天涅槃云
多思雜心云意靜名人雜心云從他求又云飢虗多
畏名餓鬼俱舍云傍行傍生名畜畜養之義人之資
具故也捺落迦此云苦器其處不定非唯地下阿素
落云非天此之翻名一切大同無顯今教二出體者
皆以第八異熟識而為趣體無覆無記性攝故唯識
云此第八識是界趣生施設本故是為趣生之體無
勞別執實有命根今謂凡諸釋義須分大小若小乘
經未明第八欲釋趣體亦第八耶若小乘能造如正
法念六道皆由心之所造即第六識若言所造能趣
所趣不越命根若從大乘第八為定大乘須分徧圓
不同若從圓教從無住本世間常住常住世間水波
波水終無別號三開合者總一生死二謂善惡分段
變易今謂若約小乘無變易名法華依大則有變易
復應消釋六趣之中幾聞不聞開不開等今經只云
受報好醜復何得以變易加之若言變易在六趣中
則須分分段六趣變易六趣實六權六本六迹六若
大乘中通云生死方可二種相對論之又若變易在
六趣中釋六趣時即云變易者諸佛常體遍一切處
若釋六趣亦可為三一分段二變易三佛身。

又曰三
即三界四即四生及以四有生有本有死有中有今
謂夫離合者開一為多合多為一餘數亦然故生死
與六六一相對此則可爾若對四生四有未必全然
四生與趣相攝不同生能攝趣趣不攝生況人傍生
全攝四生獄天中有寬狹永乖生等四有一一攝六
以四對六開合不成又曰方便因緣有後無後今謂
攝大乘所立四種寬狹永別雖俱名生死高下不同
六趣但合在於分段四俱不攝若順變易在六趣中
進退有妨巳如向問又曰或五除素落今謂若以此
五開合亦殊應知變易隔在五外何名開合方便等
四都不相關又曰或七五趣并業及以中有今謂以
業中陰而對五者乃成三重列於六趣等是重列何
以四中伹加於中除生本死若有去取不成開合又
曰或九謂九有情居今謂但對六趣此則可爾由前
復對變易生死及以四有故亦不成二十五有不成
亦爾又曰餘三門在第二經中亦如後破。

問見諸菩薩及種種修行等義何耶。

答曰不出三寶
僧開三乘今問種種之言多耶一耶頓耶漸耶大耶
小耶既云光之所照本顯權實俱同種種之言權耶
實耶與此經會同耶別耶若同何以三乘未會若異
何能顯經若實不應種種若權與此永乖大小漸頓
準例可知。

問涅槃何義。

答曰六門解釋今謂施教之來意在修
行何棄行而全略至涅槃而廣張涅槃為行之所期
應對行以分判初出體中具列四種謂自性清淨有
餘無餘及以無住處今問華臺始滿初成正覺有餘
無餘其相何似又曰二釋名者出所知障名為法身
勝鬘云在纏名藏出纏名法身今謂引勝鬘此說甚
有典據然應須辨與涅槃等諸大乘經同耶異耶藏
名含藏在纏之時全藏為纏如何復云能藏若云含
法則藏是能含法是所含此之能所與惑別耶與惑
同耶又復含者為唯含染亦含淨耶為唯含因亦含
果耶為唯含凡亦含聖耶若一法不含不名一切若
俱含者巨有所妨不含法身不名為藏涅槃經云祕
密之藏三德具足若勝纏藏三德不具非如來藏是
眾生藏又問佛性與法身同耶異耶所言佛者從何
立名果耶因耶若從因者因無佛名若從果者凡即
是佛何名為性故知勝鬘是未了之說是以因藏對
惑言之又曰三乘俱坐解脫牀亦非大涅槃今問三
乘俱坐既俱非大驗知菩薩有大非大若也非大理
須法華更會何得輒云會唯二有若非大不會現違
經文菩薩聞巳疑除善行若依此義自語相違又曰
由擇滅故體如伊字今謂圓經無擇滅稱何得以三
十四心之擇滅用釋五十二位之涅槃。

問文殊師利何故獨名法王子耶。

答曰未紹法王之
位獨得王子之名今謂餘者不稱王子一切皆應上
慢龍種尊王古佛不合更稱王子逸多現居儲君何
無王子之號方等列眾十一菩薩皆名王子應當皆
悉位居等覺方受王子之名但知諸經或略或存如
淨名經歎菩薩云近無等等佛自在慧皆等覺也故
所列菩薩亦略王子又曰文殊菩薩是第四依巳供
八恒并前三依供二十六恒今謂四依供五至八如
人步涉所至近遠劣者始行五百次者六百次七次
八豈令次者行於十一次行十八後者行於二十六
耶故知只是一一加之名六七八如聲聞人出化城
時豈歸凡地行初由旬只於三百即前進也此見小
乘修熏禪者有五階差五各三品以後後人三三增
之便謂四依供佛亦爾若其五人各行三百道理最
後一千五百故知此中不須別釋。

問曰何故以恒河而為喻耶。

答曰有五義故一由沙
多二世人計為福水入中滅罪沒死生天三劫劫名
存四佛多近住五眾人共悉乃取池口初出方四十
里沙為喻今謂夫兼俗之言事須去取若全用者五
義之中豈緣第二沒者生天佛取為喻故應須簡第
二存四為信之首。

問七寶名體其事如何。

答曰一金說文云五色黃者
為長久埋之不生百練不輕二銀亦曰白金三珊瑚
佛地論赤色石脂樹形四真珠即赤珠佛地論赤蟲
所出或珠體赤五末尼如意神珠無瑠璃故開二珠
六車璖青白間色七馬腦此言杵藏或胎取堅實今
謂經意釋施以辨度相用辨今經判五時別直釋名
體有何不可然文正意事在辨異以顯於同若不顯
同何繁說耶。

問車等如何。

答曰車者夏后代奚仲造之古音居行
居人也今曰車車者舍也行如舍故乘者駕也周禮
云載也輦輓車也人前引之古卿大夫皆亦乘之自
漢巳後天子乘之故今天子皇后所乘者曰輦輿者
說文云車輿也又云無輪車也作轝非體欄鉤欄也
門遮也楯檻也縱曰楯橫曰欄華葢者酉方暑月持
之遮熟釋名雖爾須會此經意亦如前又曰唯識云
具足攝受方成度相頌曰安住與依止意樂及事業
巧便向清淨度成由此七於此中伹舉迴向一今謂
雖有清淨之言為有相耶為無相耶非相非無相耶
與華嚴般若施為法界及攝大乘與大品中度度攝
六為同異耶又曰施有五種謂志心信心隨時自手
如法行捨此五即攝七中事業今謂既攝入七問意
同前都無般若無住相故亦無楞嚴互相攝故。

問此中經文六度之相雜亂次第二種何所表彰。

答
曰雜在地前次在登地今謂教純行雜一切皆然純
雜相望乃雜進而純怠何者正行施時未修餘故若
云初地成就檀波羅蜜餘非不修但隨力隨分不審
初地菩薩為破何戒違何則瞋不行何行何惑所亂
有何愚癡世人但知信權教而迴轉不窮實以歸宗
今文因光所見乃見地上地前及以七地尚乃不知
地前為何所表不判所表徒設餘辭況所釋行相全
同人天戒善而巳。

問從或有菩薩至無上道文相如何。

答曰初之一行
是後得智今問後得智體獨在於佛亦通菩薩若根
本智在佛獨有如何後得屬菩薩耶故知深是不要
此解。

問爾時文殊至大士何義理耶。

答曰此答成就也今
謂大文雖即在答成就今此初文是經家序出答人
非答成就文也論中但云文殊師利以宿命智能答
彌勒不云此文為答成就分文既悞何足可怪。

問從如我惟忖去文是何義耶。

答曰論分此文云成
就十種事初是大義因成就經但五句論有八句應
作四對今謂論以八句釋於四句何須以增句添經
文耶廣如疏記。

問十號名義何。

答瑜伽云無上丈夫調御士薄伽梵
為第十即世尊也故知如來是下九號之總序也今
謂此亦譯人意別何足和會什公善曉音辭計無忝
於新學所譯經論皆如此經何得後譯獨為前後故
笈多添品一句不改後代豈可過笈多耶。

問頗羅墮唐名何等。

答曰此婆羅門十八姓中之一
可爾。

問八王子名為何表詮。

答曰應為四對一大智大悲
二了有了空三進善破惡四違偽知真今謂直聞所
對對甚分明及至屬名未為的當如何有善名為悲
智無量及寶為了有空唯進善破惡稍欲相似響雖
虗假不可全偽法通真俗未必無假。

問彌勒當知至汝身是也此是何文耶。

答古今相即
也今謂自古章疏皆云結會古今而忽改為古今相
即何足為奇人雖相即事處天隔。

問瑠璃是何義。

答曰應云吠瑠璃無吠略也頗黎應
云頗胝迦即水精也亦云水玉或白珠智論云出山
石窟中俗云過千秊冰而化為之若西方地熟無冰
何物化之伹應石類今謂此釋甚佳。

* ○釋方便品

初來意中云一依八品為正蓮華有出水開敷之二
德妙法具果秀行竦之兩能今經唯為一乘故破二
會二歸於一乘為法華宗主今謂始欲設問方便之
由子既自云不無疑失三周既無緣覺之人何得但
云破會二耶菩薩須破非止一文至下諸文子當自
挍又曰亦可十九品為正初十二品明一乘境安樂
行明一乘行壽量品明一乘果今謂前何故云八品
明於一乘之境至此那忽加四品耶境無餘三巳如
前難安樂唯行壽量唯果及不輕等合入果耶不便
如前又曰十二品中初八品正明權實三根得記法
師下三勸募持行下之一品稟命捨權持行實法今
謂何故適云十二品明境今即忽爾屬行境乃是理
行是能趣又聲聞之人聞三周時權巳被會豈至持
品方勸捨耶又捨不名會於一佛乘分別說三則知
三是一家之三如於一拳分別說指今還合指以成
於拳故知捨指何異捨拳若其捨權無實可趣若三
周未捨領解空談若言自行持實化他持權是故須
勸持於權者自三周來聲聞何處尚自執權而言勸
捨。

問論文從此方便品去謂何文耶。

答曰論曰自此巳
下示現所說因果相故釋曰此下明經宗旨所說因
果體相相狀此有三釋一者所說諸佛智慧為果能
詮智慧教門為因今謂能詮所說悉皆是教況教因
智果未見明文諸佛乃以教為行因行為果棄行存
教有言無實端拱待理終無此事若佛智是果何獨
云境諸佛有果而具境眾生有境而無果境通果別
通別混和況復此果濫於壽量二者三請巳明一乘
之事開示悟入前三為果後一名因今問向以教為
因今以入為因二因參雜兩果縱橫因一果三違論
如向三者初智及門門因智果開示悟入三果入因
教理行果俱法華故令識昔者教行方便說三今談
乘體理果果慧唯一聽三乘之教解一乘之理行三
乘之因證一乘之果法華意也今謂教行理果俱法
華故別對義壞巳如前難若四俱法華則昔亦有四
聲聞在昔豈無昔四若今昔並四何以乃云識昔教
行談今理果又何以前對無量義即云行果今對昔
小即云理果豈以所對不同即令能對互失又豈有
聞三解一證一由三若聽行三乘之教因解證一乘
之理果昔教既具昔應巳證何待今耶況聽小悟大
都非主對又云聲聞聽三為聽三中之一為總聽三
消釋糾亂不可整理。

問何名方便品。

答曰先明字訓便字應房連反今謂
此是北人喚字不正反音又悞依北應云傍連反依
南應須去聲呼之他釋云佛智有二一真實智二方
便智真實智有二一實法二實智實法亦二一體實
謂有為無為二真實謂真如妙理實智亦爾一如體
實智即觀體實無漏真智對凡妄智不知名實根本
後得二智俱是二證真實智唯正體智此有五對一
對妄名實智二對事名實智三對相名實智四對知
詮名實智此之四種實智皆是唯觀第四真智餘四
所對如次皆是四世俗智五對權智名實智謂一乘
理智對二權智此依證智以第四真智對後三俗智
若依趣入智以第三真智對第三俗智方便智有三
或四一進趣方便智謂見道前七方便也有則曰方
隨宜曰便二施為方便謂善巧波羅蜜多後智妙行
二利𦲷真入俗曰方自他俱利曰便三習成方便同
體諸法巧相習成且真如中具恒沙佛法以智為門
以識為門皆攝一切包總有則曰方以少含多曰便
四權巧方便實無此事應物權現以三業權化利物
有則曰方隨時而濟曰便又有三方便一接下方便
下文云無二亦無三除佛方便說即權巧方便此乃
有三謂身語意二顯上方便如淨名云無方便慧縛
有方便慧解及下文我設是方便等三通障方便下
文云何故世尊慇懃稱歎方便等乃至瑜伽十二種
方便等今謂此五對真智三四方便不知真實智外
別有方便為真實內即方便耶不見融通直爾分釋
若望今方便品但有方便而無真實非法華方便立
進趣方便不知更令世尊修七方便為復世尊用七
方便令人修習若令修習與小乘何別入俗不知復
入何俗三乘共地七地巳上亦能入俗習成乃是菩
薩因行不知復行何波羅蜜為婆沙中前四後二為
華嚴攝大乘楞嚴中諸度等耶若無簡擇佛何故於
諸經之中所說不同所被不等唯第四權巧可為方
便與諸經共未可全用次接下者云無二三乃是破
下何名接下況復不是今經之意言顯上者乃引淨
名無方便等此亦不然彼經四句二二相對方便與
慧更互相須具乃名解闕即名縛乃是上下更互相
顯不名顯上言通障者不知以何而為障體若以二
乘為障與接下何別若云佛身中障與進趣習成等
有何別耶故釋法華方便品者先須與諸大乘經中
簡擇同異方可出其正慧之體若不爾者如何得出
諸教之上空歎芭蕉具如前難。

問此方便品即以方便而為其體為別有體。

答曰以
後得智為性唯識云說後五波羅蜜皆後得智今從
根本智今謂消今法華之文不應引於唯識論釋唯
識自通諸部方等以彼方等彈呵二乘挫言敗種論
順經旨權云種無後弘經人不曉斯意以申敗種之
論用通再活之經先不生者今皆生之安得今巳生
竟引論滅之故知論中破小破外今經正意會小會
外破會天隔通義不成況方便之名不在根本況根
本後得並有方便真實二種若根本無方便云何經
言如來方便波羅蜜皆巳具足若後得無實何故經
云今為汝說實既是俱具何可依論但論無圓因非
今經意故不可用論云阿陀那識甚深細一切種子
如暴流我於凡夫不開演恐彼分別執為我此與世
間相常住同耶異耶與為眾生開佛知見與汝等所
行是菩薩道等為同異耶不同之事非此可申。

問品初云從三昧安詳而起為從何等三味起耶。

答
曰雖是無量義三昧多是第四禪今謂經文但云入
於無量義處三昧何以專趣貶佛之定而云多是第
四禪耶若言諸佛成道說法入滅等皆在第四禪者
即附傍方便小教作此說耳如何經文自云欲說法
華先入無量義定改云入第四禪如華嚴中佛欲說
法亦先入第四禪耶。

問何以獨告舍利弗。

答曰隨深智慧與如來相應故
今問身子為未聞法華先相應耶為得聞竟方相應
耶今既未聞若巳相應何須更申三請之慕豈身子
諂附知而強請耶等取相應應告文殊文殊既曾釋
彌勒疑復愜眾望故聲聞智與佛永乖又曰一聞即
解此乍可爾但未聞未解何名相應又曰根相應非
智相似名為相應今謂此乃自壞向義復違論文又
言根相應此則須云機感相應則端美矣中下二周
時未至故故知相應甚不應理。

問何不告菩薩。

答曰有五義故今謂不須餘說但直
述其旨答曰告不定性兼持所餘所餘者即定性人
令不愚法今謂兼即是被不愚即解何名此經不被
定性前後相違無可承準。

問經云其智慧門等其義何耶。

答曰有二智慧及門
論云一證甚深即智慧理二阿含言教甚深又曰一
切種智者謂有為無為有漏無漏若教若理此即是
境一切智智者一切智即根本智重云智者即後得
智今以理窮智慧有五攝一切法一智性謂真如今
謂真如是境境性非智智性照境寂智照故應別也
二智相謂根本後得二智為體今問何以釋相而云
體耶應當戒體是戒相耶真如之體亦即相耶亦可
四相名四體耶三智伴謂塵沙萬德有為功德今謂
智屬了因有為功德乃屬緣因福慧二嚴準此理異
四智因者謂能詮教今謂今智在果非教可辦行解
相資方乃至果彼弘教者機感相稱時熟果滿方受
智名五智境謂有為無為空有真俗今謂此智既唯
真如為性復以有為無為為境境與真如為同為異
性即真如則不名智若名為智應照真如若但以真
如為性不照真如若以真俗有為無為等為境何異
二乘不照真如即只但照三界真俗有為有漏即彼
伴耶又曰今依實勝慧唯取性相為體故火宅牛車
即是智相牛車言行各與一故今謂不知如何賜子
真如及以二智今為說教何以不云賜其智因復云
聲聞但入初信唯得教故若言行聲聞之人行未辦
故故不可以果中二智與諸子等又曰寶所舊有即
是智性今謂若云舊有乃是眾生本有覺藏還賜眾
生理本之藏何名果地根本等耶。

問無量知見其智既以真如二智為其性相何謂無
量。

答曰性相伴境如其次第體遍用寬德備法廣如
空無限德數無窮終必無盡故曰無量今謂五中何
以但取性相為體何釋無量總舉四耶此是智慧之
無量無量若四智慧亦四豈至無量而加二耶。

問其智慧門為何義耶。

答曰論云其智慧門難見難
覺難知難解難入釋曰凡夫現量智不知名難見凡
夫比量智不知名難覺聖人根本後得智不知名難
知初無漏智不知名難解後無漏智不知名難入入
者證也今謂經對二乘鈍根菩薩名為難解及以難
入難非不入即應入故又對前稱難今非難故何以
云佛二智不知耶佛若不知為以何法而教他耶若
以小乘無漏智初後不知為難解難入此似可爾於
今正入後非不入論以前三釋於後二難見故難解
難覺知故難入如何以小二無漏智與佛二智同一
釋耶。

問二乘之人為唯不得此五種智餘亦得耶。

答曰所
得解脫三乘同證般若法身相性智慧彼所未得今
謂若未得此二餘亦未得既許三德無前無後不縱
不橫如何一德許二乘有得一則三種俱成無二則
信三咸闕而見經中云佛說一解脫義我等亦得此
法到於涅槃即將以為三德之一此深未曉聲聞自
序一解脫者序初述時脫非脫故述情謂同而今知
別方求異趣自斥昔非若昔是真涅槃應極涅槃若
極不應更求故知不可獨有一德是故須曉大小理
殊。

問無量無礙去其義云何。

答曰論中牒經增十八不
共五根五力及菩提分今謂準此論文亦是增句解
釋經也故不得與經中並列為對而釋如八句五難
即其例也如歎聲聞德一向不應用十六句又曰於
此釋四無量五門分別列名釋名辨行出體差別一
釋名者一切有情感梵天福成如來故今謂若梵天
福成如來者一切梵天並巳成佛復更何用無緣等
耶梵福有漏佛所不許次辨行相乃為三類一無樂
者與樂名慈不瞋為體二有苦者掖苦名悲不害為
體三有樂者助喜名喜不嫉善根為體又於無苦無
樂起於離想令離諸惡名捨今謂既其不語小中大
千不知所緣廣狹分齊借使大千只云不瞋不害為
體當知只是婆沙有漏無量次出體者四種即體今
謂應以所緣為體為依根本為依無漏為依真如體
既不同行相自別直爾指四但依世間尚無限齊況
能在佛耶次差別者有三一有情作有情想二法緣
不見有情唯作法想三無緣離分別心作真如想或
法無量緣諸教法今謂應以此三而分行相分行相
巳乃同有漏又復不判屬於有情法緣無緣皆以法
心及真如心緣於有情如何但云法想真如想耶又
亦不判諸經今經各於三慈得何等慈及三四同異
時耶此經三四何殊餘耶。

又曰若釋四辯三門分別
列名辨相出體法謂能詮名句文聲今謂無簡別於
大小宗異義謂所詮真俗今謂不辨二諦大小之殊
辭謂諸方音辭今謂不辨方所廣狹不同辯謂七辯
今謂七辯亦須明其辯異然是須識修相所依以婆
沙中亦釋四故故出體中但指無漏即婆沙文也乃
至無畏無礙解等若立義章是須對於諸經辨別顯
法華勝徒列章門不明同異若辨同異自廢章門。

問無量等既爾禪定等云何。

答曰禪謂四靜慮定謂
四空定也今謂禪名既通權實大小今應唯實若有
禪名必四禪者大論亦云無記化化亦四禪耶若一
切定必四空者首楞嚴定亦四空耶大經云能觀心
性名為上定地持九禪等豈此經中開小入實所明
禪定更指小教有漏等耶。

問言辭柔軟悅可眾心其義何耶。

答曰大論云五種
音聲從佛口出一甚深如雷二清徹遠聞聞者悅樂
三入心敬愛四諦了易解五聽者無厭今謂其事實
然須辨所說及所被多少為同大論伹釋共教及不
共耶。

問云何名唯佛與佛至諸法實相。

答論云無量成就
說不可盡實相謂如來藏法身之體不改變故佛智
具知此實相體今謂前明禪定是佛所得。

若依論釋
理窮教極豈依向釋能見法身論文既以藏及法身
並列故不同於勝鬘別對故知勝鬘尚是方便不可
用釋真實之教豈更用於根本禪定釋佛智耶故知
下釋如是相等須依藏身以論相等。

問既云論以身藏而釋實相其十如相為何似耶。

答
曰若許論釋今亦依論論有四釋初釋云何等法云
何法何似法何相法何體法初可等法者謂三乘法
云何法者起種種事說何似法者依三種門得清淨
故何相法者三種之義一相法故何體法者唯一佛
乘無異體故今謂準論釋十如文各通三乘故次句
者事謂三乘差別不同次句者三乘教門不同故也
次者唯一大義無他義故次句者唯一理體故次番
釋者論云何等法者有為無為法以初句對聲聞及
六道有為故論云云何法者因緣非因緣故他云轉
釋有為無為今謂以初句中緣覺法對六道計非因
緣故論云何似法者謂常無常法他云轉釋因緣今
謂以初句中菩薩乘對八法界八界皆悉計常及觀
無常俱無常故論云何相法者生等三相及不生等
三相法他云轉釋常無常今謂總以三乘對六界說
論云何體法者謂五陰體非五陰體他云轉釋三相
非三相今謂十界皆五陰皆非五陰第三番釋但作
三句何似法者無常有為因緣法何相法者謂可見
相等法何體法者謂五陰能取可取是苦集體故又
五陰者是道諦體今謂初句唯約六道釋次五陰者
下只指六道五陰為能觀耳第四番釋論云復有依
說何等法者謂名句字身故云何法者依如來說法
故今謂並能詮十界教故論云何似法者能教化可
化眾生故今謂說前三番以化佛故何相法者依音
聲取彼法故今謂可化眾生尋詮得益者故何體法
者假名體相故今謂判能詮所詮皆假說故論中自
以四番釋者信知此義非容易故一卷論文唯只此
文及開示悟入重重釋之驗知兩文是經文宗骨如
向是也故知古師釋方稱論文。

問何名除諸菩薩眾信力堅固者。

答曰初地上得四
證淨今謂四證淨義乃是婆沙俱舍之文若取此文
則使法華不殊小典焉使一切四十餘秊不得聞耶
又云除初地外餘無信者一句與記為何人耶二乘
得記為信未信若也未信不應與記若其巳信先入
初地耶如何迴心始入初信若也所餘是不信者地
前向乃不信此經此經為復教何人耶此經若其不
教下凡當知不應此界中說。

問不退不知未審不退為在何位。

答曰七地巳前不
能知也今謂向者適言初地被除即當信者信故即
知如何此中七地方知應當此經被八地去為令眾
生其言虗設豈唯八地是所為耶。

問爾時舍利弗至難信難解之法其義何耶。

答曰準
論云何事疑義釋云如來說聲聞解脫與我解脫同
同坐解脫牀是故生疑今謂解脫若同豈更生疑巳
前難又曰大涅槃有其三事摩訶般若解脫法身解
脫雖同般若法身即是佛智慧性相果體餘二未得
四眾不解所以生疑今謂亦如前難。

問偈文初云慧日大聖尊久乃說是法為何謂耶。

答
曰成道多秊不曾顯說今謂不曾顯說應曾密授密
乃眾人不知顯後云未曾說爾前諸經為說何法自
釋經來未曾云此與諸經異。

問經云皆當驚疑何等驚耶。

答曰準論文中具列五
種驚悕釋云總有六人五即五悕一人不攝也定性
聲聞為損驚悕不定性聲聞即悔驚怖未得謂得凡
夫誑驚怖具煩惱凡夫顛倒驚怖退位菩薩即多事
驚怖不退菩薩即五不攝捨權就實忻趣佛位今謂
不退不知何為不怖若言八地巳上為不退者八地
巳前一切皆怖瓔珞云初地菩薩念念入法流心心
趣解脫得如來一身無量身今聞法華而不免怖為
何謂耶如華嚴中初住菩薩亦得法身遍應一切為
亦怖耶。

又曰佛為不退說此一乘不逗餘器又曰如
來為二種人謂多事及悔者今謂既七地巳去不能
及云唯為不退者說何故更取此二種人并天龍八
部及聞一句耶又嚴王龍女適來是畜及在邪見為
是退人為不退耶又曰多事即不說有驚怖餘四有
驚怖者故論總云驚怖今謂論一一別說何以言總
故知論出五怖無所去取應皆得入何所簡耶。

問眾中糟糠至故去譬義如何。

答曰折摧枝葉扇拂
糠粃風驚粃落霜殞貞存今謂言辭甚善與經未合。

問諸佛唯以一大事因緣其義何耶。

答曰如是說聽
佛者總包十方三世大事者事物體事事義道理隨
應皆得今謂不說事相但云事物等有益在何今大
事者指法華經則他經非大故應思擇。

問開等四句其義何耶。

答曰論釋開云除一切智智
更無餘事釋曰重言智者謂根本後得又曰一切智
是佛根本智重云智智者是後得此二智是用故有
空如來藏不空如來藏又大經云未得菩提時一切
善不善皆名佛性淨名七識貪欲瞋癡十不善等為
如來種如是等非一因緣今謂既引此文如何初地
方名信力七地菩薩猶退不知又曰有四種藏一能
含藏謂賴耶識如庫藏等二能生德藏謂報身種子
如穀種等三能覆藏謂煩惱等如土覆物四能顯德
藏謂法佛性如金性等今問此四藏體同耶別耶若
言別者金性是譬還指煩惱覆處有性報身種子何
處成立若無始大不名種子若有始立則必有終若
有始終而為種子還感始終而為果報是則此報因
果無常又此種子在煩惱中耶煩惱外耶法身既以
煩惱為能覆法身是煩惱家之所覆則法身煩惱天
然二物若在煩惱時不能除惑誰有智慧來治此惑
顯此身耶若也昔能與惑共住後時何能常離於惑
賴耶乃是報識之上假立二名假名為藏以為能藏
信知所藏皆無實法又此所藏與煩惱等為同為異
耶異則非惑豈以報識假名之藏能含非惑出世法
耶若其同者只是煩惱在報之時假立其相又曰所
知障斷證佛報身菩提圓滿煩惱障斷證佛法身涅
槃圓滿諸佛出世欲令眾生斷所知障及所發業并
所得果圓證菩提開佛知見今謂二障若斷二身亦
亡只緣二乘自斷惑故斥名斷法身對惑報身種子
巳如向問次引論釋示云三乘法身平等明佛性法
身無差別故今謂論云三乘平等何以簡於沒定性
耶論云悟者令悟真實處故今謂亦令三乘悟真實
處何以苦云永不能發此三何曾云是果耶論云入
者入初地故今問前云七地不知何以初地能入。

又
曰論中委解此方便品餘但總解大意而巳故知若
解此品巳解一部今謂若爾何以因果不同境行差
別權實立異有無乖角乃以八品明境安樂行去行
前文在因壽量去果藥艸存權爾前取實一乘在前
安樂去無若其解境即解因等何須下文更說餘耶
若也須明下文行等當知解此未解於彼故知解此
即解於彼言甚分明但是不曉方便義足。

又曰大經
云大事者所謂佛性今謂應當為佛性故出現於世
何以却簡滅定性耶。

又曰大經云佛性者名為一乘
即是開貧女之寶藏證示悟入等及祕密藏亦復如
是今謂佛性一乘眾生本有若簡定性應非有情情
有必有無情乃無徒引圓經用證偏謬。

又曰如圓伊
三點開等亦同今謂若解脫巳在於聲聞一點離張
而屬小滅二障以趣果何以煩惱前袪除無知以在
當何以法身後證若煩惱障斷不證法身何須別對
又煩惱障若障法身二乘斷盡應當巳證如是進退
違妨難量故知準向所引諸文開等豈分因果藏等
安立假名。

又云西方伊字如倒品字今謂天目應當
二目在上若準梵書短聲呼伊為於冀反則一點在
下若長聲呼則為於夷反則一點在上計近三藏諳
梵體不知何事云如倒品又自釋云短聲一點在下
長聲一點在上自古讀經無有此字短聲呼者何須
乃云如倒品耶故古有釋皆如艸下則天目義同。

又
云得法身則二障滅二死盡今謂二死不出界內二
障不異婆沙如何得常住法身又復應云二死盡法
身滿豈可先得法身死障後破。

又曰擇滅即是解脫
今謂大乘圓常用智融妙故華嚴般若宗極之談必
無擇滅斷惑之說。

又云雜集中擇滅諦有三能滅所
滅滅性即是三大般若在上為能證道如額上目法
身解脫如下兩目即是所證今問般若無所至果應
常至果不名能證如何能在於上名為般若餘二在
下仍立別名上下前後既乖因果能所永別大品云
菩薩常觀涅槃行道故知般若能照涅槃所觀涅槃
具三能觀亦爾能所一合彼彼互融如是方為法華
妙境境妙須智以智為門入門見理須行行即知見
波羅蜜也入位證果起用益他能所一切具足如是
方名方便品耳故解方便即解後品。

問嘗聞人問無學果位亦居分段應在門中如小菩
薩應非出宅。

答曰果位二乘從因名出諸小菩薩惑
未斷故故不名出今謂會二歸此不出菩薩為何益
耶。

又曰問何以二子趣於羊鹿故稱出宅大子牛車
未名出宅答二二乘惑盡故出宅菩薩初劫煩惱猶
行如未出宅今謂婆沙菩薩三祇百劫惑尚猶行豈
況初祇具同凡品會二歸此何足為奇故知全迷瓔
珞華嚴菩薩位行。

又曰七地分段盡此一生亦名出
宅二乘同故巳前即非猶多生故如有學類故出宅
巳方乃上車今謂七地同於二乘乃是大品三乘共
位何得先引三祇後援共地兩無分判故二並非若
以得有餘果名為上車有餘未出分段何以出宅索
車菩薩三十四心爾前猶來未上菩提樹下巳號極
尊佛更索車都無是理。

問一乘之義正是經宗云何分別。

答五門分別一出
體性二釋名三明說意四彰差別五問答料簡初體
性者略為三一總含體謂無漏若種若現有為無為
若因若果根本方便能成佛德皆名一乘一乘者即
大乘也亦名無上乘今謂若別論宗體理合甄分通
而言之應兼能所自他因果豈以能成獨立乘耶況
因果等不判深淺又通種現大成混和以種現共論
其理天隔若其別說種屬凡愚若凡亦名乘事應未
可。

又曰中邊分別論云無上乘有三品一正行體謂
十度二所緣謂十二緣三修證今謂若準此論不取
種也雖不取種未了所緣既修十度以為行相故所
緣如何取異緣覺故依古釋別有差分二隨勝體有
六一攝事歸理如勝鬘等多以法身真理法性為一
乘二攬餘歸智體亦以真智為一乘如上文云方便
知見不退不知等三隱劣隨勝體下文云諸佛唯以
大事故出現於世四二運廣用體唯以因智名為一
乘如火宅中與諸菩薩及聲聞眾乘此寶乘直至道
場五勝出分段體通取因果出分段死所有理性名
一乘體六引攝殊勝體以詮旨一乘教門名一乘體
今謂隨六種勝體義不成如人名位事業功用可多
可異若論其體不可分張然六中初理依希可爾言
依希者事理之名通涉大小直爾言之不成一乘若
攬餘歸智智不名體理智既別故簡是非從勝乃是
佛出世意不名乘體廣用二運亦非車體自運容可
從因運他理須在果況自利利物皆須因果不獨用
故故至道場道場是果也勝出分段者應云二死不
獨分段況因果非出教體永乖故知雖云有體而實
無體並是莊挍但可以當體為名耳三真實體者根
本大乘理教行果及能入大乘方便四法皆名一乘
咸能運載故品初云其智慧門等本論云阿含言教
今謂真實之中理教行果與隨事中理等何別第一
是理豈可不攝事耶第二是智智即是行第三即是
四法因緣第四是因因亦屬行第五亦行行通因果
又屬此果第六在教徒分四異粟柄禾莖況復四法
共釋一乘與前法華對無量義自相違也。

又云此真
實體五門不同一詮旨謂理教今謂若以能詮為教
所詮為理故不應以二共為體二因果三福智四覺
寂五二利今謂因果二利亦與前同福智在因覺寂
有果何須更以四法而為真實變化五門之名望前
都無別義又曰三六如所引之法身即是乘體佛性
含三乘語通無足以顯一乘之體今謂皆是乘果及
具度耳。

又曰釋名者乘運載今謂運至何處所載者
何從何處來有何資具互為大小車主是誰駕者幾
人經歷幾處(云云)。

問曾聞人問因行名乘果運既息何得名乘。

答曰五
義名乘一者因通二運果廣運他今謂此正答所問
二者能體通二運能體並名乘果中體有能非無亦
乘攝今謂此不答所問何須列之本問因果不應更
以有無足之三者二乘唯自運小尚得名乘況佛廣
運他何理非乘攝今謂此亦不答所聞本問因果所
得之名徒將大小以相對又下二句其言不成應云
況佛廣利他豈得非乘攝四者因中理智能雙運二
用勝故得名乘果中理智因修成因乘種類亦乘攝
今謂種類之名非正收故知不如從初答五者因中
二運常增進作用勝故得名乘果中自運窮未來令
他增進得乘攝。

又云初四隨他不正答後一隨自正
義答今謂初一乃可正義答後四相從因起答。

問何名為一。

答曰有三義名一一者簡別故名一二
者破別故名一三者會別故名一言簡別者昔三今
一一實二權至佛極界方名為一非簡別三論云無
二乘者無二涅槃體又云我設是方便令得入佛慧。

又云如火宅之許以三車出宅門巳伹與牛車。

又云
二十秊中常令除糞今謂自昔至今二乘難破逐難
為語如向所引若以此文即定法華一部文者何不
引序中諸求三乘人若有疑悔者佛當為除斷令盡
無有餘菩薩聞是法疑網皆巳除未聞未解不名善
行菩薩之道願賜我等三種寶車許三索三佛以方
便力示以三乘教三皆方便皆權皆索故知白牛非
三中一。

又曰一理簡教二果簡因今謂若以一理簡
於三教簡二歸於何處菩薩四階位耶共地位耶五
十位耶故佛度五人名六羅漢三乘同坐所證無殊
簡因因本不殊至果果無別簡教教本不同但理無
異趣故證法皆同。

又云三乘疑佛為除斷者身子除
疑耳經文三乘竝除釋義但歸身子違經背義當奈
之何雖引論文伹云無二但不見論釋開等中三乘
同得若但為二不應云三淨名菩薩尚自被彈於法華
中豈得不會彈本在會教旨可知若不會者婆沙四
階大品共地瓔珞賢聖華嚴初住而此四者所證法
身同耶別耶。

又曰勘梵本云無第二第三此自與前難
會義同豈能合於願賜我等三種寶車亦云願賜我
等第二第三耶次破二者準望可知。

又釋會云有四
義故一者會教如無垢稱一音說法今謂彼經若有
一音即是彼經巳會何須更至法華方會若彼巳會
何故彼經仍云種敗二者會理寶性論云三獸度河
河性無差得水淺深今謂釋法華理應引今教今教
無文方求外部況部有會方乃求之求於本無何名
求耶若諸經無文何論獨有論無經有理乃可然論
有經無終無此理得水名同應無三獸獸三仍別會
義不成若以寶性釋法華則二乘至於法華猶住聲
聞緣覺。

又云下文高原得水今謂此與寶性同耶別
耶寶性尚住二乘此經同記作佛況高原對水以昔
異今不得引證會教文也三會行者鶖子云為是究
竟法為是所行道今謂幸有汝等所行之文如何引
昔迴遑之教以證今經會行語。

又曰我設是方便令
得入佛慧今謂亦不應引佛施權智用證二乘會行
之文四會乘者下經文云為求牛車出於火宅今謂
若二乘至此應求行果何以證乘況出宅之牛車非
入大之寶乘若出宅車是等賜車巳乘出宅何須更
求則昔教巳會何須至今。

又云雖依諸教而法華中
顯會教理密會行果今謂若顯密二文同在今教今
教之中何處是顯何文是密聲聞於此專求行果應
行果是顯聞教得記二顯不虗夫云密者唯自巳知
而眾不知或眾皆知而巳不知於此何人不知得記
而以四法分顯密耶若準前以無量義經而望法華
則云法華正明行果則應行果名之為顯何以教理
却為顯耶若是密者法華仍是覆相明一教仍在權
何名入實若以微密為密教者此經教理非麤非權
故皆不可。

問若真實方便相對今經此二何者是耶。

答曰此經
正以一乘因果以為真體教為方便今問若以實教
對實理等而為此二則應教為行因行為證因若棄
行唯教有言無行何可師之若以方便教而真實之
方便彌不可也況因果二法不名一體具如前問。

又
云今此小義雖未動於智海如愚所知頗亦絕於今
古博識深智當自詳之今謂自媒自衒士女惡聞然
此法華一乘為主攢一代教總括諸乘大事因緣於
茲適遂降為小義寧免自傷如以祖考為後生以大
王為小吏有耳識者莫不寒心唯佛與佛乃能究盡
豈有愚見能絕古今衡岳台崖雙弘禪慧靈山親稟
妙悟斯宗尚云佛法不思議唯教相難解二乘及菩
薩尚所不能測何況諸凡夫而欲判此事譬如生盲
人分別日輪相欲判虗空界一切諸色像而言了達
者畢竟無是事。

問說此一乘為有義意。

答曰凡有十意一為不定性
二乘今問何不辨於此土他土我於餘國作佛等文
彼土所說非法華耶若非法華何以經云得聞是經
二任持所餘不定種性謂六住菩薩退依二乘涅槃
故云菩薩聞是法疑網皆巳除今謂向不定性二乘
即此六住等退者耶況退大巳依小涅槃即名二乘
何以復引證菩薩耶若此屬退大尚應名決定況退
大者不必皆從六住退也經稱六者據其退位耳三
者法等故行乘雖異真如無差今問若理性真如名
無差者三途四趣皆悉無差豈三乘耶若巳得真如
名無差者地前菩薩尚自未得何關二乘又無差者
差定性不若差定性則非無差又定性差為待性定
方乃差之為未定前即便差耶若未定差者法界眾
生幾許應當入定性耶故不可也四無我等我既無
實故說一乘今問為語眾生身中之我本無說一乘
耶為初果去見我巳無說一乘耶若眾生身中我本
無為說一乘者應當一切俱得何以乃有餘不聞者
何故乃云八地方堪若初果人應當昔教巳入一乘
何須至今若言真我不應無實若理性我難亦同前
五解脫同故三乘同得脫煩惱障今謂解脫巳如前
難脫煩惱障昔教巳脫何以不入若被八地須脫二
障全未脫者可不聞耶彈指等善無煩惱耶六性不
同故不定種性有差別故聲聞身中具有聲聞及佛
種性今問一切眾生並有佛性皆是所為何獨聲聞
若獨聲聞龍天八部四眾五道非聲聞者應非所為
七佛於有情得同體意樂今問昔教何曾不說同體
仍棄定性何名同耶若依此意何須立前差別意耶
同體亦齊法等何別八二乘於佛得自體意樂今問
一切有情誰不於佛得自體耶是盲者過日用不知
與前同體法等何殊若指此經豈獨二乘耶九為化
故諸教所明多文云佛從定起得授記別今問法華
巳前何教中明身子得記八部四眾別得記同壽量
何曾因定起耶十究竟由過此外無別勝乘依理究
竟最為殊勝依論伹與二乘人也今問若無勝者何
以獨為聲聞而不為菩薩諸經多為菩薩此教唯為
聲聞聲聞不勝菩薩則此教劣於他教若唯為二人
何故開等三乘通為及至正釋於性相體等四番之
中咸為三乘豈執一文而生別見又曰法華論中無
此十義今謂但是章疏假構之言何須自樹以為形
斥乃出天親智不如巳若觀論文無有一言而過分
者。

問此法華經與諸經何別。

答曰此之一乘與勝鬘涅
槃何殊此通理智彼唯佛性今問理與佛性有何差
別又涅槃云亦名般若等五又慧聖行豈非智耶若
以所通而為通者此經亦是理為所通亦由不知名
異體同若準前意則法華唯為行果果為所通復云
法華具足四法四法中理即是所通又云此唯攝入
彼通出生今問此唯攝入何以藥艸喻品通出生耶
彼通出生何以涅槃一切眾生悉一佛乘故金沙大
河直入西海得道女人必無諂等耶若勝鬘經與涅
槃經同出生者何以後引勝鬘四乘用同此經藥艸
喻品況勝鬘斥小何曾出生一代教中唯無量義明
於出生而不引之乃引他經經意各異又云此唯有
性彼通無性今謂此經亦通無性諸經敗種至此咸
生涅槃唯有一切眾生皆有性故故涅槃中八六四
二後能發心故知不許存於無性世人信言而不思
理故使失處非一途也又曰此經唯不定性彼通定
性今謂唯言亦與彼國為妨若言彼經通定性者涅
槃經中十仙外道雖取小果悉知常住伹見小果之
言謂通無性不見鎮常之說咸趣一乘又云此多說
教理彼多說行果今謂四法相違數不可知若對無
量義即云此經正說唯為行果今對涅槃即云此經
多說理教前文又云密說行果而今此中多說理教
問此多說何如無量義中亦多說耶又云無量義中
巳說一乘今問何不記小。

問經從舍利弗至法亦如是其義何耶。

答曰釋迦依
一切佛先權後實今問若一切佛皆先權後實者自
法華前應一切權若一切權淨名般若華嚴如何若
云一切香積如來及無量壽等皆先權耶身子本願
故說三乘豈必先權寂滅道場初成即說亦先權耶
又於一佛乘分別說三以方便力示三乘教三皆方
便豈可亦謂梵本錯耶又云十方世界法式皆同如
華嚴中十方說者皆四菩薩大般若中十方說者請
者皆同說楞嚴時十方世界俱說楞嚴如是等經在
法華前皆悉十方並先權耶又云於論指前文云如
向說種種因緣者謂三乘法彼三乘法唯有名字章
句言說非有實義然彼實義不可說故今問準論豈
非三皆方便未顯真實真實於三不可說故故知天
親了了明見後弘教者徒自疲勞。

問論文以此經唯譬蓮華更有餘譬不。

答曰論云依
牛有乳乃至醍醐醍醐為第一小乘如乳大乘如醍
醐今經如醍醐今謂論文既云乃至故知中間越於
三味驗知應須具依涅槃用五味譬方了今經當第
五時具如古德所用者是何故苦依深密而云此經
當第三時而不肎依論用五味若以深密為最後教
判一切教但三時者深密為是法華涅槃前耶後耶
華嚴自云初成時說故知乃是最初成道先說之教
判與法華深密同時驗知不了深密與法華涅槃時
味前後凡云時者為判前後深密若在法華之後最
後正可判於前經故勝義生未知深密之後應說般
若法華且隨所見判為第三故第三時正與古德判
教意同故一家判教或時亦以鹿苑之前除華嚴教
方等亦成第三時故亦以法華當於第五醍醐教也
其義明矣順論順經與古人合因何乃云凡夫如牛
聲聞如乳支佛如酪小菩薩如生酥大菩薩如熟酥
佛如醍醐論云小乘如乳何須改之云凡夫耶若大
小乘譬於教者五味應須初從牛出如何檀改以乳
譬牛若準論文順古人釋若以五味譬漸教者須言
人天為乳。

乳教未入五時之限還以小乘方對初教
即解深密正當第三不違子見復依論文豈不善耶。

問一切種智是何乘。

答曰一切種智即一佛乘今問
判種智許是佛乘論釋種種因緣既云三乘當知聞
法改觀方為佛乘若菩薩先是佛乘豈有佛乘更為
佛乘若言菩薩是佛因者論何故云非有實義。

問經云從舍利弗至何況有三為何義耶。

答曰此遮
也尚無第二緣覺第三聲聞由此經云羊車鹿車為
求牛車出於火宅故伹破二不云破牛今謂文列三
乘各有所為各自出宅文未曾云羊鹿求牛索辭只
云願賜我等三種寶車得三車後方云長者見子得
出火宅自惟財富無量方乃等與大車當知三車出
宅並未得寶車若前文中巳是二乘求於牛車則是
二乘重求出宅出宅即是巳得大車何須長者更等
賜耶故出宅大車非等賜車以出宅車本為治濁況
三祇共地地及小信等如是菩薩濁猶未除三十四
心除五濁耳故經云初以三車誘引諸子何以不云
但二車。

問五濁何義。

答曰以五門分別第一釋名者濁以滓
濁為義五種漸增漸惡故佛出世若五漸好佛不出
世次出體者甚廣不能具述三明相者尼乾經中立
十二濁皆云示現謂劫時眾生煩惱命三乘差別不
淨國土難化眾生種種煩惱外道邪亂魔及魔業皆
是諸佛為利眾生非要故略。

問有他人有云減劫時佛出增劫時輪王出何故儴
佉與彌勒同世又佛不出家亦為輪王日月燈明八
子皆王四天下耶。

答曰儴佉增劫佛壽長故故得值
佛佛不出家堪為輪王非是定作八子亦爾。

又曰金
輪定增劫餘三則不定故無憂王佛滅度後百秊即
出事義可知。

問經云於一佛乘分別說三者何耶。

答於一大乘分
別說三今問何不云分別說二亦經略耶應但第三
耶況第三非小獨在菩薩。

問經云舍利弗至辟支佛其義何耶。

答曰此釋疑也
疑曰如來不為上慢者說云何知彼是增上慢二乘
趣寂若遇佛者多不愚法彼不定性可迴心者不問
近遠必能聞知化菩薩事若不知者非真二聖今問
定性趣寂不愚迴心何須廣立前來諸教自立自壞。

問經從舍利弗至皆是增上慢人者何耶。

答曰顯增
上慢相今謂此是抑挫之辭不應判為增上慢相。

問經從所以者何至無有是處為何謂耶。

答曰真聖
趣寂者是不愚法人不定性者理信修學今問何故
復立趣寂為不定性趣寂即定何以復立為二人耶。

問經云若遇餘佛便得決了謂餘佛者為是誰耶。

答
曰如瑜伽云若巳建立阿賴耶識依無色界亦入滅
定信有藏識不斷絕故今謂何故自立定性之人滅
第八識今何更引不斷之文若定性不斷第八識
者而言永不發菩提心終無是處自立自壞義亦同
前。

問古人譯經名十二部新譯何故名十二分。

答曰部
濫部袟由斯道士立三十六部今謂立十二分何能
免於三十六分豈由道士展轉改耶外道專濫常樂
我淨何更不改立別名耶云濫部袟猶稍可通後人
雖復種種解釋終不能出達磨多羅。

何者是玫㺾。

答曰赤色說文云火齊珠也一曰石之
美好曰玫圓好曰㻁今謂事釋具爾。

問經云若於曠野中積土成佛廟等皆成佛道是義
何耶。

答曰論云謂發菩提心行菩薩行者所作善根
能證菩提非謂凡夫及決定性聲聞未發心之所能
得如是乃至小低頭等亦復如是今謂經中自結菩
薩及二乘人天當知發心指今五乘在昔須發故知
乃是行菩薩行者之所能得仍恐譯論者情見而巳
至如八識九識梵本豈可混和譯者乖張後學分􂖒
不知童子沙戲何處曾為大行若云無始曾發中間
微善被熏此或應爾今謂此是過去佛章乃是久遠
曾作小善巳後發大能使久遠小善成菩提因若不
爾者能得之言不在童稚所作之言指前能證之語
在後。

問音樂供養其事如何。

答曰音樂女色不以施人亂
眾生故出發菩提心經今謂施者必其心志豈可斷
彼善根音等事通女男仍須問彼施者但恐觀者心
亂不應斷他善心具如阿含有伎人問佛常作音樂
得生天不佛種種呵竟云必墮惡道今時託佛自縱
無明稱為供養應未可也如來不見女男之相約誰
辨失。

問諸佛兩足尊至導師方便說其理如何。

答曰具三
性義佛能證知遍計所執生法二我體性是無佛證
無我亦知此無是凡妄執今謂若法無我非破遍計
何以言之次佛種從緣起即依他性無漏依他報佛種
子因緣所生從緣所起因修作故由證真理斷能執
心染分依他知所執見從淨分依他因緣修佛種者
為一乘故重顯常法即圓成實法住法位者真如住
在諸法之中體性常名有為法住法有染淨離染得
淨分位顯之故名法位相者體性也世間本體即是
常住真如實性一乘體也於金剛座道場之中知此
諸法本性巳導師方便以名相說今問三性亦可俱
耶必前後耶若必前後一切菩薩唯漸無頓若一時
者知等如何又若相即體性如何經云如是相性體
三只應是一若是一者佛豈一法作三名說若此三法
是一法者自餘七句皆只一法何須論中何等等言
四番解釋故不應爾又云塵勞之儔為如來種豈遍
計中無餘二耶煩惱生死即是菩提涅槃故可一時
俱觀三性又曰一切法中略有二種一空二有空無
別體總立一性名為遍計有法差別分之為二常與
無常常名圓成無常名為依他又分為二漏與無漏
漏是依他無漏圓成今依前門無常名為依他依他
有漏皆悉除斷就中伹有無漏淨分依他究竟滿位
成菩提故故言佛種從緣起也意顯能證常住法性
真如二無我理乃能了知二我為無依於善友修習
智慧從緣起法菩提覺滿為證一乘真如妙理妙理
即是法住法位世間常住相大般涅槃今謂遍計若
空豈以依他圓成二體同名為有圓成不變依他隨
緣若不變隨緣二俱名有遍計豈得獨名為空若遍
計之性本無名空依他本有而無本空若定非空便
同外計真如隨緣何但獨隨唯有緣耶真如自體不
當空有而空而有故隨他之言他不定有若言真如
定有方隨他有亦可真如定空方隨他空若言圓成
唯在果者何名一切皆有三性若通因果亦隨遍計
通名為有空亦復然遍計是情情體是惑惑即般若
前文自立惑種即是法身種故又染淨二種依他不
同同名為有二有何殊二有若殊體性應別若染唯
有不能不有豈可令淨亦唯在有二有同名為染何
名為淨如是等過無量無邊。

問經云知第一寂滅至其實為一乘其理何耶。

答曰
此初開權後還顯實今謂應指開權教時處所若指
初轉為諸比丘名為開權初唯小故故得權名淨名
方等諸部般若悉皆有人初得小乘彼亦權耶若名
開權部應非大若非開權果應非小如般若心經觀
自在菩薩行深般若而告舍利弗。

問云何名為一稱南無佛。

答曰有本云稱南謨諸佛
南謨此云敬禮若言伴談或云伴題此云禮拜舊云
和南訛也今謂此釋事當又曰薩縛賴他悉陀唐言
一切義成舊云悉達訛既出家巳淨飯王乃命當家
三人舅氏二人侍於太子五人云道安樂耶苦證耶
三人曰苦為道二人曰樂為道乃至太子苦行復受
乳糜等五人捨去等又此五人迦葉佛時九人學道
四人利根巳成道竟五人根頓乃至今日又經云過
去六人供佛五人取稻華一人待熟故五人先成後
即須䟦五夜叉食慈力王肉緣陳如初證四人至夏
初方得西域記云至安居後得。

問何名三輪轉輪何義。

答曰速疾義故見道似彼論
云如聖王輪捨後取前見道似彼捨苦集故明見諦
理不俱時故尊者妙音說正見思惟勤念似輻正業
命似轂正定似輞故名法輪寧知法輪唯是見道見
道生時說為巳轉天親破有宗云三轉行相非唯見
道如何可說唯依見道立法輪名是故應唯轉十二
行諸論諸宗異釋甚多今謂此伹述昔而巳何須廣
述異宗。

問諸大乘經亦有法輪名耶。

答曰大乘總貫一切諸
文於中為五一法輪自體謂擇法覺正見正智等三
轉通於見修無學亦如妙音二法輪因謂生聖道教
謂聞思修等及行相方便三法輪眷屬謂諸聖道助
伴五陰瑜伽戒信助道觀也四法輪境謂四諦十二
緣三性等五法輪果謂大菩提今謂云何大乘法輪
自體但用擇法及正智等三轉復通見修無學復同
小乘妙音師耶乃至境為因緣四諦及以三性而果
得大菩提耶如大品大集法華華嚴涅槃等經皆是
法輪亦同小乘妙音師耶華嚴法界亦必須以四諦
因緣耶四諦因緣分大小耶故大小乘輪體相用因
位通塞伴助等相其義各別永不相關如何大小參
雜一槩判耶。

同經云千二百羅漢悉亦當作佛者其相云何。

答曰
如大經云須陀洹人八萬劫到乃至辟支佛十千劫
到到十信初信今謂千二百人現在得記如何乃指
大經五人五人滅後方始發心經文各各經若干劫
故況十信未斷聲聞惑惡豈可小乘巳斷之位來入
大乘未斷位耶縱入未斷為是煩惱更生為復十信
巳斷又曰此等初修極為遲鈍不如初修始行菩薩
今問為復不如何等初修婆沙論中三僧祗耶為大
品中乾慧等即為大乘瓔珞歡喜等耶為涅槃中初
發心住是由不了多種菩薩及由不了斷不斷之位
趣入不同亦由不知大經五人元是敗種至大乘中
方說經生亦由不曉入大之位又云此據不定非諸
二乘皆定作佛故大經三十四云我於一時說一乘
一道及一行相能為眾生作大寂靜永斷一切結轉
因成果我諸弟子不解我意於大眾中唱如是言佛
說初果至阿羅漢皆得作佛今謂此是大經二十三
雙諍論之文何不更引我言聲聞永入涅槃我諸弟
子不解我意則謂聲聞永無成義二俱不解今為處
中令二俱解挫言不成理須俱成或引實挫權或存
權接物恐執實遮權故遮實恐執權遮實故遮權諸
餘諍論大意皆然當知示由不了諍論却引諍論偏
證一邊此乃生諍非息諍也若定不發何故前引大
經凡有心者皆當作佛況復諍論並指昔經涅槃法
華咸不諍攝故大經云師子吼者名決定說故決定
言豈同昔諍故知不應引昔諍教證師子吼故知息
諍豈合更引諍文引諍意者必在無諍故知涅槃法
華是無諍教令得佛意故立諍言通諸諍。

問經云諸佛興出世懸遠值遇難者難相如何。

答曰
賢劫第九減中四佛巳出後第十減中彌勒次出
至第十五減九百九十四佛次第出興此劫壞巳
鶻盧支佛獨王一劫更經十二劫後始有莊嚴劫千
佛出興初淨光稱王佛後更三百劫空過無佛如迦
葉佛住世七日不說此經如今釋迦四十餘秊方說
此經今謂懸遠似當不知經意正云出世說難聽難。

問子釋第一卷經為有幾紙章疏。

答曰近三百紙仍
恐疎略今謂曾見古德章疏消一部經三百餘紙甚
得經旨今巳太繁却云疎略當知少文而攝多義方
為善也故古人章疏第一卷經一百紙餘消法華經
兼通大小開合十方三世教法遠指過去久久本因
益未來際永永無巳況實相之理不得混和諸大乘
經依理起行涉位獲果義勢難融況消經文無有一
句非法華意觀向所釋何以多違縱名同而義乖或
似而意𤘆故餘所觀不如先古雖然仍欲問後餘文
旨趣得失如何為可否耶答曰可也。

五百問論卷上

五百問論卷中(一百三十五問)
毗陵沙門　湛然　述

* ○譬喻品

問譬喻品何故身子居初。

答曰身子上根是先悟者
故在品初今謂初周悟兼餘眾豈獨身子如八部四
眾又曰中根待況即四人也今謂領解雖四人豈可
一向全無他眾上根尚有中下非無。

問論文七喻所對如何。

答曰論將譬為七種對治治
於七種增上慢人及為三種無煩惱人三昧解脫見
等染慢即為治此說三平等又於餘殘修多羅中明
十無上顯二十六品然此七譬各在一品至文當點
三平等者有九品謂譬喻授記五百學無學法師勸
持調達不輕寶塔初之八品名乘平等寶塔說涅槃
平等及身平等十無上有二十一品初九無上有七
品謂譬喻化城五百弟子見寶塔安樂行踊出壽量
中間五品各一無上初後二品各二無上餘殘修多
羅是第十無上謂餘十四品於中有二力一法力二
修行力法力三品謂分別功德隨喜法師功德修行
力有七品合十品於修行力有七一持力有三品謂
法師安樂勸持也二說力謂神力品三苦行力謂藥
王四教化眾生苦行力謂妙音五護眾生力謂普門
陀羅尼六功德勝力謂嚴王七護法力謂勸發及後
品故第十無上是九無上殘今謂十中前九在正殘
屬流通如何違論乃以壽量而為流通故知三周巳
後皆成菩薩故論乃云十皆無上又論云七譬為具
足煩惱治七種增上慢又為三種無煩惱人三昧解
脫見等染慢何知為七一求勢人說火宅治二求聲
聞解脫人說窮子譬三為大乘人說雨譬四為有定
人說化城譬五為無定人說繫珠譬六為集功德人
說解髻珠譬七為不集功德人說醫師譬今謂論文
先暫約別別為對治須曉其旨不可迷旨何者本為
三乘說火宅譬窮子本領火宅之旨藥艸本述五乘
不虗化城還為聲聞下根繫珠只是下根領解唯解
髻一在迹流通若為一正仍在於正唯醫子譬別屬
本門若依他釋亦在流通豈可七譬各為一人所治
不同與經違妨應知此乃隨其文勢若附文勢則父
如國王求見父故名求勢人聲聞自領名求聲聞其
雨一味名求大乘專為求小異名有定人即以化城
權赴其計先大後小故云無定若其作差別消者亦
不論文一雨之意至城必進名為定人故知論文不
遮定性繫後不知還能發故名無定始行之輩求弘
經益名集功德不肎服藥見父不覲名不集功德故
知不可生於別見。

問三乘之差為由佛說為由生異。

答曰諸乘皆不能
了一切法故實非種智故說羊鹿今謂不了故種智
說三若不說三諸文何故皆云佛說及趣波羅奈於
一佛乘佛以方便力等。

問踊躍何義。

答曰依俗釋云踊者跣也躍者跳也跣
足跳者喜之極也今謂斯言太甚字訓雖爾豈舍利
弗大阿羅漢復聞深法理水潤心而生喜踊跣足跳
耶經文只云踊躍歡喜方從座起合掌白佛何得未
起先跣足跳縱重釋云聞真道巳即能超權故云踊
躍即顯聞法超權跣跳今問在般若時為聞不聞。

若
不聞者加說義壞。

尚云我等雖為諸佛子等說菩薩
法而於是法永無願樂豈自不聞能為他說。

須菩提
云我從昔來所得惠眼未曾得聞如是之經。

何故乃
云而今從佛聞所未聞今日乃知真是佛子等故知
古人所釋妙得其旨若云得記為未曾者此中乃是
未得記時。

問喜有何義。

答曰三義故喜一聞法心安知佛非魔
所以歡喜今問昔小乘教巳知世尊不同天魔及諸
外道豈至法華方始知非豈得見於將非之言謂聞
法華方知魔別二者得聞一實解昔三權而為一因
所以歡喜今問何不云二而言三權三為一因菩薩
非實信三須會何待固辭三聞佛說千二百羅漢悉
亦當作佛所以歡喜今謂準此三周全無會於支佛
之文將何以為會二文耶故準子說只會其聲聞歸
婆沙菩薩況復此文正當領解之辭而生歡喜文中
未有領千二百何須加之文領三世及以五時何不
論之而却別取千二百耶。

問從所以者何我昔下是何義耶。

答曰釋歡喜所以
文為四初失大法以興嗟今謂何處失大此中述耶
二世尊下處小階而起歎今問見頞鞞後何處起歎
三世尊我從下喜今聞而惱盡今謂惱之言事在極
果既云惱盡何得但至十信初耶既云惱盡何須更
令供佛修行四今日下知佛子而道成今問何等道
成而引論云為令決定聲聞之人知當作佛又曰同
入佛法體類之中今問體是法身即是巳入法身之
位若不了復與道成之語相違況復惱盡不得法身
何異小乘三界惑盡。

問待說所因為何義耶。

答曰承望希須生渴仰也今
謂譯者何以大屈曲耶只云待說所因成菩提者佛
必以大而度脫之故不應云渴仰所因故知不及古
人作待對停待釋也。

問必以大乘而得度脫者大乘位在何許耶。

答曰七
地四菩薩行四菩薩行者一菩提分二波羅蜜三諸
神通四熟有情今問今日迴心始入初信豈昔渴仰
即齊七地若也大乘只是四菩薩行者何須初釋方
便名釋真實中及釋一大事中太煩雜耶又必以之
言應指與此開權同類若直只指四菩薩智昔日諸
經何處不明又此四智何必七地初地初住悉皆得
之乃至行向豈不得耶況但云分及神通等三祇亦
得有何奇耶又云有三種一厭有為二求菩提三深
念眾生此三乃是四階三祗亦能得之何關法華況
厭有為非菩薩道不捨生死而入涅槃不斷五欲而
淨諸根安得但見菩薩之言便一槩判甚不可也。

問曾聞人問疑生分別入見即除悔多憂俱離欲巳
捨如何身子今二方除。

答曰煩惱之疑預流即盡煩
惱伴悔離欲巳除今法執之疑如阿羅漢不識黑鹽
之輩今問若身子等至今法華巳除法執異熟之疑
與佛何別若言但有因果之別則應亦是等覺巳下
如迴心人只在初信況復法執豈識黑鹽以為其類。

問云何名為真佛子耶。

答曰瑜伽八十四有六句謂
是大師子佛腹所生佛口所生佛法所生佛法所化
得法等分論自釋云初一句總後五句別釋云腹生
簡異卑劣子故得聖者者是佛腹生異生即是所養
之子一切眾生佛不親生非腹生故今問窮子曾為
異生來不若也曾為何故今日長者自言我之所生
若言得法為腹生者得法乃是示昔腹生因迷背父
後遇見之若一切眾生皆非腹生當知爾後假指他
子故知論意在折挫時又云如二乘等非是婦生乃
是妾生今謂正是大母真遺體生豈以中逃降為妾
子不然一切眾生皆妾生也又曰下文云若如我子
今問何以引彼除糞之時挫言如子何不引至法華
之文會親族云我之所生豈故會諸王認此妾子為
巳子耶次云說法為口生福慧為化生無漏法財為
法分也今問若必腹生方是子者化生何關親腹生
耶口生腹生復應別耶行為法生復不同腹無漏乃
是二乘舊得何須今日云得分耶若言今得大乘無
漏何以復云但是決定未得道證故知不曉六句是
一子而巳又曰論自釋云諸句顯示增上生圓滿及父
相似法故故五句中前三句顯生圓滿後二句顯父
相似法今謂若爾只是共成一佛子義何得蹔聞腹
生之言優降異生言非腹生故論自釋於理不違況
論自云後之二句襲父遺體遺體云襲乃是本有非
為造化況諸經論佛子之言隨事各別小乘經中聲
聞為真子菩薩為似子大乘經中菩薩為真子聲聞
為似子故知究竟實說無非佛子即今經文云一切
眾生皆是吾子愛無偏儻然論取結緣之後方立子
名故與今經親疎少別何得以權而證實說亦可論
中腹生通指一切口生法生方從成就故論云生圓
滿故又曰攝論云非如二乘無智猶如妾子今謂論
文亦是折挫之語。

問經云金色三十二去頌其意如何。

答曰失大法興
嗟今問婆沙論亦釋三十二相十力等義何大之有。

問身子得記差別如何。

答曰有二種初是因記當得
果記初因記者未入信心尚二萬劫況起心後時應
遠故此第一先經多劫方遇諸佛今問前云惑盡道
成證真無我此中何以所得未深。

問受記得名其名不同何以然耶。

答曰理非一準如
釋迦彌勒因觀先佛以立名故身子外飡祕法巳內
發智光故名華光今謂經無正文義須從別方是名
因內發智光中下皆爾如何獨是華光別名乍可云
聞法內照先入真因故曰華光又云如大論諸天子
見佛土莊嚴而發心得記名莊嚴王佛又云舌相品
十萬億人見十方菩薩來以華供養而發心得記名
為覺華今謂此等並是別因因華因嚴名華名嚴故
知身子與中下根同飡祕法必非因此得華光名經
文既其略無名因須苦立。

問釋授記義差別如何。

答曰六門分別一記由二能
記三所記四差別五釋妨六聲聞類異初言由者論
云一生聲聞決定心故非成法性亦非巳證今謂此諸
聲聞至此聞法雖入無生未知如來決定許不故佛
記之令生定解言未證者只是未證究竟佛果非謂
不證初住無生故非法性意亦如是若不爾者何故
名為不求自得二為顯佛法身平等故今謂若身子
不得法身將何顯同言顯同者同有八相故知身子
巳得一分平等法身故佛記之顯其巳得若其未得
何所顯耶若許未得一切眾生皆悉同等何獨身子
耶三為除菩薩疑心故謂久疑聲聞不得作佛今謂
此是四階三祇及以三乘共位菩薩久謂二乘與巳
同觀同位同證而二乘人於法華前自謂滅種不求
於大是故久疑必非華嚴大集大品等中諸大菩薩
而有是疑豈文殊普賢疑諸聲聞不得作佛須佛記
巳方除疑耶四忻佛者見記自忻今謂此則可爾五
說一乘十義所以今謂十義巳如前問次明能記有
三謂所依記體記用記初所依者論云六處示現五
佛一菩薩五佛中別記如身子等同記如五百後記
如學無學四無怨記如提婆等通行記如龍女等示
女人可成佛故五具因記是菩薩記如不輕示諸眾
生皆有佛性故今謂前五可然第六如何不輕示有
佛性後代判於一分永無不輕不及後代見耶若不
爾者一切眾生豈皆不作決定性耶次記體者為他
受用化身五陰隨宜為體今謂體謂主宰應指所證
依得記者以之為體記用可知三所記者有二一所
依二體性所依即六處體性謂因體即無漏善根通
現及種因所得果體通五陰多是化身及他受用顯
慈悲故顯德高故今謂此是何位化身更經若干劫
數供養若干諸佛即得究竟三種身者亦不應爾地
踊菩薩經中自指本時所化仍於此中更獲增道損
生之益豈聲聞人只經爾所劫數諸佛即證妙覺三
身果耶又觀諸土並是化身非他受用身受用身處
華王界或色究竟寂滅道場又無漏之名亦濫於小
四差別中如楞嚴四記寶雲經同瑜伽六記一巳發
心二未發心三現在前四不現在前此四同楞嚴五
定時限六不定時限又如大經八六四二今謂前文
可爾若引涅槃八六四二此則不然雖似授記其意
則別以諸經中無有文明二乘發心此中既因法華
記巳故明定性發心時限顯滅種義權故非授記又
云經爾所劫方入信心以於佛道迂迴故不如初心
即修菩薩行由此故言過無量無邊劫今問若爾一
切聲聞應皆過於無量無邊何故乃至增減不同若
云不如初發大者理必如之降入初信此則未爾又
曰有三決定一種性定遇緣便能證得正覺二發心
定發大心巳更不退轉三不虗行定得自在巳於利
有情終不空過今依初意今謂雖即獨記聲聞準三
周中三周得益不唯在小記通菩薩何妨第二第三
人耶若指迹門雖妨可下文菩薩得道數倍故不可
云在遇緣遇緣乃在瓔珞經中無數菩薩從於無垢
入妙覺位正當其人五釋妨者問云諸聲聞人為成
佛故記為不成佛若成佛者諸菩薩等何故於無量
劫修習功德若不爾者此記成虗答曰論云令彼聲
聞得決定心非成就法性釋云此意說令聲聞得決
定心進修行非巳證會二空法性真如之理今謂論
云非成就者非究竟法身了此自是一途未為通難
與菩薩為妨只如經中所供佛時未足顯遠位未極
更修何疑伹未證二空為在何位若二乘未證則菩
薩皆得若唯在佛菩薩無分何以前云除二障得二
空惱盡道成證真無我又曰聲聞身盡云何與記經
三僧祇方得菩提答顯揚論說依變化身非業報身
成唯識云即是變化生死別名釋曰未發心前現身
有限由受記後誓求菩提度有情類便入邊際無漏
勝定資昔所作顯今報身令其長時與果不絕此所
資業由無漏資展轉微妙舊麤異熟漸漸微細廣大
殊勝異於本故猶如變化名為變易生死數數資長
乃至成佛由是義故分段生死雖皆永盡說過三百
由旬化作一城變易未盡說更行二百方至寶渚趣
寂聲聞便無此事今謂經不曾云得記聲聞必經三
祗何須此問答中初引顯揚之文依變化身非業報
身此乃論文分明誠證業報之身則不得久捨報身
巳入變化者方可經於長時至果何以強釋云留報
身無漏資令長時耶又成唯識此是變化生死別名
正言長時只變化生死別名何故引論文而復改苦
強異解耶如舍利弗等聞受記巳何處修邊際定耶
得聞會三一乘常住此法自是常住邊定故殃掘云
得不壞常住與生死邊際等即是邊際定別耳豈可
棄此別修無邊際定此定若異會三之一此乃還用
小乘四禪乃是不受顯一之言若本先有無漏勝定
只依本有何求聞於一乘妙理若以此定則令此身
與果不絕故知不假一乘法也又舍利弗等何以滅
度若滅度者長時何在若爾此界則應多有過去勝
定資身之人曾無一人云是長時變易壽者若分段
死復云永盡則無漸漸勝妙之理況復化城通有餘
無餘若此生前進於有餘身即改觀故若無餘者巳
捨分段入變易者豈存報身以進二百至成佛耶故
知乃是通教權設之言定計乃成事同魔說況諸經
論並皆說有變化之土何須安著分段中耶若言但
是同質別見則一切佛土並在此中然須辨別方明
同見又曰勝鬘云無明住地為緣無漏業為因謂二
乘大力菩薩三種意生身廣如瑜伽佛地唯識今謂
且勝鬘文正明界外變化土中別稟因緣不同分段
三界因緣亦不云分段之身漸成佛果不捨分段終
無是理以無教文三種意生在分段故。

問論四聲聞其二與記二不與記根未熟故應當此
二後時熟耶。

答曰未者不也永不與故今謂論文但
云根未熟故如來未記此唯現在未記名不論又云
菩薩與記菩薩方便令發心故故知不得云永不發
故知論文真得經旨故以滅想彼土得聞如何曲釋
以未為永若爾應當種未熟時名為不熟懷任未生
名為不生如人未死名不死耶。

問理必然耶更有別途。

答曰準理應云趣寂之人不
愚於法信根未熟佛不與記菩薩乃與諳含通記有
理佛性方便令發信大乘心上慢亦爾今合為一人
言根未熟者非趣寂者當可成立今謂論云定性未
熟乃云不熟自思不穩却更釋云趣寂之人不愚於
法復輒合之以為一人却云未熟非趣寂之者翻覆
難定實無可依故依古德決定此土則云未熟若於
彼發熟在於彼故此云未不須紛紜強為多釋。

問為依所判定若是耶更有誠教。

答曰如莊嚴論云
餘人善根涅槃時盡菩薩不盡今謂此亦不閑折挫
之文故使所引前後互違重引還違向所立義云趣
寂者不愚於法亦違論文未熟之語故不應將折挫
之教用證法華真實之說故法華前一切菩薩對二
乘人須云滅種。

問更有教耶。

答曰亦如涅槃八六四二今謂此亦正
當趣寂能發何事節節前後迴惑若云八六四二亦
云不解我意諍論之事巳如前問又曰故知趣寂定
不作佛今謂定說正當諍論之文此乃不知佛意兩
遮遮於雙諍若得佛意乃名雙是趣寂不發施權故
是若言能發顯實故是若引諍論之文還成諍論之
事如此豈成體佛意耶故一家判一切實等四句不
同成前逗後彌復可依知論弘權方了教旨。

問論中云應化聲聞於此經中其誰是耶。

答曰有人
云身子及四大弟子為上根五百為中根學無學為
下根今解不然華嚴經初說身子是化入法界品云
將六千弟子從自房出文殊為說十種之法發菩提
心即此經中授記者是故非應化今問華嚴是佛初
成道說身子於彼巳能發心何故初見頞鞞方除邪
見淨名訶斥宴坐非真至般若中被加方說法華之
始疑悔欲除聞方便會三乃稱歎領解若彼文是化
豈此說却非亦由不了華嚴長遠復由不見聾啞之
文聾啞望法界品文當部乃自相翻曉相違之大旨
不會法亦自通未達八教之宗同亦久成永別。

問應化聲聞為唯化作退大聲聞亦能化作入滅者
耶。

答曰攝論楞伽等文並云聲聞多劫入於涅槃飲
三昧酒後從彼起發心向大者並是諸佛菩薩化作
誘彼餘類今謂此乃決定性人之誠教也暗者不知
化者既其久住三昧然後發心誘彼餘類信知餘者
則非應化同共入滅故名為類故知教文甚自分明
釋者異見致有諸說。

問經云有八交道其相如何。

答曰修八齋戒行八聖
道今謂若彼圓極無作八正乃感難思虗空寂光寂
光諸土一多多一而現諸土豈獨八交化土而巳。

又
云東西四南北四或一方各八或八方名八今謂此
釋罔像而知。

問七寶行樹所表如何。

答曰修七聖財今謂亦不全
爾應隨教別。

問云何名為若欲行時寶華承足。

答曰以七淨華今
謂若不云觀及以所表不可專輒作此釋也若作所
表須依土體以立行相。

問云何名為正像等耶。

答曰正法時教行證三皆悉
具有像法無證末法無行唯有教在今謂約此三法
以判正像唯此穢土其理必然唯今華光及諸聲聞
並是淨土何以無行但有教耶未審淨土至末法時
即生慳貪破戒等耶若有此等不名淨土。

問初周既訖譬周如何。

答曰從此巳去譬喻說周文
分為四初佛喻化二中周領三藥艸述四佛記今問
前後依論此中何不依論以立對治平等等名仍不
分判不依之意故知論判本在於同。

問經從是諸千二百至疑惑者其義何耶。

答曰巳得
決定復聞佛說捨權就實今謂捨權就實與前教何
殊而經但云一切皆成佛道及以一切皆為佛乘何
以將於取捨之言用釋即權而實之教。

問何名國邑聚落。

答曰化佛但化三千國土國如大
千邑如中千聚如小千廣雅云聚落者居也聚也人
所聚居落亦庭院太窄長者既大大於垢衣大既三
千為所居土垢衣所居為寬狹耶此與信解門內長
者為同異耶。

問長者之義有差別不。

答曰長者有三一可承長者
喻慈普慧圓妙決疑網二者耆敬長者喻佛道羣聖
神通莫測三可親輔長者喻佛智滿今謂雖有慧圓
智滿之言若滿若圓何教無之決疑等言仍須教判
曾見古德以十德消帖經文甚為周悉於十德中仍
為三釋謂世出世及以觀心。

又云以異熟識為宅佛
處其中故宅中火起今問為佛居眾生異熟識中為
佛自居佛異熟識為是種子變為三界佛入眾生所
變識中為是誰宅大火起耶若屬眾生何故云今此
三界皆是我有。

問門有幾耶。

答曰有五唯有一門火宅門狹小門在
門外佛教門今問唯一只是火宅之門狹小還指火
並喻教教即是法何須云五豈以分五處即出五門
耶。

問其火宅門其數只然更有別途。

答曰又有二門一
者大門即一乘教二小側門即二乘教今問出宅只
有一門而巳何以輒立大小兩門初以三車出火宅
竟諸子方乃從父來索車索三既無父唯賜大故知
大車於宅外得如何大小俱是宅門若爾宅門即長
者之門若即是者出宅之時應當巳得大乘教法何
故得小四十餘秊方受大化。

問曾聞人問經云安穩得出出在子前何故下文云
若不時出必為所焚。

答曰下文譬云聞巳驚入合譬
中云為度眾生而生三界大經云譬如長者其家失
火從舍而出為諸子故還旋赴救不顧其難佛菩薩
亦爾今謂若消却入其理則爾忽不時出佛豈焚耶。

問經從舍利弗至從舍出之等其義何耶。

答曰分為
四段此初從此至出之為大乘果化今謂此始思惟
辭用於大如何即云用果化耶況判下文方屬果段
二復更思惟至而復狹小為大乘因化今謂此是思
惟欲息大化何名因化三從諸子至為火所燒為大
乘行化今謂此乃諸子無有大機故云幼稚未有所
識如何名為大乘行化又行只是因如何因行以分
兩化四從我當為說至所燒害為無悕取大乘之化
今謂此是長者為說五濁怖畏之文不名無悕取文
也作此消文不順經語故不用之況對四比與前違
反。

問經從父知諸子至情必樂著為何義耶。

答曰正明
為說三乘喻此初知機也三乘種性各別故今謂既
受大化何以為說三乘故知此三俱非大也若不爾
者何故不云為說二耶而次子乃云三車也翫者弄
也亦戲也亦翫習也好也當知不受於一唯翫方便
之三。

問曾聞人問何故與城之中不云先好與車乃言好。

答曰車是遍趣行機學可言好城但是息苦非生不
名好車是修生城是修顯故車說好城不說之今問
車苦應不息城應無趣行車既至宅外豈可不息苦
城始勸令入何得不論行故知說城時有好故能入
聞說三車時息苦故方好豈可無好言即云無好義
見車有好字却置息苦理況復三乘俱為息苦故俱
翫好故息苦乘非究竟乘而告之言去知即見是昔
日賜三車也三既在昔故非今日等賜一大故婆沙
中四階成道同在小部人不思之故令意悞。

問曾有人問何故方便品權實理智因果雙彰下之
二周理智因果各互偏說。

答曰初周根利雙盡玄宗
中根一聞微知權實取捨雖辨未識取因故說三車
令識一乘之行隱果中之覺寂說因內之智車祕因
位之理乘遣修生於種智理微解故智未閑故下根
雖聞權實及與智果果理猶迷更彰理有假真說本
令其取捨隱果中之智品藏因位之雙嚴應機不同
三周少異今謂文辭至美於理未彰譬中初敘三車
權也後與一大實也三車敘昔一大在今豈非譬中
俱說三一各賜諸子諸子各乘遊於四方因也直至
道場果也其車高廣理也有大白牛智也長者為說
教也各得遊戲行也具遊四方位也果即覺寂何隱
之有車從理立安祕之耶中根具聞此之四法下根
三聽四法彌精豈以言之廣略便以增減判之事似
稍殊於理不異不爾則不名三周若前後增減乃成
一周何謂為三周謂周迊即三迊說入於人理等況
復三周俱說於教不可巳於教下所詮故知四文一
不可廣故請後學開眼思之。

問曾聞有人於此立五問云何為五。

答一問云智中
有虗實三種並名車理中有假真城名遍三種何故
大涅槃不名為城名寶所二問二乘學智果智果分
羊鹿二乘學滅果滅果城應二三問何故城嶮而車
在門外四問何故車則云遊戲而城云安穩五問何
故化城勸前進今車云速出彼亦具有答答還不盡
理是故不能述今謂凡設問者必須使答能破大疑
方可置問若不爾者虗增費辭且如初問智中虗實
為從何處得虗實名耶良由不分菩薩殊四階不名
為實理中有假真真名無簡判聲聞證真實一切教
皆然如何說無真而獨稱為假城名遍三種三種並
在昔是故大涅槃須別名寶渚不分大小殊故有如
斯問智果從人分滅果從理一道理必須然何勞設
此問從人以論理理亦隨人異智果從義同智果亦
無二城未出二死二死未安穩車從分段出是故須
云外城從分段說城亦三百外車無二死說車亦名
在嶮不了相望殊徒勞設此問車能運諸子出苦名
遊戲城從息勞苦故得名安穩城既息苦巳城中亦
遊戲車巳出流轉車亦名安穩守名迷於義是故生
此問城從巳入邊故勸更前進車從未上義是故勸
速出速出望離苦前進投寶所所望永不同何須作
此問。

問經從爾時諸子至爭出火宅何等義耶。

答曰子免
難也稱悅三乘所忻心故今謂此亦三乘在昔之文
免難三乘與賜一乘若是一者出宅之時即是得大
何須更云願賜我等三種寶車既云各各各各即是
三乘俱出俱索俱無故須等賜故知昔三俱非一乘
所以節節點出文者執者重故迷除遠故故子消於
長者歡喜之文亦云父遂心安離灾度難名曰安穩
出宅三乘並觀四諦故云四衢故知並觀即皆在昔
所以小衍兩乘諦別觀別行別位別惑別果別如何
俱出俱觀俱得安穩並從索車即云但是會二歸一
言大不須會必無是理又云大乘之人巳入初地得
無生忍住大涅槃伏諸煩惱離分段死名露地坐無
隨礙也今問俱出俱坐何得大乘獨入初地準於瓔
珞華嚴仁王並離二死破障真如微細無明方入初
地如何伏諸煩惱但離分段得入初地若三乘共位
初乾慧地伏尚未極何能斷耶若也俱坐之處與二
乘同菩薩獨得初地名者二乘迴心即應入地何以
乃云始入信心。

問經從時諸子等至願時賜與此為何義。

答曰此分
為四初諸子索三二但與一三釋成父志四越子本
心今謂此亦三在昔文乘三方便出被斥俱失三是
故俱詣父索昔所許三昔三既俱虗故俱父不與故
知於昔大小外方乃等賜一妙乘又云二乘出宅求
證諸法名索羊鹿菩薩之人依於本論初地巳上雖
離分段未證解脫不名入城不疲倦故不入無餘是
故不說菩薩入城今謂若言初地巳入平等法界海
何以而言未入城若未入城猶在分段豈可伏惑能
離分段縱以法執為惑亦不應言伏能入地若爾與
小不同亦不俱坐又曰無住涅槃亦息分段縱名入
城不乖道理若也無住是大涅槃豈同二乘入於化
城則大顛倒焉不乖理況復取菩薩不入化城為正
義者為入城巳更入生死名為不入為由有惑故不
入耶若由有惑還同凡夫尚在宅內何關無住大涅
槃耶却入生死亦不得名不入化城。

問曾有人問三乘俱出分段苦二乘獨稱入化城大
子亦應俱出苦亦應相與入化城。

答曰大子無倦不
厭苦亦離生死故出宅今謂三十四心前為惑潤生
故未離生死信知道樹前未曾出火宅若也大菩薩
應不住二死亦不住無明如何未斷惑名為不厭生。

問曾有人問若大不入城何故亦上車二子若入城
何故不上車。

答曰厭苦求息故入城大不厭苦故不
入見息止處故說二是故明大不入城今謂問中自
乖理如何令他答三乘俱出宅出宅即入城俱出俱
索車云何上不上二子不上車應當仍在宅菩薩不
斷惑何曾云上車二乘巳斷惑却云不上車大小既
顛倒於理難消通答中云大不厭苦不入城若不入
城車豈上又問門外設三車車中許有三中路設化
城何因但設二答曰車本對大因門外三車設權城
對實果中路化城施今謂徒立此問答義亦不相應
小車對大因車應但有二權二對實一化城應有三
況復文中城導師云化一亦更有人置多問答殊無
別旨誑制文言只見煩辭不申經意又曰索車不索
城等今問車對賜大初是故得有索城中始初入云
何即云索車據初說時車亦無索語城唯說化事非
實亦須索依義不依語何為當守株。

問大車以何為體。

答曰果車以後得智為體因車以
妙觀察智平等性智中種智為體今謂智有四別何
義取三而棄於一況果因體別雖從因成不至於果
若不至於果體應殊況復智是白牛全非車體若是
白牛尚不應替經云遊於四方直至道場豈乘因牛
不至於果中路迴換因果二耶況復因體亦不應別
別非體故如何二智而為車體縱云二智各取種智
又亦應問二智既不同其中種智云何不別二智種
智如其各別別相如何故知種智所照雖殊能照不
別故所引經究竟皆得一切種智故知皆得只是一
種不應分於兩種智也。

又云今取後得智為車體根
智為白牛今謂車體本不動牛動故車動根本智不
動後得方有動如何以不動却能引於動是則只成
兩牛相牽未有車體車體在理理無去來由智證體
智有淺深故知白牛從始至末車體本來未曾去住
又云同涅槃及以勝鬘唯取真如而為車體今謂涅
槃勝鬘一乘若異容可車體彼此不同若一乘同前
義自壞今亦問云真如體唯一如何云各賜真如無
去來如何至道場真如無遲疾何故疾如風若由牛
所引引即通初後如何後得智及以根本智從初至
後耶又問真如與二智為一為異耶若同無能所若
別非境智如是妨甚多請為通斯旨。

問若得車時位在何處。

答曰頓悟大乘從初發心雖
亦是車今取八地巳去不退因行七地巳前猶分段
故今問今賜一乘豈唯不退初聞一句亦與授記況
七地分段尚是共乘共乘六地同羅漢故華嚴初住
巳得法身若得法身即除二死復過行向得入七地
如何六地仍在分段何故引論大乘入地證無生忍
無生忍位豈更有退言七地退此應不然若言頓悟
須取八地與初地伏惑能離分段復大相違至八方
悟何名為頓又引下文不退菩薩今謂此由前文不
知之人亦有不退故今不退亦合悉入若此法華唯
為不退諸菩薩者只合在於法性土說不應住此娑
婆界中令諸眾生開示悟入若獨入地及不退者則
隨喜功德法師功德提婆達多並是凡夫為經所棄
佛巳取之何以棄之。

問其車高廣齊至何處。

答曰佛種智體高於三界今
謂若佛種智只高三界此與羅漢種智出宅二乘何
別故知止是四階之果會二歸此斯言不虗。

問曾聞古釋丹枕者是涅槃也有人非之。

何者既在
車上明非涅槃乃取滅定而為丹枕今問既在大乘
車內何有小乘定耶滅定不動安隨車運。

問云何名為其疾如風。

答曰初地巳上能速進修觀
空觀有不稽留故今謂得車之時巳入八地乘車疾
進却初地耶況觀空有全未見於平等中理第一義
諦菩薩偏有二乘偏空二俱不名平等大運若也雙
觀即是瓔珞十迴向位前何故云七地猶退退則不
名其疾如風如風乃是進中之極理既不立何可依
耶。

問經從所以者何至諸子其義何耶。

答曰此釋賜所
以匱者乏盡也以此一乘假設遍授一佛國土五道
眾生有性無性及以定性尚不匱乏何況唯與有大
乘性者及不定性佛之真子恐不足耶今謂若以五
道無性定性同為一類若定性不記即名為匱若不
記三類五道何辠若不記五道又亦無分人若無分
經為化誰身子記後天龍八部及四眾等為是何耶
故知不匱正與經會若定性不與何須況耶況經文
中只云一國即以無性定性加之故知經云一性一
種不須專輒改換加足。

問經從是時諸子至非本所望其義何耶。

答曰既云
各乘明知各得不同化城眾共同入今謂化城從人
亦是各得大車從法豈不同耶故知城語雖同亦是
各得城若共入即名為同三乘同入亦名為同菩薩
乃與二乘同證菩薩何故獨不會耶故知纔見各各
之言即作各各之釋若各各者其車無量無量何故
云賜一車會一之言便為無用由迷各各言而亡等
一之語故知化城息處說二大車咸證一乘豈可以
各共之言而分大小。

問經從舍利弗至非虗妄其義何耶。

答曰凡夫離欲
伏諸煩惱名免火難離三惡苦名全軀命未免人天
名為火宅今謂此是以小況大長者問云先三後一
非虗妄耶何得乃以人天不虗為答只云乃至不與
最小一車猶不虗妄不云不與人天猶不虗妄若爾
何得下釋從世尊巳下文云況得大乘而成虗妄。

問經從大慈大悲去其義如何。

答曰合年邁衰老老
人之相愍念逾深今謂慈悲入惡同事利生乃示稚
小之形安得現於老相。

問八苦等相其義如何。

答曰委在婆沙俱舍正法念
大涅槃等今謂示廣實爾然須說意此中點示今昔
始末何暇妄論八苦等相。

問經從舍利弗至雖復身手有力乃至珍寶大車其
義何耶。

答曰但以言說方便勸勉濟度諸子火宅巳
後方乃與一大乘今謂既云後與一大驗知昔三非
一故釋今經不分今昔三一同異何能免悞。

問經從而作是言至無所依求為何義耶。

答分四初
勸厭三界二勸取三乘三引巳為證四歎乘勝德今
謂厭於三界勸取三乘故知三乘並治三界大乘與
小並厭並忻同時勸取即是四階成道菩薩亦可取
於共乘菩薩豈大菩薩與二同厭又引三皆同證巳
為是誰何處同證何經何位若華嚴經毗盧遮那豈
與二乘同厭同取況復並云如來以是方便誘進眾
生是則勸三乘俱是誘進所歎三乘與二乘一何曾
異於菩薩別耶故下三人皆言出宅他不見此奈何
奈何。

又曰言保任者保當也信也任亦保也安也可
也持也今謂保任之言通三乘不若其通者安有別
途若有別途安可信也。

問經云緣覺乘中云自然智其相云何。

答曰不求與
佛同時出世非見佛巳方得果故有經云釋迦出世
五百獨覺從山中出來至佛所仁王經中有獨覺眾
先成道巳後遇世尊非如聲聞佛處得道瑜伽論云
或觀待緣而證聖果名為緣覺即觀十二因緣而超
證果華嚴云菩薩在兜率天將下生時有十相現第
三相云右手出光明名嚴淨世界於大千中若獨覺
人遇光即便入滅若不入者光力移之此異緣覺也
若聲聞解脫分作獨覺者可得百劫入四善根作獨
覺者乃成部行小故也。

問經云於一佛乘分別說三何以於一而說三耶。

答
由上所說得道因緣於一乘體分別說有三教不同
於一極果說有三因實無三體三乘極也今問若唯
二權但只應云無二體極何故皆云無三極耶何不
經云於一佛乘分別說二。

問經云其宅久故三界無常安得久故。

答曰猶如幻
事名為久故今問幻事鯈忽豈得久故既云無常安
得如幻。

問何名頓弊。

答曰非漸漸滅名為頓弊今謂三界成
壞是漸非頓況此之頓是頓乏頓非漸頓頓如何乃
作頓漸釋耶故公羊傳云行頓者進退出頓以實下
此意云行時膝脛下虗不實名為頓乏。

問經云墻壁等文字義如何。

答曰𡉏普美反坼裂也
阤池爾反說文云奪衣作褫切韻山崩曰陊玉篇析
薪隨木理曰掟或為􂖓不知所從今應作阤今謂釋
此字義但依應法師經音自有數訓。

問聞有人言有人是誰。

答曰聞有二義一自他影彰
故不自見眾生沒苦亦聞三世佛所傳說親疎相顯。

問先因遊戲等其義何耶。

答曰背理乖真義名來入
非先出故今始名入斯釋得理仍闕事釋今謂大通
佛所發菩提心義之言出退大流轉義之如入對彼
理解事理具足二解之中寧可存事豈可唯理而失
於事。

問經云吾為汝等造作此車車為何造。

答涅槃寶所
無為本有不云我作車是菩提有為之體所以言作
牛車種智從教行生羊鹿二車名教施設故並云作
雖並是作牛車作體羊鹿作名今問經文直云此三
皆作誰分名體強為別之三車俱作非本有真如大
車無邊不匱咸知諸子本有故開眾生本有理佛知
見聞名乃能進行從證並契真如涅槃無別。

問諸子聞說至離諸苦難為何義耶。

答曰互相勸勉
馳走而出今問自爾巳前二乘曾無勸諸菩薩令出
三界而云互相但三俱到空地坐耳俱到既同與不
斷惑菩薩為妨但知三乘須會而不知與菩薩為妨
自法華經前一切菩薩無有過於聲聞位耶若有過
者云何俱出亦無菩薩始初發心未能出耶。

問何名到於空地。

答曰隨其所應離於三障處二空
地即二無學及初地也今問二無學位與地同耶初
地為即具二空耶七地有退為住何空仍齊二乘空
安得別其位既齊二空應等菩薩百劫未曾斷惑如
何初地即證二空況四階之初乃至百劫三十四心
都不曾聞十地之號如何專輒將十地位釋四階耶
若其無別釋於婆沙俱舍等文得將十地向行住名
用消釋不若不得者如何不別。

問諸子至四面俱起其義何耶。

答曰善根難起名為
生育甚難今謂為指何處為初生育但著生育之言
而不明其大小若以結緣而為生育久巳曾生不名
難起若以理性而為諸子本來自生誰論其起生論
生子育在善根生巳入火良由不畏不畏乃由闕於
善根因育根生故云生育。

問經從爾時諸子至三種寶車其為何理耶。

答曰頌
諸子索三今謂諸表非一故三俱索二乘之人被斥
無實是故即索先所許車菩薩既實何須亦索索即
非實驗三俱權故下文云以是方便為說三乘何故
不云以是方便為說第二若第三耶。

問經云見有讀誦書持經者等為有幾人。

答曰此成
四人於此四人起於四惡謂輕賤憎嫉今問與餘經
何別而獨此經不得輕賤等耶。

問此所墮苦為幾趣攝。

答曰此中前文明五趣義六
門分別巳說三門三門在此更為分別今謂前之三
門巳四五紙今更三門復應不少只是處所果報壽
量等耳故請止之妨論要旨。

問經從若狗野干去分為幾法。

答曰應為十果始從
𩑔瘦至死被瓦石於野干身自四惡果一疥癩二無
一目三打擲四致死蟒身五果一身大二聾三騃騃
者癡也四無足五小蟲食應作𠯗字子合反若作唼
者鳥食。

問經若得為人至無所依怙如何分節。

答曰此中十
頌得惡人果有二初七行有惡報後三行無善果初
中四初三頌惡形次一頌無依次二頌薄祐次一頌
橫羅其殃初文有十七果一鈍二痤三醜四𤼣𤼣手
拘也五躄躄足拘也六盲七聾八傴傴脊曲也九人
皆不信十口氣臭十一鬼著十二貧窮十三下賤十
四他使十五多病十六痟瘦十七無怙或開瘦成十
八雖親附人下二果若修醫道下二果抄掠者強取
物也竊祕取也次從如斯罪人下頌無善果有三一
頌不見佛一頌不聞法一頌常根缺無數劫至諸根
不具頌八難也初頌有一佛前佛後難第二六難地
獄畜生餓鬼北洲長壽天為生難處世智辯聰難為
狂聾心亂永不聞法今謂世智辯聰不必狂聾心亂
亦非永不聞法但聞而不受第三一頌諸根不具合
八難也今謂一往似具亦未全當但只依經自成惡
果何須苦將對八難耶若得為人下四頌惡人果有
四一頌惡嚴一頌惡服半頌惡狀一頌半惡行啞字
非說文大笑聲耳若有利根下一頌半分為六德一
利根二智慧三明了四多聞五強識六為說法華今
謂此不須開以為六德開亦無失若人曾見下十頌
六度初一行半頌曾施者今謂諸善德本豈獨施耶
一頌進可然一頌半定習者離愚兼慧又三頌戒者
亦未全然以初一頌通論親近善友非專戒也若見
佛子下一頌半恐是戒耳若人無嗔下一頌半忍者
此稍可爾次復有佛子下二頌慧者亦或可爾若有
比丘至可為說者善戒經云內學大乘若未究竟不
得學餘乘餘明若內學究竟於日日中二分一分學
內一分學餘況此中不許學餘經一偈今謂但依梵
網不許捨大而學於小乃至今經須依安樂行也。

* ○釋信解品

初明來意有二一鶖子聞上根而喜領四人中品承
喻曉而開悟若準七譬應依論文今謂論文自是一
途巳前說。

問何名信解。

答一除疑名信破迷名解四人昔疑自
不作佛今謂夫疑緣兩境或作不作迦葉頭陀精進
第一昔於何處生此疑耶若引在座身體疲懈為在
何座而生疲懈言疲懈者䇿而不進懈故生疲名為
疲懈昔於何教䇿令發心而稱疲懈不肎修於菩薩
行耶二信除不信解破不解昔即解三而不信一或
復信三而不解一今亦解一而亦信三解三而亦信
一心淨復知故名信解能入之心曰信解乃所達之
理明解深信淺初後並說今問二乘之人只應當教
自云昔日論信論解云何言三若言三人學解名為
昔日解三信三何故復以三一對說若三皆昔解三
信三二乘於昔何處教中解三而不信一信三而不
解一等耶鹿苑則自知巳教淨名之中雖聞一如聾
如盲般若之中雖復信一而無悕取何嘗將於三乘
與一對為信解互有闕耶況若解三豈能知一解一
方乃知三況復不知三是一外之三為復一內之三
一復為是三外之一為是即三之一若三外一昔亦
曾聞而無互信互解之理若三內一與今法華其相
何別若言法華即是三內之一何故令其捨權取實
若權即實捨權即是捨實故也即一之三準例以說
故知信解具足即是一三不二若二即是信解未周。

又曰信顯由他解明自悟今謂從他若唯信無解自
悟若唯解無信故信解二俱不成故但由他令我信
解又曰以四句料簡根鈍正見信而不解利根邪見
解而不信利根正見亦信亦解鈍根邪見不信不解
今問見體如何信相深淺若邪在外道不應對今互
論有無故外道見鹿苑久亡佛法之信昔日先具如
何用之以釋今品又曰凡夫信而未解十地證而巳
信地前趣入由信而解一闡提輩不信不解今謂闡
提亦是解而不信若以第二句為今品名二乘迴心
始在初信尚未入住況復乃至初地九地當知即屬
信而無解何能釋成今品目耶。

問經從但念空無相者其義如何。

答曰是說般若時
今問般若之中空等三昧如何取異小乘中三若還
只是小乘中三昔日巳聞何不只云鹿苑之三而告
云般若若異者何殊法華安樂行中觀一切法空如
實相若不異者昔於般若先巳聞之何須三請更欲
聞也又云我從昔來所得慧眼未曾得聞如是之經
故所領法異豈同法華若同法華則巳會權應巳授
記何故昔聞而不與記又若聞今經無別勝法但與
授記異諸經者何故今經更說三周以被三根但須
直與其記而巳故今復問會與不會其相何別既將
十六行對三三昧故知正是小乘三空若是小乘者
般若經中斥小如螢何得更有小三空也若言引於
小十六行出異解者仍不見有別出大相除此異解
唯取般若即有前過故又指云此十六行是小乘觀
若大菩提分法四念乃至八正道等亦大今還問言
大小四念乃至八正道別相如何不見分別而令後
學迷宗本也。

問云何名為遊戲神通淨佛國土其相如何。

答曰華
嚴經十種神通於八相中加第五苦行第七降魔今
謂淨土行之神通非八相之神通淨土神通是菩薩
行八相乃是果上感應今謂應須具如淨名淨土因
果。

問出入息利乃遍他國他國者何。

答曰生死國也今
謂出入言何別息利之相如何故知生死之名既通
二死變易又分方便與報盡是菩薩利他之所若只
分段諸小菩薩皆悉能作。

問經從秊既長大至遇到本國何名本國。

答曰未退
大前更重見佛今謂若未退大則不應離本發心師
未曾相離何名更見又若未退大豈住他國未離生
死復非向本復不應云加復窮困求出苦道為求衣
食何故後以此文為子長大還本長謂善根智慧增
進若其增進則無窮困復於此中開為六位而分此
文云一根漸長為習種性二未修福慧為加復窮困
今謂既退大巳何以不修三輪轉四生為馳騁四方
今問若馳四生入惡道不若入惡道何名未退復不
應云輪轉四生四規出苦道以求衣食今謂規出苦
道以求衣食即是退大何名未退五成聞思慧由種
性逼日日生善為漸遊行今問聞思二慧為大為小
若小聞思何名未退若大聞思巳是本國何名遇向
豈於小乘求出苦道而能生於大乘聞思況聞思長
即應入修六幸逢佛法遇向本國今謂非意而逢曰
遇本未退大何得名遇。

問云何名為其父先來求子不得至中止一城。

答曰
父者化身今問若未退大則未離父子不曾迷何謂
為離而令父求云不得若是化身其家不應財寶無
量僮僕眾多。

問經從時貧窮子至所止之城何耶。

答曰內道三乘
名為聚落巳遊三乘名遊聚落今問若遊三乘乃是
大小悉皆具足何須父念又曰所有說法神通之事
名為國邑又云或聽法之淺深或神通之勝劣今問
未見父前從誰聞法仍覩神通之勝劣兼辨勝劣又
曰識眾聖以否臧還至佛法大乘教內名到父城今
問若言值小名到父城父城乃是大乘家業若云值
小又云未退又云即是中途還逢大乘今謂若云未
退何謂還逢又復與前馳騁為妨。

問經從未曾向人說如此事其義何耶。

答曰我自昔
來未曾對眾說我曾教發大乘心今者常念望欲與
之今問為退大後為退大前若退大前本未退大何
以乃云未曾對眾說曾教大若退大後為過為現若
言過去諸聲聞人自爾巳前亦未稟小或居外道或
在凡夫為不向誰說未曾教若言今世故須應辨諸
經差別何得華嚴深密等經並第三時。

問經從自念老朽至每憶其子其相何耶。

答曰佛道
先圓為老朽未化聲聞為無子今問爾前何處未化
聲聞爾前復云但教大乘如華嚴中身子見文殊而
獲益說方等時第二第三授聲聞記說楞伽時密記
聲聞說般若時六十比丘聞法發心及須菩提涕淚
悲泣若謂鹿苑巳前云未化者此乃未化小乘何處
曾談老朽若言佛道先圓為老朽者對此小乘機尚
未發何須自念先所證耶況於生死相遇以大化之
何以乃言未化聲聞名為無子既未退大乃是猶有
菩薩之子何須但念無小子耶乃由不知頓大在初
對聲聞人不受大化故使釋義闕此一途則成迴惑
何可復論。

問經從爾時至住立門側何義理耶。

答曰見父驚走
身心精進以求出苦為傭賃故非是本心名為遇到
今問鹿苑巳前尚在外道爾前何曾身心精進而求
出苦若未退大復不於小而求出苦若退大後在外
道中復無小乘出苦之義又曰以大乘種子近生遠
熟子幸初逢於中更值了義大乘名到父舍教詮理
果故名為門分聽小修名為門側今謂亦與退不等
二義相違又曰小機未會於大名為門側今問向云
於大小修名為門側此何以云小乘未會名為門側
大小相違。

問經從爾時至遙見其父何等義耶。

答曰去不退位
及真理遙名為遙見今謂此亦與前教詮理違仍未
退大何遙之有門側與遙相去幾何四禪為牀何佛
所坐無何貪嗔之几為承何佛之足何等剎利圍繞
何王。

問窮子見父至悔來至此為何義耶。

答曰此明却走
見者比知非眼見也非智證見聞思比知今謂何以
聞思之人見化佛走耶又或以眼見佛大神通名為
見勢非巳能修能證故懷恐怖今亦問之何以聞思
菩薩而不能修化身正當地前所見何足怖耶況復
眼見即是證得尚非修慧何怖之耶又云此見化佛
淨土之相由勸作佛不能行之故云悔來前文既云
馳騁四方復云生死何以此中即云淨土淨土多種
何淨土耶若末退大本求作佛何須更勸却云不能。

問經云王王等者何耶。

答曰法身為王報身為等適
云化身那即云法及以報耶爾前何曾於此化身上
生法報疑況未說真化何明法報耶。

問經云父遙見之至莫復與語者何也。

答曰化二乘
教發心也今謂經云莫復與語乃是捨教何謂教權
況中止淨土那得此化未述退大之時何以忽施小
化。

問何故名為冷水灑面。

答曰勿強將來用二乘權歸
戒之教以被其心如冷水灑且令制伏十纏之惑暫
息八難之苦得生人天小微厭苦復本所忻名為醒
悟今謂人天非伏惑息苦之藥正當十纏八難之時
況復人天亦非厭苦況復微厭苦未復所忻所忻之
時非關厭苦何更不受大乘之化便即用於小乘之
權況復人天俱非小乘權之與實小乘自以照無常
等名之為權照真無漏名之為實若不受大即須用
小何須但用人天教耶人天復墮無性之限何得更
以無性化之或可爾前恐有此化終非冷水灑面之
時。

問云何名為所以者何至云是我子。

答曰令聲聞性
遠生近熟名意下劣自德甚大為子所難今問化身
正當聲聞所見豈得甚大為小所難。

問經從窮子歡喜至以求衣食何耶。

答曰彼興小意
適本機宜初發小心故云得未曾有於生死中發菩
提心名從地起今問放捨乃是大小俱失何名發小
從地起巳趣於貧里何名發大況上句發小下句即
大小在何土大在何時即小即大未習其理此諸聲
聞鹿苑巳前於何方土遇大小化何以大小二初並
設況與貧里放捨相背。

問經從爾時長者至無威德者何耶。

答曰實無二體
設有二教故言密遣方便之教教二乘人故云二人
今謂不聞捨淨土之勝質忽現起穢邪之劣形復無
息大教之明文即施小教於茲國。

問經從其父見子愍而恠之何耶。

答曰愍無相好福
德恠無求大之心今問小尚未生安恠無大若恠無
大二使徒施欲設小乘之儀何須愍無相福種相為
佛道之因福德是人天所習小果成就尚無種於相
因小志未成何責相福之業。

問經從又以他日至汙穢不淨為何義耶。

答曰此下
身近也即有二義一見子二身同此初見子也除糞
巳上是遠世解脫滿位巳下是近世創以小教入四
善根位異前解脫分名為他日今問爾前所居淨土
應無小化何以令種解脫分耶況淨土見於化身豈
合生於畏避若淨土見畏此土豈安況復種於解脫
分善何有除糞之言及以共作之語何得遣二使於
他土自身同於此邦何以棄舍那之寂場空指遠世
淨土況未明宿世豈輒領前況昔既入於外凡今何
全同外道。

問經云過是巳後心相體信入出無難者何耶。

答曰
金剛道後成無學巳得親近佛識達生空同得見佛
今謂二十秊中常令除糞者前云尋與除糞為除糞
之始至此文中但指前說何得以尋與之文權屬種
解脫分此騰始末方判正除故知判文太成疎遠也。

問經從世尊爾時至體此意其義如何。

答曰此是示
大不悕喻有二初示大後不悕初文云疾者十二秊
後眾生惑增佛亦有疾此法華會前知涅槃時近所
應度者皆得度訖名知死不久今謂十二秊後惑應
漸薄何名惑增現疾是涅槃唱滅之始不應以十二
秊後釋之故知既以如來涅槃為終必不得以眾生
惑增為疾亦不得云示同苦集此乃通方現生之由
耳故十二秊後法華巳前凡說幾許大乘經典此等
皆是惑薄緣但從若佛久住於世方是現疾之勢耳。

問經從其中多少所應取與汝悉知之者何耶。

答曰
大乘許多二乘許少如來許多菩薩許少無為許多
有為許少自利為取利他為與今謂此四不判教時
處所便即判云多少取與聲聞之人昔於何處能知
大小有為無為自他取與多少等耶若聲聞人於昔
巳知菩薩及佛自他多少何須至此更請三周而不
分判同異得失徒現多釋以惑他人。

問經從復經少時至自鄙先心者何耶。

答曰般若之
後至法華中少長進故故名漸巳巳解二空其意弘
遠名為通泰通謂開達泰謂安泰今問既云般若巳
後至法華中今法華中與般若中未曾得聞如是之
經奚嘗自鄙之言亦通初後與淨名等中乘等於此
大乘巳如根敗有何別耶既言至法華中巳解二空
何故乃云始臨初信何故復云實未證得但為決定
諸聲聞人令知當得當得巳解二言相違若言但解
未能證得此與般若中聞解何別。

問經從臨欲終時其義何也。

答曰法華之後去涅槃
時纔有五秊名命終時命昔退大聲聞之子今謂何
經說於法華之後去涅槃時但五秊耶若準初命其
子即應合在法華經初若法華後五秊之內為說何
法於法華前般若融通諸法互入何不於彼會族示
子。

問伶俜者字義何耶。

答上郎丁反下匹丁反俾倉云
猶聯翩也亦孤獨貌切韻行不正作竛𥩵郎丁反普
丁反亦作跉䟓即令檉音。

問經從忽於是間至是子所知者為何義耶。

答曰此
告也如佛地論云法華會上不定種性根機成熟應
捨分段受變易身迴心向大故言忽於此間會遇得
之今謂此論正言捨此至彼若能依之何患議斥既
有誠教何須固違云不捨分段漸漸微細以至佛果
虗繁紙墨浪費言辭正義若行令後有軌況復論明
法華會上正語此會得益之人論云不定性然復應
知若定性者於是此定於彼不定八六四二即其人
也況八六等教仍是權一切眾生皆當作佛豈法華
會一分成故知論捨分段之言涅槃一切之說真有
依也是有憑也。

問經從往來者眾其義如何。

答曰四眾八部往來者
眾今謂諸阿羅漢亦為四眾八部所歸依何足以顯
大富長者故知羣臣豪族不但四眾八部而巳故知
若四若八以名通難辨從德從位乃可甄分。

問經從爾時長者至注配劵疏其義何耶。

答曰計算
者諸聖作論分別計度諸聖財故今謂淨土何須菩
薩作論注記等者諸師作疏修撰文記廣雅云注記
也今謂淨土何有諸師作疏。

問眇目者何。

答曰一目少也視不正也又目匡陷急
曰眇眇亦少也今謂何不合譬。

問經云薦蓆厚𤏙為何義耶。

答曰無垢稱經四禪為
牀座淨命為裍褥今問何以將金粟之牀蓐為作人
之薦席若以釋長者師子座之茵蓐此則可然況淨
名只云四禪牀座從淨命生何曾淨命為茵蓐耶。

* ○藥艸喻品

問此品來意如何。

答曰佛法雖同機修有異故說此
品今謂此品述成信解信解領譬始終不殊何以將
異而述於同只緣昔異令同反更別同令異非但領
述差𤘆亦乃開廢乖張論中上慢言無二者恐人一
向撥無所會所會即是能會之本於一佛乘分別說
三三外無一一外無三今會三歸一三一不二若撥
無三還成撥一如眾藥為丸丸即是藥若不信藥豈
信於丸存實捨權過亦如是。

問更有何途。

答曰譬喻品說乘三體一四人領解實
一假三今此會門門即阿含教同機異名會其門如
說四諦三根俱聞依陰處界緣起三性觀修有異名
曰三乘故曰教同而機異也今問教為能詮體為所
詮若教體一昔教三異巳論一乘何須法華若破若
會況論體教能所不成故乘三體一之言在昔三乘
共行或在三祇百劫教理對言之若彼兩三對於圓
極大小永隔能所天殊如大經云我與彌勒共論世
諦五百聲聞謂說真諦故知二乘但知其名而不知
義螢光之智無照大千共學之乘預圓妙今既會教
而不會機又機異之言為唯藥艸亦在法譬及宿世
耶若唯藥艸述領不成述既不成三周天隔況教本
被物空教何為是則佛自說同眾生常異用會教為
若言同聞四諦三根不同以為例者不同之教非摩
訶衍如殃掘云云何名四所謂四諦此聲聞宗非摩
訶衍豈得將於會教而不會機將不會機證於會教
何況本論但云雨譬不云艸木艸木表異一雨顯同
況同是即異而同故使治謗無別經論泯合釋強令
乖又論云不離我身是無上義故知不離艸木即是
一地由是乃名無上故也。

問何名藥艸。

答曰治疾神功名藥受潤之形名艸有
藥是艸有藥非艸有艸非藥非艸非藥所喻亦爾理
教行果俱名為藥今取行藥稟教修生不取餘名不
能生長世出世種能生長者俱名為艸伹取五乘不
取生死惡道種艸今謂大小各有理教行果若以大
治小則四俱非藥轉小為大則四俱生長若行獨長
而三不長應當小行轉成大行而人仍住小理小果
若本巳得大理大果則教行二種亦不須長況言行
長而稟於教還稟小教行亦無長故知教轉成大其
行方長況言長者小轉成大迷轉成悟既存差別當
其自位何須增長況復本立經唯為小安得更存人
天差別應當亦是為人天耶況復今經云為二乘令
其轉小豈直令其但得小耶故知此經唯獨佛乘不
須餘釋。

問曾聞人問準論此經以雨為譬何故題云藥艸喻
耶。

答曰論取能潤經取能喻之體以破彼疑今謂能
潤是佛之大教所譬是物昔機殊何不云機殊是一
教所雨所譬本在於潤同若殊機稟同仍恒各別則
未受大化非此中取豈以不受之差用為此品題目
若也此品既其差別方便對昔昔教仍存三車一車
猶在窮子父子客作不移授記聲聞元來敗種故知
窮子所領佛述徒施。

問曾聞人問此品亦有二木何不標艸木品耶。

答據
理實爾今問縱以二木為藥成艸木品此之艸木為
是能治為成所治若所治順差別性若成能治則順
一雨既存差別此經應更新得小果及人天耶如其
無者差別不成若只重敘差別不同何經無之更須
此教又云艸寬木狹艸小木大顯通三乘不唯於大
顯潤生長不唯成就今謂等作差別艸乃人天二乘
大艸仍為菩薩二木雖後後攝於前能攝則寬所攝
則狹應云三艸名寬體狹二木名狹體寬又三艸名
寬位短二木名狹位長艸通大小人天不應唯小木
通大小菩薩名則唯大故此所潤不能顯於差別若
言不顯成就此亦不能增長本為成熟豈有長而不
成是故文云華艸敷實皆一地所生故知皆以地
為成熟若地非成記亦非熟。

又云古人有釋云藥者
是雨法藥能滋艸者是機所滋生性藥法成機二既
雙彰便無難矣文雖不然理亦何爽今謂此釋會理
唯小艸木得雨轉為藥王與地冥符同為一揆文體
正爾於理復齊故此釋巳差別義墮爾若許理然文
必順理。

又云前譬有所厭火宅所忻三車合譬但可
總言此以所潤機殊破彼執一之病故唯以藥為喻
今謂若許古釋何須復違譬中以宅對車車宅悉皆
敘昔故云三車出於火宅今此藥艸以對地雨艸木
敘昔地雨顯今會昔從今功歸地雨義當譬中三一
相對今一昔三會昔從今咸皆等賜故知但不可以
火宅忻厭例此施開故古人言正當其理得名能所
具如向云。

問經從爾時世尊至說不能盡其理如何。

答曰品文
分三初讚印迦葉當知下陳述三品末二頌結成說
實今問若其讚印會實及以陳述廢權品後偈文結
成說實何以品內專辨不同科文與義其相既殊故
知判釋未能稱理所以不可以差而述於會又曰顯
彼所言尚未窮德故更自歎佛同長者汝同窮子今
謂若以窮子長者顯同理須彼此會實故彼會窮子
此存出生水火既殊安可異述。

問經從於一切法至一切智地何義耶無。

答今謂何
不各從艸木而以至於智地故經云於諸法乃至一
切智慧又云佛知根緣初與三乘後示佛智眾生不
爾何理能知下喻及合皆有此勢今謂遍撿部內無
有眾生不爾之文亦無眾生不知之說何以不達論
旨判為不會之文正示令其咸知地雨反以不知倒
判經文請後學者分明勿謬余雖不慜所承有由。

問山川何義。

玉篇云山者產也生萬物故川者穿故
今謂若釋字義何往不然法相如何。

問經從諸樹大小至各有所受其相云何。

答此竪長
也論說大木不離我身是種子無上大艸之中分大
小樹不退位前名為小樹不退位後名為大樹此文
二義一七地巳前名為小樹八地巳上名為大樹具
四不退故準下頌文但為二木分上中下故合二木
以分三品謂五地巳前名下六七八為中九十為上
此不攝地前故又取地前純有漏修故名為下初七
名中有漏無漏二雜修故八地巳上純無漏修故又
云地前為小地上為大證不退故又云二樹各立三
品住行向為小樹中三信入初住初住成八相大樹
三者初二三地下四五六中七八九十上名超二乘
又於三艸各分三位今謂所釋甚多理無二是佛意
何必令多釋耶然論云大樹不離我身是種子無上
者此有深旨於艸木中大樹居末仍云種子是生長
義言不離我身者即知此位明於常住若云七地巳
前為小樹者與二乘何別若七地巳前與二乘同八
地巳上但同大艸是則二木無安置處若云頌文二
木各三者對前成九既云各三須各增長如何前約
地位判耶何故復云不攝地前既知不攝何須苦立
縱兼地前及以登地亦同前破七地同二乘等以言
八地巳上純無漏故況復二木更各有三過分太雜
故知艸木始從種子終至菓實各各生長華菓不同
故得以上艸之中分於二木。

問經云一雲所雨至華菓敷實者何耶。

答曰稟潤差
異今謂破意同前經云所受各異者述法華前如法
說三乘譬說三車信解窮子豈由指昔即令法華成
差別耶。

問經云破有法王其義如何。

答曰或破一有三界一
業之所有故或破二有謂本有中有三四五九具如
前說今謂推此增數意義不殊作尺此破此有與四
阿含破有何別故知今經是二十五王三昧破二十
五有見二十五有我性豈可與阿含同秊哉。

問頌中慧雲含潤其義如何。

答曰雲有七德一慧雲
含潤喻佛慈雲內含萬德待生機而降迹應器熟而
宣揚今問一代教旨無不通然何以明於法華幽致
應云隱實本而含潤開權迹以遍灑二電光晃曜喻
佛化導今謂此亦通濫一代佛智應云開顯光而並
曜令權迹以瞑息三雷聲遠震驚覺有情喻佛出世
諸魔恐怖今問怖魔始感巳當斯號況又復不知與
涅槃八魔華嚴十魔云何同異若直爾言破只是道
場破天子耳乃是四階現成之相都非法華振驚之
儀況魔怖在昔雲潤於今四令眾悅預預喜逸也眾
喜雲興悅當蔭覆喻佛舟航五趣也今謂若只舟航
五趣運載通於二乘尚乃兼於人天何能出諸不退
應云蔭一乘之慈雲令七善而悅豫五日光掩蔽喻
除煩惱華嚴云掩邪見光小乘有部巳破邪見既大
乘圓常須除偏小六地上清涼喻令有情居生死地
得涅槃故此亦化城二地何關開會一乘應云令於
二死之地得實相之清涼七靉靆垂布如可承攬喻
佛降靈慈悲興盛今謂應迹與降靈大同一代始終
並屬斯意然須分別初後不同佛慈暢遂降靈意周
廣雅云雲盛貌也如上略述為對他辭古人消申意
不全爾雲本蔭於艸木今皆稟於一潤一潤理顯七
義可從佛慧斯亡分張何益。

問經從山川至百穀並茂其義何耶。

答穀者續也楊
泉物理論云梁者黍稷之總名稻者粇糯之通號菽
者眾豆之總稱三穀各二十合有六十蔬菓之實是
助穀亦各二十凡為百穀詩云播厥百穀周易曰百
穀灑於地蒲桃應作萄張騫西域使還得石榴胡桃
蒲桃廣誌曰蒲桃有白黑黃小艸無種性得譬人天
今謂前釋品題即以人天為生長若是無性如何更
生論云六道之中唯有人天最勝發菩提心豈以新
發心者即判為無性舊在人天者即為有性彼發心
者後生人天還應無性決定無性後生餘國必須有
性故法華巳前諸聲聞人無非無性何經簡彼發心
之餘名為定性不信法華真實之說而執權論方便
之文論自弘法華前經或探取於法華對昔而用定
判聲聞不發故不可也執實謗權尚招重譴執權謗
實意在何之。

問其雲所出至皆得鮮澤其義何耶。

答曰上中下根
既並在樹故二木並三故知並有根等四義總喻因
果今謂當知昔教木艸既殊因果復別何以通用一
種因果而釋二木等耶。

問經如其大小至各得滋茂其義何耶。

答曰三乘差
別今問何不知所潤是一若爾徒云取實無實可論。

問經從以一妙音至而作因緣者何耶。

答曰為大乘
也設說二權皆為種智今謂種種之言本在於昔若
更存三何會之有。

問經從一切眾生至住於諸地其義何耶。

答曰諸者
三乘十地謂乾慧乃至佛地今謂諸言不一何為獨
列乾慧等名況復乾慧之名不關歡喜等位故知三
乘共地不與五十二位相關況諸地之言豈必云地
意語隨所依者皆名為地若不爾者何須置於隨力
之言。

問經從又諸佛子至名為大樹者何耶。

答曰此即大
艸分為此二今謂只聞從大出小不聞從艸生樹況
復地前而為小樹小樹之前無位可論若爾小艸既
分為二木則小艸之位全無以別攝總但有二艸二
木而巳或但三艸而無二木又辨不知中七地猶屬
不知之人非今經攝何以此中小艸人天悉皆受潤
若云各不自知十地亦非今經所攝若唯佛能知等
覺亦在不知之限況知與不知佛咸為說說與不說
如來能知應當此經佛自顯實故恐不穩又以地前
而為大艸七地巳下而為小木八地巳上而為大木
多釋意擬収羅不意反成迴惑。

又曰或初發心而成
正覺此經八生至一生得或云三祇方得諸師於此
眾義不同然本論說劫有晝夜月時秊諸能超者雖
超前劫不超後劫今問彌勒超九劫為超何劫幾夜
幾時幾月等耶故此說者不達論旨論中因釋經中
日月燈明無量劫壽即列晝等五劫名意顯總非指
前四故論云彼無量無邊劫故故不可以秊等四劫
消通妨難言不超者但論語小教當教不可超於當
教應指別劫以為超義若大超於小頓超於漸豈有
言超但超月時等五耶況引諸文不能會通同異之
意三祇自在婆沙小教或在大乘僧祇後別初心成
佛自在華嚴圓教初住八生乃至一生具歷諸地損
生不同何須比望教教辨異。

* ○授記品

問授記品來意如何。

答曰論云為三種無煩惱人染
慢說三平等初說乘平等故授記故知上來佛說乘
體有異便有人執乘體定異為此說記莂顯乘平等
故有此品今謂不許執於乘體定異若不執者方堪
授記豈可前文更說差別令生別解至此方云顯乘
平等若論說平等佛說仍差別乃是菩薩很􂖔於佛
若於前品定須異者聲聞之人於前品後及今品前
何處執異而今品破之故知此品但是記前得解之
人得解即是解前所說差即無差至今會巳無差即
差。

問此品之名有何差別。

答曰有云在小無勝劣在大
則有之如五百弟子同是無學成佛轉次而得授記
二在小有勝劣在大無勝劣如學無學同時成佛三
小劣大勝如阿難學地成佛在羅云之前四小勝大
劣反上今此四人不依根性同於初句同是無學前
後作佛如迦葉覲三百萬億佛須菩提覲三百萬億
那由他迦旃延初覲八千億後值二萬億大目連初
覲八千億後覲二百萬億今謂此明覲佛多少豈此
即辨成佛前後故值佛多成佛應速如四依位供佛
多少多者速成故八恒位高初恒位下又若例四依
供佛多少則四位不同今此四人為同為異又云供
佛少者是退心之人非樂久行今謂若退即供少而
得速成只須退行即得速成何須更立精進超劫況
復若將四依供佛多少望於四人四人成佛只如瞬
頃何者二萬億數未有半稔許砂豈可聲聞不須供
多菩薩即供佛多耶又若供多應在後者義亦有妨
如身子得記過無量無邊不可思議劫供養若干千
萬億佛應在最後何以最前滿願不云供佛多少但
云過去諸佛所說法人中最為第一應最前記何以
最後阿難羅云並不云供佛但云於當來世應前反
後以人不知涅槃存權此文約實及以供佛是淨土
行與物結緣。

問何以迦葉名為光明。

答曰此說自體覩毫光而生
明慧聽法義而瑩金光況久修因金光自飾故名光
明今謂此乃通因非關別號又久修者從別得名故
云過去以金飾迦葉佛自爾巳來身常金色暎蔽餘
光故名光明堆者聚土也阜者陵也玉篇云高平曰
陵大陵曰阜阜土也肥也長也。

問經從如從飢國來至乃敢食者何耶。

答曰小乘匱
乏大乘之法名為飢國佛之一乘名大王饌今者得
聞名為忽遇疑巳無分不敢修行名未敢食與授佛
記名得王教授後領納大乘修行忻當作佛名乃敢
食今謂此中得記由聞譬周次自領解三由印述四
人俱聞俱領俱述四中迦葉巳與記訖餘三未蒙故
引譬乞索表巳忻慕乃遇記緣如忽遇王饌如四客
俱至一巳親聞餘三曉知大王通設故重請命方乃
進飡故佛與其名號時節名為王教領受所記名乃
敢食若以乏大乘法食名飢乃是全未聞於法譬若
以修行待於王教汝等所行是菩薩道道行巳具何
須更修若以當修供佛為行既聞大法即巳發心發
心即須修菩薩行豈待記耶故知乏大乃在三請之
初不關今記。

問經從我等亦如是至快樂者何耶。

答曰此合喻也
義理同前此即請也聞佛音聲說一乘理總言我當
作佛如見王食未蒙別記領受修行忻當佛果名未
敢食蒙別授記如蒙王教即望修行忻當作佛名之
為食今謂大旨同前一乘之理二處巳飡法說之初
咸蒙教食謂善思念之譬說之初云諸有智者以譬
喻得解豈可聞法未飡待記故知請記非請當行若
前未有行何故乃云始於今日得其果報。

問須菩提中記名云何。

答曰解體相空但有假名故
名名相今謂此諸聲聞誰不體空若言偏解應云無
相何名名相色空相即空勝色劣只應從勝何得從
劣又若以假名顯空只可光明顯慧下去準此或云
名之與相二義俱空故名名相今謂名之與相二義
俱空應名相空何名名相又云假名相以授法一切
俱然。

問記旃延名義如何。

答曰過去掃僧地身常金色又
目覩毫光等故名閻浮金光今謂前文可爾次文猶
通又曰瞻部提樹名在此洲無熱池岸側有經云在
此洲北岸近樹有紫金光暎蔽日月。

問目連名義如何。

答曰多摩羅䟦旃檀香者多是性
義阿摩羅是無垢義梵聲含故遂略去阿跋陀羅是
賢義檀香是唐音由大目連煩惱輕微名性無垢仁
德如香可重如賢今謂巳證無學後方聞一乘一切
羅漢誰不爾也不審目連斷何煩惱何煩惱輕又亦
應云未得果前金光賢香俱由供塔於理未損。

* ○化城喻品

問化城品來意如何。

答曰論解七對治中第四有定
人實無定而有增上慢以有世間三昧三摩䟦提實
無涅槃而生涅槃想治此想故說化城喻釋曰有學
凡夫為說往事令憶念故此所起慢或在欲界分別
或是上界煩惱三昧城者謂有學凡夫專心所求在
無學身盡無生智後世間禪定所變解脫離能變無
總名三昧此定有漏名為世間此中意說佛說三事名
大涅槃三乘同得擇滅解脫即是無學道中所證生
空理由此後時惑苦不生名為解脫佛說此脫名為
化城生空智證名為暫入以息眾苦名為方便入涅
槃城引至寶所方至大涅槃城二乘之人加行智求
變作此想至於無學解脫道中正證解脫都無分別
出此解脫復入世間定心重緣所得以心麤故不知
所證但見加行所求涅槃解脫相狀便謂涅槃實滅
豈非假解是世間定故云以有世間三昧實無而起
涅槃想凡夫有學聞此假名不識知故謂實有涅槃
起堅執心作意忻趣故今破之彼所證者猶如化城
此之有漏及世間定皆是法執出彼心後方起執故
今謂法執若只執於定小涅槃涅槃若破法執應盡
又一切教大小聖人莫不皆知巳所得法安得必須
入世定耶故法說周為利根人但云若但讚佛乘眾
生沒在苦等即趣波羅奈等廣得五佛章門聞巳即
領中根少遲須明有於三車之由所謂火宅三車劣
弱所趣非遙車體不廣闕莊嚴具牛非肥壯僕從不
多故出宅巳更與一大下根更鈍說理不逮須示遠
遠初結大緣所經長時義如五百所斯未達而於中
道生疲極想接以化城令生安穩想導師知息䇿進
本期說城非實實在前途感應道通對於法說仙苑
為便對於火宅可助三車敘於遠緣宜須立化然應
須知若身子若四人若五百皆是昔日結緣之眾並
於于今住聲聞地是則車譬城譬理一義三滅想咸
同趣寂無二何須至此方云謂實論對置化故著實
言城既實無故二乘所得全成世法何須曲釋解脫
等耶況論不云凡夫學人不應輒異增加其曲又引
論十無上中為修行無上說大通本事釋曰修行難
成非如二乘易修疾得故說大通道場十劫及佛自
說彼為王子今方始成及以聲聞於彼發心今方乃
熟故大因行非卒修成名行無上不說大通佛之行
也雖說今品號往因亦在乎其中今謂行無上者論
意不以難成而為無上但云結緣之始即在乎真乘
種子無過感今大化故云無上今此聲聞還依無上
之因方獲無上之果故云無上又云十無上中第三
示現增長力無上故說商主喻前說化城巳知非滅
商主能引至於寶所故今說之今謂論中但云增長
何須必以佛果而為寶所寶所義通意在圓極故此
一品論以商主為名若無寶所城未說化知寶所者
良由商主故從極說商主為名雨譬亦然可以意得。

問經從我以如來知見力故至猶若今日者其義如
何。

答曰此顯巳能見以宿智知以慧眼見故今謂經
文現云如來知見見即是眼知是智佛眼及一切種
智何須苦以宿命智力及慧眼耶若爾佛眼智唯知
見於中道實理往事應以宿命智知以宿命慧眼等
名名濫於小佛之眼智名局於大大能兼小小不通
大故須從大依經勿改。

問曾有人問釋迦修行不越三祇經此多劫彼時猶
為王子。

彼答云意趣有四一平等意趣謂佛言我於
爾時曾名勝觀以法身平等故二別時意趣謂願生
極樂皆得往生暫念無垢光佛名定得不退菩提三
別義意趣謂說一切法皆無自性無生滅等本來涅
槃四眾生意樂意趣謂一善根或讚或毀令增進故
今此依於平等意趣說餘佛事即是我身身平等故
若不爾者云何乃言爾所劫數今謂說他為我即名
平等未必說我必是他人良由不知三祇數權迹中
近事若爾但是說遠即屬他身致令說遠無可承信
故於此中即成二過一於迹門不識教過二於此經
違本門過致使問答並無所從故諸大乘經一切菩
薩皆悉依於無量僧祇何只三耶而王子時遙使指
他事壽量之說何足簡他故陶師之因不應無實大
乘實行豈必三祇特由佛壽久成大通在迹故不可
以而為實因復與三祇而為比況勝觀迹佛迹中近
事巳他之事未足校量若必王子而為他身何得指
為修行無上又云善心相續劫滿三祇諸心通論何
妨爾許劫今謂亦由不了本迹近遠徒更此釋增足
懸尤且約實論初二僧祇尚自有退何得初劫即云
無退故大論等文至第三祇方離惡道是其一焉第
三始得不生惡道豈於三祇善心即令相續不斷又
云依晝等劫何妨爾許時仍三祗內假令一日以為
一塵積日為月為秊為劫三千塵點亦在三祇之外
不可數劫況復曲判未為順文況四意趣未為了教
若言了者則一切經往生之文便為無用成佛久近
全是虗談一切諸法皆有自性本非涅槃眾生意樂
理數應爾故知通論前三莫非隨於眾生意樂何但
第四。

問經中何佛應有子耶而言佛子有十六王子。

答曰
他受用身有父母等如法皷音聲王經阿彌陀佛亦
有父母父名月上母名殊勝妙顏有子有魔等釋曰
若化七地巳前分段生死須有父母等若化八地巳
上變易生死理無此事不生死故他受用身與輪王
俱出故此佛祖轉輪聖王今謂他受用義雖通報化
語他受用應指報身對報辨異須云化身故彼彌陀
化分九品上品上生既是無生即當初地巳上位也
故登地巳上即見報身即他受用地前所見即是化
身化中仍須分別於優劣隨見異故不可雷同是知
下之三生須聞劣教以初生彼在小果故故知此等
始從華出須見父母生身故也豈上三品見父母身
故應須知化佛化土有淨有穢穢即娑婆淨即安養
淨中有穢復應多品以由乘戒不等故也且如妙喜
阿閦以對安養即淨不同娑婆對餘下類穢土即穢
不同只此方尚諸菩薩唯見今佛乘栴檀閣入於母
胎豈實母胎乘閣入耶故即父母而非父母彼亦準
知況七地等言未成通鑒瓔珞初地巳得法身仁王
經中初住巳入毗盧遮那華嚴亦爾豈至七地仍見
佛身反在分段凡父母身須現父母行向入變易生
身豈須見於化父母若言變易不生死者亦如是變
易猶久生死故地持涅槃並以初地離五怖畏破二
十五有見於佛性豈見佛性而生分段唯見化身父
母生身又曰泣者無聲出淚也眾生常苦惱苦諦也
盲冥無導師集諦也不識苦盡道道諦不知求解脫
滅諦也蔽人目令不見故名為瞑。

問經從大通智勝佛嘿然受請者其義如何。

答曰涅
槃嘿然不受今此嘿然許之以觀佛顏有舒斂故乃
令請者知佛說許否又云以佛身光表知許否又受
食法理須呪願故嘿然者知佛不許今謂經云佛及
弟子常行二事若說若嘿皆具四義謂受不受各四
故也。

問勉出諸群生為何義耶。

答曰有作勉勗也勵也有
作挽同國語云父勉其子兄勉其弟猶勉強也。

問云何名為轉四諦法輪。

答曰應為五門分別一出
體二釋名三廢立四釋妨五諸門初出體中如對法
云真如聖道煩惱不生名之為滅此說滅諦依於能
滅正智所證真如境上有漏法滅假實合論是滅諦
相無漏五陰為道諦依道自性及道眷屬以顯道諦
由此四諦攝諸法盡又涅槃云所未說者如林中葉
乃至四諦有無量相非諸聲聞緣覺所知等又喻伽
云四諦之外說非安立諦且依種類總說四諦若依
法體有麤有細能知之智有上有下勝鬘依義說有
八諦謂有作無作各四故也今謂若以煩惱不生名
為滅者一切眾生即涅槃相名為何等無漏五陰為
道諦者與初果人所得何別若言四諦攝諸法盡一
切眾生一切煩惱理性真如菩提涅槃乃至諸行從
因至果若正若助可非諸法如何但指無漏五陰及
以煩惱而云攝盡具如涅槃有四四諦攝在何許況
經中四諦是彼佛敘昔非大乘中遍攝四諦徒勞高
尚藥不治病釋名可見次明廢立中立四廢餘無第
五故如醫治病知病病因病除除法即足故也今問
凡廢立者並是有法不應指無應言立大則小廢立
小則廢大大小本無第五諦法何名廢立故為實施
權則實廢引權歸實則廢權即法華經意若廢小立
大則華嚴意廢大立小即鹿苑意大小並明淨名般
若意明知廢立須了根原。

問經從我於餘國作佛至得聞是經者何耶。

答云於
餘國作佛者菩薩處胎經云從此滅度於十方面各
三十二億姟諸佛國土而復成佛教化眾生下醫喻
中具顯此義今謂醫師辨過現處胎明當來此中明
利小醫師顯本迹處胎通設化此文逼小根並不相
關何得引用況今餘國別指二乘滅度之處非關諸
方。

問何故名為雖生滅想入於涅槃。

答曰於我有緣我
以神力接之於彼遇我得聞是經今謂準此一切生
滅想者無不值佛得發大心何須自立滅想不發又
云或是凡夫若是有學求於有餘無餘涅槃將此謂
為生實滅想求入證此二種涅槃修二乘行種性所
排慈悲所引生彼遇我求佛智慧或我從此餘國作
佛是人於我生滅度想謂我入於無餘涅槃我引至
彼令求佛慧若無此緣亦蒙他佛菩薩教化聞是經
典當得作佛亦說潛化今是顯化今謂是人之言必
指無學有餘之人此土巳於自身及佛皆生滅想如
何至彼更於變易法性佛身而生滅想經文既云我
於餘國何須更云他佛菩薩凡夫有妨與無學違涅
槃八六四二等人亦於彼土得聞是經故知佛教大
旨難了又云平等意趣遇於餘佛亦說是我今謂經
文但云餘佛何須苦云餘佛是我皆是曲會未顯真
文當知論文且據現化故云退大若於彼聞即得授
記。

問經從云唯以佛乘而得度脫至方便說法者何耶。

答曰滅是涅槃如德王品有涅槃有大涅槃云何大
涅槃如聲聞經八六四二等之所住者名為涅槃法
王所得名大涅槃古人解此住無餘後起迴向心如
楞伽云佛所化作亦經爾所時後起迴向心今謂不
然彼於先時未迴心前巳得有餘名為涅槃非二乘
者諸有學位巳經八六四二故巳入涅槃亦非無學
入無餘依身智並無入無餘巳更起身智經二萬等
修行大行今問初二三果在於何處發心之後更經
爾所劫數行道經文只云經爾所劫至發心處或得
菩提若未發心安能行行何教相中言未發心前而
行大行又云阿羅漢身在何處不入無餘而住於世
二萬劫等行菩薩行又曰如信解品我等長夜持佛
淨戒乃至住最後身有餘涅槃則為巳得報佛之恩
今謂此是迦葉等於此迴心於此入涅槃若何得將
證八六四二況復信解巳成菩薩如何以證無餘無
學若引莊嚴論云二乘人若入涅槃善根盡者云何
經於八萬劫等更修大行始入信心後經三祇方得
菩提然三祇百劫俱未斷惑云何斷惑無餘羅漢更
至信心復入不斷惑三僧祇位又云本識既無無識
持種本識既盡將何修行誰得菩提今問識法為可
滅為不可滅若可滅者即應可生若可生者即同俗
計陰陽氣合眾生始生陰陽氣謝心識還滅雖不語
陰陽乃同有生滅又曰善根若在非但違教亦違正
理身智既在何名無餘不同如來無漏智在有漏依
盡名無餘依今謂此亦引折挫之教證常住之文如
父責子無心識人非即如木云無眼之人非即是盲
云不堪教非即永息非是我子豈即他生如迦葉於
淨名中自稱敗種於法華會中根獲記論申權經機
權宜折如何以申權折之論用釋圓妙之經又若心
可盡一切諸佛皆有始終若有始終生滅如上。

又曰
如勝鬘云得涅槃者是佛方便成唯識云不得無住
名為方便或住有餘迴心不得無餘名為方便今謂
方便之言對非究竟如何以對入無餘耶引成唯識
則可通行又曰古釋八六四二等從本為名故名須
陀洹等前之三人凡身得果聖身涅槃後之二人凡
身得果凡身涅槃經生多者則鈍經生少者則利又
菩提流支云仍以非想劫壽為一日夜積此成歲為
劫彼壽無量大劫過此發心驗此釋之未為典據經
釋初果者七生斷結得入涅槃其經八萬始發大心
至十信初誰言八萬劫住於涅槃此阿羅漢名須陀
洹經八萬劫始得發心大成可笑今謂七生斷結經
八萬劫可笑更甚可知且如初果七反人天人必三
洲天通指欲且與生天常居第六人定北洲七人只
成七千歲耳七天只成七箇一萬六千歲耳縱以人
間五十秊為一晝夜亦只五十倍增之尚未當一增
減之劫如何得成八萬劫耶若不爾者經七生後復
亦仍名須陀洹耶若也亦名須陀洹者何以笑他須
陀洹之阿羅漢耶今亦笑其須陀洹人七生之後無
住處也乃至羅漢不入無餘為住何處經二萬劫如
釋迦滅後人壽可知此劫唯有十一減在劫壞空時
羅漢報身何處活耶緣覺一萬亦復如是邊際定力
不當如前又言佛有漏盡得無漏智此智與小有何
差別無漏若同智不應別無餘若等徒分二文若大乘
中過於無漏真如圓滿方可佛智異於羅漢故小乘
中度五人竟乃云世間有六羅漢故小乘中佛與羅
漢惑斷處同故大乘中惑並未盡並未盡故身智不
滅以不滅故亦非無餘非無餘故仍有變易故小乘
中無變易名大小既乖不應漫判以此而言真為可
笑如前所釋只謂諳含又更重云如八萬劫須陀洹
者實是彼果非阿羅漢以彼名說亦非羅漢有經生
者故彼經意總說羅漢實是學人發心向大復經幾
時由是應以涅槃等經同瑜伽等最為善說今經羅
漢即云有學大經說小猶有生處乃引權判違佛云
無故不可引權宜之論以判涅槃真實之說。

問經云了達空法者何耶。

答曰具足二空今問法空
為空何法消經欲盡永不曾見判其淺深雖有依他
圓成之言永無分別能所功用。

問經從諸比丘至深入禪定者何耶。

答曰上說宿因
令念退大以就小下顯今果令知捨權以取實文分
為二先明今實次顯先權所由初知機熟後說一乘
機熟有五一涅槃時到二眾又清淨三信解堅固四
了達空法五深入禪定謂四禪九定今謂涅槃時到
乃是應終餘四即是機發故也又於四中若巳清淨
乃至深入此名受益竟何謂為機況上三義混於事
禪豈可以此為法華機又云聲聞具五方可會權今
謂此五既小十二秊前應巳入實若此五在大乃成
巳會何須處會。

問經從便集諸菩薩至得滅度耳者何。

答曰此說一
乘乘既說四而為了義說一而為方便如解深密云
相生勝義無自性如是我皆巳顯示若不知佛此密
意失壞正道不能往故於其中立一乘非有情性無
差別又勝鬘云攝受正法善男子等堪任荷負四種
重任喻如大地謂無聞慧非法眾生以人天善根而
成就之即是此說三艸中小艸二乘合是中艸求大
乘者即是大艸如來隨彼意方便說唯有一乘無有
餘乘故知據理說一為權說四為實解深密云非有
情性無差別故今此經中為化退巳還發大心故說
一實而二是權待根機熟五緣具足方說無二唯一
佛乘涅槃中說諸聲聞人皆得作俛不得作佛佛皆
悉云不解我意故能如是了知經意亦能善順佛菩
薩心然今此會多皆退性故說一實而二為權會權
實之名通於人法若從法為語定須以一為實二三
為權若從人言之則大小不定宜者即實不宜權今
謂豈可以人不宜之言判法顛倒昔教機別故四實
一權今教機同故須四權一實故解深密及以勝鬘
在法華前一乘機生故一權四實如何釋熟而引於
生不令一人獨得滅度皆以如來滅度而滅度之若
一人獨度我則墮慳貪此事為不可如何引慳貪之
教判大施主之經故知勝鬘解深密小機未熟故彼
部中得於小果者故須以四赴彼眾機各各皆實故
云四實至法華會一切皆實故一實四權故此經中
更無有人得小果者妙莊嚴品名同義異不可判之
以為小果若言必定一乘為權應當深密勝鬘在諸
教之上如法華中藥王所願若言此經唯為退大法
師品初分別功德為記聲聞為記菩薩為聲聞多為
菩薩多以多為正少為正耶為從正判為從謗判涅
槃諍論二俱非者亦破昔經逗物之教眾生不解故
成諍論此中定判入滅不成正當諍論引諍證諍於
理何益巳如前說況所引教不曉今昔。

問經從五百至珍寶處其義何也。

答曰正法華云五
道為嶮難五怖畏為怖畏處釋曰正法華中出嶮道
體非釋五百數言五百者分段生死惑業苦為三百
變易生死無明苦為二百今問若五道是體體皆嶮
惡嶮惡過巳即珍寶處應過五道即是寶所何妨正
法華五即是百乃至自釋亦五無百若先知變易在
分段外有無明苦以為二百何以前諸釋義並只但
云離生死耶又分段生死何故三變易生死何故二
分段之惑亦無明無明對苦亦為二分段之惑開於
業變易故知不但二變易無明對於苦分段無明應
亦然故知他釋不曉開合。

問經從導師多諸方便至一城者此義云何。

答曰攝
大乘云如末尼天皷無思成自事釋曰雖無勉勵思
亦有任運思實無思假稱思今謂等是無思何故苦
以有思釋之復云實無等耶思非任運任運非思乃
以凡心測於聖境故使此論便成小教豈法華中三
佛慧耶又曰一切諸佛晝三夜三觀眾生機今謂此
正當於婆沙中義尚不可以釋餘大乘況法華耶又
曰過三百者或云過五趣為五百此但過分段三百
而巳或令出三惡為三百實論初巳斷於分段雖亦
出於人天變易猶人天攝不名無出若依實說過分
段為三百由旬涅槃在於無學位故今謂無學在三
百由旬外即成四百立化城也是則違經經意只出
分段入變易出變易入佛地佛地即是寶所果也若
也變易却在人天佛果即却在於生死生死亦應却
在三惡。

問經云是時疲極之眾至安穩想者何耶。

答曰正起
生空智證法空理後煩惱不生名為入城當此之時
無此二想後世俗定起却觀前位即生此想涅槃假
滅二乘巳證故云前入化城二車種智本來無故二
子出宅車仍未上車是不繫出宅而索城於路施故
云前入今謂諸妨巳如前問。

問經從若眾生至於一佛乘分別說三為何義耶。

答
曰勝鬘明二乘有餘生法不盡故有生有餘梵行不
成因不純事不究竟故當有所作道聖諦智也今謂
何不云於一說二之所以耶若但二乘未極未竟何
以不云於一佛乘分別說二而云三耶。卷中

五百問論卷下(一百二十五問)
毗陵沙門　湛然　述

* ○五百弟子受記品

問五百弟子受記品其義如何。

答論七喻治七增上
慢中第五無定人於下劣心生虗妄解增上慢為說
繫寶珠喻釋曰謂彼散亂心實無有定者宿有大善
不自覺知不求於大於下劣心生虗妄解為第一乘
對治此故說繫珠喻今謂論意指前入城以為其人
然不得以餘意消文以如前說故論文云第五人者
顯示過去善根令憶念故教入三昧故他釋云此是
凡夫有學未得定心執二乘道以為究竟不知過去
大乘善根今令入三昧憶念彼時如醉臥繫珠今問
二乘之人既以小定能知宿種得小果巳即應自知
若不爾者今入何定若有大乘定可入者乃是巳入
大門巳應證大理小乘法中無此定故況今只是為
應得記者說於往緣即是令其憶念何須加足入定
之言若云佛加令入令見方有是理論文不云凡夫
及以學人入定何用加之論第四無上云令解無上
說繫珠喻謂說往緣令生覺解今謂義同佛加則能
領解言令入三昧者令知彼時也。

又曰十無上及七
喻中但云繫珠不云五百授記者根熟即記後方說
喻從初為名故名授記今謂不然但由文狹入此品
中豈可未記而不領耶領謂領法非專領記若此中
領記但領法者即應有過故知不要如是通難若領
記者何以上中領前記後當知此意不須更通。

又曰
下根滿慈前巳領解五百巳下記訖更陳重明本意
解悟分明今謂滿慈內懷大行外現小迹故今世尊
為發實本非領解也。

又曰此品滿慈千二百皆記何
得唯云記五百耶答曰有四解一在會不在會二佛
與傳與三別與轉次總與無轉次四有領解無領解
滿慈一人少故不記今謂不假初義。

問從爾時至神通之力者何耶。

答曰此滿慈心念領
解今謂非領如前丘者玉篇云大阜也又丘陵塚也
㵎水名廣深四尺曰溝壑者谷也深也坑也虗也窟
室也。

問經云法食等者何耶。

答曰攝論四食一不清淨二
清淨三淨不淨四示現依止住食餘諸經論四食者
謂觸思識段增一阿含九種食四是世間五是出世
間世間謂前四出世謂一禪食二願食三念食四解
脫食五喜食常共當除世食得出世五世食資出世
食破裂有漏於有漏不名為食又佛地經二食謂廣
大味喜樂所持可然。

問經從五百至名普明者何人耶。

答曰有云即千二
百中五百二云別也前解正也。

又云親友家者真善
友故友者同志親也禮記云僚友稱其悌執友稱其
仁鄭玄云僚友同官執友同志可爾。

問經云官事等其義何耶。

答曰餘處行化名官事當
行亦如泛駛舟而東邁矚凝沼而西流其實不行自
背真化自謂佛去今謂文辭好屬對佳。

問云何名無價寶珠。

答曰寶珠有三一水精二如意
三吐金吐金有三一下品吐一得千二中品吐一得
萬三上品吐一得無量喻於一佛乘分別說三從小
至大如次配之今謂能吐所吐既殊於一出三復定
本乘不動不與三同又問此珠吐巳更能收不収入
一時能入所入同耶別耶。

又曰彼以末那相應名為
醉臥今以第六不共無明名為醉臥之體今謂若以
不共無明名為醉者若共無明應是醉醒若取通途
迷真起妄而為醉者以異生位一切無明皆為醉體
又醉與內衣其相何別既以意識為衣正是醉時意
識與彼不共無明何別若其不別應當繫醉何名繫
衣若醉即是衣醉醒應脫若醉非衣不共之時如何
取別。

問經云我昔欲令汝得安樂五欲五欲者何耶。

答曰
即五安樂一自性安樂二因安樂三斷受安樂四苦
對安樂五無惱安樂或云佛果五法清淨法界及以
四智今謂不爾若等以五欲合五應云色清淨故般
若清淨餘四亦然五法清淨即五解脫解脫即涅槃
涅槃即是安樂五種解脫悕向慕樂義當於欲五義
及欲復是安樂三義俱成故知五種安樂非圓極義
不得作於法華因果。

* ○授學無學人記品

問來意云何。

答下根之徒略有二類名高之輩前品
與記名非高輩此品與記今謂不然亦高亦名或在
前高而不名多在此中名而不高非記所攝何況前
耶然諸聖本豈有高卑迹示前後安將判記。

問經從爾時至三菩提者其義何耶。

答曰初說始因
也俱舍云於三無數劫逆次逢勝觀燃燈寶髻佛初
釋迦牟尼今說中途隨一所逢非最初也今謂若釋
俱舍得作此說今釋法華應如壽量壽量之外應皆
云迹既其迷空王之遠乍可指寶藏之近今一代教
中行有多種如舍那因即釋迦因也迷權之說與理
相乖佛化尚自存權弟子如何執實。

問經從阿難常樂多聞至斯記文相如何。

答此陳後
行也華嚴云譬如貧窮人等故不唯多聞而能超越
要行助故彼經又云若欲求除滅無量諸過患應當
一切時發勇猛精進即能得菩提要假聞為導又云
多聞能引樂多聞攝眾善多聞捨無義多聞得涅槃
故知此文且據一相又云亦同眾生意樂意趣今謂
若以阿難為非而引證者只應引初譬如貧窮人譬
如聾聵人等何事須引讚多聞偈及聞行相假文耶
夫引文證義先定義宗次定所引大小偏圓同異況
佛引意亦非全毀只云難與多聞成之前後阿難雖
後持我法藏故次授記。

* ○法師品

問來意云何。

答初一品序述因由次八品是正宗如
前信解品云今此經中唯說一乘此品又云開方便
門顯真實相即以一乘正為經宗逗不定性并與授
記後十九品名為流通非正逗二乘退大心者更開
權顯實正說一乘之處雖此品及持微有一乘八部
四眾授記其因言總記略非更說一乘逗令修學而
與授記故皆流通今謂若不正逗即應傍逗傍正則
應俱是正宗若是流通但通於正何論一乘有之與
無若言八品唯為退大藥艸何故却更施三而為真
實反以法華而為權耶故知此品正開三乘之方便
以顯一乘之真實又是雙開三一之方便顯非三一
之真實故五佛章及以譬說宿世因緣只是別明逗
彼三根今此總明重顯別妙若總非顯實別亦安是。

況一代教中未曾顯遠父母之壽不可不知始於此
中方顯遠本若以權望實實正權傍若以迹望本迹
權本實如何以一經之正軌反為流通前八品內巳
有正宗至安樂行為流通分豈必說遠壽方令迹門
正說為流通耶但恐才當一國不識父母之秊所失
雖小所辱至大若不知父母之遠復迷父統之邦徒
謂才能全非人子況因果疑妨非發迹不裁。

況二乘
得記其數可知菩薩損生界塵為量夫說教者本擬
利人如何以益多為流通益少為正說若言分別功
德品中所得益者亦是前三周中人重更得益為流
通者初周巳益下二亦是重益何不以為流通況三
周中得益能幾三周外者為是何人。

若流通者只應
直爾流通正經何故逸多因地踊而䖍請世尊因有
請而頻誡誡請多於前經所說昔未曾有若也此非
正說金剛藏所請豈得是正一切經中不見流通更
有誡請不見斯旨徒勞釋經故法師巳下直爾讚說
受持之功此則正屬流通明矣。

未審以開三而糅一
實抑本正而雜流通如是抑糅福利何在。

故古人尚
分以為二段前十四品為言方便言真實後十四品
為身方便身真實約說約身俱有開顯如何後段判
無一乘故古德所分為今昔本迹況微有一乘即是
正宗未審全無聞何得道故品品中皆有總說一品
若闕流通不成若言流通但指前正則應品品皆須
指之指則不無何謂無也故知但有法華之名則顯
一部具足所以法師功德即以五師為總隨喜功德
以說聽為總不輕一句為總藥王供養為總妙音觀
音三輪為總囑累付授為總神力勸發各以四法樞
要為總故神力舉樞要以付之勸發攬樞要以重示
況復從法師去品品三軌軌法也法玅也他不見之
何須破立。

又曰於十九品中又分為三初之四品讚
重流通讚法讚人可尊可重令生喜仰次安樂行下
七品學行流通學弘此經正行助行令無傷損後之
八品付授流通示相付囑稟命令行今謂初後可爾
中間不然初後即是本迹二流通也中間除壽量分
別巳餘亦流通言學行者指安樂及法師功德巳下
文者可然豈可本地久行及顯久遠之壽及以聞壽
之益而判為學行耶安樂行品明迹中行只可自利
迹中之人與彼本屬深淺永別。

問曾聞他問餘經流通何少此經何多。

答曰下文云
我所說諸經乃至千萬億其中此經最難信解諸佛
祕要常自護之從昔巳來未曾顯說義旨深遠生信
者難故流通文多又化大機易化迴心難故多流通
種種勸勵今謂義旨與前諸大乘經相貌何別而此
經獨云從昔巳來未曾顯說不判所以伹云深耶又
化二乘迴心之人所化既難能化之法與昔何別若
言會實實義不成巳如前說藥艸更為三實實義不
成亦如前問十方三世無不巳說何曾祕之言祕復
要其義何耶等引文證何不更引巳說當說今說而
於其中此經第一深固幽遠無人能到未聞未解不
名善行於諸經中最在其上逆罪得記龍女果成肉
身淨根現聞獲益極至一生滅後一句咸皆與記如
是等例諸經所無小既聞法與記何須多置流通況
復流通不專在小弘經者不許獨深毀呰者安非高
上。

問法師之名其義何耶。

答曰可軌可持為法可習可
範為師此教可軌此理可持雙名為法此法可習名
為法師今問此理何以不得軌名此教何以不得持
稱故知今品正語五種法師受持讀誦法華之教故
軌與持不可離判。

問經從何況盡能至廣演此經其義何耶。

答曰大論
云不退菩薩深愛樂故問深愛樂者其相如何乃名
不退答聞則深心身毛皆豎念佛慈悲惻愴流淚若
聞深法則大歡喜如軍敗怖懼倒地閟絕死者親族
見之欲知活者以杖鞭之則起隱軫不爾則死菩薩
亦爾聞說佛功德妙理歡喜毛豎色異悲泣當知是
輩必得菩提異此無分引文甚切然於所聞不能辨
異四階菩薩豈不然耶何處教中以倒地等辨菩薩
異耶。

問經云是如來使如來所遣行如來事者何耶。

答曰
三業順佛故成使等使意業也遣語業也事身業也
又云傳佛教故名使用佛語故名遣同佛行故名事
今謂義未必爾佛以三輪加弟子以三業受佛三輪
者現身為身輪口遣為口輪意加為意輪故佛三輪
為能遣弟子三業為所遣即意業恭順身業奉命口
業宣傳即使義成不傳他事唯傳佛事佛以因果而
為事也佛雖具三業正以語業為能遣弟子雖具三
業正以語業宣傳。

問經從藥王至其罪深重者何耶。

答曰毀持經者罪
多於佛者惡世損多故大集云毀呰犯戒比丘過出
萬億佛身血今謂大集通方此中從別若以為況而
云何況毀呰持法華者其義則同又勝天王會云殺
大千塵數佛其罪尚輕毀謗此經罪多於彼永入地
獄無有出期毀呰讀誦者亦復如是今謂亦應更云
何況毀謗持法華者若無此言雖知經有獨顯之言
未了經有出過之旨。

又云毀佛不損二利故毀人反
此。

又云佛無憎愛。

又云毀佛難。

又云佛在世時眾生
根勝等今謂並有此理然並未有法華之意。

又大集
云毀呰發菩提心者罪過五無間五無間逆不毀一
切佛法故也毀發菩提心者毀壞一切佛法今謂應
引如來藏經。

問經從所以者何至三菩提者其理何耶。

答曰由此
法華最深密故不付阿難唯付藥王等極祕密故今
問只是教化數千聲聞令入一乘一乘之文處處有
之何以獨此不付阿難耶華嚴涅槃亦皆不付何獨
此經阿難過去護持法藏亦護將來諸佛法藏何以
此生此經不付為過未法劣此法耶。

又曰用毒為藥
大醫所堪小師不能今問誰為大醫何者名為以毒
為藥若以此經一乘名毒諸經亦有一乘之法。

問經從爾時世尊至供養持經者乃至盡偈其義何
耶。

答曰此明法華功高一切今謂準此等文前後非
一皆云法華出諸教上弘者何事却引俱舍婆沙等
文而釋妙經。

問經偈後長行初云爾時佛復告至難信難解者何
耶。

答曰直云三世經中此經難信解令捨權就實無
生而有生道理幽玄迂𢌞而方證故難信解今謂若
言令捨權就實如淨名中亦五百聲聞皆被彈者皆
令捨權又華嚴中法界品初如聾如瘂後見文殊逝
多林出悉皆就實般若中云若有聲聞能發心者我
亦隨喜豈非捨權就實文耶大集云第二第三授聲
聞記豈非就實涅槃十仙皆悉入實言迂迴者此亦
非奇經云行大直道無留難故何故乃以迂迴釋直。

問經云藥王至手摩其頭其義何耶。

答曰此明由法
其人成師勝德有七一佛衣覆柔和忍辱衣具慚愧
故為佛慈之所覆故二佛護念由此根熟佛善護念
諸菩薩故三有大信四有大志願五有善根六佛共
宿同住慈悲室空慧勝義舍故七佛手摩其頭佛教
被心佛攝受故今謂經文但云佛滅度後書持讀誦
供養及說則為衣覆乃至手摩應須全指書持讀誦
而為衣等之所覆也如何乃云柔和等耶若言佛衣
是柔和等者書持如何名佛衣等佛滅度後此等皆
是退大迴心人耶又前段長行初求二乘者求菩薩
者聞皆得記亦迴心耶天龍八部亦是退大迴心者
耶。

問經從藥王至尊重讚歎其義何耶。

答曰明是法身
舍利應可供養初列若說等五處次所以者何下釋
也初顯是全身舍利明理智皆滿即具足法報二身
由此反照開示悟入佛之知見通取菩提涅槃事理
雙盡矣今謂智即是行理即是教滿即是果何以四
法去二存二次釋又復四法具足又與無量義辨同
異等乖耶又此四法與諸大乘四法何別又云佛教
造像書寫法身舍利安於像中云諸法從因生如來
說是因彼法從緣滅大沙門所說是為法身舍利今
謂此是身子聞頞鞞述佛所說乃是小乘四諦中三
言法身者乃是小乘五分法身之舍利引證法華常
住法身之舍利真為可笑況安泥素之中使此泥素
義同五分與此經文全不相關大小兼獨別故權實
開施異故。

又問若以書偈例於經卷所住義如入塔
者若說若讀亦入塔耶此中文意但有五處即須起
塔塔中義當巳有法身全身舍利若引異名堅固舍
利此則可然若引金光明如如如如智名法身者此
是法身非法身舍利此中只云法華之教是法身舍
利故說等處即舍利處誰云在人所證法身在人即
在釋迦身中何須乃云法華經耶。

問經從藥王至菩薩道者何耶。

答曰是正因故巳入
劫數名為善行今問若入婆沙初阿僧祇此與法華
永不相關此之菩薩正當未聞未解之流聞竟還只
入於初祗尚未及於共菩薩地後心之位故非法華
聞思菩薩若言未聞未解此法華經為未善行則聞
解思惟淨名般若楞伽思益皆非善行。

問經從其有眾生至三菩提者其義如何。

答曰見聞
此經得近初地正覺聞是聞慧信解是思慧受持是
修慧今問此段上來總有三節唯於中節但有說等
前後並有書持之言為此並是修慧等耶豈以受持
即名修慧書持豈可全無慧耶前多處文皆云七地
在於分段生死與二乘齊等此中何故即近正覺豈
地前伏惑初地即得成正覺耶又復初地為歡喜耶
為乾慧耶華嚴初住巳得法身何故此中入地方乃
近於正覺。

問經藥王譬如至知水必近者何也。

答曰論云喻佛
性水成菩提故即教所詮理性初地菩提須規求也
廣平曰原喻佛正法覆四生森羅萬像出過諸道以
難陟為高原以外道教為平川平川之中有高原以
妙慧為先達三業為作具簡擇推尋求菩提故二乘
昔教無大覺相名為水遠施功不巳者二利不息故
般若空教為濕土有菩提勢故聞此經為知水必近
即顯二乘教以為遠大乘教以為近空教為疎中教
為親今問正法為平原外教為平川平川有平原應
當外教有佛法二乘昔於何處以慧簡擇而求菩提
法華巳前復指何處為昔日耶若有二乘巳有二利
何須更用迴心求大二乘於昔其心巳死何處能施
功不巳般若中空與小何別般若中空何以無中中
教復指何者是耶若今教是中應當見水而但云親
耶般若自濕有菩提勢何關二乘耶又言勢者為巳
發心為未發心若巳發心何假法華。

問經從所以者何至而為開示何耶。

答曰大菩提法
有因有果有近正因有遠傍因教理行果及智相性
五種智慧並屬此經由經得故此經攝故開方便門
者即攝遠傍昔說二乘教理行果故顯真實相即攝
近正今說一乘教理行果一切皆盡故並攝此經今
問應當開門未顯真實若開即示者遠傍即是近正
今此經中何文先開而未示耶何處經文方是示耶
若指方便品三世佛說三車一車化城寶所等而為
開示如何對無量義四法分張此中即云四法具足。

問經云深固幽遠為何義耶。

答曰深謂妙而難測固
謂不可破壞大劫修因妙智證故非佛不剋故無人
能到窮真邊際今化菩薩故為開示今謂前何故云
唯化退大迴心者耶若唯化小何故方便品中云伹
化諸菩薩皆為化菩薩故故不唯化於聲聞迴心者
也故知伹見一途而巳若唯佛能到等覺無分故知
此經只是佛為佛說何關下地何以正宗唯為二乘
及令眾生開佛知見。

問入如來室至法空座為何義耶。

答曰教示儀軌如
十住毗婆沙云說法之人處師子座有於四法一應
先恭敬禮拜大眾二眾有女人應觀不淨三威儀瞻
禮有大人相顏色和悅不說外道經書心無所畏四
於惡言問難當行忍辱復有四法一不輕自身二不
輕聽者三不輕所說四不為利養今謂此事甚善然
亦所引不當此經此經寂忍衣大悲室法空座乃引
二四都不釋經。

* ○見寶塔品

問初來意云何。

答如論云三平等除三染慢三染慢
者一信種種乘異二信生死涅槃異三信彼此身異
三平等者一乘平等如前巳說今謂既云如前即指
前品非獨法師若前巳破信種種乘何得藥艸更立
差別次為除信生死涅槃異故說現寶塔如來涅槃
巳後現身故三為破彼此身異顯多寶佛攝一切佛
身論云略者多寶如來一法身體示現攝取一切佛
身由平等身但說一身攝一切身又二佛同坐塔顯
二身無差釋迦分身集身無異故彼佛身即是我身
又論十無上中第五示現清淨國土無上示現多寶
如來塔踊分身佛集佛放一光見於東方五百萬億
那由他恒河沙國土頗利為地八方各四百萬億那
由他國清淨等顯佛法勝不唯穢土亦於淨土佛土
元淨故有此品來今謂準論釋之無法不通。

問曾聞此品有妨難云問何不依清淨土為二乘說
說巳證法方有淨土。

答曰欲顯二乘趣於大故初穢
後淨今謂若爾二乘迴巳不復更退應當其土永淨
不穢故知二乘得授記時各各皆得淨土之記則了
化土淨穢為生不待此淨方為所表蹔淨還穢即表
入實於淨名中亦見如來足指按地淨巳復穢仍證
初果故知今經土淨為坐分身說法所表乃居空土
正表二乘得授記巳入無生忍分證法身分入空土
故以表之乃至般若中放光所見諸土所表準知況
復此明塔踊證經經力巳令所被入寂故居常寂而
以表之不須餘釋。

問佛何故現無量身耶。

答論云示現彼此所作事業
無差別故初權後實所作同故今謂若前序中因光
所見及以文殊引古佛答巳表一切先權後實此中
分身本為開塔塔表只是證於開顯如其不開徒云
先權及以後實何益於此開妙意耶故知所表不得
雷同。

問有人問云何故塔踊昇空而不變土分身佛集始
變土耶。

答曰多寶示順二乘現居穢土之相分身為
順菩薩所以始變淨土今謂多寶處空土何用淨分
身在地故土須嚴嚴於化處表諸佛所居元皆淨土
空表法體以時眾新證悉等於空若言多寶為順二
乘即令始穢終穢分身為順菩薩令始淨終淨當土
淨時多寶亦在當土穢時菩薩亦在同穢同淨何以
分張況復塔踊在空不曾居穢何以居穢而為並難
況云法華專為二乘只令始終一切俱穢況與前穢
後淨義復相違又多寶為聽法華經故經既通益菩
薩聲聞何伹順聲聞而違菩薩土淨不專菩薩故知
順義不成。

又曰多寶為順二乘之初位故居穢土分
身為順二乘之後位故居淨土今謂分身順後義巳
如前多寶順前何不順後空不涉穢巳如前說故前
後二釋義旨相違又聲聞法華前後若別菩薩本在
何位而令後淨耶既云七地巳前同於分段聞經增
道方乃後淨亦同二乘何須別說又若二乘人因聞
故淨三周之後即應巳淨何為至此因集分身故知
謬矣。

問又有人問主變有三時客坐但二位。

答曰顯分身
數多今謂此亦非答客多何妨三位。

又曰顯次第至
三方極顯此一乘三乘極故今問若淨至三表三極
者應當三極一不極耶。

又云方便對藥艸三一二俱
極前後互相破三一俱不極故知淨所表何關於所
聞。

又曰本穢顯凡位初變表聲聞次變表緣覺三變
表菩薩出二至一位滿足故不多今問何以穢前屬
聲聞此穢屬凡夫所表既無定良由所釋非若言客
主及客多亦未成正答是故多少答非答於二三故
知三坐亦不妨多又若三變用表三一何得對坐二
三為問又一變至三淨無差別三乘深淺所斷義異
故知不可用表三乘況復今經既本會三何須更用
三別為表。

問又有問言客佛何以再坐。

答欲令三變至於道故
今謂此亦不答問以不答故故更設問何不三坐答
再證法華文義深故今謂文義至三文義應淺以答
不了又更自云并多寶坐亦是三也今謂本問三變
坐那將變前答若據此問詞元來不須問何須苦建
立述答又不明今謂客佛再坐表應勝劣三淨無異
表圓三智圓破三惑諸佛所依咸依三諦能坐諸佛
三智無虧多寶先巳處於實空欲見多寶須證三淨
故知非具三智無以見非破三惑無以開。

問經從唯留此會至他土者如何。

答曰堪聞有緣者
留不堪聞無緣者去今謂三千之外八方各移四百
萬億此等是今釋迦化外本來不論有緣無緣何以
移之以論可否又八部何以在會人天何以被移應
有所以不見判之。

問又有人問諸佛侍者何以各一。

答但證開塔不假
侍者傳信軌儀一人足辦今謂傳信軌儀一人足辦
理實如然將對開塔理非穩便開塔理須集於分身
分身理應有於侍者親疎似別非全不假是則一侍
者表眷屬無雜主伴並為開塔之緣。

又曰侍者何處
坐答何須坐今謂共教聲聞迹近於佛是故令坐菩
薩形儀疎遠故立若大乘中菩薩則坐聲聞乃立此
中侍者傳信與欲理合未迴經無却迴之文共成開
塔之事是則同坐空座同表寂光坐處高深何謂不
坐。

又曰淨名待客座假燈王釋迦延賓侍者無座答
彼俗此佛是故不同今謂淨名挫小故空室而待今
表巳空寂故借座於燈王為挫小愚折而還與若言
彼俗應辦座以侍賓何以知客應來而除去所有日
時欲至而中饌落然不辦供須而反責於客怪無牀
座推過在他故知不應俗情為並。

又曰變土有五一
變土量二變惡生三變淨相四變惡土五變土嚴今
謂量相如經其事可爾生移非變嚴乃新來。

又曰下
文云令諸菩薩於靈山散華以不變會處故也上文
唯留此會眾此理不然上文云唯留據堪聞法者豈
待變淨留穢示客事亦不然據實而言山處皆變於
山散華說舊名耳今謂此解甚善伹帶世情縱留靈
山少穢用表舊化之境以對分身諸佛有何恥客之
慚仍舊無失移山未放。

又曰以淨覆穢名之曰移未
發心見穢巳發心見淨隱穢彰淨名之曰移移相移
心故伹云移諸天人不云移處今謂處本不移何須
並難覆不名變何用曲消凡言覆者下穢仍在後若
復穢羯却新來有去有取乃名為覆又言覆者淨從
他得復穢將去故名為覆若不爾者徒勞虗立況心
之與相但可云變不應云移又若天人但移心相此
亦違經經現云移即是移身何名移相故但順教理
自宛然留山移眾二相灼然何關辨心移淨彰隱。

又
曰如文殊欲至華現山中何處有山山巳移訖若作
不移宛然仍在今謂既置若作之言豈非從來無決
當知本自猶豫何須難必移山鑰者玉篇云戶鍵也
關東謂之鍵關西謂之𨷲鑰古字耳。

問經從釋迦至結跏趺坐者何耶。

答曰論云示現化
佛非化佛法佛報佛等皆為成大事故也即一大事
因緣也又曰表三乘同坐一乘座今謂人是能依座
是所依若約事責二乘之人出家與菩薩同坐一牀
有何可恠若從理責解脫為從所耶能耶所脫是惑
得空既異所脫豈同若言七地巳前齊於二乘名同
坐者此乃大品三乘共位未足釋此同坐之儀若至
法華無三乘號亦不得立同坐之言。

問經從身出妙香令法久住者何耶。

答曰顯身出香
利生說法或釋迦自出或分身佛出乍長讀文似分
身佛出長行伹有釋迦燒香以待客非客出香以待
主今謂等近世情如世設食主客更宜復有何失故
全近世情非釋聖理。

問經從諸餘經典至是則為難者何耶。

答曰總有六
難皆有對比初五行說難次二行書難次二行讀難
次二行說難次三行聽難次五行持難今謂分文甚
善何以不見述難所由為諸經並然獨此法華耶若
其並然經非奇異獨此有以何不云耶。

問經云若有能持即持佛身者何耶。

答曰此結持勝
今問何不釋持名持佛身之所以耶若持餘經持佛
身不。

問經從若佛滅後至應供養者何耶。

答曰如華嚴經
偈云若以三千大千世界頂戴一劫中不動彼之所
作未為難信是法者是為難大千塵數眾生類一切
供養諸樂具彼之功德未為難信是法者為殊勝若
以掌持十方剎於虗空中住一劫彼之所作未為難
信是法者為甚難十佛剎塵眾生類一切供養諸樂
具彼之功德未為難信是法者為殊勝今謂此之殊
勝以讚彼經彼經為即此經以不此經若異何以引
來若即此經如何辨異況彼華嚴但以福比不同此
經以法比之故云乃至不受餘經一偈人不思之徒
引何益。

* ○提婆達多品

問品意云何。

答論云六記之中即無怨記也今謂無
怨者明怨本無非為無怨而方與記。

又曰為顯持人
可尊重故又顯此經成道疾故即龍女是今謂何不
云為顯師承為妙果因為顯聞品得大利益為開調
達非定惡人為顯佛迹所稟不同。

問品名何義。

答曰佛之堂弟斛飯之子從天乞得故
名天授今謂若直作此釋與下文違若準此世從天
乞得則不應為釋迦之師故應須云天授迹也證天
然理應授萬物本也故知此經不可卒爾而消釋之。

問有人問云此品有龍女成佛何以獨云調達品耶。

答曰引天授之良緣乃釋迦之師傅餘雖顯勝非佛
往因故不題品今謂經題品名隨事不定或離或合
並可通行忽餘文多亦可別目。

問有人問龍女何不別題品耶。

答曰文殊順緣之善
友諸經或同天授不然顯經可重故以違緣而為品
目故不以順緣而為品名今謂亦不全爾此品意說
釋迦之師顯釋迦之尊法故引調達昔事智積請還
如來留之知文殊應至顯所持法勝畜尚須臾而成
佛驗以早契而辨教功而苦以違順二緣挍題品目
若也順緣不合題品妙音觀音法師藥王豈並逆耶
況復諸教造逆之緣不關本時弘經之事同在迹中
所顯仍別故知受經之日還是順緣造逆之時不云
弘法逆順迹異本非異緣故勸持經非專順逆何以
將末而談本耶阿私此云無比蓏力菓反作苽音讀
今謂鄉音謂之為鄙經語不可輒移國土所譏隨宜
亦善玉篇云菓謂桃李之屬蓏謂苽蓏之屬又云有
核曰菓無核曰蓏又木實曰菓艸實曰蓏又云木上
曰菓地上曰蓏。

問有人問云智積何故白多寶佛而釋迦留。

答曰待
者請還故白多寶賓主之道釋迦留之今謂雖附世
情不無端鄙欲還應白本佛理合如之留住屬在利
緣非直專存賓主知事弟子方可從師深達外儀應
物設則知證前巳白去曉起後以白還故佛留之令
待妙德。

又有人問經首及。

答並在會中何故此中始龍宮出
答利物多端去住咸益佛創說一乘便即隱而不現
今為證驗方出龍宮今謂此中小違自昔共質乃緣
經無去語是以眾共置疑只云創說而隱何成釋疑
但名為法王事迹難測故海會之質豈待此迴不可
二身並設故潛此彰彼非隱而隱此須無形不來而
來言從海出儻宜並現如集分身忽俱不宜如佛告
滅問又有人問分身既在不獨兩尊何故文殊獨禮
二聖答逐近偏歸未必須普故知東方聖人偏禮二
尊西方開士寶但分二分身尚在亦復何𠎝今謂分
身若在理雖無爽今既巳去問答不成故不可以施
寶為例若以施寶而為例者以後例前誠為非理驗
施寶分二必分身巳還今分身未還故文殊不爾所
以文殊來時其塔未閇故云敬禮二世尊足東來西
聖二義永殊妙音來時請釋迦為示觀音施寶與塔
非人故於二緣𨳲而尚住分身諸佛由此而還若引
以為儔失之甚矣。

問經從智積菩薩至其數幾何其文何耶。

答曰此有
二益一成道速二轉惡身去畜生之貌轉女人之質
皆是經之所致也今謂身子得記八部猶同何以此
女獨成正覺況四眾人類悉無所階人畜相形為何
所以又此龍女先得經力應先巳成何故會中獻珠
表速乃成獻珠速達何關經力令成以此諸途希聞
與決為餘經亦爾為唯獨法華若唯獨法華釋迦昔
日曾為王子未云成佛尚覆講經而於于今始八方
作佛若餘經亦然何足可歎因智積問別求速得文
殊別引以證速成見佛獻珠五礙疑盡忽然變化徑
往南方釋迦何遲經茲塵劫豈王子弘法劣畜女耶
請答。

問經云仁往仁者何耶。

答曰周禮云仁者有六德一
曰仁鄭玄云愛人及物曰仁上下相親曰仁貴賢親
親曰仁殺身成人曰仁仁者忍也好生惡殺善惡含
忍曰仁此俗人之仁非文殊之德以文殊勝德合之
有何不可。

問文殊師利至能得何耶。

答曰文殊答中有十六德
一龍二女三小四慧利五知根六得陀羅尼即聞持
也七得定八了法九不退十辯才十一慈念十二具
德十三迅辯十四所說深遠十五仁慈謙讓十六和
雅今謂此十六德無以顯速但經列之應有深旨除
第一第二餘須辨異初二雖除應云何以居龍而小
有餘十四令速成耶若唯由經經誰不得羅漢得記
經劫供佛而此畜女如何速成請答。

問經從舍利弗至是事難信為何義耶。

答身子申疑
次所以者何至速得成佛者釋曰一身穢不得二時
少不得三障重不得又如超日明三昧經云上度比
丘語慧施曰不可女身得成佛有三事隔五事礙故
也三事隔者謂在家由父母出嫁由夫主夫死從子
亦同俗書三從之義五事同今但彼云梵王須淨行
四等今文意者女人欲重故帝釋須勇猛少欲女人
多態故魔王須具十善尊三寶事父母師長女人輕
慢教故輪王須十善崇德女人無淨行故今問既引
經廣述知不得作竟有何因緣龍女得作若指法華
其行似何請答。

問經從時龍王女至速於此者何耶。

答曰龍女成佛
有二初獻珠喻後示成佛初又分四一獻珠二反問
三直答四結喻今問獻珠何能斷二聖疑若二聖難
當則龍女事非若龍女事真則二聖難謬難謬則引
經無據問當乃龍女嘿屈不釋所以直云獻珠耶請
答。

問經從當時眾會至妙法其義何耶。

答曰示現成道
又二一見因二見果今謂言示現者為久先成為今
始現若今始遂何因果耶不釋智積所疑而但直云
因果請答。

問經從無量至得受記者何耶。

答曰但彼此得益今
謂聞說何法速得益耶若說餘法豈引法華行因以
證法華行速若說法華此等益眾從何處來為皆悉
是退大迴心耶請答。

* ○持品

問品目如何。

答論云持力有三謂法師安樂行勸持
釋曰法師通能所安樂唯所持此品唯能持今謂論
文但云持力有三故一持字通於能所故知三品皆
通能所如法師是人師從故法安樂是行藉能行人
勸持灼然義兼能所法師無法非法師故安樂是果
行是能趣望果行因有人方達勸持是人所勸是法
如何偏判各云能所。

問能所既爾請更釋名。

答曰持任持令不壞故書寫
乃至修行皆名為持今問既云書等書等即所何謂
為能亦單云持義亦如是若勸持雙標即前是佛勸
而今持之或云此品是佛顧菩薩勸持理雖未爽經
多單題今謂等欲依論何不順論復云經多單題非
單亦是寧可雙是焉可從單。

問經從於惡世至遠離解脫者何耶。

答曰明惡有六
一土二生三根生四多煩惱五貪名利六不欲解脫
今謂六惡雖爾應云緣別化物在機。

問經從復有至不實者何耶。

答曰此土有八惡一處
惡二人弊三慢惡四德惡五瞋惡六濁惡近外道故
七謟惡起諭謟故八不實今謂同是此土何以前六
此即八耶。

* ○安樂行品

問此品下文何義理耶。

答三流通中上四品讚重流
通此下七品學行流通今問學行屬能如何屬所又
曰雖復前巳讚重若不說學能行弘經之行末代多
難頻生傷毀不能弘通準此釋豈判屬所又曰於七
品中安樂一品是所學弘經之行誦出等六能持經
之人人由法以成德法藉人以弘宣若無所學之行
其人何由建德故安樂為所學之行若無能行之人
其法何由廣布今謂若此品為弘經之行此則可然
如前所釋云身子文殊彌勒為三處請主此則不爾
何者凡有請者皆是請正此中自判以為流通文殊
但云於後惡世菩薩摩訶薩云何能說是經故知不
得為經緣起緣起在於初中流通居後故不例也故
知安樂行是迹門始行弘於迹經云何釋言云是涌
出菩薩之行安令本地久成反學迹中始行若實學
於迹中始行如何彌勒不識一人乃問受持誰經集
何佛法從誰發心因如來答說醫師喻父少子老乃
至住入出於百千三昧如何得云伽耶佛化集此佛
法始離惡緣不說他人好惡長短等方始夢見當入
諸位故壽量品唯說如來本地久成久遠眷屬豈應
反學迹中始行如八十老人為教玄孫令讀孝經如
何令子反讀此典又分別功德但論聞於長壽獲益
經文何曾令學四種之行縱八界塵是初發心亦是
聞遠非聞安樂行而發心也隨喜功德彼自挍量第
五十人以淺況深淺法以為法師品本不輕自明往
弘一句得淨六根亦非專修四安樂行若通方云引
於法華此乃可爾又學無學巳前諸品既是一實唯
為聲聞豈令地踊久行菩薩反學聲聞入實行耶究
竟不知何為六品所學行耶。

又曰論云為七慢人中
第六集功德人謂有功德人說大乘法而取非大乘
增上慢為此人說髻中明珠釋云求三乘果者名集
功德人昔日總相說於大乘彼心未定退取二乘取
非大乘得功勳小但賜餘物今謂論中直云非大乘
不云小者非大之言義兼大中漸次等也兼取安樂
弘經之行是非大乘之對治也應取此行退取於小
即非大乘也又論但云說大乘法以此法門同十地
滿諸佛如來密與授記乃釋云令二乘同十地行佛
密授記今謂論說初心四安樂行同十地滿即是發
心畢竟二不別也義同賜珠如十地滿初心一句尚
堪記故況弘經者而不記耶此經二乘顯露得記是
微密之密非祕密也。

問四安樂中為有幾行。

答曰四行之中具有二行但
在初行中說之耳。

又云有二行一妄二真應無所行
捨諸妄想今謂初行觀於實相實相不當空有真妄
四行既其總名安樂安樂即是四行之果一一行中
具足四句不當四句以實相果非四故也。

問經從菩薩至變現之戲者何耶。

答曰此中有三一
損害緣二惡見緣三壞亂緣菩薩雖為普化之緣始
行之人應為簡擇今謂此中既云始行之人何以分
品云踊出修學又云律中入王宮者有十種過失吳
主同輦一代為榮秦王讓妻千齡受恥今謂吳主同
輦永代光榮秦王讓妻千齡莫測何不自誡譏斥先
賢尼乾子離繫外道既云是後六品之行豈地踊眾
須此誡耶言文筆者謂詩歌之類為文碑誌之屬為
筆言路伽耶陀者先言惡答對人正言路迦也底迦
云順世外道逆路伽耶陀者惡徵問人正云縛摩路
迦夜底迦云左順世外道執與前乖者名左順世也
者言貫上二處那羅者文畫其身變現獻者作幻術
等阿含云智常懷憂如似獄囚愚常喜悅猶如光音
天今謂此不許觀何論作耶扠刃佳反以拳加人經
文云不親近至律儀者旃陀羅此云殺者不律儀也
正云旃荼羅此云嚴飾惡事自嚴行持以為標幟搖
鈴持竹為自標故此中舉六雜心十二謂殺羊養鷄
養猪捕魚捕鳥獵師作賊魁膾守獄呪龍屠牛犬伺
獵涅槃十六牛羊猪鷄為利故買肥巳轉賣為利故
買巳屠殺即為八九釣魚十獵師十一劫奪十二魁
膾十三捕鳥十四兩舌十五獄卒十六呪龍對法第
八有十四屠羊養猪捕鳥捕魚獵鹿罝兔劫盜魁膾
害牛縛象立檀呪龍守獄讒構好為損等正言意思
廣重損害寔深𩵾亦捕也亦可作漁。

問經從又親近至無所希求者何耶。

答曰如大經云
菩薩怖畏二乘如惜命人如寂調音天子所問經云
佛告文殊譬如有飢渴羸瘦寧忍飢渴不食雜毒之
食菩薩亦爾寧慳嫉破戒惡口懶墯妄念無智終不
悕求二乘果地佛告天子如貧人食是輪王毒故二
乘者持戒精進即是菩薩破戒懶墯故不親近來者
說法不願親狹利養恭敬今謂彼經譏剌彈斥不同
此經不共住止亦不捨離故於是人不讚其美不說
其惡故知與彼一向不同於此二乘皆當作佛故不
與彼滅種經同人不知之徒引何益。

問經從文殊師利至以為親厚者何耶。

答曰有二一
長染緣二非器緣十誦云譬如熟食人所愛食一切
女人亦復如是令人愛著不能捨故智論云清風無
形猶可捉毒蛇含毒猶可觸女人之心難可近捉劒
向歒猶可勝女賊害人難可禁四分律數往俗家有
五過一數見女人二數相親三轉相親狹四便生欲
想五或時致死次死苦惱今謂大小乃殊所防可爾
然須分別二教意殊小為自行此為弘經彼為成小
此為棄小彼唯制無開此亡犯興利。

問從不獨入他家至不樂與同師者何耶。

答曰此有
三一譏呵緣二非軌緣三散亂緣瑜伽論云應離十
四垢業藏隱六方遠四惡友攝四善友言十四者長
含云身語惡業有四謂婬殺盜妄惡因有四謂貪瞋
癡慢離六損財法一躭酒二愽戲三放蕩四迷著伎
樂五惡友相損六漸隨彼說今謂此乃常誡於安樂
行其事太麤豈安樂行者有酒愽耶藏隱六方者如
長含云羅閱城中有長者子名善生積世相傳清旦
禮六方令六神常護父死後忽然值佛問有法義不
佛言有與汝不同父母為東方師長為南方妻子為
西方親友為北方僕使為下方沙門高德為上方。

今
此始行弘經伹不許親近何得以俗中邪計遇佛正
法化耶乃至四惡友四善友却非安樂行人之所離
也。

又曰膾割也細切為膾衒者行賣也亦自媒也里
者五家為隣五隣為里二十五家為里居也方居一
里之中也乞食法有十三種一住正戒二住正威儀
三住正命四住正見五依法六依時七依處八依次
九離貪十離取著十一離瞋惱十二離麤獷十三離
憍心初四正住乞次四住軌則次五捨煩惱又有二
種一自利二利物纓絡二十種寶雲經乞食得巳分
為四分一分奉同梵行者一分擬與貧下乞兒一分
擬施水陸眾生一分自食然以一食供諸佛等今謂
十三之中前八可爾後五小法今不用之安樂行人
自有離著深妙觀行非離而離而行乞食乞食具於
三德之法具如古疏釋迦葉中。

問經從衣服臥具至安樂供養者何耶。

答曰如大論
四法師偈偈後又云得入旃檀林而取於臭葉既入
七寶山而但取水精有人入佛法不取涅槃樂反求
利供養是皆為自欺亦欺他人今謂此乃誡於貪名
利者亦非誡於安樂行人今此自有安樂大利伹為
護於弘經行者恐有退緣。

問何名輪王威耶。

答曰瑜伽有四輪王金輪望風自
伏銀輪遣使方降銅輪振威乃伏鐵輪奮戈始降如
次以配法身自受用他受用化身今是化身化二乘
人故是鐵輪今問論文何以具列三身此經既其只
化二乘論文具列論則有失又用化身化二乘人何
以乃云破變易魔況釋行相與涌出行相永乖耶。

* ○踊出品

問來意如何。

答文中有三此品正明具安樂行流通
之人壽量及以分別功德因釋此疑展轉生起隨喜
及以法師功德明於助正依安樂行流通之人所得
功德常不輕明佛自身往居因位以安樂行及忍辱
等流通此經勸物修學故此品來今謂壽量及分別
功德釋疑故來應以踊出而為正也若爾方便品等
亦證彌勒疑故來何者文殊答竟恐因起豈證弘經
不虗須明佛壽長遠故召下之意本在發疑疑為正
由此之謂也。

問論何所云。

答論云七者教化眾生無上故地踊出
無量菩薩摩訶薩今謂論釋甚當正明如來住昔所
化所化既久眷屬數多稟法非小受者功大召昔遠
以示近令弘經以益當化無過此故云無上何須苦
云行安樂人及以因起等耶若爾應當踊出無安樂
行答曰從通則有據別乃無安樂果通其行亦遍今
乃從始始則從別果通因別行始果終豈令極人更
行始行故知此是緣理修習弘經之行理即三德故
稱涅槃即與法師三法持品被鎧等同故自法師來
皆緣理立行以弘大法故彼菩薩一一皆是唱導之
首居極三德而弘三軌之妙教也。

問此踊出品踊字亦跣足耶。

答曰若作此踊亦跣足
義此如水漫應從水作今謂亦不必爾所言踊者只
是騰躍身子心喜如上騰也何必須以跣足義耶乍
可稍如水踊故也。

問曾有人云何不云從傍而來乃言踊出。

答曰明依
四行以持經踊出生死之地今問此諸菩薩一一皆
是唱導之首各將六萬身皆金色三十二相位居補
處既出生死之地不應修於始行若出生死之地何
以住於下方事問理答於義未通為何時中修此四
行今方出於生死之地。

問爾時佛告至廣說此經者何耶。

答曰顯佛化功止
他不許縱令他護亦有何𠎝今謂作此說者不無其
妨一者不知壽量以踊出為序兼令地踊弘經二者
不知化境從緣所弘處別。

問經從諸菩薩至謂如半日者何耶。

答曰此經所說
劫者或晝夜月時秊此以晝夜合數不廢二十五夜
成五十小劫或五十日五十月及以時秊讚德逾深
時長可悉受讚神力亦等讚時神力變其本心聖通
延促光景眾生受法以是忘疲況聖冥加輒生勞厭
故諸四眾謂如食頃法食資持神通制御故經多劫
年命不虧今謂只云五十晝夜或時秊等謂如食頃
有何不可何須云劫以亂大劫勞子巧解迂回曲通
為佛智力神通竭耶不能令其五十小劫如食頃耶
又何不直云經五十劫而云小耶是則應云小夜時
月秊等若爾何者以為大晝大夜時秊月耶小本對
大大即八十小一增減若只夜等而以為劫何須復
著變心聖加延促等語論雖通明時等意舉通以取
別又日若名劫淨名中只應云七劫以為一劫一劫
以為七劫而以七日對於一劫為延促耶為諸經論
但是延促皆日時等而以為劫只此中耶故此中解
不可信也。

問經從我於此眾至決眾疑者何耶。

答曰此不識也
今問何以釋迦補處不識行四安樂行者耶應云阿
氏多阿逸者訛也。

問經從娑婆至悉當得成佛者何耶。

答曰顯住處智
深於此伽耶化處乃知昔化非今伽耶故云常在靈
鷲山等今問既非今化何時行此四安樂行況處別
智深故此四行非教此眾況劫壞後伽耶應改縱使
劫劫皆名伽耶乃是名同其體必別如何得云我常
在此又問常在之伽耶與成壞之伽耶同耶別耶不
成不壞名伽耶不不成不壞名華藏不處名華藏是
報身不。

又曰佛生伽耶道成摩竭相去非遙故云不
遠。

問經從從是巳來四十餘秊者何耶。

答曰如本起因
緣經云十九出家思惟無相三昧經云三十成道智
論佛臨涅槃告須跋陀羅我十九出家出家巳後過
五十秊不說成道之時是則佛秊八十矣有云十九
出家後五秊事仙六秊苦行三十成道故告須䟦過
五十秊故今云四十餘秊即七十餘矣亦有諸部大
乘經中二十九出家三十五成道等又增一中含雜
含出曜和須蜜論並二十九出家悲華經善見論並
三十五成道本起經云出家時指耶輸腹却後六秊
汝當生男遂懷羅云佛六秊苦行成道之夜始生羅
云但云六秊在胎不說十一秊在胎故知二十九出
家三十五成道六秊之內苦行事仙菩提流支引經
偈云八秊作嬰孩七秊作童子四秊學五明十秊受
五欲六秊行苦行三十五成道四十五秊中教化諸
眾生真諦及西域記並說二十九出家三十五成道
金光明云佛壽八十今言四十餘秊即七十有五并
初成道秊合四十一秊名過四十今謂佛生時節涅
槃住處身相說法諸部不同乃由見別不須定判故
古德消經漸中更加不定祕密良由於此若不爾者
豈可決判本起等經而為非耶亦不應以多說之文
而證為定若多說為定上座部應非況諸不同皆是
佛說同聽異解斯之謂也。

問經從譬如至難信者何耶。

答曰舉喻難信色美喻
佛相好莊嚴髮黑表佛設秊八十而無老相於一切
時好巡舊處故大般若說八十種好中云有常少不
老今問是諸菩薩亦有三十二相必有八十種好何
以即老上云修安樂行安樂乃名涅槃涅槃無老故
第七經云能持是經不老不死是則合譬譬法不成
二老相違兩少乖互。

又曰秊二五表佛出生死不居
二十五有今謂是諸菩薩從地出巳即詣虗空亦表
不居二十五有何以譬於百歲人耶。

又曰巳上表佛
成道近設秊八十但如二十五今謂此諸菩薩可即
如老人耶況復伹云出二十五有義理未成。

問經指百歲人者何耶。

答曰表所化菩薩高高位遠
百福莊嚴云我生育令其道長是事難信今謂佛亦
百福莊嚴之身亦應百歲德高位遠可過於佛若菩
薩位高何以令行始行安樂。

問經從佛亦如是至甚為難有者何耶。

答曰初牒佛
成道時促後明菩薩七德七德者一脩時長二勤精
進三定自在四得神通五久修行六能習法七巧問
答今問既具七德如何誡之令勿酒愽遠畜養等及
遠不男魁膾等耶。

問經從譬如少壯人至舉世所不信其義何耶。

答曰
此與長行互相影顯父言色美髮黑具相巡舊之徵
子稱髮白面皺久修猶缺之相髮白有聖道久修之
徵面皺帶相好未圓之兆今謂未圓即少那云子老
巡舊即老那云父少故知佛垂化身而設化表以色
美髮黑之秊菩薩住法身而稟法表以面皺期頤之
兆是則化望於報相乃未圓不斷惑因修時行缺是
諸菩薩七德巳圓望彼四階故父翻少久修為子事
正相當。

* ○壽量品

問來意如何。

答此中大眾因見菩薩位高眾大生疑
今辨法身本無起滅化佛近成報身久證化於此眾
何所疑哉故次前品來也今謂此品化誰故來增道
損生盡皆退大以不故知非可直云是今報身法身
應云久遠所證法身故論列報身即引經中壽量為
證故知不得云今日也若獨云法報何經無之華嚴
云毗盧遮那淨名云佛身者即法身也又云金剛之
身經云佛真法身猶如虗空實相般若等諸例甚眾
何不先以地踊立疑令識真化聞法之眾何不皆如
分別功德何以苦蔽久遠之功但云此品釋疑故來
應信久遠之談一代所覆來至此品方發近成釋中
雖有久證之言而不識於說遠之意釋分別功德品
文亦云聞佛壽命長遠之益而對面不覺說遠功深
何不只云聞佛法身空寂之益而云聞於長遠益耶
又云若十九品為正宗者下之五品明一乘果又分
為二初之二品明巳滿果後之三品明未滿果初巳
滿中又二初正明滿後辨時眾因此獲證不同今謂
流通與正二義元乖何得兩度分文二義相反況三
周說法得記果圓方便品初廣明果智十方三世滿
果義同長者耆秊正譬於果信解失子之日其果巳
成藥艸印述之時果智久滿化城導師之號信是果
人示五百之衣珠明非因友開輪王之頂髻果義巳
張故立壽量之言為發昔果之近令知昔果所化不
多久遠先成眷屬難測徒自多說不曉旨南問論云
治第七無功德人於第一乘不集善根說第一乘不
取為第一為第七增上慢為對治此說醫師喻論又
云第七人者根未熟故為令熟故示現涅槃量釋云
現在未集善根者名根未熟令集善根悕取一乘示
現涅槃分限名量令集善根後方調熟今謂準此論
文既闕釋疑之言又無果疑之語久成本果復不指
今若但指今今果曾說何須踊出以釋果疑若只辨
果以對於因諸經常談何足出轍而增道損生數倍
餘經驗一代所無信人情咸暗論文既云未熟信知
本迹義殊豈有方便開權復聞藥艸開出入流通分
仍曰機生故知迹熟本生須聞長遠所以雖曉迹中
開顯不達久遠一乘故示本地益人令知久成先熟
功德具足成就數多數數唱生涅槃非一非一故表
滅非滅涅槃故表生非生故實成巳來生滅為物伽
耶始現知生非生一代教中咸云始滿久說誠為不
易今古誦迷津故論云八者示現成大菩提無上故
示現三種佛菩提有此品來故知論意欲總明自受
用報為報佛菩提智所契法以為法佛菩提對今應
化及以中間唱生唱滅咸屬化佛菩提故自受用一
向在遠此中應化一向在近他受用身近遠無定又
若今世實滿則自受用無俟遠談若實久成事須實
說是則自受用報不併長時豈並如釋迦咸喻茲塵
界而論文簡要但直語三身久遠之言具指經本論
釋此本遠近共論三身具足人不見之但云從果果
若實近三並非遙果若實遙三並非近今對近示遠
本具三遙故知迹經咸示三近若不發近何能識遙
故一代不知事不徒爾今方顯示誠非易知然近遠
約事理無本今應尚不當於本今法報豈專於遠近
故知論云成道無上者成中顯極故云無上故論三
佛義兼本今論又云九者示現涅槃無上故說醫師
喻釋云除七慢中說醫師喻者化根未熟示現入滅
令其根熟佛入涅槃化滅非滅非如二乘故名無上
今謂此是中間滅非滅耳今既未滅而說滅喻實成
後化滅非真故一代教中未說爾前有曾成處何滅
之有諸經所無故云無上故知論意深契經宗但時
代釋人違背教旨又前釋經緣起中云此品為酬彌
勒之請夫酬請者皆是正經流通但云發誓弘法若
以酬於身子之請而為例者此則可然本迹義殊何
須別說。

問品名如來其義何耶。

答如來者法報應化之通名
壽者所受之命量謂齊限故此品明三種佛身命體
齊限住法性理顯應群機即受用自體今謂若依三
身釋品契論符經何惜豎論詮量本迹況釋壽上聲
量字平聲謂貶量校量三佛壽量褒貶計校三佛之
壽今謂貶者退也減也損也褒謂取也起也亦稱歎
也故三佛之壽長劫稱美未得一毫一念貶量其過
莫大呪復不云有量無量長短同異伹云褒貶得失
便生應化有終法報豈爾法報無量應化不然故知
品文豎論久遠三佛之壽對迹三佛同異詮量具如
古德所釋品目。

問有人問何不以醫師為品號而以壽量為名耶乃。

答云因壽量舉醫譬去末從本今謂壽量是法醫師
是喻舉法攝喻非本末也。

問又有問云初科文云先陳壽量除根未熟等何故
非是法華正宗乃名流通分攝耶。

乃答云當機一乘
正逗聲聞以示滅後化初根未熟故故非正宗雖說
壽量不記聲聞雖說醫師亦無記小以此智積前者
請歸不爾中途請還何速由斯此品但是流通說為
正宗便有此妨今謂不集功德巳如前述理須屬正
豈待固論故知此師懼義不穩假生此問以塞他疑
徒施從來理竟無準若云不記聲聞便不屬正今亦
反難未顯本壽應非正收良由不曉本迹二門致令
判文進退是則本門一向永異諸教迹門由可有異
有同故迹門中以今望昔則今正昔傍本門望迹則
本正迹傍二門傍正俱名為正二正之外方在流通
故一經之中以本為主未發迹時而以伽耶為實成
者機未熟故故以三周且生根敗令成菩薩方說久
成故增道損生益至補處示滅在乎雙樹醫師指於
涅槃涅槃本示滅即是生故舉中間以指本滅智積
發起文殊化事唱去密意以待留緣豈有古佛侍人
不知文殊應至不知本經未訖唱去留仍住耶若以
請還之緣判屬流通受留聞經故須屬正何法師一
品寶塔半章判屬流通令經破碎故古德所判本迹
各三本迹理彰三義彌顯故知流通屬正為失乃輕
正屬流通失當機益。

問經云爾時佛告至誠諦之語其義何耶。

答此品有
三一釋迦三敕次彌勒四請後如來正告此初文也
三身妙體位在果窮上智猶不能思下愚何由可解
恐彼心疑口謗因法而致毀傷三勅丁寧方申正說
亦恐耳不專於法教意不仰於玄宗又眾生性鈍聞
不能解令法入心再三告示表示三身今謂若屬流
通只通前法前法只是一乘權實何須至此三告懃
懃前聲聞求向判屬正此在菩薩寧屬流通況前請
但三此中至四靳固於初却屬流通又未審三身與
前一乘為同為異同則巳聞竟如何上智不測得記
作佛仍自不知不測三身為是何等若言異者何故
前令入無三身之一乘耶無三之一與小何別若言
果法下不測上唯佛與佛下豈測耶前既巳成何須
至今方云在果故知未達仍在下愚猶謗猶疑尚傷
尚毀不名一乘徒云得記況耳不聽意失玄宗性鈍
無聞真法未入全屬凡散得記成虗故三身之言意
在久遠人不曉此浪置諮章故知爾前巳說三身稟
者固應不待三告誰不知佛伽耶始成豈有補處上
智三周下愚至此品聞三身方具故知三周得記二
生當圓尚恐生疑聞品傷毀經為誰說令誰益耶況
疑謗之惑傷毀之𠎝初果巳無方等先盡豈流通分
方乃誠耶又若必屬流通何故乃云方陳正說待請
正說信非流通故玄宗之言不唯於此是知近釋無
可為憑三告四請以勅誠諦一代特出其言有由。

問經云是時諸菩薩至佛語者其義何耶。

答此四請
文也佛既慈悲三告大眾何得虗然故加四請表悕
法心重故三告示以說三身各祈四德悕四智濟四
生今謂酬佛慈悲三告大眾不可虗然狀似人事相
酬祇對四海而巳所以至此告多加請者如人求物求
頻必物貴如與人物囑重必物珍若但表四智三身與
前何別況但濟四生則不通無色變易永乖損生無分。

問經從爾時至之力其義何耶。

答此如來正告也
言祕密者法報二身神通者化身佛所藏護名祕
義深難解名密今謂前說實相一乘諸佛權實二
智若未關三身祕密三周所領者何若不領悟三身
仍同小乘五分五分先得何待三周爾前祕之信未
曾說至今仍護豈非邪解故方便品初諸法實相即
法身也佛所成就即報身也方便等言即應化也故
知爾前巳聞伽耶之應身應必有法未辨久遠之法
報垂今應身告請重重良有以也彼師又引對法論
中有四祕密於方廣中佛之所祕皆應決了所言四
者一者令入祕密謂為聲聞說色有為令無怖畏漸
入聖教非一切有今謂此是有為權教覆實為祕二
相祕密謂依三自性說一切法皆無自性無生無滅
等破所執有相說之為無今謂既是破執之無猶是
以權覆實故知實理三性同時無生無滅不當有無
三者對治祕密佛為除諸障故說種種教且為除八
障一為除輕佛障二除輕法障故說我曾名勝觀法
身同故三除懈怠如說願生極樂皆得往生等四除
少善喜足於一善根或讚或毀五除貪行障稱讚淨
土富樂莊嚴六除慢行稱讚諸佛或有增勝七除惡
悔修善障說於佛等雖輕毀我然彼有情亦生天趣
八除不定性障令捨聲聞下劣意樂記當作佛又說
一乘更無第二今謂八中前之七治猶種種故未會
一實故權覆實而名為祕故以聲聞作佛最後說之
前不堪故故名為祕以此準知聲聞根敗尚得作佛
況餘善根自餘七中皆權對治故不可以平等之言
以證今說以今經文皆實說故四轉變祕密如說覺
不堅為堅善住於顛倒極煩惱所惱得最上菩提今
謂後時方得其實體是密說後時故名為祕論云如
是等祕密名言解之令異此中祕密即是第三由輕
佛德及貪慢行者說他佛身以為自身稱讚於佛如
下文云於是中間我說燃燈佛等今謂聲聞者屬前
三周餘文尚非前三周意何況此中若引證此前巳
說竟何須慇懃三告四請恐不信耶故知畢定法華
巳前釋迦牟尼巳曾成佛是故不可一切皆作平等
意趣以說此久成屬事故也若指佛身為平等者亦
未成等應云心佛眾生三無差別方名平等故知彼
論所說報身非久遠報餘經尚闕況彼論耶。

問經云一切世間至三菩提者何耶。

答正說壽量今
謂何不云流通之初況此中準論但為二段初明菩
提無上次從諸善男子至所成壽命重顯報化二身
差別之相涅槃無上於初文中論分三段示三佛菩
提一者應化佛菩提隨所見者而為示現如經皆謂
如來出釋氏宮去伽耶城不遠坐於道場得三菩提
二者報佛菩提十地行滿常樂涅槃如經善男子我
實成佛巳來無量無邊百千萬億那由他劫三者法
佛菩提謂如來藏性淨涅槃常恒清淨不變故如經
如來如實知見三界之相乃至不如三界見於三界
故所以者何巳下文是今謂論文分明指久人不見
者但云三身故三身義通指久意別故引經云無量
無邊等故不指久但語三身則昔教之三身也以迷
久故判屬流通諸經未論寧知永異論文甚妙釋者
自迷所以涅槃無上須指三德寂滅後在久本圓常
諸教所無故云無上彼師復引經論所明多少不同
以證三佛或唯一佛寶或二佛如佛地論謂生法又
如般若論真非真或三佛如此論或四佛如楞伽一
化佛二功德佛三智慧佛四如如佛金光明亦四佛
一化非應二應非化三亦應亦化四非應非化地論
亦四一受用非變化即自受用二變化非受用謂地前
三亦變化亦受用即他受用謂登地所見四非受用
非變化即法身驗此判地自與前違若華嚴中有十
身佛一無著佛安住世間故二者願佛願出生故三
者業報佛信成就故四者住持佛隨順世間不斷故
五者涅槃佛示滅度故六者法界佛於一切處無不
現故七者心佛善安住故八者三昧佛成就無量功
德故九者性佛善決定故十者如意佛以普覆故乃
判云前五世俗佛後五勝義佛今謂徒勞廣引諸數
不同未足以證久成之說況華嚴十佛二五離張故
華嚴經文意在融即令知世俗不離勝義若更分張
深違經旨世不達者問云天台何以立於四佛今問
何故此中立二諦佛故所引教更無一文有久遠說
信法華特立識者應知況不可引近而證於遠又云
以承文便故略明之今謂遠近叵同既於文不便何
須明之以惑時聽又云今以類通莫過二種一真二
化今謂若知離合何必定二定二為正餘應是邪故
知若置久遠一言自蔽諸說徒勞立異經旨彌遙。

問經云諸善男子至那由他劫為何義耶。

答此下正
明三乘不知於中分三初標成道來久次解成來時
節後結成前說初從我成佛來甚大久遠即初文也
論釋但云報佛成道修生覺滿名成法身今問三乘
不知何但此中方便品中身子支佛發心不退皆不
能知何待至此故知不曉本迹二門不知遠近義別
故使爾耳真身與一乘異同巳如前辨況復此品全
無二乘何須更著三乘不知若得記巳尚名聲聞應
聲聞時巳得受記若聲聞時巳得授記自茲巳往何
文記耶現待法華明知義別本迹時異乘義永乖況
復本迹二文菩薩不知義別若云不別彌勒巳從文
殊釋妨何故到此疑請更多故前解後迷二文義異
況復彌勒位居等覺等覺不了唯佛自知若不爾者
何故說壽量得益葢廣得益者誰猶有地前地前仍
在不知之限豈補處上人不知真應況二乘得記不
知三身何得記於非真之佛不異小乘三周徒施。

問經云譬如五百至數不知者其理如何。

答解成佛
來時節於中有二初明說報佛菩提成道來久為物
說近今問準經既云報佛成久所說成久亦順經文
何事苦掩正說久成但作流通三佛之解只闕此一
所失甚深又云從復次善男子如來所演經典下密
說法身由證此故成佛實久應物權現初是證智後
是證理今謂論文彰灼巳對三身何須此中復更論
密理即法身豈非顯說。

問經云自從是來至導利眾生者何耶。

答恒所住處
自受用身實遍法界相狀難見仍約隨情以釋自體
舉用顯之故云自在今謂他受用身尚非情見況自
受用隨情能知法身義顯何須云密又云有起用處
法身即在故亦如虗空廣邊無礙今謂此中意明本
迹大用用即屬事虗空屬理不當本迹何得引理而
證於事若先達事方可論理理無本迹不思議同。

問經云諸善男子至方便分別者何耶。

答此中為三
謂標釋結此初標也他眾疑云成道既久常此教化
中間所有燃燈佛等說法度生復是誰耶故今釋云
於是中間我說燃燈佛等成道入滅皆是方便善巧
分別說於他佛非離我身無別彼佛今謂釋迦且敘
一身誰論不許他異他異自在迹化安用本果消之
若言所指皆是他身豈得三千五百塵點一切皆以
他為我身若爾序中橫見萬八千土及以豎見二萬
燈明方便品中十方三世神力品中十方諸佛何曾
皆說是釋迦耶若許有他身不得須此判故如不假
如斯曲申。

問經云諸善男子至鈍根其義何耶。

答為二初明所
由次隨所應度至歡喜心顯差別也此初文者願見
佛者名為來至所觀五根利鈍差別為利根者說久
成為鈍根者說現成今謂若以本迹二門言之自爾
巳前一切皆鈍故知此品獨讚久成對昔近成以辨
利鈍何故獨以三身言之仍云釋疑因便等故故知
迹會望今猶鈍從品初來未別集眾何處即得如許
利根若是舊人還是鈍攝何須分於鈍利根耶是故
不應正說中利至此流通悉皆成鈍只聞正巳發誓
弘經名為流通不聞流通故鈍成利當知釋倒非經
倒也又云為利說成為鈍說滅今謂應當鹿苑一切
俱利至於鵠樹一切俱鈍中間生滅亦利亦鈍聞說
久成三界皆如非利非鈍何得獨判成利滅鈍耶況
聞三身不滅應一切俱利見寶塔唱滅應一切俱鈍
為是義故斯判不明。

問次隨所應下明差別者其義何耶。

答由諸來者根
性異故世尊自說名字不同成道巳來久近秊記大
小身量不同成道巳來說一二乘三四乘法方便不
同故也今謂應須先指久本餘在中間何須以久近
相望例諸大小生滅等耶經文自云中間大小若指
本者殊不相應只為爾前迷於久成故使彌勒不識
本眾為欲令知示不識人因問說之方知成久乃示
中間大小不等如是不等皆非久成何得更以久近
相對而云大小逗利鈍耶又云只如澄空璧彩洞曉
無崖任水旋光暉華有極水清而月影便現水濁而
月影便沈全破器現不同明暗猶來有別此乃報化
之差別此有二釋一者不廢釋迦實成道久化現新
成二者何廢釋四意趣中平等意趣四祕密中對治
祕密除輕佛法障并破慢行說他為自今謂二釋相
違是非相覆若許久成則意趣義壞若許意趣則久
成義非何得雙存以惑後輩故知論中意趣未涉法
華諸經尚無論何所述是故不可用論權說隱蔽真
經聲聞尚自不輕佛法既巳得記一切慢除四意趣
中通折染慢及論對治除法報上近成之憍若不區
分混和難辨不了本迹良由於茲。

問經云諸善男子至作如是說為何義耶。

答此結前
也善少故德薄罪多故垢重應小器而近登正覺對
大根而實成來久今謂此中以何而對大小華嚴經
首始成正覺法華壽量方說久成乃成彼小此為大
也況一代諸說未說遠成應當一切皆屬小耶鹿苑
可然寂場非類況今經內爾前未明應當前後而分
大小況罪福之語義在輪迴豈對今經而分大小豈
法華外本門之前一切諸機咸皆德薄三周之後尚
垢重耶既不許以壽量長遠而為正宗安得對之以
分大小故一切教無三乘外更分大小請細思之何
須固執。

問經云諸善男子至不虗者其義何耶。

答身謂內體
事即事業巳身謂說我曾為薩埵尸毗王等他身謂
說彌勒往為一切智光仙人阿彌陀佛作法藏比丘
等示巳身者現為釋迦身自出世勝鬘請佛佛現空
中等示他身者現為毗婆尸佛等現出世間如開塔
見多寶佛等巳事者現為釋迦降魔等事他事者謂
示作大通智勝佛等動地放光今謂先說久成久成
之後中間所現並是釋迦現作巳他他身何必須指
大通況大通近事所現不多未足全顯中間之迹若
其巳他身只如此何不續前直爾說之何須先以眷
屬發疑靳固前却方述本事故巳他事若身若說不
出三身則佛佛皆然於理易顯何為單指應身巳他
亦如嬰兒未知尊劣乃謂父母與巳同秊凡有言說
論巳所見父母恐招四海譏議為說八十秊事及子
未生之時後時其子轉說父言還攬未生之前以為
生後之說豈不識者所嗤鄉隣切論若佛自無遠壽
容可隨宜指他如何一代極談反作逗機之說。

問經云所以者何至無錯謬何耶。

答曰證法身故然
真理本無此事也今謂如此等文須附先德改頭換
後何益者耶伹依論文堪為準的論云三界相者說
眾生界即涅槃界不離眾生界有如來藏第二句論
云無有生死若退若出謂常恒清淨不變故也第三
句者論云亦無在世及滅度者者謂如來藏真如之
體不即眾生界不離眾生界非實非虗非如非異者
論云謂離四種相故四種相者是常住故不如三界
見於三界者論云如來能證能見真如常住法身凡
夫不能見故如來明見無有錯謬但依此解其理自
深若信餘談法華非妙仍須簡云此是本地實成如
來所證所知故也且如近代釋初句云如方便品世
間相常住此則可然釋第二句云退謂輪迴出謂出
離生死謂生死法有退出故今謂此釋如來始出分
段生死全同二乘何足可歎釋第四句云生相實有
滅相是無住相為如變相為異法身無四故四皆非
今謂法身非四道理實然但所非非深能非焉遠若
令四相通至變易方令法身稱於常住。

問經云諸善男子至復倍上數其義何耶。

答本立誓
願度眾生盡方入無餘生無盡期故壽不盡復倍上
數今謂論釋三身具足如何唯說化身經意唯論過
去何得輙指未來況中間示生凡經幾度示入無餘
只緣眾生尚多所以數唱生滅豈獨應身不滅與生
俱窮今現告終應當生盡若然又復言其入於涅槃
則是眾生巳盡不耶論文但云我本行菩薩道今猶
未滿者以本願故生界未盡願非究竟言未滿者非
謂菩提是故論云所成壽命今未盡者示現如來常
住壽命不云應身住世不盡。

問經云今非滅度至化眾生者何耶。

答報身不滅化
相滅度今謂報本不滅何俟更論經文正言即此化
身非滅唱滅故云今非實滅今指伽耶何曾云報而
便於此以報加之。

問經云所以者何至網中者其文如何。

答此二初明
本性惡後明更生惡此初惡有六一者薄德離勝人
法二不種善根無因感果三貧無財法志意下劣四
者下賤自輕劣故五者著欲煩惱昏醉六入憶想見
網邪詐聰明錯行亂學今謂若云性者應一切皆然
豈一切人並具斯六故與後六不須別分次若見如
來至恭敬之心即更生惡復有五也一憍恣放逸二
懷厭不樂親近三懷懈怠不能自察四不生難遭想
見佛不生悕遇之心五不生恭敬心不生渴慕心今
謂此段由不唱滅於前六上更生此五若唱滅巳前
六存耶經文並是唱滅之由何須分擗性生二種以
後望前後五亦性性憍恣故性不敬故。

問經云又善男子至不虗者為屬何文。

答報身法爾
願度一切化身隨順眾生愛憎忻厭示有生死故涅
槃經云假使鳥與鵄同共一處栖猶如親兄弟爾乃
永涅槃等總有四偈今謂此中經意明唱滅有益故
不應引不滅之文彼經正唱不滅有益故引證謬也。

問醫師譬文總為幾段。

答離十二句今謂言辭似玅
而不明本迹及本迹意何由可消十二句文經云我
淨土不毀而眾見燒盡論釋云此報佛如來真實淨
土第一義諦所攝論云第九示現涅槃無上說醫師
喻第十示現勝妙力無上說餘殘修多羅今謂自此
巳下方名餘殘者即正說餘名餘殘也故知以壽量
中涅槃無上判為流通雙違經論。

* ○分別品

問品初來意其相云何。

答初意者一者二品傍釋踊
出疑今謂踊出乃是開壽量端當知為壽量故踊出
踊出故生疑不應却以踊出為正亦由不了長遠特
出故使分文詺章前却若爾亦應身子懷疑為正三
周與記為傍涅槃經初二十六問為正佛答迦葉為
傍淨名長者獻葢為正佛答淨土因果為傍。

問此中正因地踊出疑佛為釋疑豈得為正。

答此中
前說權實兩佛理智二身今謂應當涅槃純陀論議
因茲發問承此佛答亦不名正淨名合葢亦復如是
分別功德因聞長壽辨得益異故亦屬正故知他判
傍正翻倒故論云一者證如經我說如來壽命長遠
時等前為發起後辨得益故並為正壽量定非流通
故也彼師又云總萬德之鴻基綰三明之極體聞之
者悟契融之者道證今謂萬德鴻基三明極體豈過
十方三世化等故方便品巳廣明之譬及因緣至再
至三藥艸喻品佛巳述竟此但明遠非專鴻基雖云
本行菩薩等豈過方便波羅蜜等如何至此方讚鴻
基得益之位倍倍於前人不見之徒自疲苦又論云
此品巳去法力有五門一證二信三供養四聞法五
讀誦持說證謂菩薩聞於壽量有十一位證聖不同
信謂八界塵數發心信解供養謂天雨華等上之三
門在此品中後二長行偈頌并隨喜品聞法歡喜讀
誦持說謂法師功德品論自解云初四門彌勒品示
現皆告彌勒故後一門常精進品示現唯告常精進
故今謂由證信之功大故獻供之事廣然三周中唯
法說末八部四眾散衣奏樂諸天雨華其事猶微此
中所供養橫至八方豎極梵世故知本門事重報德
不輕判為流通全不可也又論云次修行力攝十一
品一法師二持三安樂行四神力五藥王六妙音七
觀音八陀羅尼九嚴王十普賢十一囑累皆屬第十
勝力無上而勝妙力無上中乃兼本正故論不立流
通之言等用論文何不盡依故知論文勝妙之言兼
於二段是故無上勝妙等言並是歎於經部故也故
別簡三品餘名修行故不應以壽量之文而為流通
故修行言屬在利他弘經之相。

問何名功德。

答功謂功勞聞法力用德謂道德分別
可知今謂雖作此釋不辨與前功勞共別將何以簡
與三周異。

問有人問云云何聲聞聞實權而領悟乃為授記菩
薩聞真化而解知不為授記有人。

答云菩薩之記佛
巳數彰但說證因不說當果今謂何以不明所聞之
法與迹不同而但辨能聞得益差別況辨差別但論
因果何故不云法記應記二相不同不辨淺深與平
等異又亦不明生數所以況辨能聞豈專因果前聲
聞中供佛為因安得獨果後菩薩中當得是果豈但
專因況聲聞領悟俱成菩薩此更獲益其位彌深況
壽量中亦明中間處處權實前三周中佛乘即是真
化故也亦由不了本迹之旨故二處領悟俱屬正宗
咸名授記亦不應判記不記別故知若不了於本門
深遠則真化何謝於實權小悟何劣於大解若解本
妙與迹永殊則真化之言有歸權實之語有據又若
云聲聞與菩薩得記但言有劫國無劫國等異者此
則可然以聲聞人爾前未曾與其授記故以劫定之。

問有人問云何因說乘權實菩薩記證雙無說身真
化聲聞記證雙闕。

乃答云菩薩無取捨聲聞未證故
今謂若以佛果為證菩薩亦無若以小果為證則聲
聞巳得若以期佛而為取捨菩薩反有若以見取為
取二乘先無若以證位為證菩薩先有若以佛果為
證菩薩亦無是故問答俱非徒費言論然教內之事
何以存而不言說身真化聲聞巳為菩薩菩薩得益
何殊聲聞益耶說乘權實菩薩非無記證故法師品
首云皆與記與記必證不得云無故知三周雖語聲
聞義沾菩薩所以至法師品重述向因以少況多令
多可識聲聞根鈍須委言之菩薩先聞未假劫國若
云兩雙互闕乃是迷旨惑名故知菩薩先知權實聞
身何妨更證聲聞未聞本化聞巳理合道增若菩薩
取捨先無聞身何得生損何以不問經首但列八萬
人俱至此聞法益中而數倍千萬。

問有人問何故說權實以記聲聞乃為正宗說真化
以記菩薩乃屬流通。

乃答云法華開秀正對權實陳
宗不說真應豈說身為宗旨今謂大事因緣出現於
世豈非真應三祇菩薩被會權開豈非華秀故知別
說則迹華本蓮總論乃二文咸具雙題二字豈可分
張深鑒之流於茲取信故知本迹雙美華實敷榮顯
一代都無總斯經咸妙。

問經云爾時至法輪者何耶。

答初明證得後明信發
論云無生忍者謂初地八生至一生者諸凡夫決定
能證初地隨力隨分八生乃至一生證初地故者前
六門依位證後五門依生證而云無生者是境無所
執生故法者是教詮無生教地前昔聞未能智證今
始智證名無生法忍忍者證義今謂若準智論及大
品云於聲聞名果於菩薩名忍故忍者是因讓佛從
果聲聞果促處處有之若立證名與果何別故生是
所無法是所證證無生之法位猶在因故名為忍又
曰即三無生名無生忍徧計所執名相無生依他起
生名自然無生圓成實性惑苦無生今謂若相無生
未除惑苦何曰無生依他未證圓成則無自然之稱
若以淨法緣起為自然者灼然須證圓理方號自然
今謂應云無遍計者是見修無生無依他者是無知
無生證圓成者是無明無生次與不次隨義準知初
地初住分得全得例餘可知又有人引地論云聞持
三地或五地樂說五地或九地旋陀羅尼七地或十
地不退法輪八地清淨法輪十地仍云不必次第今
謂一論一經各有深淺如何引論令失方隅未敢自
專仍著或字。

問經從阿逸多至一切種智等文相如何。

答分此長
行乃為七段初行者功德無邊能生種智二從阿逸
多至深信為見佛報身淨土三從又復如來至頂戴
如來為即頂戴如來四阿逸多至供養眾僧為行者
即為起佛塔僧坊供養五況復有人至一切種智為
行者兼行六度自利疾得菩提六若人讀誦至道場
樹下為兼行六度為利他故趣於道場七阿逸多至
如佛之塔為在處起塔供養今謂若不以四信五品
分文伹逐文強詺非不一途故應問言何以現在與
滅後通為七文意趣難明乃成繁芿。

* ○隨喜功德品

問來意如何。

答此之七品學行流通於中此品是傍
修行法師功德常不輕正依行功德今謂此經始自
散心終乎補處莫非正行悉成佛道豈有聞經勸聽
判之為傍不輕專弘為正故法師不輕良由隨喜功
德隨喜勸聽竝淨六根況隨喜品是校量前經劣行
以為六根遠因獲淨六根且為隨喜近果位雖深淺
不等不可傍正分之況隨喜中與陀羅尼共生一處
百千萬世終不暗啞乃至人相皆悉具足如何以此
而為傍耶若此為傍下二非正又應問言判傍正者
為約能弘之人為約所弘之法若能弘師此品是佛
次品常人後品菩薩何得以佛為傍餘者為正況復
初品初依之初後之二品初依之末豈以初末分傍
正耶若從所益判傍正者此品總持共生一處六根
功德勝化四百萬億四生令得五位與六根淨雖劣
少多與不輕謗其事乃隔若所弘法則一槩法華若
但流通又非優劣。

問有人問此品自行兼人何故不名勸人他。

答云從
本為名今謂舉劣兼勝以況校量從劣為言不須餘
說言瘡胗者胗音棊忍反脣上瘡也若作緊者是緊
慢字。

* ○法師功德品

問品名如何。

答依法修行可為軌範故名法師非所
行法名為法師今謂有所行法人方可軌除所行法
可軌義虧行法師功故名法師功德。

問經云是人當得至皆令得清淨者何耶。

答古有二
解一云十善互資有百自行教人讚法讚行四行三
品故千二百三根勝故三品具足千二百三根劣故
但有下中故但八百故今難云若十善為首諸經皆
然何獨法華故華嚴十種六根此經不應增減有人
云六根具百福一一皆十善故成一千伹有二三增
減不等亦有人引莊嚴論正法華各一千有人難云
理安在耶有人云百福各十善十善之因所感之果
今謂以因足數未見所由本論之中唯有三根各千
二百三根各八百不得以莊嚴論等例同此經今問
正妙雖殊梵文無別承前依論至此何乖梵本雖同
譯者雙立既無深致徒生去留乃為四釋一者此經
修十法行一書寫二供養三施他四聽聞五持讀六受
持七開演八諷誦九思惟十修習一一相資故成百
也對自他讚等言為四百各各三品成一千二百二
者十行對十善餘文同上今謂論文云於一根中悉
有聞等五用如此釋者善得經旨論文又云在地前
位中此釋甚符古德妙旨故知既云父母所生豈有
一生以至迴向信前六十劫信中萬劫是義難消況
復三賢無一生辦故須依於華嚴圓釋以地為住信
即六根具如古人消通甚便又云此義有二一互用
在十地位但引唯識證互非關地前故知但依本論
一切竝通終無反求滅種之論以釋佛乘生敗之經
有人又不知華嚴六根一一互用與此法華淺深位
別二云唯在十地若加行力分得六根亦許地前故
本論云凡夫者此言至妙鼻根中準華嚴經亦聞無
色諸定之香(云云)。

* ○常不輕品

問此中來意其義如何。

答未得滿果故次此品來今
謂下去諸品何者果滿又云前說六根清淨未知得
者是誰今說我身往行彼行得之復將此得勸勵時
眾故此品來今謂六根清淨圓位之始入位之法多
門不同或廣或略有相無相相與無相二雙竝資廣
如法師功德品中五種不同略如此品一句利物有
相如五種法師無相如初安樂行故知法師功德不
必須禮四眾不輕雖禮終須讀說圓經故不輕菩薩
臨終之日具聞此經二十千萬億偈悉能受持故使
前品讀誦即六根清淨之行何待此禮四眾不輕通
記以望聞經但是事中同異而巳是故只可以大同
小異而為來意何須專以能行之人而與前品為次
第耶又云欲顯安樂行威勢無比我為不輕行安樂
行眾生于時損害於我初雖受苦還由我力竝得道
成何況親自行而不能作佛今說此事以逗時眾故
此品來故知安樂行中安處法座隨問為說此中遠
見故往禮拜又彼有所難問方乃為答此瓦石打擲
猶強為宣又彼常好坐禪在空閑處此不專讀誦入
眾宣通又彼深愛法者不為多說此被虗妄謗猶強
稱揚又彼初問云讀誦此經此但流通作佛一句又
彼唯是如來所說此獨是菩薩申弘又彼初修一十
八空此但懷一句之解又彼聞化佛所說詮虗空身
此聞虗空身所說以表化事又彼以夢表遠果此乃
口宣當得又彼約解髻喻開二乘之權此約結緣表
顯一乘之實又彼以順化故存於軌儀此以逆化故
忘於恒迹又彼舉行法以取人此立行人以通法如
是十異略舉事端理同事殊不可具舉如何以此為
安樂行人若言逆化而顯經力及所詮理為一乘境
以益於他冥熏下類者是義可然泥洹真法入門不
同利生之儀寧拘定格下去諸品化儀不同即其事
也。

問經云最初威音王去文相如何。

答可分為八一惡
人益勢二善士增勤三語加能忍四身害能受五善
名既起六勝果遂生七惡人從化八善士增道問若
爾初義如何答言菩薩比丘者顯是菩薩而非比丘
及是比丘而非菩薩皆非此行今問簡是比丘而非
菩薩此理可然簡是菩薩而非比丘義不全爾文中
雖云菩薩比丘何即簡是菩薩而非比丘故俗菩薩
遠禮四眾正曰不輕今此比丘是菩薩故俗眾尚禮
況道眾耶故偏名不輕良由此也若出家常儀禮分
位次大小兩眾一切悉然今忘其事檢冀通彼至理
但緣起在於緇位紹行何甄於素流所以俗眾安樂
行人於聲聞道流尚不同止故往禮拜乃為宣通故
在家菩薩能集斯行亦越恒儀是以得受不輕之稱
況出家菩薩行說此者非不輕乎故不必簡非比丘
也。

問經云汝等皆行菩薩道當得作佛其義何耶。

答有
種性者若起習性發心修行必得作佛今謂但見必
禮皆云作佛若應簡於無種性人凡經錯禮幾許無
性誤授幾滅證之人下文得道禮者皆然經自不云
除無種性故杖木打擲之輩當時正當無性之徒況
四眾中有聲聞人故虗妄授記之說亦當無種之人
後時教化皆成不退故無性之語折挫於其時當得
之言終窮之極說如親兄弟言真是奴豈光益於二
親詎榮顯於三世故俗教尚不獨子於其子豈釋典
同親而敗貶之乃令子不親其親離張骨肉是則非
但疑弟無識亦表長兄愚癡準斯喻之合喻可識又
云唱不輕者為生眾生諸善根故今問乃是滅彼正
因之善徒生小善何益化儀還未能令為見佛因故
知正是圓了因毒而強逼之亦不由其現生受。

問有人問比丘云何禮俗。

答云菩薩不作是禮即是
有犯禮即不犯今謂此義前巳明竟今更為通故更
問云梵網何條制令禮俗安樂捨惡但在空閑何不
制令常禮俗眾而不故往問訊等耶又云菩薩於性
罪必持於遮罪有越今問菩薩禮俗為制為遮若言
遮禮何名有犯若言制禮何名遮罪進退有過􂖕像
非真況禮俗非性何以必持故知大小兩乘比丘定
遮禮俗忘犯利物方順所開又云禮四眾而不犯禮
一眾而有虧今謂此深不曉教門況亦未知經旨經
云凡有所見意在無簡異同以眾攝諸豈專待眾期
心禮四亦結愚癡若眾若獨唯禮所尊於不輕未成
立行故不輕之號從俗從卑故大漫判虧盈徒論持
犯尚非大小常則何關不輕之儀又云敬佛性非禮
身今問何不先簡無性無性則身性俱棄有性則禮
性除身況存性除身則非佛性況道俗在服復不名
身故知服身名色色外名心無始色心未嘗相離一
切諸法但色與名名色諸陰無非佛性故此菩薩若
謂身非佛性禮此亦無根淨之期故此經云世間常
住位相咸如生死涅槃煩惱般若故應問此非身之
性內耶外耶俱內外耶離內外耶若言在內遍不遍
耶若言遍者即耶離耶若言離者等不等耶若不等
者如豆等耶故除身禮性眾過尤多又云既不專讀
誦亦不專禮拜即是讀誦又禮是故云也今謂此語
現背經文但云不專讀誦何以輒添既字致使後句
令禮不專經云伹行禮拜伹是專之異名以兼釋但
情所未可顯佛性之語因果義通顯佛性故出經之
正體通因果故辨經正宗記四眾故出經之大用體
宗用足功由一言讀誦之儀自在前品徒加於此貶
挫行功又云新學比丘禮維摩詰足未有知故非舊
學故今謂若全無知亦不知犯何以知犯而不識罪
懼佛威大請決同徒圓頓機成感斯妙應持律之上
莫測病源白衣沙門善除患本故波離以小術求悔
居士以大理忘𠎝除患既超於小儀設禮亦泯其少
事准他不見斯妙悟但謂二德無知若其不然非但
顯二德之少識亦乃增波離之無知若爾何不責淨
名超分輙議出家律儀若也責二比丘無知何不恠
身子之禮座況諸弟子皆被彈訶應竝舊人咸是新
學又引地論云不行讀誦但為禮拜即反難云亦應
言不讀誦經何用專字故知不專亦是不但今謂何
以憂不專即兼讀誦何不慮不但以妨於但不專以
對他專但行表行無雜乍可對曾讀誦名曰不專今
專禮名但義從不雜彼此無妨順經從但。

* ○如來神力品

問此經文為屬何等。

答曰自下八品方屬流通今謂
依第二科文正宗甚遠巳如前破前文又云取初科
為定至此何以惑耶。

問何名如來神力耶。

答分身能寂俱號如來妙用無
方曰神威勢能摧為力今謂此力諸經咸有何足以
題今文故付囑餘經未足為難囑此法華諸經未有
(云云)。

問有人問云踊出曾稟佛化何假現通信生乃。

答云
踊出久信不假現通勸發初機須現神力今謂流通
此典豈獨初心況十方通同所表法門非近彈指謦
咳亦爾宣通不輕故知不須此問是故答亦徒張何
者踊出初但發誓弘經亦自欲得真淨大法次從爾
時下方為文殊等舊住諸眾現大神力現神力竟因
告踊出明弘經功深成前發誓乃重舉四法之要何
得云神力令踊出生信又云信有淺深付有輕重若
不現通直付恐謂所付猶輕若不更令深信恐彼生
信尚微悕法易行故現神力今謂踊出位在何許而
云淺耶況前判云過於四恒此中云何乃言無信。

問有人問云此經現通付囑餘經何故不然。

答此經
祕密會二歸宗餘經不然故無神力今謂華嚴不會
法界虗融但會二乘何足可恠二乘被會尚須現通
忽會菩薩更現何相。

問經云出廣長舌至無量光明為何義耶。

答云自古
相傳現七神力一出舌二放光三謦咳四彈指五地
動六合葢七變土今加為八謂示現令他方遙見今
謂不如古德現十神力。

問八相何表。

答出舌相者論云令憶念故如施佛䊩
水緣吐舌覆面今謂吐舌雖同緣宜各別彼記斷外
道之傍今相顯圓常之典引而簡之其事可爾取而
混之於理不爾論云謦咳者說偈令聞是故聞巳如
說而行今謂此令流通教法為本教行方乃可修此
文既然上下皆爾。

* ○囑累品

問何故有此囑累品來。

答此有二意一依今時次第
神力品令信付囑此品摩頂付囑二依本論云在普
賢品後今謂若論為正初釋義非若向釋有信依論
未可理無雙是俱立互違。

問何名囑累。

答囑謂付託累謂重疊再三付託令其
護持今問何不述於再三之意令異諸教。

問經云如來至勿生慳恡者為何義耶。

答成實論中
慳有五種一住處慳二家慳三施慳四稱讚慳五法
慳初住處慳又五一未來勿來二巳來者不喜三令
早去四藏僧施物五於僧施生我所心次家慳亦五
一憂白衣事二與白衣同喜三喜白衣有富貴四令
白衣勿施五生其家為廁蟲施慳亦五一常乏資生
二令施者不得為福三令受者不得財利四毀呰善
人五心常憂惱當生地獄設生人中常處貧窮次稱
讚慳亦五一聞讚他人心常憂動二毀呰善人三自
高卑他四常被惡名五於未來世常無淨心法慳者
於正法生慳欲我獨知不欲他勝及自祕而不說此
過有七一所生常盲二常愚癡三多怨中生四退失
聖胎五諸佛怨賊六善人遠離七無惡不造今謂如
此之慳兄者比是如何以釋法華經中最後大捨耶
又問如來至此云無諸慳恡未審爾前為有是慳無
是慳耶有乃二經何別無亦請說其途。

* ○藥王品

問此去何耶。

答下去流通準本論文分之為五初藥
王自行苦行力以流通妙音教化眾生苦行力以流
通觀音陀羅尼護眾生諸難力以流通嚴王功德勝
力以流通普賢及囑累護法力以流通今問若前科
為與此經合故亦付囑相次而來若云護法狀似稍
乖勸發即護相分明囑累則都無護相但有佛述因
行三付三摩重舉無慳令斆先習菩薩所以三受三
度發言次佛告分身令各還本土故知護義唯在普
賢言後品者如餘所述。

問何故有若干千塔。

答準僧祇律有舍利者名為塔
婆無舍利名曰支提準瑜伽等有舍利者名窣都婆
無舍利者但名制多塔婆訛也。

問經云後五百歲其義如何。

答依大集云佛滅度後
初五百解脫堅固二五百禪定三五百多聞四五百
福德五五百鬬諍今謂不應辨此。

* ○妙音品

問經云爾時至劣想何耶。

答如思益經思惟梵天菩
薩欲來娑婆日月光佛告曰汝應以十法遊於彼土
一於毀譽心無增減二聞善惡心無分別三於愚智
等以悲心四於上下眾生意常生平等五於供養毀
呰心無有二六於他闕失不見其過七見種種乘皆
是一乘八聞三惡道亦勿驚懼九於諸菩薩生世尊
想十佛出五濁生希有想無垢稱經香臺佛誡文勢
大同。

* ○觀音品

問經云無盡意至功德之利者文相何耶。

答此有二
解一云經是論錯應以菩薩而為校量何得以佛比
量菩薩以論云受持觀世音菩薩名者及受持六十
二億恒河沙佛名彼諸福平等者有二種義一者信
力故二者畢竟知力故信力復二一者求我身如觀
音畢竟信故二者生恭敬心如彼功德我亦畢竟得
故二畢竟知者決定法界故法界者名為法性彼法
性初地能證一切佛菩薩平等身故平等身者謂真
如法身是故佛名與觀音無差今謂論文消經經云
六十二億菩薩盡形供養與一時供養觀音福等論
舉況釋尚與佛等況菩薩耶言佛等者論自釋云法
身等故若以因果相奪而論只可云與初地八相六
十二億佛等若與而言雖觀音分明與究竟同亦可
與其究竟果佛法身同等發心畢竟二不別故又若
依經言菩薩者此則優劣相望以偏比圓若論文錯
此則不厭等云論錯何不云普賢品末無復後品前
一一品皆悉列名至此囑累何惜兩字但云後耶又
引十輪中以地藏比彌勒乃至文殊觀音亦不比諸
佛若不爾者應佛功德劣於菩薩今謂若準論意假
使更過六十二億至遍法界法身亦等何但六十二
億即云劣耶又云依論亦無爽觀音巳久成佛而不
捨於菩薩之行示為菩薩何得不比於佛只如觀音
成佛國土勝於無量壽佛佛身豈可劣於觀音耶故
知但是勸信之語雖經校量以菩薩比佛亦無過咎
今謂論文云我身如觀音者意明念者供者即是凡
夫尚令其信巳同觀音何妨觀音身與佛等故知經
以法身理等不須更將化佛國土及觀音久成以比
同異及以勸信之語釋之此則降於觀音之德德實
不與六十二億菩薩盡形供福同等若云勸信之言
此甚迷教若云久成可得比佛者此亦經顯菩薩為
大以多菩薩校之若佛佛相校菩薩菩薩相校竝不
應立多少之語若菩薩不得引佛為校量者華嚴何
故初住菩薩過牟尼尊他又解云論釋成中有二釋
一者信力二者畢竟知力信力有二一求我身如觀
音畢竟信故謂求六十二億恒河沙佛與觀音信心
無別今謂論但云釋不云釋成故知求我之言義當
心佛及以眾生三無差別以是觀力念於觀音故與
佛等故但依論不須別求他人又云十輪第一云假
使彌勒妙吉祥觀自在普賢類而是上首殑伽沙諸
大菩薩百劫中至心歸依稱念禮拜供養以求諸所
願不如有人於一念頃至心歸依稱名供養地藏菩
薩求所願一切悉皆速得滿足彼乃釋云有緣所宜
今謂經釋觀音最勝反引地藏形之不達二經相違
不能融通教旨如此引者未成釋經隨宜之言何經
不有末足以釋優劣之妨。

問何名長者。

答心平性直語實行敦齒邁財盈名為
長者今謂不如十德又曰守道自怡寡欲蘊德名為
居士處位莅人名為宰官大莊嚴論云若能展手施
此手名嚴勝受者能縮手嚴勝復過彼若言我施與
是語價難量受者言我足難量更過彼今謂論言甚
善然用釋觀音亦令縮手只恐經意不然使無盡意
展臂終成未稱教旨無盡意施寶乃稱法施觀世音
受財而云愍生何得以兩凡之破慳貪用釋二聖之
利彼我又引天請問經云施者名得利受者名失利
故菩薩不受愍物而受今謂菩薩所為無不利物今
經意者縱是利物應分偏圓何以直云利他而巳。

問頌文如何分擗。

答於中分二初一頌問次二十五
頌佛答答中分四初三行總標許說次十二行答名
因次三行答行化後七行頌歎德勸歸初文又三初
一行敘答總標應諸方所名行雙說次一行談往因
行發願逢緣長劫修行後一行許陳名行次答名因
中分為九段一除火難二除水難三除山難四除刀
難五除拘繫難六除詛詈難呪囑也以善惡之辭相
囑也使人行事阻限於言有作咀嚼者非此義如巧
醫師初動其病後令痊瘉故初著本人後令發勝意
今謂此釋未為全當具如阿含文也七一行除惡人
難八二行除惡獸難九一行除天灾難雲雷皷者西
域呼為雲聲掣電者此方云陰陽氣擊輝釋名云掣
者引也雷殄也謂乍現即殄雹者鄭玄註禮記云陽
為雨陰氣脅之凝而為雹後七行中分之為六一標
五種觀一明大慈即能滅灾難一明法施能除煩惱
大悲誡如似雷震言警勅也方言云誡備也無畏施
也一明施財二勸念禮第三段地持讚寶雲經菩薩
有十法名為持地三昧一者如地廣大無量無邊菩
薩亦爾二者如地為眾生依止所欲稱意菩薩亦爾
三者如地無好無惡不忻不恨菩薩亦爾四者如地
受天雨菩薩亦爾而受諸佛法雨五者生艸木為眾
生所依菩薩亦爾一切眾生修行皆悉依之六者一
切種子依之而生菩薩亦爾生一切法七者能生眾
寶菩薩亦爾能生眾德八者出生眾藥菩薩亦爾能
出法藥九者大風不動眾生無虧菩薩亦爾諸緣不
能動十者師子等吼而不能驚菩薩亦爾諸外道等
而不能驚非不一途而闕約教。

* ○嚴王品

問善知識者其義何耶。

答如涅槃云佛及三乘俱名
知識乃至十善不自殺不教他殺等名真知識今謂
於法華經名知識魔。

* ○勸發品

他云準普賢觀經行此有五一三七日見二七七日
見三一生見四二生見五三生見又說六法一嚴道
場二洗身三六時禮四啟請六師五晝夜讀誦大乘
六思惟甚深空法作是觀時即見普賢能滅百千萬
億阿僧祇劫生死重罪今謂雖引觀經不知此經結
於法華亦不知令修觀法與法華觀有何別耶亦不
知欲修法華觀投心何所終日徒說竟無所歸貧人
數寶未足為喻一朝冥目色心何依況始自經初終
極末軸不見一言依經立觀寄言後輩勤學不如擇
師余亦不愍但依古釋悲其悞耳余亦不是閑其宗
途因一觀之見其錯失仍錄之以為自鏡非欲興毀
而自他故。
五百問論下(畢)
* No. 939-B

開成四年六月於大唐台州國清寺日本新堂書
寫此本會昌三年三月三日付僧仁好等送上日
本國延曆寺徒眾大德三綱宿德耳。
圓載記上

大唐開成四年於台州天台國清寺日本新院書
寫此本於本學天台人令知大師教迹勝過別宗
學者知之。

文永八年索秋之比自延曆寺宗澄法印之灌頂
借寄此書同九年中夏之候託當寺叡舜顯興房
令書寫之畢同晚夏之初託宗成少輔公令一校
畢。

同六月七日(于時)於東大寺尊勝院護摩堂南西新
學問所手自書直謬字畢為興隆佛法勸學傳燈
也。
權僧正　宗性(年齡七十一夏﨟五十九)
* No. 939-C
 䟦

古人曰一代藏經唯一心字註脚況法華終窮極說
自非觀心則本迹玄關可由何而入乎故今家立四
釋也仍言前三望觀屬事若慈恩玄贊豈不洪愽而
淵奧乎而毗陵造論問難之凡五百條雖義理繁衍
其要亦在責義觀不備也故曰不見一言依經立觀
製論之由其可見矣焉爾此論舊刻疑誤甚多讀者
病焉惜夫希代至寶遂棄在塵篋也先師篤翁和尚
殫力讎訂至其艱深者則略箋釋以便初學亦惟昆
岡片玉桂林一枝雖未為盡善而其美亦不可掩焉
不肖(昌宗)叨紹其志與本論合刻廣于世學者倘依
此研求則益知觀心之為先務而庶乎免說食之誚
矣區區所以報先師之恩耳云爾。

寬政七年乙卯二月佛泥洹日　法孫釋(昌宗)謹識