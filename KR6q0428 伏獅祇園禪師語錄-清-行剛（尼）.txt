#+TITLE: 伏獅祇園禪師語錄-清-行剛（尼）
#+DATE: 2016-06-11 12:30:27
#+SOURCE: github.com/kanripo/KR6q0428 master b295358d                

* 祗園禪師像

<img:>





** 祇園禪師語錄序

<img:>











<img:>


















<img:>







** 祗園禪師語錄序

<img:>










<img:>


















<img:>








** 序

<img:>











<img:>





















<img:>





















* 伏獅祗園禪師語錄總目

  
  * 陞座
  * 小參
  * 示眾(附法語)
  * 機緣
  * 拈古
  * 頌古
  * 偈語
  * 書問
  * 題贊
  * 佛事
  * 源流頌
  * 行狀
  * 塔銘
















伏獅祗園禪師語錄卷之上

嗣法門人　授遠超宿超朗超珂超見超振超琛　仝編
書記超內錄

* 陞座

丁亥年三月朢日梅溪眾檀護緇素等請師開法師
云山僧昨到梅溪省覲古南法叔大和尚寓此董菴
檀護堅請上堂山僧再三固辭甚不得意陞於此座
遂拈香畢復云妙道無方所遇緣便舉揚當頭惟白
棒無法可商量若論此事覓纖塵了不可得於此明
得三世諸佛齊立下風於此不明出生入死無有休
息急須一意努力加參忽然徹見本來面目則頭頭
顯現法法全彰豈不慶快平生舉拂子云脫體頓忘
玄妙解諸人自悟始風光還會麼不是一番寒徹骨
怎得梅花撲鼻香卓拄杖下座。

結制陞座僧問今日結制即不問不結不解意如何
師云腳跟下七華八裂僧喝師打云喝後聻僧豎拳
師云鈍置殺人乃云東藍禪院打七貴乎單刀直入
運動惡辣鉗鎚煆出諸人骨髓秖如超戒追薦先慈
董門顧氏又作麼生打圓相云有物先天地無形本
叔寥能為萬象主不逐四時凋向這裏領略得去不
妨慶快坐斷報化佛頭掀翻是非窠窟如或未然三
根椽下七尺單前豎起生鐵脊梁箇箇壁立萬仞忽
然拶破虛空便乃翻身跳出如何是安居一句新出
紅爐金彈子簉破闍黎鐵面皮下座。

徐明徹請師陞座師云提金剛正眼闡向上宗乘喝
一喝云向山僧一喝下透脫得去釋迦彌勒拱手歸
降頓契諸佛心宗永證金剛固體便能於一毫端現
寶王剎坐微塵裏轉大法輪施機發用導利眾生可
謂成就慧身不由他悟卓拄杖下座。

陞座師云華嚴玄旨諸佛之性海無盡之宗趣一瞻
一禮顯大機明大用直須了悟無生湛然常寂不變
不異交光相羅如寶珠網諸人若肯回光返照不隔
絲毫不見水潦和尚問江西馬大師佛法大意被馬
大師攔胸一踏起來呵呵大笑云也大奇也大奇百
千法門無量妙義向一毫頭上識得根源去豈不快
哉即今還有證得無生法忍者麼良久云盧舍那身
全體現豁開正眼絕纖塵下座。

解制日檀越李曉令鄭雲渡徐吉士張仲明等設齋
請陞座師云臨濟相傳直指禪纔加點綴便廉纖會
中若有仙陀客何用山僧更指鞭豎拂子云大眾還
會麼諸人直下承當去一會靈山尚宛然下座。

四月八日世尊降生之辰普聞上座為誕日設齋請
陞座師云一點水墨兩處成龍昨日天晴日頭出今
朝雨落地下溼此事極分明時人皆不識若還識未
出母胎先薦得昔日世尊纔出母胎七步周行十種
祥瑞不費鉗錘天然氣概雖然如是不見雲門道當
時我不在若在一棒打殺餵狗子喫貴圖天下太平
雲門雖則掣斷金鎖玉關未免渾身泥水若到伏獅
門下一點也用不著且道有甚長處下座一時打散。

結制陞座師云十方同聚會箇箇學無為此是選佛
場心空及第歸還有心空及第者麼出眾相見一音
問杲日當空則不問纖塵不立是如何師云放汝三
十棒音喝師云這一喝落在甚麼處音連喝退師云
又恁麼去乃云九月廿八結制不依尋常舊例弘開
罏鞴烜天百煆光輝愈麗貴乎直下承當始稱宗門
大器顯發莫大威光便可自他俱利逼拶露柱燈籠
盡要心空及第不妨遊戲神通總是靈山授記且道
眾施主設齋功歸何處亙古逍遙常獨露箇箇心空
證本真下座。

戒子請陞座師云諸佛之戒迥然獨露千華臺上正
體如如卓拄杖一下云優波離尊者來也在山僧拄
杖頭上放大寶光光照十方圓明普應向這裏會去
波澄性海徹見心源了知全體是戒無持無犯其或
未然切不可撥無因果還見麼盧舍那身全體現大
坐當軒孰敢窺喝一喝下座。

解制陞座僧問海眾雲臻十方聚集如何是不結不
解句師云舌頭元在口進云人人眼橫鼻直師云瞎
怡然問慈悲杖下破朦朧常寂恩光沐幾重脫灑自
然無住體聖凡坐斷不施功師云杲日正當空進云
黃草堆中清淨土萬軍叢裏太平歌師云葛藤不少
乃云伏獅結制期事畢箇事分明盡指出十方世界
蕩無邊箇箇踏著真實地真實地腳下無私俱粉碎
禾山打鼓雪峰毬不出當人箇中意今日維那設齋
大眾受供掬水月在手弄花香滿衣須領略莫遲疑
好看當人額下眉以拂子拂一拂云收因結果一句
作麼生道鯨吞海水盡露出珊瑚枝下座。

臘月八日吳門卜氏請陞座師呈拂子又左右一擊
云八字打開為君薦分明顯示本來面無滅無生常
湛然霜花映水稜層現稚仙老居士曩參金粟先大
和尚言下知歸居塵不染平生操履潔如冰玉夫婦
如賓出入叢林扇起仁慈助道之風若非夙植德本
焉能如是山僧與麼告報諸人若善參詳不被生死
籠罩且道薦拔一句作麼生道願君得果成寶王還
度如是恒沙眾下座。

曉令李居士同室超進為令慈慶誕請陞座師云六
十年前蕊珠宮裏降神仙今朝誕日錦上鋪花添喜
色萬瑞千祥如霧集悟取中間不老人如何是不老
人驀豎拳云惟有這箇與虛空同壽向者裏會去掀
翻花甲子能報劬勞德出入栴檀林逍遙惟自適且
道因齋慶讚一句作麼生道清新豈讓古人風超然
徹證無量壽卓拄杖下座。

一音禪人請陞座一音問處處綠楊堪繫馬家家有
路透長安如何是薦亡一句師云指出無生路高登
解脫城進云龍宮獅窟咸哮吼昆蟲草木盡沾恩師
云不勞讚嘆乃云春日融和百鳥鳴聲聲只為喚人
醒急薦取莫沉吟鼻孔依然搭上唇一音上座相依
有年向山僧棒下翻身今日在會咸沾利樂且作麼
生薦亡一句一道寒光含萬有逍遙亙古又彌今卓
拄杖下座。

法淨上座為薦先嚴工部主事臨鵡孫公請陞座師
云本體恒然亙古今無生無滅露全真只因見倒生
疑惑致使輪迴不蹔停法淨上座發大信心撥轉曇
華書短偈鑿開瀚海續長篇無邊香水海一滴全收
百億秘密門頓開彈指筆底流華藏常轉妙法輪若
能自契巳報先親無相光中常自在覺華獨露一枝
春卓拄杖下座。

非茂馬居士薦考妣請陞座師云欲報劬勞罔極恩
願承般若力弘深慇懃虔請登高座破伊生死了無
塵豎拂云二位亡靈在山僧拂子頭上現身巳了大
眾還見麼其或未然未免山僧葛藤去也裂愛網出
迷津彈指高超華藏門擲拂子云鴛鴦繡出從君看
莫把金針度與人下座。

吳仲木叔耕季容居士為伯母誥封淑人朱氏六旬
誕辰請陞座西堂問道先天地法亙古今甲子掀翻
遐齡親慶敢問如何是祝壽一句師云九九八十一
進云法座當陽獅子吼堂前萱樹證金剛師云桂子
正飄香乃云紫綬金章節義全居塵不染現優曇撥
轉浮生花甲子兒孫共慶萬斯年所以道惟一堅密
身一切塵中現圓如明月珠利若金剛劍卓拄杖下
座。

一揆禪人薙染陞座問昔日丹霞剷草雖則爍古輝
今學人今日披緇何異元來不隔問和尚如何是全
提不隔句師云袛樹生新蕊曇花匝地春進云恁麼
則春風即在花枝上淺碧深紅古到今師云到者方
知問頭角崢嶸初出海興波作浪有誰當師云金翅
鳥王當宇宙僧豎一指云遇著箇漢來是如何師云
一棒打徹骨進云若不蒙師親指示焉知花外有春
風師云放汝三十棒乃云繁華迥脫聖賢儀法服全
披解脫機堅持戒行能操守映水山花豈羨伊為僧
須發猛宜作法中英涅槃心易曉差別智難明玉不
琢兮不成器真金百煉轉光輝脫灑頓超凡聖位心
宗妙契始為尊且道如何是慶讚一句丈夫頂相當
陽露時至宏機正令行卓拄杖下座。

孝子吳曰夔吳為龍仝母董氏薦接候府君十週忌
辰請陞座西堂問月落西山日東上生死去來無兩
樣請問和尚薦箇甚麼師打云當陽指出進云杖頭
指出毘盧境匝地清風任運騰師云蓮花世界藏不
得十方大地現全身乃云白蘋紅蓼楚江秋思親孝
子淚盈眸杖頭指出逍遙路天堂佛國任君遊一念
回機同本得無滅無生覿體周喝一喝下座。

昇宇柳居士邀眾善信等飯僧請陞座師云盛澤柳
居士叢林舊有名相邀諸善信營齋植勝因若道居
士設齋又在盛澤若道居士不到又在此設齋到與
不到如何話會山僧舉一則公案昔南泉不赴堂眾
請赴堂泉云我在莊上喫油餈飽大眾云和尚不曾
出入莊主云謝和尚喫油餈者則公案古今提唱者
甚多錯會者不少山僧為汝拈出官不容針私通車
馬向這裏會去少林的旨通貫古今覿面提持當陽
顯露展開自家寶藏掀翻靈鷲家風於此不會只知
事逐眼前過不覺老從頭上來卓拄杖喝云截斷葛
藤怡然問曹溪一派傳千古臨濟宗風又舉揚敢問
和尚如何是烹金琢玉句師打云是烹金是琢玉進
云謝和尚證明一揆問如何是賓中賓師云浩浩走
紅塵如何是賓中主師云問得自然親如何是主中
賓師云答處出常情如何是主中主師云打汝頭顱
破。

解制陞座豁開閒門戶管教全體露若據正眼觀開
口成話墮覿體自承當迥絕無遮互全提寶劍鏟廉
纖棒頭擊著人皆悟今朝聖制告圓因齋慶讚一句
作麼生道布袋打開從抖擻笑看鷲嶺碧層層下座。

盛門李氏薦先嚴原白府君請陞座師云山河大地
明暗色空時人不悟強覓西東打圓相云若向箇裏
會去冤愆盡解釋罪業自消鎔了無生死相迥絕去
來蹤舉拂云還見麼過去先靈在山僧拂子頭上成
等正覺放大光明為甚如此各各自承般若力堂堂
證入寶蓮心。

一音上座請陞座僧問開爐結制龍象駢臻今日和
尚陞座將何法示人師豎一指進云諸佛未出世人
人鼻孔撩天出世後為什杳無消息師打云你分柝
看僧一喝歸位師乃云從來箇事人皆具何必山僧
落二三喝一喝云喝處掀翻海嶽認將為喝成誵笑
看結角羅紋處鐵眼銅睛不易窺且道超宗越格一
句作麼生道一拳拳倒黃鶴樓一踢踢翻鸚鵡洲卓
拄杖下座。

信官吳鼎陶居士率男源起為薦先室宜人錢氏法
名超蔭請師陞座乃云正體堂堂無去來不貪富貴
任盈懷靈根夙植超今古頓證無生笑滿腮擊拂子
云虛空擊碎愛網裂開高超慧果坐寶蓮臺還知超
蔭落處麼寶華彌滿佛來迎優缽羅華襯足行喝一
喝下座。

鼎陶吳居士述室人超蔭生平勤修婦順日持經
卷比年皈依師後信道益篤力疾趺坐但令家人
念佛泊然而逝少選甦云頃所行處自呼祗園弟
子一往無礙惟見佛接引連稱快活復留三日而
去沒後其子源起夢母衣布素稽首向佛于本菴
禪堂因請師對靈陞座是夕復夢母乘座出堂寶
相莊嚴香煙繚繞大約超蔭一心不亂其臨終得
力如此(附記)。

王言史居士室人董氏請陞座師云佛與眾生無優
劣秖因不覺生分別妄想塵緣若不生亙古靈明自
豁徹一念不生全體寂滅有甚麼為冤為對為障為
礙且超薦一句作麼生道不起纖毫修學心無相光
中常自在卓拄杖下座。

師誕日王夫人送法衣請陞座時師欲謝事乃云玉
露垂珠映碧秋金風拂拂晚涼浮優缽羅花開碓嘴
普勸諸人莫外求今日王夫人法名超珪造法衣與
山僧慶誕鋪花錦上錦上鋪花猛虎口中撐玉箸狻
猊頷下解金環覷透毫芒何足貴豈羨拈花獨破顏
山僧才疏福尟懶汩塵緣藏鋒納鞘隱遯度時諸人
衲衣下事問取堂中二上座大眾還知山僧底意麼
退居且作神仙客瀟灑清閒天地間喝一喝卓拄杖
下座。

* 小參

姚夫人誕辰請小參師云夫人雖居火宅夙有靈根
歸向三寶居塵不染著覿體絕廉纖亙古今而不滅
全真獨露常自在以逍遙應用無偏雖然如是更須
明取向上一竅始得且作麼生是向上一竅卓拄杖
一下云永證金剛無量壽南山松柏古今青。

孝子鍾宣遠誦華嚴經為薦先嚴瑞菴公小參師云
若人欲識佛境界當淨其意如虛空遠離妄想及諸
取令心所向皆無礙但離妄想真心自現鍾公恁麼
會得則生本無生死本無死無死無生湛然常住以
拄杖擊靈几云若向一毫頭上了毘盧華藏任悠悠
薦考妣小參陞座云彈指光陰巳數秋全真只在一
毛頭去來生死元無異豁徹靈明得自繇大眾還見
麼先考養素胡公先妣高氏陶氏兩孺人今日在山
僧拄杖頭上坐寶蓮花放光現瑞來無所至去無所
從遂以拄杖指真云百寶莊嚴無相身一超直入如
來地。

小參陞座云質可徐公其生也忠肝義膽其死也豁
徹靈明穎異過人真是豪傑世間希有闔府與山僧
往來數年居士每與山僧談及此事有心領神會處
但世緣深重而不能純一修行若非曩劫薰習焉能
如是正信須知四十三年萬境之中種種皆是佛之
玅用何以見得玅性圓明離諸名相本來無有世界
眾生因妄有生因生有滅生滅名妄滅妄名真如何
是真遂舉拂子云全憑這箇威光不向四生流轉。

信女行福請小參師云思念手足情奄然忽半載惟
有般若力一句截情愛坐斷生死關箇中無變改大
眾還知沈氏孺人安身立命處麼以拄杖指靈几云
杖頭指出金剛體十地高超出愛纏。

子葆朱居士請小參師云聖凡同一體生死悉皆如
秖因自不了致使受輪迴朱老淑人還會麼山僧示
汝歸真永證金剛固體急薦取莫遲疑覺悟世間真
幻妄超生脫死定無疑以拂子左右一擊下座。

請金粟本師車和尚真到小參師云這老漢一生逞
盡伎倆到臨末稍頭一事也無引得不肖兒孫說道
金粟和尚形影在這裏畢竟和尚在什麼處大眾還
知落處麼良久云騰今耀古元無住一道圓光爍太
虛拈香大展三拜。

* 示眾

出關示眾三載關中藏拙衲幽深頗樂自恒然堂堂
正體無內外逼塞虛空絕蓋纏既無內外又絕蓋纏
無形無相覿體現前攝大千于一毫端融芥塵於十
方剎無拘無束任運縱橫一喝一拳迥然獨露遂豎
拂云還會麼正當恁麼時獨露一句作麼生道橫拈
豎用總無別萬象之中不涉緣。

坐香開示若論此事人人本具箇箇圓成何須結制
畫地為牢所謂良馬一鞭俊人一言直下領會不用
多端虛明歷歷覿體全真更無他物喝一喝云了手
還他徹骨漢超今越古自騰騰。

示眾普勸大眾痛念生死事大如救頭然至苦莫如
業識茫茫至樂莫如一心修道道乃天下之極樂捨
道而求樂猶棄食而求飽也世人迷自本心妄貪世
樂不知無常一到萬事皆空百苦交煎慞惶怕怖不
想世間之樂動遭業縛有愛必離有冤必會愛憎俱
消自然明白修道之人心同太虛無是無非慈悲忍
辱悉滅貪瞋遠離妄想遇境逢緣把定繩頭勿令犯
人苗稼勤持正念刻刻提撕猛著精彩纖塵不立一
旦豁然明徹本性成佛不虛此生若僧若俗各請回
心。

除夕示眾臘月三十日古德喻人生死交會之際不
可不審須要安思危樂思苦趁此無事之時把話頭
頓在面前晝夜挨拶當發上志以悟為則豁然開朗
不枉出家之念莫貪熱鬧昔懶瓚和尚唐太宗欽其
名遣中使入山請之詔書三降始起撥火捉煨芋寒
涕交頤曾不之顧天使笑曰請和尚拭寒涕瓚曰那
有工夫與俗人拭涕耶使回舉似帝帝益加欽敬看
他古人如是履踐名利不干懷自然日用合道大眾
還會麼啼得血流無用處不如緘口度殘年。

怡然病中請開示師云山僧無一法污汝心田單拈
一條白棒若向山僧棒頭豁開正眼始知立命安身
若得一知半解如何抵得生死要親到不疑之地方
為穩當方知我不欺汝復示偈云宗門中事貴真參
二六時中莫放寬拶得一身白汗出自然四大得輕
安。

十月十五日古宿上座仝錢門吳氏設普茶師示眾
云十五日以前大地山河皆有月十五日以後誰家
灶裏火無煙今日正當十五日天上月正圓人間道
月半欲得兩相應分身兩處看所謂心月孤圓光吞
萬象光非照境境亦非存光境俱忘復是何物西堂
義川云說似一物即不中師云畢竟是箇什麼進云
相逢者多知音者少師便打進云一棒當陽亙古今
師云若不同床睡焉知被底穿進云伏惟和尚珍重
問寶印當空妙花拈一小春師云風吹拂子千條線
進云今日蒙師指方知有一冬師云人人徹骨寒拽
拄杖歸方丈。

示眾參禪打坐求脫生死不知安身立命處如人在
大海裏坐更問人討水喫相似學道人一切時中勤
苦耐志晝三夜三念念相續無有間斷豁然妙悟隨
處明了更無欠少任運縱橫不離本際果到這裏凡
聖了無立處直下承當皎然無物若人真不用功更
求解脫正是迷波討源難成大器趁此一期必須了
辦若不真切甘為下劣耳願眾兄弟各各努力珍重。

示眾凡參禪人欲證悟者從自巳心中樸實做去挨
到水窮山盡處忽然一念頓悟如十字街頭見親父
一般更無疑惑但悟有深淺若從根本上做工夫打
破疑團頓歇無明窠臼一超直入此上根利智其餘
漸修所證者最怕得少為足縱有會處皆是識神邊
事以此為真認賊為子此一關決要透過若有習氣
未除就于一切境上觀照頓省前非消得一分習氣
顯得一分本智全在工夫綿密放下身心單提一念
切莫管他悟與不悟只管做將去不必將心待悟希
求玄妙眾生妄心原是如來果體妄想情慮原是神
通妙用工夫做到做不得處更加一拶纔為了當不
然則墮憂愁魔矣。

法語山僧雖參金粟先和尚付授自揣愚拙決志住
靜但先師囑累為重刀耕火種覓一箇半箇以報先
師法乳于願足矣因董菴幽靜頗覺相宜昔眾檀信
堅請上堂山僧再三固辭不得巳陞座示眾解制日
巳曾對眾白過今禪道紛紛魔強法弱非具大智慧
大力量大福德者不能勝任山野何人自不度量此
事至大若不慎于始必殆于終況乎遠祖汾陽數請
不赴且山僧才輕德薄者乎唯護法亮之。

吳老夫人病中令郎仲木居士乞法語開示乃云願
夫人將四大五蘊名聞利養順逆境界病苦厄難憂
悲苦惱萬緣一齊放下直得淨裸裸赤灑灑胸次中
空牢牢地單究本來面目朝參暮究日用如是行持
一旦豁然猛醒生死情關頓然迸裂踏著本地風光
自然心病身病俱消方為廓落超方為女中丈夫也
除夜光陰倏忽間不覺改容顏努力勤修道回心種
福田忍辱波羅蜜慈悲是法船不知佛世界即是巳
心田頓除人我見憎愛不相關雲開紅日爍處處都
皎然本自天真佛迷遭煩惱纏透徹無僧俗唯悟達
根源對境心常寂如如體湛然諸祖傳心印何曾別
有禪大道無文字臨機總現前悟佛心宗也教外豈
虛傳。

山僧茲寓董菴安貧樂道凡遇種種委曲逆順之境
難治難調甘心自受況山僧二十餘年力行苦行念
念弘揚正宗心心開發後學願與眾兄弟苦志同參
視人如巳處險猶安而且德薄寡能故爾杜門藏拙
養病度時每思從上有智之士凡遇境緣不為境緣
所使能受諸觸於諸觸中行平等慈冤親不二識得
境風起處煩惱即是菩提如是則當處寂滅總歸解
脫之場深居一室閉門即是深山雲峰高寄任性隨
緣眾雖不相會面於大光明藏中時與眾檀信覿面
提持正所謂無邊剎境自他不隔于毫端十世古今
始終不離于當念旨哉斯言伏惟明鑒。

* 機緣

湛虛兄過訪弟子言師不在家茶罷師出相見虛云
將謂主人不在師云動若行雲止猶谷神虛云非公
境界師便喝虛云這一喝未有主在師即豎一指虛
亦喝師云再喝一喝看虛云鈍置殺人。

不二兄詣菴商量搆室索偈云乞兄幫助師云劈面
一掌不二云不要許多師云劈面一掌頓絕伎倆大
施門開度人無量。

金臺法師在天寧寺講經師往問云慧鏡常明照十
方纖塵不立絕商量驊騮今上康莊路鞭影不施到
故鄉請問老師到家之後如何行履臺云汝做何工
夫師便喝臺云你這一喝落在何處師云一喝浮雲
散當陽日正輝臺云我這裏不用棒喝只說三乘師
云唯有一乘法無二亦無三臺云這上座是利根人
師答偈云當陽正照絕中邊拄杖橫拈擊大千放得
源頭真活水都教灌溉好心田臺復偈云枯木庭前
蹉路多行人到此盡蹉跎只消本分酬他價穿起婆
衫卻拜婆師又答云枯木重榮覆大千臨機無礙絕
遮欄明珠出現吞寰宇一棒打通萬仞關。

當湖陸夫人參弟子今日要與和尚討箇落處師打
云與你一棒且道落在甚麼處陸云無蹤亦無跡師
云你在何處安身立命陸無語師示偈云直指單傳
不涉言棒頭急薦箇中玄紅塵堆裏全身現越聖超
凡自在仙禮謝而退。

僧普聞呈偈云箇裏從前無易難風波脫卻事皆安
明明歷歷無他礙任意縱橫得自然師云如何是你
明明歷歷境界進云高高山頂立深深海底行師云
非汝境界僧云一條直入長安路吸盡江山一點無
師云你向何處安身立命僧禮拜師云放汝三十棒。

僧參師問仙鄉何處僧云廣德師云你曾得也未僧
喝師便打。

除夕師問西堂怡然云如何是趙州火爐頭賓主句
進云村歌社飲師以箸掀翻炭火僧禮拜依位而立
師舉如意云喚作如意則觸不喚作如意則背不得
下語不得無語不得錯舉若道得的當即分付汝西
堂禮拜云伏惟和尚起居萬福師云汝分上又作麼
生答云萬木春來自向榮師乃付。

師問義川你主人公在何處安身立命川云撒手無
一物直下自承當師云承當後如何云禮拜和尚師
取拂子云不可喚作拂子喚作什麼川豎拳師云拂
子與拳是同是別川云一箇鼻頭兩孔出氣師乃付。

師問僧大徹底人本脫生死因甚命根不斷進云娑
羅悉帝娑婆訶師云念後如何僧展手師云展後聻
僧喝師打出。

朱超振呈頌師云頌且置如何是家裏消息振無語
師劈面一掌振禮拜次日呈頌云當陽一掌便知恩
頓破疑情絕點塵揮劍鳴琴皆是道須彌推倒露珠
真師云須彌作麼生推倒振擬議師驀豎拳云汝推
得倒者箇麼振無語師云元來虛語還須著力參究
始得振云箇事分明機鋒不利師乃示偈云聰明才
智世間能臨濟宗風絕點塵若向棒頭知落處須彌
推倒契天真。

* 拈古

「燒菴婆。」

【婆子設釣拋綸這僧可惜許當鋒錯過若是山僧待
他抱住時劈面一掌云與汝證明了也。】

「德山見賣餅婆。」

【當時德山見他問點那箇心拈餅便行待他動靜驀
面一唾看他如何合殺。】

「德山小參不答話。」

【若是山僧當時纔出某甲不問話與和尚相見他行
棒接住便行不妨慶快。】

* 頌古

「世尊降生。」

【露著些兒便放憨橫行七步太無端爭如遇著雲門
老一棒打教徹骨寒。】

「雪山睹明星悟道。」

【明星一見髑髏穿雪嶺何勞坐六年處處綠楊堪繫
馬家家有路透青天。】

「末後拈花示眾。」

【一花拈出萬人前剛有頭陀解破顏都道人天渾不
識誰知鼻孔亦撩天。】

「國師三喚侍者。」

【驀喚三回意巳深南陽肝膽一時傾負吾負汝人難
薦描不就兮畫不成。】

「趙州勘二菴主豎拳。」

【菴主拳頭用處親誰知賊是小人心從教一鏃雙鵰
落依舊日輪東畔昇。】

「趙州勘臺山婆。」

【驀直臺山一路通趙州到此沒行蹤老婆勘破歸來
也踢倒須彌第一峰。】

「海舟禪師在萬峰和尚會下三晝夜寢食俱忘
偶香燈繩忽斷墮地豁然大悟有居士問燈繩
忽斷時如何師答云擊透髑髏。」

【忽爾香燈墮地時髑髏擊透夢初回橫眠豎立渾無
礙倒駕鐵船任往來。】

「寶峰禪師在海舟和尚會下刻意參究不覺被
火燎卻眉毛面如刀割以鏡照之豁然大悟。」

【火燎眉毛刀割時分明徹骨少人知當臺明鏡如斯
露覿面相呈更有誰。】

「廬陵米價。」

【米價廬陵越樣新尋常示眾少知音英靈觸著丰稜
露誰道青原出少林。】

「武帝問達磨如何是聖諦第一義磨云廓然無
聖帝云對朕者誰磨云不識。」

【作家君王第一義廓然無聖當鋒舉挨拶將來對朕
誰不識因茲渡江去闔國人追不再來少室峰前唯
面壁錯對神光露一機至今遍界花狼藉。】

「二祖。」

【覓心無處覓當下便心安縱使機前薦巳被老胡謾
早知燈是火兩臂定完全。】

「臨濟入門便喝。」

【當機一喝震乾坤萬里青霄絕點塵驀直向人人不
委依前一箇鐵渾侖。】

「燒菴婆。」

【抱定正當恁麼時賊過張弓落二機不是婆婆親薦
得幾乎放過老頭皮。】

「南泉斬貓。」

【提起貓兒斬處親一刀兩段任英靈草鞋頭戴誰能
會千古風流疑殺人。】

* 偈語

** 示徐道人超古

「　修行須忍耐煩惱自然輕真實為生死念佛貴精勤一心無間斷有何不解脫念念不離佛從此生死歇平等自性中蕩然了無物拍手任逍遙不負余饒舌」


** 示南潯董道人

「　嘿嘿咨參渠是誰忽然薦得了無依看破始知來脈大舉頭天外笑哈哈」


** 示錢聖月室人胡氏

「　學道須當了自心青蓮華發少林春菩提種性人皆具棒下翻身自古尊」


** 示朱老淑人(法名超覺)

「　一棒絕纖塵當陽直指人箇中親薦得覿體自全真」


** 示一竟

「　一竟無別念精進沒間斷頂𩕳眼豁開爍破娘生面」


** 示明元

「　在家學道人不用別追尋貪嗔憎愛斷步步證無生」


** 示惟一

「　參禪貴乎一識一萬事畢薦得本來真惟心而惟一」


** 示蓮生

「　修行莫涉緣一箇話頭參豁然便領會火裏自生蓮」


** 坐香示眾

「　參禪須要起真疑疑到情忘意絕時薦得當陽全顯露堂堂日用了無依」


** 答朗目(附來韻)

從來箇事莫傳言須得當機覿面間古人八十猶
行腳微細其中玄更玄。

「　箇事明明絕覆藏好肉何須剜作瘡打破趙州關捩子頂天立地露堂堂」


** 答野水兄(附來韻二首)

總持去後無消息千載令人慨嘆生近日得君堪
繼襲拈頭作尾有經營。

龍池一派到金粟滾滾連天孰敢當幸有伊人施
妙手和源把住息汪洋。

師見乃先著語云歷歷明明蓋天蓋地說甚麼無
消息。

「　歷歷孤明亙古今當頭一棒指諸人箇中若了全無事萬水同源一派真」


** 答覺如(附來韻)

新條舊發正森嚴獨占春光報上賢挺直巍然當
世界紅輪倒掛樹頭邊。

「　春秋不涉本森嚴亙古彌今獨占先湛湛澄澄含法界日輪當午照無邊」


** 詠梅花

「　梅開雪裏倍精神清徹馨香遍界聞透出一枝天外動園林獨占自芳芬」


** 掩關二首

「　挈挈波波多少年杜門息影隱林泉乾坤踢破腳收轉獨坐寒窗皎月圓」


其二

「　終日如愚頓息機箇中無是亦無非堂堂坐斷聖凡路亙古彌今一本如」


** 覺如問這拄杖作麼生用師便打云這樣用遂
示一偈

「　貧僧一條拄杖應用縱橫無量魔佛當頭普施定作人天榜樣」


** 誕日示眾

「　衲僧不與世人同無滅無生任運中若是慶生應有死箇中窺破壽無窮」


** 答孫子麟居士

「　堂皇獨露了無依透出雲霄總不拘描不成兮畫不
就大地山河不出渠咦若還認得渠瞥爾翻騰迅若雷文言中毒無輕泄高寄雲峰且待時」


** 答武林天羽儀(附來韻)

寄語祗園老比丘趙州當日沒來由不須見面知
端的淺水如何泊得舟。

「　殺活縱橫得自由蒲團高坐懶抬眸知君不是金牙作誰敢般門弄斧頭」


** 和鄭雲渡秋亭吟

「　大地渾然一草亭煙雲晨夕繞為櫺松龕石壁無餘響秋色空清誰解聽」


** 孟夏關中閒詠

「　諸老門庭家業盛自知疏拙隱為安玄機棒喝都休歇萬法虛融莫問禪」


「　百結鶉衣倒掛肩饑來喫飯倦時眠蒲團穩坐渾忘世一任窗前日月遷」


「　高臥雲嶒寄幻軀白雲翠竹兩依依眼前幻境隨遷變深掩柴扉樂有餘」


「　茅舍風高孰敢親棒風喝月走煙雲儼然寶缽虛空托淡飯黃虀自現成」


** 蒲團

「　團團一片絕遮攔覆地翻天在處安聖號凡名都坐斷大千收在一毫端」


** 拄杖

「　超然迥別骨稜稜獨立孤標亙古今凡聖齊施全正令撐天拄地獨為尊」


** 拂子

「　拂拂真風絕覆藏橫拈豎用好風光當年馬祖曾懸壁今日何妨再舉揚」


** 缽盂

「　滲漏全無何俊哉饑餐渴飲絕纖埃要知洗後渾無
事多少迷人安柄來」


** 新正警眾

「　浮生幻化苦奔波終日忙忙被業磨若能掃斷無明窟獨露逍遙自在多」


「　人生幻世愛相延愛若休時大覺仙地獄天堂君自取話頭綿密莫貪緣」


「　心常坦坦本來清細察多知混世情直下翻身登彼岸無明頓破笑吟吟」


「　了得凡心聖自圓急參父母未生前覷破本來一著子山花流水共同歡」


* 書問

** 復朱老淑人

接手扎乃知道人世念漸疏悲哀盡淨慰甚慰甚然
道人要先期以悟為則將世間名利看破家務放輕
則道念自然濃厚須知一切境緣自心所造於境緣
習熟處作得主便不隨境緣所轉看定話頭心心無
間刻刻提撕驀然撞破則平時熟習自無著處矣古
云他人難用力自度自家身二六時中不可散逸至
囑。

又復

尊體違和切須保重蓋心安則身自安矣來諭大事
茫然山僧道不妨好箇消息何不萬緣放下迴光返
照看茫然底是誰煩惱底是誰知茫然底又是誰煩
惱之念起從何處起滅向何處滅看來看去忽然豁
開正眼始知立命安身迥然獨露當體透脫自由自
在是山僧之望也。

又復

流光迅速浮世危脆豈是久居道人處富貴繁華之
中實為生死心切真火中之蓮也此段大事因緣雖
是至易之事亦是至難之事必須發勇猛心立決定
志朝參暮究喜怒哀樂之間斷不可放過精進中倍
加精進忽得心華發明照十方剎可謂不出塵勞而
作佛事矣。

又復

邇來道履康寧否體究個事無雜念否日用應緣不
彼外境所奪否勿馳求莫妄想兒孫之念頓宜放輕
逆順境界即是菩提若覷得破即此火宅塵勞便是
當人出三界之處一段風光橫拈豎用只在尋常日
用之中頭頭開正眼法法盡歸宗除此之外貧道別
無開示囑囑。

** 示海寧禪人

做工夫必須要發勇猛心立決定志痛念生死無常
大事畢其形命不肯放過識破一切世間愛憎是非
境緣不使一塵為障行住坐臥日用應緣處時時體
究永無退轉又所謂工夫者將思量世間塵勞底心
回在話頭上做去忽然無心撞破漆桶自然默默相
契矣。

** 復表嫂

若論此事佛未出世祖未西來照天照地無欠無餘
若僧若俗皆可成佛作祖今但二六時中四威儀內
無時間斷看定父母未生前如何是我本來面目密
密提撕不為世事所奪塵緣快樂時自當猛省不可
放逸愈久愈堅久久純熟豁然透脫方信吾言此乃
火宅中之真方便也。

又復

客秋一別遠隔至今每承種種道愛非言謝可盡巳
知闔府起居佳勝為慰近來世亂紛紛如之奈何此
際只有參究工夫為最更無別事可為也倘得心地
開通徹見本來面目得大自在任他波浪掀天我自
湛然不動山僧與諸行人苦志同參又蒙見招難以
舉動穩坐家庭一切紛紜變幻委之于數萬弗見慮
待外境稍平望過菴一晤是所願也。

** 示瑞宗

瑞宗少年切志向上事然于生死大事欲隨處解脫
惟喜怒哀樂忽來不能當下消殞則主人公巳被牽
纏矣只因忘卻本有佛性故一向在世情逆順境界
上為正事不知此境界是生死根本若一生打交輥
不開則不覺不知虛生浪死所以山僧教人參究看
話頭深下疑情念念不忘心心不昧一切閒忙動靜
呼奴使婢抱兒弄女應酬之中重下疑情畢竟如何
是我本來面目二六之時疑來疑去忽然疑破話頭
㘞元來與佛祖同鼻孔出氣誠為火宅塵勞中女丈
夫也囑囑。

** 復常翁居士

遠承垂念知二位大人尊體康泰欣慰無量幸添兩
令嗣常氏家門重興某願足矣所云田事某昔日告
別時面對二大人言過某痛念生死事大無常迅速
時不待人發憤要明此事辭親棄俗甘旨不供不能
盡世間孝道所以某將從前自置數畝奉二親供膳
聊表寸心以免不孝之罪久後可付令嗣以作先道
伴饗祀以盡某在常門一番事也去年四月八日掩
關一切併捐所謂傳佛心印續佛慧命豈細事哉故
只杜門守愚且以度日耳。

** 復朱老淑人(因乞)

讀來諭貧僧無念中亦不能無掛念耳若執幻妄為
真實迷頭認影了無出期古云狂心一歇歇即菩提
妙淨明心本非外得一朝猛省則生死情關頓然迸
裂始知真妄不二動靜皆如顛倒情塵自能瓦解冰
消矣。

又復

且喜老居士玉體清勝然道人亦須保養為要日用
之中傾心向道切莫唐喪光陰即穿衣喫飯無非這
箇消息語言談笑亦無非本地風光故云舉不顧即
差互擬思量何劫悟道人宜深思之不可蹉過也。

** 復吳稚仙居士

尊使到知老居士闔府起居佳勝為慰向承見招到
貴府飽領香齋兼惠厚儀而今復承遠寄妙劑山野
德薄何以克當感愧無量居士念先和尚一脈來索
山野頌古山野質鈍難窮諸大尊宿之意來諭師伯
和尚婆心為侄者慚惶無地但痛念先和尚早逝弟
子追憶無窮何時得報五月初回菴杜門藏拙以度
時耳。

** 復鄭居士

接手教展誦佳章見居士慧性高朗居塵不染火裏
青蓮要了此事急須努力加參不可被文海詩江所
浸不妨向棒頭豁開正眼掀天揭地佛祖同儔可為
居塵出塵之大丈夫也山野質鈍數語也是缽盂安
柄愚見如此不知高明何以誨山僧也呵呵。

** 復鄭雲渡居士

居士同月朗兄過菴命跋華嚴經山僧才識譾劣偶
爾成文明眼人前一場笑具復命跋法華經是法非
思量分別之所能解若有知解是為門外三車矣一
跋再跋是知解非知解如其不然自數他寶請著精
采驀忽撞破血從何來經是誰書龍女誰做便能豁
開火宅顯出真機攜手同來白牛露地居士要行持
此事還宜一火焚卻不留一字更為痛快也復偈云
法華未舉現全身筆底橫流血染經月朗當空映法
海臨書妙用一毫吞。

** 答澉浦吳裒仲居士

來諭日用未得一如纔涉鬧處便不得力須向日用
應緣處立定腳跟絲毫不昧看是何物忽然摸著鼻
孔覷破舊日家風不用尋思迥然獨露不然世法佛
法打作兩橛何日自了惟在決透此事洞見聖賢精
髓真頂天立地大丈夫漢也。

又

來諭塵緣牽擾山僧道不妨就在塵緣體究頭頭用
去法法消歸自巳靜鬧閒忙無二無別竿頭進步晝
夜挨拶忽爾㘞地一聲自然淨土穢邦俱成寶所居
士慧性高朗根器不凡山野拙語宜付丙丁法體珍
重自愛謹復不盡。

** 示戒禪人

道人塵勞中有志求出生死須將箇父母未生前本
參話頭研窮體究以悟為則先要立一片決定出生
死心久遠不退之志不可存一字在胸中從前習氣
一齊拋卻家緣世情一齊放下胸中了無一物單提
話頭重下疑情只管勇猛做去自然久久純熟豁然
迸出本來面目方信雲門餅趙州茶原是殘羹餿飯
若達此旨則日用不出塵勞而作佛事矣。

** 示琛禪人

禪人欲出塵勞而斷生死宜發大志以期妙悟身處
繁華富貴之中切莫任境飄流優游縱逸無始以來
習氣濃厚愛根深重生死輪迴不斷若要了悟如世
尊頓捨金輪皇位雪山苦行六年睹明星悟道遠云
奇哉眾生具有如來智慧德相只為妄想執著不能
證得此是第一箇成佛的樣子禪人決要了生死大
事提起話頭如金剛王寶劍一齊斬斷頓歇妄心拶
到水窮山盡處通身是一箇誰字徹見本來面目廣
大圓滿了無一物便知山僧棒頭落處微妙難解之
法不待問人而自明矣山野質鈍矢上加尖令兄高
明博達自有超方卓見見此字當為之抵掌呵呵也。

** 示明秀

久不晤言心懷耿耿小姑早逝母子至情百劫千生
恩愛之所流注道人既知有一段大事因緣便好頓
捨外緣推窮生死大事五濁世中無一真實有生有
滅種種虛幻從本元無因愛而有生死輪迴不斷道
人當下試看要哭的畢竟是誰正煩惱時亦非他物
從此著力一拶忽然看破頭頭顯露物物全彰煩惱
之念自然冰釋矣。

** 復裒仲吳居士

接手扎知闔府迪吉安和為慰來諭更求開示居士
猶在光影門頭者豈不薦取山野前日棒頭落處若
果棒下見得親切于日用中秉一口金剛王寶劍臨
機涉事一斬斬斷誰敢當鋒果然到此地位萬派千
溪皆渤澥七金五嶽盡須彌此外更無別囑呵呵。

** 復檀越董帷孺居士

接翰教知闔府隹勝為慰每念居士靈根夙種妙慧
今生心宗頓契大年再來作皇家之柱石為法苑之
金湯種種衛護不勝感感復承遠懷厚貺山僧才輕
德薄何以克當拜領遙祝謝謝不盡明春居士光臨
嘉禾可當一度河清也。

* 題贊

** 金粟本師車和尚真贊

「　咄者老人骨格稜稜無相光中驀現此身一條白棒斷人命根親遭毒手徹恨最深而今觸著當年事一番提起一番新」


又

「　傑出叢林金粟和尚惡辣鉗鎚佛祖不讓凡聖當前頓絕伎倆咄全提向上不留情天上人間更無樣」


** 題待漏圖(朱老淑人乞法名超覺)

「　朱老淑人逼我題真超然迥脫覺即無塵咦丹鳳朝
金闕獨示本來身團圞共說禪家語火裏蓮花遍界聞」


** 題金氏像

「　手拈拂子非俗非僧合門龐眷屬聚首話無生咦到底還須親撒手迥然出格自由人」


** 李曉令居士

「　請曉令自珍重二六時中莫妄動但有纖毫即是塵咄者一著唯人自肯乃方親」


** 題吳居士小像

「　從無住本而現相處富貴中而不染隻影單瓢樂有餘超生越死自能辦咄咄咄濁惡世中為標格」


** 題質可徐居士耦耕圖贊

「　咄質可質可無可不可富貴不戀隱遁耕耘深藏務本本立道生齊眉舉案共樂清貧楹樽共賞稚子候門忠心俊傑傳上丹青」


** 題曹居士像(殉難)

「　咄莫謂介繁非介繁孤峰月落映寒潭超今越古離情謂義膽忠心豈等閒從此一番遭毒手芳名千古落人間」


** 題進禪人梅花像贊

「　曹溪旨絕廉纖擬別會隔天懸急參透省舊顏咄今人豈讓古人風如梅臘盡春先占」


** 題雲巖師小像

「　平生性直無我利人堅持戒行力為叢林急須薦取切莫因循透得最初一句子菩提樹下道圓成」


** 蓮宗禪人請題父小像(號常炤)

「　美哉父子同出塵常炤不傳之秘訣孤危不讓謝家風一爐香對儼然別咄」


** 題血書華嚴經

「　華嚴法界廣無量上人滴血收華藏一字一筆一法
門不可思議轉法輪遮那妙體無生滅一真實際剎那成迅筆一揮親薦得轉經為巳任縱橫」


** 錢聖月天童步趨圖贊

「　透脫生平這一著何必隨師步趨法人人有條拄杖子規持任汝超方作咄月印千江休卜度」


** 大悲菩薩開光

「　莊嚴清淨大悲王幢蓋重重妙莫量圓應法身舒手眼施為動轉放明光」


** 施主送韋馱菩薩進院

「　菩薩密行難思議覿面令人放寶光內外障消魔永斷大眾均沾慧日長施主莊成功莫大迷雲開處性天香選佛場中行佛事無窮護法鎮長行大眾還見麼南無護法韋馱尊天菩薩」


** 題自像

「　袛園不會禪饑喫飯倦打眠人來問道無他說劈脊粗拳絕妙玄」


又(超潔超貞請)

「　手攜如意閒閒無慮玉潔冰貞寒梅發蕊咦無限香風動我無隱乎爾」


** 題茂時孫居士家慶圖

「　桂子蘭孫正茂時馨香悠遠發新枝千尋翠碧森森秀滿目清光箇箇知石上端然坐默參古佛機親逢渠面目覷破自容儀一門開正眼何處不相宜咄天掀地揭憑君立源遠流長孰敢窺」


** 夏大至自畫像請題

「　自描自像番成兩樣豁然觸著本來真原來不在丹青上咄青松底下任閒閒隨緣瀟灑江湖上」


** 題庚長徐居士像

「　徐公庚長器宇堂堂胸藏萬卷掩卷思量咄莫思量眉毛剔起細參詳驀然黑白都翻轉萬別千差任汝
揚」


又夫婦同贊

「　龐老團圞滿目春逢人無事笑吟吟長庚燦爛橫霄漢野鶴翩翩迥出群咦雖然如是更須透過祖師關始得」


** 題飛來大士贊(周天澤居士請)

「　飛來顯化難思議玉臉吹香展笑容紫竹疏林演玅法六根互用總圓通咄楊枝一滴香水海天澤森森書室中」


** 題南潯董道人超域像贊

「　道人處世本來成現錯認丹青只因不薦一念回光不隔一線咦滿目兒孫自成辦紅塵堆裏如來現」


** 題悟道人像

「　咄觀世界幻娑婆願修行出愛河棄富貴若敝履玩塵俗如糠秕四德俱兼備忘緣境自如參透西來意超悟了無拘」


** 題月輝禪人悼亡詩

「　欲明向上一著子如月光輝應薦取絕句佳章墨正濃齊眉舉案歸何處知歸處吟隨機應悼亡空眾生迷倒不能契鐵鞋一踏證無生誰信渠儂元不死」


** 史王言居士請題扇示偈

「　欲明生死大因緣凡聖分明沒兩般著相求真渾是妄撥波尋水亦非禪求玄覓妙乖真路息智忘機豈等閒史君堅請余題扇只將春信報平安」


* 佛事

** 掛鐘板

「　列祖鉗鎚叢林規鑑呈板云還見麼遂一擊云還聞麼既是聞見分明大眾急須自薦」


** 許居士請薦媳

「　柳綠桃紅解脫機纔加點綴涉離微去來生死元無
異離合悲歡總是渠咄天上人間總不拘」


** 蘭溪朱居士歿于杭城室人同妹求薦師各示
偈

「　鴛鴦驚散繡幃空歿在他方淚莫窮一道靈光無向背高超九品寶蓮中」


「　追念同胞手足情翻身當下出迷津為伊直指登覺路堂皇獨露證無生」


** 入西禪堂掛鐘板

「　佛祖權衡叢林基業舊令新提鉗鎚玅密龍象駢臻徹骨徹髓擊鐘板云還聞麼若將耳聽終難會眼處聞聲方始知」


** 慈緣禪人起龕

「　慈緣慈緣屏息諸緣老僧出關遂汝願破伊生死絕廉纖跏趺端坐機雖玅一曲無生調更玄咦曾經幾度紅爐煆覺華橫亞一枝鮮卓拄杖三下云去去去」


** 舉火

「　丙丁童子熾然說無位真人撒手行信步踏翻生死海優曇華發少林春急薦取莫沉吟遍界無非淨法身以火打圓相云還見麼便攛下火炬」


** 入塔

「　三界無安猶如火宅惟有此處可以自適不令人見轉風流全身藏處無蹤跡呈骨便送入」


** 為息乾法兄和尚母　覺師舉火

「　世間最大惟生死久住叢林莫可逃獨有老師沾法味四山相逼自逍遙生垂賢母範久作法中英亦既能穀子與我同條生一朝萬事畢撒手便空行昭覺老師一生行履則且置轉身一句作麼生道呈火炬云山僧助汝光明焰當陽披露大家看劈面來時親薦得海門送出一輪紅擲火炬便燒」


** 入塔

「　塔影雲霄了無遮互驀喚汝回證無生路不讓當年老牸牛八角團團空裏磨咦光前耀後轉風流鷲嶺靈根秀千古呈骨送人」


** 慧鋒禪人封龕

「　慧鋒慧鋒五載相從省得渠儂面遍界一真空空到無空處還源總一同咄剔脫這重關捩子碧天無際一清空」


** 舉火

「　踏翻生死本來元故鄉別是一壺天頓忘人我超塵劫逍遙只在剎那間以火炬打圓相云還會麼助汝騰騰紅燄起火中端坐一枝蓮擲火燒」


** 吳夫人起棺

「　諸佛妙道八字打開孝子追思昊天罔極超蔭宜人還會麼借山僧拄杖送汝一程五蘊山頭涅槃路四方八面絕遮攔在處曇華香滿域先向枝頭洩漏音覷透本來真面目遍界全彰淨妙身大眾出門一句作麼生道滿目青山千古秀蓮臺九品任高登喝一喝云驀直去」


伏獅袛園禪師語錄卷上(終)

伏獅衹園禪師語錄卷下

** 第一世南嶽讓禪師

師詣曹溪參六祖祖問甚麼處來師曰嵩山來祖曰
甚麼物恁麼來師無語遂經八載忽有省乃白祖曰
某甲有個會處祖曰作麼生師曰說似一物即不中
祖曰還假修證否師曰修證即不無染汙即不得祖
曰秖此不染汙是諸佛之所護念汝既如是吾亦如
是頌曰。

「　染不得兮不似物豁開正眼露心華掀天揭地磨今古從此源流續不差」


** 第二世馬祖一禪師

師在衡嶽習坐禪讓和尚來問曰坐禪圖作什麼師
曰作佛讓乃取一磚於菴前石上磨師曰磨作什麼
讓曰作鏡師曰磨磚豈得成鏡讓曰磨磚既不成鏡
坐禪豈得作佛師曰如何即是讓曰如牛駕車車若
不行打車即是打牛即是師無對讓示偈曰心地含
諸種遇澤悉皆萌三昧華無相何壞復何成師聞豁
然開悟。

「　打車即是打牛是踢脫兩頭隨轉身薦得磨磚不成鏡佛從何立枉勞神」


** 第三世百丈海禪師

師參馬祖侍行次見一群野鴨飛過祖曰是甚麼師
曰野鴨子祖曰甚處去師曰飛過去也祖遂搊師鼻
負痛失聲祖曰又道飛過去也師于言下有省次日
祖陞堂眾纔集師出捲卻席祖便下座師隨至方丈
祖曰我適來未曾說話汝為甚便捲卻席師曰昨日
被和尚搊得鼻頭痛祖曰汝昨日向甚處留心師曰
今日鼻頭又不痛也祖曰汝深明昨日事。

「　一群野鴨飛過去搊鼻尖頭露本真哭笑自由隨作活無窮應用起家門」


** 第四世黃檗運禪師

師參馬祖值祖遷化時百丈廬於塔傍師請問平日
得力句丈舉再參因緣言老僧被馬師一喝直得三
日耳聾師聞舉不覺吐舌丈曰子後莫承嗣馬祖去
麼師曰不然今日因師舉得見馬祖大機之用然且
不識馬祖若嗣馬祖巳後喪我兒孫丈曰如是如是
見與師齊減師半德見過于師方堪傳授子甚有超
師之見。

「　吐舌聞聲三日聾大機大用立宗風超師越祖威獰甚披露當陽意氣雄」


** 第五世臨濟玄禪師

師在黃檗會中第一座令問話師遂去問如何是佛
法的的大意檗便打如是三問三度被打遂辭檗參
大愚愚問甚處來師曰黃檗愚曰有何言句師舉前
話復云不知某甲有過無過愚曰黃檗恁麼老婆為
汝徹困猶覓過在師于言下大悟曰元來黃檗佛法
無多子愚搊住曰者尿床鬼子適來道有過無過而
今又道佛法無多子汝見箇什麼道理速道速道師
於愚脅下築三拳愚拓開曰汝師黃檗非干我事師
回舉前話檗曰大愚老漢饒舌待來痛與一頓師曰
說甚待來即今便打遂掌檗曰有風顛漢來者裡捋
虎鬚師便喝檗曰侍者引這風顛漢參堂去。

「　三遭痛棒未開眸一見高安當下休有意氣時添意氣當仁不讓轉風流」


** 第六世興化獎禪師

師初參臨濟充侍者後在三聖會中嘗曰我向南方
行腳一遭拄杖頭不曾撥著一箇會佛法的人聖聞
問曰汝具箇甚麼眼便恁麼道師喝聖曰須是汝始
得後到大覺為院主覺曰聞汝道向南方行腳一遭
拄杖頭不曾撥著一箇會佛法底人汝憑箇什麼道
理與麼道師喝覺便打師又喝覺又打來日從法堂
前過覺乃云院主我直下疑汝昨日兩喝師又喝覺
又打師再喝覺又打師曰某甲于三聖師兄處學得
賓主句總被師兄折倒了也願與某甲箇安樂法門
覺曰者瞎漢來這裏納敗闕脫下衲衣痛與一頓師
於言下薦得臨濟先師於黃檗處喫棒底道理開堂
拈香云此炷香本為三聖師兄三聖于我太孤本為
大覺師兄大覺於我太賒不如供養臨濟先師。

「　未悟先誇賣口頭親逢毒手瞎雙眸棒頭薦得先師旨脫下衲衣始自休」


** 第七世南院顒禪師

上堂云赤肉團上壁立千仞時有僧問赤肉團上壁
立千仞豈不是和尚道師曰是僧便掀倒禪床師曰
汝看者瞎驢亂作僧擬議師便打趁。

「　壁立高巍赤肉團通身慶快露全斑瞎驢亂作打教出後代兒孫棒下翻」


** 第八世風穴沼禪師

師參南院院問南方一棒作麼商量師曰作奇特商
量師卻問此間一棒作麼商量院拈拄杖曰棒下無
生忍臨機不見師師於言下大徹玄旨郢州守請師
上堂云祖師心印狀似鐵牛之機去即印住住即印
破秪如不去不住印即是不印即是時盧陂長老出
問某甲有鐵牛之機請師不搭印師曰慣釣鯨鯢澄
巨浸卻嗟蛙步𩥇泥沙陂佇思師喝曰長老何不進
語陂擬議師打一拂子曰還記得話頭麼陂擬開口
師又打一拂子守曰信知佛法與王法一般師曰見
何道理守曰當斷不斷反招其亂師便下座。

「　一棒當頭絕覆藏髑髏擊透體全彰無生語下徹心印贏得隹聲滿大唐」


** 第九世首山念禪師

師常密誦法華經晚於風穴會中一日侍立次穴乃
垂涕告之曰不幸臨濟之道至我將墜于地矣師曰
觀此一眾豈無人耶穴曰聰明者多見性者少師曰
如某者如何穴曰吾雖望子之久猶恐耽著此經不
能放下師曰此亦可事願聞其要穴遂上堂舉世尊
以青蓮目顧大眾乃曰正當恁麼時說箇什麼若道
不說而說又是埋沒先聖且道說箇什麼師拂袖而
退穴擲拄杖歸方丈侍僧曰念法華因甚不袛對和
尚穴曰念會也次日同真園頭上問訊穴曰作麼生
是世尊不說說真曰鵓鳩樹上鳴穴曰汝作許多癡
福作麼何不體究言句又問師師曰動容揚古路不
墮悄然機穴謂真曰何不看念法華下語。

「　青蓮目顧示何言拂袖歸來話巳圓不墮悄然揚古路靈山一脈古今然」


** 第十世汾陽昭禪師

師歷參知識最後到首山問百丈捲席意旨如何山
曰龍袖拂開全體現師曰師意如何山曰象王行處
絕狐蹤師于言下大悟曰萬古碧潭空界月再三撈
摝始應知有問曰見何道理便爾自肯師曰正是我
放身命處。

「　撒手披襟獨得歸象王行處絕無依閫居三十年曾出道滿乾坤徹四維」


** 第十一世石霜圓禪師

師謁汾陽每見必詬罵或毀詆諸方及有所訓皆流
俗鄙事一夕訴曰自至法席不蒙指示念歲月飄忽
巳事未明有失出家之利語未卒汾叱曰是惡知識
敢裨販我怒舉杖逐之師擬伸救汾掩其口乃大悟
曰是知臨濟道出常情。

「　諸方詆毀驗來由掩口知情大悟休一劍一鞋一盆水英靈觸著命難留」


** 第十二世揚岐會禪師

師久依慈明每咨參明曰庫司事繁且去他日又問
明曰監院異時兒孫遍天下在何用忙為一日明出
師偵之徑搊住曰者老漢今日須與我說不說打汝
去明曰知是般事便休語未卒師大悟一日明上堂
師問幽鳥語喃喃辭雲入亂峰時如何明曰吾行荒
草裏汝又入深村師曰官不容針更借一問明便喝
師曰好喝明又喝師亦喝明連喝兩喝師禮拜明曰
此事是箇人方能擔荷師拂袖便行。

「　庫司事繁云且去搊住慈明不放開禮拜泥途能荷擔兒孫遍界果奇哉」


** 第十三世白雲端禪師

師參揚岐岐問受業師為誰師曰茶陵郁和尚岐曰
聞伊遭攧有省作偈甚奇能記否師誦偈岐笑而趨
起師愕然通夕不寐黎明咨決適歲暮岐曰汝見昨
日打毆儺者麼師曰見岐曰汝一籌不及渠師復駭
問岐曰渠愛人笑汝怕人笑師大悟後出世上堂曰
乾坤之內宇宙之間中有一寶秘在形山大眾眼在
鼻上腳在肚下且道寶在甚處良久云人面不知何
處去桃花依舊笑春風。

「　笑裏藏鋒一夜愁毆儺打處豁雙眸形山有寶難描畫徹體風流孰可儔」


** 第十四世五祖演禪師

師謁白雲問南泉摩尼珠話雲叱之師領悟獻投機
偈曰山前一片閒田地又手叮嚀問祖翁幾度賣來
還自買為憐松竹引清風雲令掌磨事未幾雲語曰
有數禪客自廬山來皆有悟入處教伊說亦說得舉
因緣亦明得教伊下語亦下得秖是未在師疑自計
曰既悟了說得明得如何卻未在遂參究累日忽省
悟從前寶惜一時放下走見雲雲為手舞足蹈師亦
一笑而巳後曰吾因茲出一身白汗便明得下載清
風。

「　下載清風悟入真投機偈語獻來親故鄉田地還身買一笑分明無事人」


** 第十五世圓悟勤禪師

師為五祖侍者一日部使問道祖曰提刑少時曾讀
小艷詩否有兩句頗相近頻呼小玉元無事秖要檀
郎認得聲使應諾諾祖曰且仔細師問提刑會否祖
曰他秖認得聲師曰秖要檀郎認得聲他既認得聲
為甚卻不是祖曰如何是祖師西來意庭前柏樹子
聻師忽有省遽出見雞飛上欄杆鼓翅而鳴復自謂
曰此豈不是聲遂袖香入室通所得呈偈曰金鴨香
消錦繡幃笙歌叢裏醉扶歸少年一段風流事秖許
佳人獨自知乃遍謂山中耆宿云我侍者參得禪也。

「　小豔詩聞省舊顏西來庭柏徹根源色聲堆上開真眼始信壺中別有天」


** 第十六世虎丘隆禪師

師謁圓悟悟問見見之時見非是見見猶離見見不
能及舉拳曰還見麼師曰見悟曰頭上安頭師聞脫
然契證悟叱曰見箇甚麼師曰竹密不妨流水過悟
肯之有問曰隆藏主柔易若此何能為哉悟曰瞌睡
虎耳。

「　舉起拳頭驗作家見安頭上契非差威獰睡虎全牙爪竹密通流水拍涯」


** 第十七世應菴華禪師

師參虎丘未半載頓明大事後住歸宗日大慧在梅
陽有僧傳師垂示語句慧見之極口稱嘆以偈寄曰
坐斷金輪第一峰千妖百怪自潛蹤年來又得真消
息報道揚岐正脈通其歸重如此虎丘忌日師拈香
云平生沒興撞著者無意智老和尚做盡伎倆湊泊
不得從此卸卻干戈隨分著衣喫飯二十年來坐曲
彔木懸羊頭賣狗肉知他有甚憑據雖然一年一度
燒香日千古令人恨轉深。

「　虎丘半載明機用幾度燒香恨莫窮坐斷金輪通正脈聞聲若箇不朦朧」


** 第十八世密菴傑禪師

師參應菴一日菴問如何是正法眼師遽答曰破砂
盆菴頷之未幾辭回省覲菴以偈送曰大徹投機句
當陽廓頂門相從今四載徵詰洞無痕雖未付缽袋
氣宇吞乾坤卻把正法眼喚作破砂盆此行將省覲
切忌便躲跟吾有末後句待歸要汝遵。

「　破砂盆是正法眼覷卻乾坤氣宇吞徵詰無痕超今古機投徹後更誰遵」


** 第十九世破菴先禪師

師參密菴於靈隱師分座有道者請益曰猢猻子捉
不住願垂開示師曰用捉作麼如風吹水自然成紋。

「　胡孫請益事如何用捉他時是什麼覿面當機渾活潑如風吹水自成波」


** 第二十世無準範禪師

師謁靈隱時破菴居第一座同遊石筍菴有道者請
益胡孫子話師侍傍大悟後開法拈香供破菴。

「　侍傍忽聽胡孫話瑩徹心源契巳躬㘞地一聲皆歷落一香供報破菴翁」


** 第二十一世雪巖欽禪師

師初看臨濟三頓棒話一夕上蒲團有省後在無準
會中每遇入室舉主人公便可𨁝跳舉衲僧巴鼻佛
祖爪牙更無下口處經十年偶佛殿前行忽抬頭見
一株古柏觸著向來所得境界和底一時颺下始見
徑山老人立地處正好三十拄杖。

「　衲僧巴鼻見還難忽爾抬眸和底翻觸散礙膺緣古
柏老人立地不囊藏」


** 第二十二世高峰妙禪師

師參雪巖凡入巖便問誰與汝拖者死屍來隨即打
出一日因睹五祖真贊云百年三萬六千朝反覆元
來是者漢忽然打破疑情一日巖問日間浩浩時作
得主麼師曰作得主巖曰睡夢中作得主麼師曰作
得主巖曰正睡著時無夢無想無見無聞主在甚麼
處師直得無言可對無理可伸遂奮志入龍鬚越五
載偶同宿友推枕墮地作聲廓然大徹自謂如在網
羅中跳出元來秖是舊時人不改舊時行履處自此
安邦定國天下太平一念無為十方坐斷。

「　無夢無想主人公凝然逼塞太虛空忽然枕墮疑團破沙界全容巖洞中」


** 第二十三世中峰本禪師

師初觀流泉有省詣高峰求證峰打趁既而民間訛
傳官選童男女師因問忽有人來問和尚討童男女
時如何峰曰我但度竹篦子與他師于言下徹法源
底於是峰書真贊付師曰我相不思議佛祖莫能視
獨許不肖兒見得半邊鼻。

「　有人來問討童男度卻竹篦徹法源妙用潑天全殺活半邊鼻子見機先」


** 第二十四世千巖長禪師

師見中峰參狗子無佛性話因聞雀聲有省具陳悟
因峰斥之師憤然夜半忽鼠翻貓飯器墮地有聲恍
然開悟往質峰峰問趙州何故云無師曰鼠食貓飯
峰曰未在師曰飯器破矣峰曰破後如何師曰築碎
方甓峰乃微笑囑曰汝宜善自護持棲遯巖穴時節
若至其理自彰。

「　鼠翻貓飯發真機築碎方甓覺笑微活計千巖都打破伏龍時至復傳衣」


** 第二十五世萬峰蔚禪師

師謁千巖巖問將什麼與老僧相見師豎拳云者裏
與和尚相見巖曰死了燒了向何處安身立命師曰
漚生漚滅水還在風息波平月映潭一日普請斫松
次師拈圓石作獻珠狀曰請和尚酬價巖曰不值半
文錢師曰瞎巖曰我也瞎你也瞎師曰瞎瞎後充第
一座一日巖上堂舉無風荷葉動必定有魚行師震
威一喝拂袖便行巖示偈曰鬱鬱黃花滿目秋白雲
端坐碧峰頭無賓主句輕拈出一喝千江水逆流。

「　獻石呈珠請價酬千江一喝水橫流無賓主句輕敲破透脫無依得自由」


** 第二十六世寶藏持禪師

師參萬峰峰付偈曰大愚脅下痛還拳三要三玄絕
正偏臨濟窟中獅子子燈燈續焰古今傳。

「　三要三玄絕正偏高安灘上痛還拳師承從此流真脈臨濟兒孫遍大千」


** 第二十七世東明旵禪師

師因睹松有省依寶藏一日藏問心不是佛智不是
道汝如何會師向前問訊乂手而立藏呵曰汝在此
許多時還作者箇見解師乃發憤至次日驀然徹法
源底遂呈偈曰一拳打破太虛空百億須彌不露蹤
借問箇中誰是主扶桑迸出一輪紅。

「　廢寢忘餐未現前虛空打破脫廉纖翻天覆地無回互日湧扶桑道播傳」


** 第二十八世海舟慈禪師

師初參萬峰有省遂廬于洞庭山後一僧排其見解
師棄菴謁東明一日明問曾見人否師曰見萬峰明
曰萬峰即今在什麼處師罔然明曰恁麼則何曾見
萬峰師歸寮三晝夜寢食俱忘偶燈繩斷墮地廓然
大悟詣關前呈悟由明曰老闍黎承嗣萬峰去師曰
和尚為我打徹豈得承嗣萬峰明遂出關陞座曰瞿
曇有意向誰傳迦葉無端開笑顏到此豈容七佛長
文殊面赤也茫然今朝好笑東明事千古令人費唾
涎幸得海公忘我我濟宗一派續綿綿擲拄杖云千
斤擔子方全付玄要如今拄杖談以拂子擊三擊下
座。

「　香燈隨地絕追求打徹骷髑當下休大海漁舟千浪湧滹沱一脈鎮長流」


** 第二十九世寶峰瑄禪師

師因海舟造塔院斧傷足有省乃充火頭一日負柴
舟見曰將棘刺去作什麼師曰是柴舟大笑曰是柴
將去燒卻師遂起疑力參究偶被火燎眉面痛取鏡
炤之忽大悟作偈呈舟舟便打師奪杖曰這條六尺
竿幾年不用今日又要重拈舟乃笑師又呈偈曰棒
頭著處血痕斑笑裏藏刀仔細看不是英靈真漢子
死人喫棒舞喃喃舟曰即此偈語可紹吾宗。

「　抽釘拔楔驗來由拂袖行時出格流踞坐金陵傳正脈猙龍虓虎一齊收」


** 第三十世天奇瑞禪師

師事能和尚即令看一歸何處後聞山鹿叫喚會得
日用之中無不是語往南京過單縣偶行間如夢而
醒始覺從前所悟所證一場懡㦬乃參寶峰問什麼
處來曰北京峰曰只在北京別有去處師曰隨方瀟
灑峰曰曾到四川否曰曾到峰曰四川境界與此間
境界如何曰江山雖異風月一般峰豎拳曰還有這
箇麼曰無峰曰因甚卻無曰非我境界峰曰如何是
你境界曰諸佛不能識誰敢強安名峰曰汝豈不是
著空曰終不向鬼窟裏作活計峰曰西天九十六種
外道你是第一師拂袖便出乃付偈曰濟山棒喝如
輕觸殺活從茲手眼親聖解凡情俱坐斷曇花猶放
一枝新。

「　諸佛誰將名強安徹心見膽是何般濟山棒喝從今觸凡聖俱空只恁看」


** 第三十一世絕學聰禪師

師參天奇奇問在世忘世是如何師曰了物非物奇
曰在念忘念是如何師曰於心無心奇曰心物俱忘
是如何師曰華山高突太行峨後居隨州關子嶺龍
泉寺為開山第一世僧問如何是本來面目師曰石
香亭僧曰便恁麼去時如何師曰喪卻了也。

「　本來面目石香亭絕跡無私遍界行心物俱忘是何物標名圓相見精靈」


** 第三十二世笑巖寶禪師

師參絕學便問十聖三賢巳全聖智如何道不明斯
旨學厲聲曰十聖三賢爾巳知如何是斯旨速道師
下語不契一日洗菜次偶一莖菜墮水逐水圜轉捉
不著忽有省喜躍攜籃歸學見便問是什麼師曰一
籃菜學曰何不別道一句師曰請和尚別問來後圍
爐次學問人人有箇本來父母汝之父母即今在什
麼處師曰一火焚卻學曰恁麼則汝無父母那師曰
有即有佛眼覷不見學曰汝還見麼師曰亦不見學
曰為甚不見師曰若見即非真父母呈偈曰本來真
父母歷劫不曾離起坐承他力寒溫亦共知相逢不
相見相見不相識為問今何在分明舉似師學肯之。

「　一莖菜葉圜流轉觸著通身白汗流堪紹吾宗憑半偈一燈續焰萬燈浮」


** 第三十三世幻有傳禪師

師聞燈花爆聲有省遂謁笑巖求證巖曰汝將從前
得力處說來師具實語中間巖驀趯出隻履曰向者
裏道一句看遂將師話一時打斷師通夕不寐明晨
立簷下巖見召師師回顧巖翹一足作修羅障日月
勢師當下脫然。

「　一鞋趯出有來由打斷話頭當處休正脈曹溪親囑付乾坤爍破禹門秋」


** 第三十四世密雲悟禪師

師因挑柴過一山灣忽見一堆柴突露面前有省遂
依幻有和尚脫白幻每罵詈師慚悶交感一日城歸
過銅棺山頂忽覺情與無情煥然等現正所謂大地
平沉底境界時幻遷北京師往覲幻問汝有新會處
否師曰一人有慶萬民樂業幻曰汝又作麼生師曰
某甲得得來省覲和尚幻曰念子遠來放汝三十棒
師抽身便出幻囑師扶佛法師呈偈曰若論某甲扶
佛法任他○○○○○都來總與三十棒莫道分明
為賞罰。

「　平沉大地震雷轟情與無情歷歷明太白峰頭行正令宗風千古振家聲」


** 第三十五世石車乘禪師

師初在龍居聞僧舉不思善不思惡正恁麼時那箇
是明上座本來面目忽有省後參金粟粟問曰那裏
來師云雲門粟曰幾時起身師打圓相粟曰莫亂統
師云千里同風特來喫痛棒粟曰既千里同風到這
裏作麼師翹左足粟曰未在師翹右足粟曰錯也師
云風吹別調中一日粟舉世尊拈花迦葉微笑問師
師曰白日穿針粟連棒打出師乃大悟始見世尊拈
花臨濟痛棒一切差別無不了了粟許之云大有見
處後粟赴黃檗請師繼席開法。

「　拈花微笑露言前電捲星馳一著先白棒當陽施妙用燈燈相續古今傳」





* 伏獅袛園剛禪師行狀

師諱行剛號袛園浙江嘉興府嘉興縣人俗姓胡父
字養素母高氏陶氏師蓋陶出也師自幼樸實好念
佛晨夕禮拜歲十八適庠生常公振未期而寡翁姑
在堂盡心奉事一日忽思光陰迅速空住閻浮生死
到來將何作主愁悶日增以不能參請知識為愧日
夜精勤長跪佛前願此生得成正果父母止生師一
人惜如掌珠誨勿茹齋師于是絕飲食父母憫之方
隨師意其年二十六歲參天慈老師依慈行為師三
十一歲父喪三十三歲往金粟參密老和尚師問云
那裏是我安身立命處老和尚云念汝遠來放汝三
十棒師禮拜退自此以後只體究那裏是我安身立
命亦無入頭處終日悶悶不樂自惜空過時光三十
四歲喪母決志出家所有屋產衣飾等一切俱捨翁
姑兄嫂留師不住父母墓傍向有祠屋師又增置數
楹棲身參究立誓不往俗家三十五歲薙髮復往金
粟密老和尚座下受具足戒師問心如杲日時如何
密云你曾悟麼師云實未究竟求和尚慈悲開示密
連打三棒師禮拜退往鹽官參二宮慈菴老師求開
示菴指參萬法歸一一歸何處久無入頭菴云你因
緣恐不在我處可往金粟參石車和尚師從之其年
三十有六粟問你一向作甚麼師云參萬法歸一粟
云一歸何處師云不會求和尚開示師打云你死了
燒了向何處安身立命師遂跪粟前討箇落處粟連
打云今日畢竟要你還我落處師云我實不會粟云
你是箇靈利漢有甚不了師云只是不會粟云你參
父母未生前本來面目去師領話又參一年復謁粟
亦無下口處粟云你過了一年原是這般模樣甚是
不悅復云你從今此去若不大悟不用見我師從此
回菴七日為限痛切追究自恨愚拙向佛痛哭睡魔
又重將戒衣頂戴跪于佛前遇境逢緣初不放過晝
夜逼拶不得透脫一日正坐時如暗室中忽見白日
須臾又被浮雲遮卻蓋工夫太急不惜身命一日吐
紅三碗飲食不進其工夫實不放過雖省發數次本
參尚未覷破又往金粟坐次粟問慈行師你看那則
公案慈答云參誰字師在傍有省遂答云問是誰答
是誰穿衣喫飯任施為粟云你主人公在甚麼處安
身立命師乃頓足粟云你死了燒了又作麼生師豎
拳粟便打師云和尚死了燒了在甚麼處粟云海底
起紅塵師禮拜粟云見處也好未曾透脫師遂回菴
禁足自巳立誓若不透脫決定不休二六時中切切
追究於此漸漸得力正在疑中忽然裂破話頭遂作
偈云父母未生前虛凝湛寂圓本來無欠少雲散露
青天其年三十八歲一日午間剃頭下單立地面前
豁然一開身心粉碎魂飛膽喪觸目遇緣無不了了
復到金粟師問云動靜不相關隨緣本自然觸處非
他物頭頭自現前請問現前後如何行履粟云你向
何處安身立命師云金粟山頭萬枝松粟云非汝境
界師云打開珍寶藏露出夜明珠粟云此話且置還
我實悟底境界來師云出入潛龍與師同用粟云未
在更道師無語粟便打遂呈偈云直下承當事不差
息機忘見始堪誇心如杲日當空炤爍破乾坤無物
遮又一日粟問如何是你本來面目師云眉橫鼻直
粟云未在更道師云雙手托開華藏界當機覿面現
如來粟云如何是你日用事師云穿衣喫飯隨緣瀟
灑粟云如何是你體師云體遍三千界無去亦無來
復呈偈云體性圓明遍大千如如無礙任隨緣一真
獨露常光現照破乾坤劫外天一日設齋請粟上堂
師問云向上宗乘即不問纖塵不立事如何粟云藏
身露影師一喝粟云喝後又作麼生師即禮拜是後
粟乃付如意師呈偈云如意拈來一脈通無今無古
耀虛空若還識得真如意不動如如在手中崇禎戊
寅二月初四粟示徵疾命師到山粟問一靈真性不
假胞胎時如何師云凝然湛寂粟云出胞胎後事如
何師云赤條條地粟云作家相見事如何師云當機
覿面粟云好好為後人標格遂付祖衣粟云此衣表
信善自護持并囑付云云時師年四十有二從是隱
跡胡菴真操實履攻苦食淡艱辛備嘗順治丁亥潯
溪惟儒董居士及李宅諸檀護暨縉紳士庶請住梅
溪董菴師辭再三勢不能巳方允其請師先省候古
南老人敘法脈然後入院眾嘉師知大體董菴今易
名伏獅禪院師至院時或謂師現身末山尼恐此鎮
難以行化及見師法矩嚴肅性地朗徹丰姿儀表卓
犖不凡兼之平等接人無論貴賤一以慈悲本色接
待動靜語嘿間令人意移神化汪汪乎若江海之無
不納覆載之無不容其時遐邇聞風戶履日滿或又
以常住錢穀為念師遂引丹霞終身一布衲趙州所
臥惟一折腳床匾擔山餐橡栗過日楊岐破屋不蔽
風霜清苦淡薄元是衲子家風祖先模範昔芙蓉楷
和尚終身不發疏簿不請化主我當效之至今散守
清規不立化主皆先師作法之良也自是禪侶輻輳
禪堂狹小難以容眾更闢西禪堂一所寮房一帶數
日落成先師不過隨緣任運並不以營建繫念每年
結制自淮海閩廣江寧諸省禪人不憚險阻而來先
師但以本分接人掃斷佛祖葛藤拈過諸方藥忌得
師一機一境便得終身受用感禮不休其勘辯學者
決擇心法雖久參宿學不輕許可縱禮意殷勤朝斯
夕斯冀獲印證師痛棒熱喝如秋霜烈日並不少貸
其真切為人有如此者厥後沐其教誨沾其法味即
獲諸方付囑孰知俱從吾師大冶中烹煉得來所有
法語偈言迅口衝出了不經意其必歸於警聾開蔽
俾悟正知見而後巳間有憸人宵壬素稱梗化見師
即皈敬改過自新有簪纓世胄貴介自矜見師則虛
懷改容稽首求教文人墨士世智多辨見師則韜鋒
斂鍔似訥如愚又有老衲高賢觀一切主席叢林無
足當其意者聞師道行無不心折稱道不絕謂古來
千有餘年發明此事者亦多大開爐韝煆煉聖凡如
星中揀月惟師一人而巳以後承風接踵者比比豈
非吾師首倡之力哉當先師祖車和尚開法金粟法
席甚盛首以如意付先師諸方禪侶無不疑駭至是
睹師從真參實悟中顯大機大用咸自遜謝又昔天
童密祖翁師初見時尚未薙染即以鄭十三娘目之
信為不誣矣及師之至德感化有難測識澉浦吳稚
仙居士其室法名超慧以稚仙之去世請師對靈說
法吳氏諸眷屬未識師面者皆預得異夢夢中見師
神儀挺特五色寶幢空中垂下及師至時見師形儀
宛若夢中無異咸贊奇哉嘆未曾有以故闔宅篤信
俱乞名為門弟子當湖一音見兄新搆禪堂請師隨
喜舟尚未泊岸集千人諸善士懷香跪迓請益求示
者無間晝夜街衢巷陌挨濟不通師遂曳杖闔邑僧
俗男女皆垂淚懇留師不顧壬辰春息乾師伯請師
往鹽官為母昭覺師舉火宰官達士并優婆塞優婆
夷咸以活佛出世得覯慈顏為快自城中郊外蜂屯
蟻聚羅拜道側者幾以萬計及舉火事竣鄉紳士庶
或請上堂小參或求皈依開示肩摩轂擊杖履為之
不前又或齎香儀為敬或陳齋筵為供師力辭不赴
如行雲野鶴即掛帆梅溪不及見師者舉如怨如慕
如泣如訴徒步至伏獅識荊求教如嬰兒離母不可
名狀四方緇素咸稱曠古奇觀自天童密老人後未
之見也壬辰仲秋師以末法不分皂白出世者眾即
不上堂閉門守靜故退院法語有衲衣下事問取堂
中二上座退居且作神仙客瀟灑清閒天地間語癸
巳季秋師往雲棲修水陸儀文見蓮大師遺風不墜
戒律精嚴謂言當今禪和見到者多行到者少必須
嚴守戒律行解相應庶作中流砥柱不可口口談空
撥無因果自誤誤人戒之戒之師其時不自彰名作
一雲水道人白龍魚服不可測識時(琛)隨侍(琛)俗姓
孫有兄字子燐諱鍾瑞者三教精研眼空一世與師
機緣相契為師瓜葛時亦隨侍盤桓一月密窺先師
行履嘆為莫逮師在伏獅開化八年聞其風者如雷
霆瞻其貌者如春風聆其教者如甘露設假以歲時
闡化宗猷正未有艾惜乎昊天不弔甲午春慨有離
世之想時義公珂掩關潯溪般若菴七月師以手書
喚之公至師見欣然曰老僧世緣巳盡自知九月要
去矣公云和尚是何言歟還須久住度眾師云白牛
固水草尋常然而腳下無私要行便行至八月初八
日果示微疾粒米不進其容色如常徒輩請醫投藥
師不肯嘗眾跪哀懇師決云我病不須服藥自知秋
殘必要去也眾聞涕淚不止師云我休心巳久有何
繫戀但末後數事須得古南法叔來時古南老人適
謝事天童回舊院師聞之喜曰是滿我念也即命徒
輩迎至居士胡觀舟師之姪也同坐榻前徒眾環立
師面談巨細命義公珂為伏獅第二代住持指撥諸
事井然有條師雖自主蓋欲古南老人為一證據耳
時九月初二日也塔院委義川朗料理伏獅命義公
珂主席檀護省候皆面言之更言願始終護法十八
日以祖衣二頂付義川朗義公珂囑云祖祖相傳一
脈善自護持深蓄厚養隨緣化度至廿三日喚大眾
集方丈師云汝輩隨我有年我去世後當守我規矩
無得效世俗行孝禮復云我還有三日世緣寅時當
去廿六日後事周備至中夜師問外事完未眾云巳
備即索浴更衣趺坐說偈曰如月映千江一輪光皎
潔今示以趺坐眾生瞻覷破若問末後句撫掌云只
者是微笑而逝時九月廿七日寅時也至辰刻頂門
煖氣如蒸聞訃執香來弔者莫計哀聲震野龕留三
日顏色若生遺命塔全身於伏獅院之右世壽五十
有八法臘二十有三嗣法門人普聞授遠怡然超宿
義川超朗義公超珂一音超見古鼎超振一揆超(琛)。

奉教緇白弟子不能悉數惟寶持超湛朗月明內雲
巖通猛穎覺超珪隨之最久終始如一敬師不衰師
相魁碩面如滿月舉止態度純乎丈夫氣概瞻其儀
表令人意消居恒脫灑談笑自若每志慕古人不尚
世趣見徒輩少涉時習即正色痛戒不為少恕臨事
應物決志如神常在機前不落人後一言一語一舉
一動無非利人為急其自奉甚薄間有善信餽遺必
給大眾其心周匝篤摯細行必矜嘗出敝衣百結云
吾住靜時所服勞苦重務一身兼之嘗言昔年在俗
家稱素封及一心向道寸絲不掛空手出家時值暑
天惟身穿夏布粗衣而巳一日到金粟方遇隆冬酸
風旁射透骨僵立發願施眾僧纏足布回菴即貸錢
五千躬自紡織夜以繼日數月成之送至金粟人沽
其惠其平時海內僧眾或興建或接待有求于師皆
不負其來意殆相習成風乃稍稍謝絕蓋末法奔競
務外者多師復有所儆也至其出世過當湖鹽官時
檀施雲委師隨散諸山禪林修祖塔齋僧囊中無剩
(琛)輩隨侍左右目擊如此入雲棲時遇輿夫舟子途
中乞丐視之如恫瘝乃身隨施隨捨遇善人貧士陰
為周給各踴躍歡呼而去其惠濟有不能殫述一生
擔荷祖道力為叢林全副精神盡在裏許當金粟車
和尚臥疾時及門竟有假源流承嗣者先師不畏虎
狼隻身挺出為法故也至今禪流談及清源流一事
嘆其才識卓絕閱諸方語錄涉攻訐毀訾則掩卷不
觀謂三教一家初無二義況在法門同條共貫不可
參差自取罪戾徒輩有臥疾躬持湯藥親自撫摩有
欲省親勸其孝敬勝于奉師或有忤俗必委曲調和
俾其悔悟以是及門徒眾咸望之凜然親之藹然久
之幡然願執事終身者也門人集其語錄有前錄一
冊源流一冊又錄一冊後錄一冊嗣有全錄行世每
念先師道行高深安所措辭然不得不露布一番式
昭後昆以俟續傳燈者採焉嗚呼儀型未遠法乳難
酬不肖超(琛)才識譾陋如蠡測海以管窺天茲所述
者百不計一尚俟緇林明眼白社高賢運如椽手筆
錫金玉鼎言以垂不朽法門幸甚(琛)輩幸甚。

順治乙未孟秋七夕日
嗣法門人超(琛)稽首百拜謹狀






* 塔銘

自少林以來單傳直指千有餘年支分派別不絕如
線至天童密老人驅策龍象雷轟電掣為佛法中興
焉嗣老人者十有二人石車乘禪師其一也下而法
孫以暨曾玄難更僕數要未有以現身大士直證菩
提如袛園禪師者也師名行剛嘉興人姓胡氏父養
素生止一女即師也師幼有至性好禪誦父母不聽
所願為相攸于常氏而歸焉未期而寡金珠貝玉粧
貲甚具師一切屏去獨市作麤布衣數十襲貯之笥
中為終焉之計事翁姑盡孝且以其間茹素奉佛誓
欲了生死大事於是參天慈師逮密老人住金粟旋
往參焉時未薙染老人即以鄭十三娘目之自是只
體究安身立命處父母相繼歿遂廬于墓傍即今之
胡菴也次年薙染從密老人受具足戒哀求開示時
年三十有五矣又往鹽官參二宮慈菴師菴指參萬
法歸一一歸何處久無入頭痛切追究體不沽席菴
令參石車禪師于金粟粟指參本來面目不得透脫
晝夜逼拶至嘔血數升不輟復參金粟有穿衣喫飯
任施為之答當機不讓然猶未之許也一日薙頭下
單立地豁然開悟觸目了然時年三十有八再參金
粟有直下承當之偈屢承問答機鋒迅捷粟付以如
意呈偈略云若還識得真如意不動如如在手中粟
旋示微疾命師到山遂付祖衣授受之間豈虛也哉
時師年四十有二復閉關胡菴者九年攻苦食淡蓋
將閱而不聞也潯溪梅溪兩邑紳士請居梅溪伏獅
禪院師固辭不獲始允其請院故潯溪董氏家菴師
至首闢禪堂創立矩矱森嚴峻絕法席儼然緇白瞻
禮殆無虛日師以平等接人始終不異及有參叩痛
棒熱喝不少假借當世士大夫家紈綺閨閣無不湔
除洗滌北面向道無論識與不識聞其風者皆手額
曰古佛再世也澉浦吳氏請師對靈小參家人咸為
異夢見師神儀甚偉幡幢羽蓋交導而前師至果如
夢中所見舉家嘆異即余先室錢宜人矢心皈依師
命名超蔭臨歿時逝而復蘇者再語家人曰向冥途
中有以姓氏問者應之云我袛園弟子超蔭所過未
嘗驚怖則師之為神天瞻敬者信矣甲午八月師示
微疾其徒強進以藥師不肯服曰老僧世緣巳盡秋
殘去矣九月廿六夜索浴更衣次早說偈而逝遠近
奔赴然香慟哭奉全身于伏獅之左梅溪王鄉紳捨
地而塔焉生壽五十有八僧臘二十有三嗣法弟子
七人普聞遠怡然宿義川朗義公珂一音見古鼎振
一揆琛奉教弟子寶持湛朗月內雲巖猛穎覺珪等
餘不能悉數師形貌魁碩瞻其丰采儼然一丈夫再
過當湖鹽官僧俗羅拜道左杖履為之不前咸垂淚
請留師不顧也末法濫觴夤緣假托積習成風師門
庭嶮峻勘辯學者不輕許可尤嚴持戒律嘗言當世
禪和見到者多行到者少必須勤心持守行解相應
平居自奉甚薄諸方餽遺金幣香茗必給大眾餘則
隨散諸山叢林囊無遺也所著有前錄一冊源流一
冊又錄一冊後錄一冊今彙為一冊余自昔宦游登
博山匡廬諸禪林早跂師名及遯跡梅里親沾法雨
先室錢宜人遂得受持師訓猶子婿胡生觀舟又師
俗姪也其徒以事狀介觀舟請為之銘余不敢辭銘
曰。

「　少室心傳
　提唱萬古
　支衍而二
　派分而五
　續佛慧燈
　天童老人
　具大法眼
　現菩提身
　金粟一席
　橫流法乳
　萬法歸一
　一歸何處
　直下承當
　始顯伏獅
　作家相見
　覿面當機
　宗鏡高懸
　塔日永炳
　無死無生
　安身立命」


賜進士出身協正庶尹奉直大夫吏部主事改禮部
晉階一級前江西廣信府推官兩舉卓異省直同
考試官吳鑄頓首拜譔