#+TITLE: 法華經會義-明-智旭
#+DATE: 2016-06-11 12:28:02
#+SOURCE: github.com/kanripo/KR6d0082 master 72aa51cd                

* 妙法蓮華經台宗會義目次

  
  * 卷第一(卷一之一)
  
  * 自序
  * 序品第一
  * 卷第二(卷一之二)
  
  * 序品品餘
  * 卷第三(卷一之三)
  
  * 方便品第二
  * 卷第四(卷一之四)
  
  * 方便品之餘
  * 卷第五(卷二之一)
  
  * 譬喻品第三
  * 卷第六(卷二之二)
  
  * 譬喻品之餘
  * 信解品第四
  * 卷第七(卷二之餘　卷三之一)
  
  * 信解品之餘
  * 藥草喻品第五
  * 授記品第六
  * 卷第八(卷三之二)
  
  * 化城喻品第七
  * 卷第九(卷四之一)
  
  * 五百弟子受記品第八
  * 授學無學人記品第九
  * 法師品第十
  * 卷第十(卷四之二)
  
  * 見寶塔品第十一
  * 提婆達多品第十二
  * 持品第十三
  * 卷第十一(卷五之一)
  
  * 安樂行品第十四
  * 卷第十二(卷五之二)
  
  * 從地涌出品第十五
  * 如來壽量品第十六
  * 卷第十三(卷五之三　六之一)
  
  * 如來壽量品之餘
  * 分別功德品第十七
  * 隨喜功德品第十八
  * 卷第十四(卷六之二)
  
  * 法師功德品第十九
  * 常不輕菩薩品第二十
  * 如來神力品第二十一
  * 囑累品第二十二
  * 藥王菩薩本事品第二十三
  * 卷第十五(卷七之一)
  
  * 妙音菩薩本事品第二十四
  * 觀世音菩薩普門品第二十五
  * 卷第十六(卷七之二)
  
  * 普門品之餘
  * 陀羅尼品第二十六
  * 妙莊嚴王本事品第二十七
  * 普賢菩薩勸發品第二十八

妙法蓮華經台宗會義目次(終)
No. 616
妙法蓮華經台宗會義卷一之一(有序)
古吳後學蕅益　智旭　述

或問蕅益子曰吾聞講法華者莫善於台宗是故
智者大師妙悟之後以不思議四無礙辯宣玄義
文句二書章安尊者記為各二十卷不異阿難結
集迨荊溪尊者又以釋籤轉翼玄義文句記轉翼
文句於是教觀大明稱為中興烈祖依之修證得
道如林雖有聖人復起不能復贅一辭矣曩曾見
子綸貫䟦云譬如崔灝黃鶴樓詩足使李白閣筆
予亦服膺此語今乃無故復事管城何哉蕅益子
曰噫此予萬不得巳之苦心也方予寓溫陵述綸
貫也蓋欲誘天下之學人無不究心於三大部也
今屈指十餘年矣舌敝耳聾曾不能勸得兩人三
人正事教觀輒以浩繁而興望洋之歎倘不稍事
節略則玄籤妙樂諸圓頓法甘使其終置高閣乎
曰若是則但節錄文句及文句記例如妙玄節要
可耳何以更科易文竄入巳意直名為會義耶曰
是尤不得巳也古者經疏各行故疏于經義之奧
者則發揮不厭深詳而於經文之顯者則分科點
示而巳後人強欲以疏合經遂使經文句讀割裂
今欲隨文演義而仍不傷經文血脉科安得不稍
更乎智者大師辯才敷演章安於大師示寂之後
方斆阿難結集雖全合大師之義未必一向皆是
大師之文故筆力古朴不事雕巧惟久讀方知其
妙初心之士對卷茫然文安得不稍易乎荊溪尊
者精金百煉文義俱深然亦微有六朝風氣稍拂
時機至其闡洩大師言外之旨並非循行數墨者
之所能知不幾亦為竄入巳意乎夫法華經藏深
固幽遠智者大師能契其源豈復盡宣其委章安
尊者能記其概豈復盡錄其詳即荊溪尊者能闡
其要亦豈復盡析其曲折哉茲以凡愚千慮一得
用逗時宜安得畏背古之譏而不竭寸明用附竊
取其義之科也耶然則知我者其惟會義罪我者
其惟會義也巳巳丑仲冬五日下筆故序。

【△將釋此經大文為二初題目二入文題目有二
初經題二品題經題具如玄義釋籤略如妙玄節
要茲不復說今先釋品題然後入文。
品題共二
十八今先釋序品餘品到文方釋。】

「序品第一」

【序者訓庠序謂階位賓主問答悉庠序也又次由
述三義如是等五事冠於經首次序也放光六瑞
起發之端由序也問答釋疑正說弄引敘述也具
此三義故稱為序品者梵云䟦渠此翻為品義類
同者聚在一段故名品也或佛自唱品如梵網心
地或結集所置如大論所述大品般若本唯三品
(一序二魔事三囑累)或譯人添足如羅什譯摩訶般若成九
十品今藥王本事是佛唱妙音觀音等是結集家
梵文中諸品先足並非譯人所添諸品之始故言
第一。

△入文為三初通敘迹本兩門二別說迹本兩門
三流通迹本兩門釋此為四一因緣二約教三本
迹四觀心始從如是終于而去皆以四意消文而
今略書或三二一貴在得意耳所以用四釋者廣
則令智退略則意不周我今處中說令義易明了
因緣亦名感應眾生無機雖近不見慈善根力遠
而自通感應道交故用因緣釋也夫眾生求脫此
機眾矣聖人起應應亦眾矣此義更廣處中在何
然大經云慈善根力有無量門略則神通神通即
是應之異名對感即名感應設應雖眾不過于慈
求脫雖多詎出於感故感應二字處中明矣夫十
方機感曠若虗空教法彌廣何名處中今論娑婆
國土音聲佛事則甘露門開依聲教釋並以金口
為本不少不多中說明矣夫應機設教教有權實
淺深不同將本望迹機多教異其迹必廣何名處
中今置指存月亡迹尋本迹多雖廣論本唯一處
中明矣夫尋迹迹廣徒自疲勞尋本本高高不可
極如數他寶自無半錢但觀巳心之高廣扣無窮
之聖應機成致感逮得巳利故用觀心釋也證因
緣者方便品云十方諸佛為一大事因緣故出現
於世證約教者方便品云以種種法門宣示於佛
道大經云粗言及輭語皆歸第一義證本迹者壽
量品云今天人阿修羅皆謂我少出家去伽耶城
不遠得三菩提然我實成佛巳來無量無邊阿僧
祇劫以斯方便導利眾生五百受記品云內秘菩
薩行外現是聲聞實自淨佛土示眾有三毒又現
邪見相我弟子如是方便度眾生此則師弟皆明
本迹證觀心者譬喻品云若人信汝所說即為見
我亦見於汝及比丘僧并諸菩薩當知隨有所聞
諦心觀察於信心中得見三寶聞說是法實見我
是佛寶見汝等是僧寶也今且約三段示因緣相
眾生久遠蒙佛善巧令種佛道因緣中間相值更
以異方便助顯第一義而成熟之今日雨華動地
以如來滅度而滅度之復次久遠為種過去為熟
近世為脫地湧等是也復次中間為種四味為熟
王城為脫今之開示悟入者是也復次今世為種
次世為熟後世為脫未來得度者是也取意而說
其間節節作三世九世為種為熟為脫以如是等
因緣故有序分也眾見希有瑞顒顒欽渴欲聞具
足道佛乘機設化開示悟入佛之知見故有正說
分也非但當時獲大利益後五百歲遠沾妙道故
有流通分也次約三段示約教相此序非為人天
清升作序非為二乘小道作序不為即空通三作
序不為獨菩薩法作序乃為正直捨方便但說無
上佛道作序耳此正不指世間為正不指螢光析
智為正不指燈炬體法智為正不指星月道種智
為正乃指日光一切種智為正也此流通非為楊
葉木牛木馬而作流通非流通半字非流通共字
非流通別字純是流通圓滿修多羅滿字法也次
約三段示本迹者久遠行菩薩道時宣揚先佛法
華經亦有三分上中下語亦有本迹但佛佛相望
是則無窮今別取釋迦最初成佛時所說法華三
分上中下語專名為上名之為本何以故最初成
佛初說法故中間行化助大通智勝然燈等佛宣
揚法華三分者但名為中但名為迹何以故前有
上故前有本故今日王城所說三分但名為下但
名為迹乃至未來永永所說三分亦指最初為上
為本譬如大樹雖有千枝萬葉論其根本同宗一
根不得傳傳相指也次約三段示觀心相者當約
巳心論戒定慧為三分修行則戒初定中慧後若
法門則慧為本定戒為迹又戒定慧各各作三分
戒三分者初前方便中白羯磨後結竟定三分者
初二十五緣中正觀後歷緣又善入出住為定三
分慧三分者空序中正假為流通巳約三分示四
種相當用此義始從如是終訖作禮而去悉作四
意消文行者善思量之蓋若無初因緣釋則尚不
殊外計然因緣語通通於一化須知今乃大事四
悉非餘感應開顯四悉一道無外久遠四悉諸經
所無觀心四悉一觀徧收以此四悉通於始末約
教等三亦須徧述若無次約教釋不辨偏小故以
四八簡開廢等望昔教部今方真實一切能詮無
復異稱故須明之以彰妙典若無三本迹釋誰知
迥出一期教中所譚身土中間今日無非迹施指
彼大通猶如信宿先愚密教復迷迹身至此方袪
守株尚昧若無四觀心釋將何以辨能詮教功將
何以為久成行本故一一句入心成觀觀與經合
非數他寶方知止觀一部是法華三昧之筌罤總
斯四義方可略顯一部旨歸當知二三尚略一何
能逮故一一句得斯四義則使句句咸異諸教。

初通敘迹本兩門二初聞法時處二聞持之伴。

初聞法時處。】

「如是我聞一時佛住王舍城耆闍崛山中。」

【如是者舉所聞之法體我聞者能持之人也一時
者聞持和合非異時也佛者時從佛聞也王城耆
山聞持之所也并下與大比丘等是聞持之伴故
云五事冠經首也。
○因緣釋如是者三世佛經初
皆安如是諸佛道同不與世諍世界悉檀也大論
云舉時方令人生信者為人悉檀也又對破外道
阿歐二字不如不是對治悉檀也(阿無歐有一切外經以二字為
首以其所計此二為本部內所明不出所計)又如是者信順之辭信則
所聞之理會順則師資之道成即第一義悉檀也
約教釋者諸經不同如是亦異不應一匙開於眾
戶又佛阿難二文不異為如能詮詮所詮為是今
阿難傳佛何等文詮何等是不可以漸文傳頓是
以偏文詮圓是傳詮若謬則文不如文不如則理
不是此義難明須加詳審若云佛明俗有文字真
無文字阿難傳佛俗諦文字與佛說不異故名如
因此俗文會真諦理故名為是此則三藏經初明
如是也若云佛明即色是空空即是色色空空色
無二無別空色不異為如即事而真為是阿難傳
佛文不異為如能詮即所詮為是此則通教經初
明如是也若云佛明生死是有邊涅槃是無邊出
生死有邊入涅樂無邊出涅槃無邊入於中道阿
難傳此出有入無出無入中與佛說不異為如從
淺至深無非曰是此則別教經初如是也若云佛
明生死即涅槃亦即中道況復涅槃寧非中道真
如法界實性實際徧一切處無非佛法阿難傳此
與佛說不異故名為如如如不動故名為是是則
圓經初如是也約本迹釋如是者三世十方橫豎
皆爾過去遠遠現在漫漫未來永永皆悉如是何
處是本何處是迹且約釋尊最初成道經初如是
者本也中間作佛說經今日所說經初如是者皆
迹也又阿難所傳如是者迹也佛所說如是者本
也又師弟通達如是非始今日亦非中間者本也
而中間而今日者迹也觀心釋者觀前悉檀教迹
等諸如是義悉是因緣生法緣生即空即通觀也
因緣即空即假者別觀也二觀為方便道得入中
道第一義雙照二諦者亦通亦別觀也上來悉是
中道者非通非別觀也文云若人信汝所說即得
見我亦見於汝及比丘僧并諸菩薩乃觀行之明
文也信則論機見則是應即因緣也又信有淺深
見有權實種種分別不同即約教也又信法華之
文則見實相之本若見身子之化則見龍陀之本
(真諦云須菩提是東方青龍陀佛有引大寶積云舍利弗成佛號金龍陀未檢)若見始成
釋尊亦見久成先佛若見千二百比丘八萬菩薩
者亦見其本也又聞經心信無疑覺此信心明淨
即是見佛慧數分明是見身子諸數分明是眾比
丘慈悲心淨是見諸菩薩四番釋如是竟。
○因緣
釋我聞者或云聞如是蓋經本不同前後互舉耳
大論云耳根不壞聲在可聞處作心欲聞眾緣和
合故言我聞問應言耳聞那云我聞答我是耳主
舉我攝眾緣此世界釋也阿難登座稱我聞大眾
皆悲號適見如來今稱我聞又文殊結集先唱題
次稱如是我聞時眾悲號二並生戀慕善此為人
釋也阿難身與佛相似短佛僅三指(一指二寸)眾疑釋
尊重出或他方佛來或阿難成佛今唱我聞三疑
皆遣此對治釋也阿難學人隨俗稱我聞第一義
中無我無聞古來眾釋同是因緣一義耳於因緣
中前三尚自不周況第一義況約教等三耶次約
教者釋論明凡夫三種稱我謂我見我慢及世流
布名字我學人無我見但二種無學并無我慢但
一種今阿難聞法時是學人無我見能伏我慢但
隨世名字稱我無咎此用三藏意釋我也十住毗
婆沙云四句稱我皆墮邪見佛正法中無我誰聞
此用通教意也大經云阿難多聞士知我無我而
不二雙分別我無我此用別教意也(不二是登地雙照是地前)
又阿難知我無我而不二方便為侍者傳持如來
無礙智慧以自在音聲傳權傳實有何不可此用
圓教釋我也又正法念經明三阿難阿難陀此云
歡喜持小乘藏阿難䟦陀此云歡喜賢受持雜藏
阿難娑伽此云歡喜海持佛藏阿含經有典藏阿
難持菩薩藏蓋指一人具四德傳持四法門其義
自顯三本迹者若未會入可言阿難隨世名我若
發迹顯本空王佛所同時發心方便示為傳法之
人何所不能四觀心者觀因緣所生法即空即假
即中即空者我無我也即假者分別我與無我也
即中者真妙我也四番釋我竟次持聞者阿難佛
得道夜生侍佛僅二十餘年未侍佛時應是不聞
大論云阿難集法時自云佛初轉法輪我爾時不
見如是展轉聞當知不悉聞也展轉從他自他別
故聞不聞異未聞者樂欲巳得聞者生喜即世界
悉也舊解云阿難得佛覺三昧力自能聞即為人
悉報恩經云阿難求四願所未聞經願佛重說又
云佛口密為說也胎經云佛從金棺出金臂重為
阿難現入胎之相諸經皆聞況餘處說耶即對治
悉此經云阿難得記即憶本願持先佛法皆如今
也即第一義悉若約教者歡喜阿難面如淨滿月
眼若青蓮華親承佛旨如仰完器傳以化人如瀉
異瓶此傳聞聞法也歡喜賢住學地得空無相願
眼耳鼻舌諸根不漏傳持聞不聞法也典藏阿難
多所含受如大雲持雨此傳持不聞聞法也阿難
海是多聞士自然能解了是常與無常若知如來
常不說法是名菩薩具足多聞佛法大海水流入
阿難心此傳持不聞不聞法也今經是海阿難持
不聞不聞之妙法三本迹者如上四聞皆迹引而
本地不可思議以本事高難量故本理深難思故
本迹化莫測故四觀心釋者觀因緣法是觀聞聞
觀空是觀聞不聞觀假是觀不聞聞觀中是觀不
聞不聞(云云)一念觀者妙觀也(云云)四番釋我聞
竟。
○因緣釋一時者肇師云法王啟運嘉會之時
此世界悉也論云迦羅是實時示內弟子時食時
著衣者為人也三摩耶是假時破外道邪見者對
治也若時與道合者第一義也約教者若見諦巳
上無學巳下名下一時若三人同入第一義名中
一時若登地巳上名上一時若初住巳上名上上
一時今經是上上一時也本迹者前諸一時迹也
久遠實得之一時本也觀心者觀心先空次假後
中次第觀心也觀心即空即假即中圓妙觀心也
此之粗妙各有觀與境合名為一時相即觀者乃
今經觀也四番釋一時竟。
○因緣釋佛者劫初無
病劫盡多病長壽時樂短壽時苦東天下富而壽
西天下多珠寶多牛羊北天下無我所無臣屬如
此時處不感佛出八萬歲時乃至百歲時南天下
未見果而修因故佛出其地此世界釋也日若不
出池中未生生巳等華翳死無疑佛若出世則有
剎利婆羅門居士四天王乃至有頂此就為人釋
也三乘根性感佛出世餘不能感善斷有頂種永
度生死流此就對治說也佛於法性無動無出能
令眾生感見動出而於如來實無動出此就第一
義說也次約教者佛名覺者知者於道場樹下三
十四心斷正使習氣知覺世間出世間總相別相
覺世即苦集覺出世即道滅亦能覺他身長丈六
壽八十老比丘像即三藏佛自覺覺他帶比丘像
現尊特身一念相應斷餘殘習者即通佛自覺覺
他單現尊特相坐蓮華臺受佛職者即別佛自覺
覺他隱前三相唯示不可思議如虗空相即圓佛
自覺覺他故像法決疑經云或見如來丈六之身
(藏)或見小身大身(通)或見坐蓮華臺為千百億釋
迦說心地法門(別)或見身同虗空徧於法界無有
分別(圓)即此義也(科註云今經正彰開顯開前三教果頭之佛即是圓教法身之
佛故三十二相相相無邊即是尊特亦即法身所以龍女讚云微妙淨法身具相三十二)三本
迹者一佛為本三佛為迹(此寄本中體用)中間示現數數
唱生唱滅皆是迹也唯本地四佛皆是本也(迹中體用
俱迹本中體用俱本)四觀心釋者觀因緣所生心先空次假
後中皆偏覺也觀之即空即假即中是圓覺也(覺秪
是智應以六即判之若以此望前三釋則境智即因緣佛也藏等四觀即四教佛也中望空假即本迹也
巳心即是即觀心佛也)四番釋佛竟。
○因緣釋住者能住住
所住所住即忍土王城能住即四威儀住世未滅
此世界也又住者住十善道住四禪中此為人也
又住者住三三昧即對治也又住者住首楞嚴即
第一義也次約教者三藏佛從析門發真無漏住
有餘無餘涅槃通佛從體門發真無漏住有餘無
餘涅槃別佛從次第門入住秘密藏圓佛從不次
第門入住秘密藏前三佛住能所皆粗後一佛住
能所皆妙今經是圓佛住於妙住也三本迹者三
藏佛應涅槃慈悲垂迹生身住世通佛誓願慈悲
扶餘習度眾生作佛事別圓佛皆慈悲熏法性愍
眾生故垂應法界當知四佛住本佛住以慈悲故
住于忍土王城威儀住世是名迹住四觀心者觀
住於境或住無常境即空即假即中等境以無住
法住於境中故名為住(無住之言通于四教粗智謂住於理實無若在圓中
便成絕待)四番釋住竟。
○因緣釋王舍城耆闍崛山具
如文句不錄約教者像法決疑經云一切大眾所
見不同或見娑羅林地悉是土砂草木石壁或見
七寶清淨莊嚴或見此林是三世諸佛所遊行處
或見此林即是不可思議諸佛境界真實法體例
知此義四見不同所住既然能住亦爾本迹者本
住王三昧三德之城迹居忍土王城本住三德大
涅槃山迹居靈鷲又本迹各有靈鷲壽量品云常
在靈鷲山本也觀心者王即心王舍即五陰心王
造此舍若析五陰舍空空為涅槃城此觀既淺如
見土木若體五陰舍即空空為涅槃城即通教也
若觀五陰舍因滅是色獲得常色受想行識亦復
如是此之四德常為諸佛之所遊處即別教也若
觀五陰即法性法性無色受想行識一切眾生即
是涅槃不可復滅畢竟空寂舍如是涅槃即是真
如實體乃圓觀也又色陰無知如山識陰如靈受
想行三陰如鷲觀此靈鷲山無常即析觀也觀此
靈鷲山即空體空觀也觀靈即智性了因智慧莊
嚴鷲即聚集緣因福德莊嚴山即法性正因不動
三法名秘密藏自在其中亦用度人即別圓二觀
也(云云)中者佛好中道升中天中日降中國中夜
滅皆表中道今處山中說中道也(常好中道赴欲也升中天中日
降為人也中夜滅對治也說中道第一義也諸教皆有中道但分有體無體之殊本迹者觀圓理本中也
示離斷常迹中也今經是開顯之中若約觀者即空即中具二中也)初聞法時處竟。

△二聞持之伴二初列眾二總結眾集初列眾三
初聲聞眾二菩薩眾三雜眾諸經多爾舊云有事
有義事者逐形迹親疎聲聞形出俗網迹近如來
證經為親故前列天人形乖服異迹非侍奉證經
為疎故後列菩薩形不檢節迹無定處既不同俗
復異於僧故居中義者聲聞欣涅槃天人著生死
各有所偏菩薩不欣不著居中求宗故在兩間釋
論意亦爾此一解似兩釋事解似因緣義解似約
教(事似因緣須具四悉義似約教復須論八事即身也故云親疎義即諦理故云涅槃等形服異故即
世界親者生善疎者破惡不親不疎即第一義於有義中既約三諦以諦對教則四可識於藏等四辨漸
等四其義可知又兩二乘並欣涅槃及四菩薩並不欣不著教皆居中唯詣實理兼能利人故居中求宗
超彼凡聖若以入中為菩薩即指別教地上圓教始終)本迹解者聲聞內秘
外現何常保證涅槃天人皆大薩埵豈復耽染生
死皆是迹引二邊而本常中道也觀心釋者從假
入空觀即偏破生死從空入假觀即偏破涅槃中
道正觀無復前後(亦應更約因緣明觀諸教開顯及本迹觀)初聲聞眾
二初比丘眾二比丘尼眾初又二初多知識二少
知識初又三初舉類明數二明位歎德三列名總
結。
今初。】

「與大比丘眾萬二千人俱。」

【與大比丘眾是舉其氣類萬二千人是明其大數
也與者共義釋論以七一解共謂一時一處(世界)一
戒(為人)一心一見(對治)一道一解脫也(第一義)若歷教應
各明七一三藏一七一(同感佛時同鹿苑處同別脫戒同一切智心同無漏
正見同三十七道同有餘涅槃)通教二七一(分利鈍故利兼圓別應云三七且通總說
同為一例)別教無量七一(自行化他橫豎皆四門門門四悉入者不同)圓教
一七一(發心畢竟二不別故)若未發迹正是三藏通教中七
一若至開三顯一即得入圓教七一也大者梵語
摩訶此言大亦言多亦言勝器量尊重為天王等
大人所敬故言大升出九十五種外道之上故言
勝徧知內外經書故言多又數至一萬二千故言
多今明有大道故有大用故有大知故故言大勝
者道勝用勝知勝故言勝多者道多用多知多故
言多道即性念處大於一切智外道用即共念處
勝於神通外道知即緣念處多於四韋陀外道也
(大即世界多即為人對治勝即第一義)約教釋大多勝者大人所敬
等是三藏中釋耳大者大力羅漢所敬也多者徧
知生滅即無生滅法也勝者勝三藏四門也此通
教釋也又大者體法大力羅漢所敬也多者恒沙
佛法皆知也勝者勝二乘人此別教釋也又大者
諸大菩薩所敬也多者法界不可量法悉知也勝
者勝諸菩薩也此圓教釋也本迹者此諸大德久
為諸佛之所咨嗟本得勝幢三昧超諸外道先巳
成就種智徧知迹來輔佛行化示作愛見中大多
勝欲引乳入酪又作三藏中大多勝欲引酪入生
酥示方等中大多勝欲引生酥入熟酥示作轉教
般若中大多勝欲引熟酥入醍醐故作法華中大
多勝也然其本地大多勝久矣觀心者空觀為大
假觀為多中觀為勝又直就中觀心性廣博猶若
虗空故名大雙遮二邊入寂滅海故名勝雙照二
諦多所含容一心一切心故名多也比丘者含怖
魔破惡乞士三義魔樂生死此人出家復化餘人
俱離三界乖於魔意魔用力制翻被五縛但愁懼
而巳故名怖魔出家人必破身口七惡故言破惡
夫在家三種如法養命一田二商三仕出家人佛
不許此唯乞自濟身安道存福利檀越故名乞士
三義相成即比丘義也(怖魔即世界乞士即為人破惡即對治出界即第一
義)初受戒修定修慧巳有破惡怖魔乞士三義非
獨後心依經家皆歎後心比丘耳此皆三藏意若
歷緣求真名乞士破障理之惑名破惡修此行怖
四魔即通教義若歷三諦求理名乞士除通別惑
名破惡怖八魔十魔者即別義若即生死求實相
味名乞士達煩惱即菩提名破惡魔界即佛界者
是圓教義若未發迹但明前二義若巳顯本具後
意也本迹者本登涅槃山頂與無明癡愛父母結
業妻子別出分段變易家久除五住何惡不破獲
真法喜如食乳糜更無所須持中道道共尸波羅
密攝眾生戒魔界降伏即佛界如堪任乘御本地
功德久巳成就為調伏眾生迹示五味比丘傳引
眾生例如前釋觀心者觀一念心淨若虗空不為
二邊桎梏所礙平等大慧無住無著即名出家以
中觀自資活法身慧命名乞士觀五住煩惱即是
菩提名破惡一切諸邊顛倒無非中道即是怖魔
(中觀既然空假及以次不次等對教可見)眾者梵語僧伽此翻和合眾
一人二人三人皆不名僧四人以上乃名為僧事
和無別眾法和無別理佛常與千二百五十人俱
諸經或多少不定釋論明四種僧不依淨命名破
戒僧不解法律名愚癡僧五方便名慚愧僧苦法
忍去名真實僧此中但真實僧也(四念四善根名五方便眾和合
世界也佛常與為人也生物善故釋論下對治也簡惡人教此中下第一義也在真實故)若依
四教者此僧歷偏圓五味座作同聞人今正是圓
教中證信也本迹者本與實相理和又與法界眾
生機緣和而迹為半字事理之僧歷五味中引諸
眾生觀心者初學中觀入相似位既未發真慚第
一義天愧諸聖人即是有羞僧觀慧若發即真實
僧若異此者即前兩僧不依觀行名破戒僧不解
觀相名愚癡僧舉類竟明數者即是一萬二千人
也(數異世界也聞數生善為人也破惡入真準例可見不論約教者教別數同故無異釋若隨數生解
即是教殊問凡諸列眾及得道者何故其數必全無缺耶答大論釋大數五千分中云若過若減皆存大
數)本迹者本是一萬二千菩薩迹為萬二千聲聞
也觀心者觀十二入一入具十法界一界又十界
即百界一界各十如是即千如一入既千如十二
入即萬二千法門也。
△二明位歎德。】

「皆是阿羅漢諸漏巳盡無復煩惱逮得巳利盡諸有
結心得自在。」

【阿羅漢是明位諸漏下是歎德也阿羅漢或翻應
真或翻真人或翻無著不生應供或言無翻而含
三義一無生義不受後有故二殺賊義斷盡見思
故三應供義堪為福田故此藏通二教意耳若別
圓者非但殺賊亦殺不賊不賊者涅槃是是亦須
破故是殺賊義(言不賊者猶從二乘得名若于圓別尚名為賊是故須殺)不生
於生亦不生不生無漏是不生(取無為證生于界外不生是生故不
令生)非但應供亦是供應(供彼所應名為供應如佛化為道人送供于阿蘭若
比丘等)皆歎別初地圓初住巳上德也本迹者本得
不受三昧於二邊無所著故名不生斷五住惑故
名殺賊能福九道饒益眾生故名應供方便度眾
生歷五味傳傳作不生殺賊應供皆迹也又本是
法身迹示巳利本是般若迹示不生本是解脫迹
示殺賊(本是平等大慧無破不破方能示迹諸教不生本證解脫無賊不賊方能示迹諸味
殺賊本得法身非應不應方能示迹為應供耳)觀心者空觀是般若假觀
是解脫中觀是法身又從假入空觀亦有三義乃
至中道觀殺無明賊不生二邊心供養此人如供
養世尊方等經云供佛及文殊不如施行方等者
一食充軀此經云毀讚佛罪福猶輕毀讚持經者
罪福甚重何以故佛無食想久離八風不為損益
施持經者全肉身續報命生法身增慧命故有益
毀之憂惱退悔若失好時則不可救故大損也諸
漏巳盡無復煩惱兩句歎殺賊德漏即三漏也逮
得巳利句歎應供德三界因果皆名為他智斷功
德皆名巳利巳利具足故成應供盡諸有結心得
自在兩句歎不生德諸有即二十五有生處結即
二十五有生因心自在則慧必自在定慧具足乃
俱解脫人也本迹者不生不生名大涅槃煩惱漏
流其源久竭不復墮落二乘及凡夫地即本不生
法身智斷實相功德名本巳利得王三昧破二十
五有顯出我性具八自在名本殺賊迹示二乘功
德耳觀心者中道正觀不漏落空假二邊二邊煩
惱滅也能觀心性名為上定衣珠秘藏是巳之物
即巳利也正觀中道結賊則斷無結故有亦斷二
邊不能縛心故心自在雖有煩惱如無煩惱不斷
煩惱而入涅槃即其義也。
△三列名總結。】

「其名曰阿若憍陳如摩訶迦葉優樓頻螺迦葉伽耶
迦葉那提迦葉舍利弗大目犍連摩訶迦旃延阿㝹
樓䭾劫賓那憍梵波提離婆多畢陵伽婆蹉薄拘羅
摩訶拘絺羅難陀孫陀羅難陀富樓那彌多羅尼子
須菩提阿難羅睺羅如是眾所知識大阿羅漢等。」

【阿若下是列名如是下是總結也列名略舉二十
一尊者佛諸弟子皆備眾行而隱其圓能各從一
德標名欲引偏好故耳。
○憍陳如姓也此翻火器
婆羅門種其先事火從此命族火有二義照也燒
也照則闇不生燒則物不生此以不生為姓阿若
者名也此翻巳知或言無知非無所知乃是知無
耳若依二諦即是知真以無生智為名也又諸經
論稱為了本際或知本際若依四諦即是知滅或
翻為得道增一阿含云我佛法中寬仁博識初受
法味者憍陳如為第一(世界悉檀)佛昔于饑世化作大
魚閉氣不喘木工五人先斫魚肉佛誓于來世先
度此人先願與其無生故云何若又迦葉佛時九
人學道五人未得果誓于釋迦法中最先開悟本
願所牽前得無生故名阿若(為人悉檀)夫巨夜長寢無
人能覺日光未出明星前現憍陳如初得無生智
譬若明星在眾明之始一切人智明無前陳如最
先破暗莫過明星一切人暗滅無前陳如故名阿
若(對治悉檀)太子入山學道父王遣五人追侍二是母
黨三是父黨二人以欲為淨三人以苦行為淨太
子苦行時二人捨去太子捨苦行受飲食酥油煖
水三人又捨去太子得道先為五人說四諦陳如
最初稱解故名阿若(第一義悉)約教者從觀判教理則
易分故委以觀而分別之況萬二千陳如居首無
生乃是諸觀之宗欲令聞名識行例人知心故也
三藏教者盲譬無生智鏡譬無生境陰界入頭等
六分譬現在因像譬未來果若開眼取鏡形對像
生愚故不斷絕若閉眼如盲則無所見不見六分
是因不生不見鏡像是果不生故阿含經云若謂
有色色是淨淨即生非不生若謂有受想行識識
是淨淨即生非不生若謂有受受是樂樂即生非
不生若謂有想行識色色是樂樂即生非不生若
謂有想行想行是我我即生非不生若謂有識色
受受是我我即生非不生若謂有識識是常常即
生非不生若謂有色受想行行是常常即生非不
生譬如執鏡見面面是生非不生若謂有五陰悉
是生非不生若能知色非淨乃至識非常又能知
色無常苦無我不淨乃至識無常苦無我不淨者
是為不生非是生如盲執鏡不見像生是為不生
非是生既知不生寧復於中計我是色計我異色
計我在色中計色在我中乃至識亦如是如是觀
者現因來果皆不生如盲對鏡不見形像是名觀
陰無生觀智也觀入界者海雖深廣亦有此彼岸
蓋小水耳若眼見色巳愛著貪樂起身口意業是
為大海沉沒一切世間天人阿修羅當知眼是大
海色是波濤愛此色故是洄澓於中起不善覺是
惡魚龍起妬害是男羅剎起染愛是女羅剎起身
口意是飲鹹自沒是為眼色無知而生無明愛愛
生故名為行行生故名為業業縛識為中陰是為
識生所受胞胎是為名色生手足及頭五疱成巳
名六入生六入對六塵名觸生于塵別苦樂名受
生於塵起染名愛生四方馳求名取生造身口意
名有生應受未來五陰名生生未來陰變名老生
未來陰壞名死生心中內熱名憂生發聲大喚名
悲生身心憔悸名苦惱生是名眼見色時即有三
世十二因緣大苦聚生非不生耳鼻舌身意色聲
香味觸法眼界乃至法界亦如是是為入界生非
不生云何不生觀眼色時不種苦種不生苦芽不
漏臭汁不集蛆蠅若種不生則芽不生則臭汁不
生則蛆蠅不生故名不生眼見色時起貪恚覺是
為苦種念五欲法是為苦芽六根取六塵是名臭
汁流出於六塵中善惡競起是名蛆蠅若知眼色
無常苦空無我則貪恚不生念欲不生取境不生
善惡行不生是為不生耳聲等亦如是眼界乃至
法界亦如是陳如最初得此三藏不生智故名阿
若通教觀者譬如幻人執幻鏡以幻六分臨幻鏡
覩幻像像非鏡生非六分生非鏡六分合生非離
鏡與六分生既不從四句生則非內外中間不常
自有亦無滅處去不至東西南北方性本無生非
滅生乃無生性本無滅非滅滅乃無滅無生無滅
故曰無生受想行識亦復如是十二入十八界亦
爾別教觀者鏡譬法界眼譬觀智青黃赤白小大
長短譬十法界(青譬地獄因果黃譬餓鬼因果赤譬畜生因果白譬人天因果小色
像譬二乘因果大色像譬通菩薩因果短色像譬別菩薩因果長色像譬佛因果)皆於鏡
中分別無謬若欲自正令九因果不生一因果生
若欲正他令他九因果不生一因果生依於法界
行菩提行次第用析體觀智斷四住生令不生次
用恒沙佛法斷塵沙煩惱令無知不生後用實相
智慧斷無明令根本不生若無四住則分段不生
若無無知則方便不生若無無明則實報不生生
亦不生不生亦不生故名不生圓教觀者譬如觀
鏡團圓(團圓譬理境觀即譬智)不觀背面(背譬無明面譬智明鏡譬十界因)
不觀形像(形譬十界緣像譬十界果)非背非闇非面非明不取
種種形容不取種種檠像但觀團圓無際畔無始
終無明闇無一異差別圓觀亦爾不取十法界相
貌無善惡無邪正無大小等一切皆泯但緣諸法
實相法性佛法若色若香無非實相觀煩惱業生
皆即無生本無生與不生故曰無生陰入界苦即
是法身非顯現故名為法身障即法身貪恚癡即
般若非能明故名為般若無所可照性自明了是
為般若業行繫縛皆名解脫非斷縛得脫亦無體
可繫亦無能繫故稱解脫解脫即業不生般若即
煩惱不生法身即苦不生是三不生即一不生是
一不生即三不生非三非一故言不生況變易煩
惱業苦而非不生(此應具須十乘十境及方便等全指止觀一部文也)本迹
者是憍陳如本自不生非始不生欲引乳為酪故
迹為初教不生引酪為生酥故迹為通不生引生
為熟故迹為別不生引熟為醍酬故迹為圓不生
而其本地住阿字門謂一切法初不生故若聞阿
字門則解一切義皆非生非不生垂迹引化能為
生不生眾生若能會圓不生則同阿若非本非迹
非生非不生大事因緣於茲畢矣故下文云富樓
那種種變化事我若具足說眾生聞是者心則懷
疑惑即其義也阿含云阿難持傘蓋燈隨佛後大
梵王持傘蓋燈隨陳如後斯皆示迹而欲顯本也
觀心不生約三觀不生可知如此釋者也隨聞一
句若人若法皆成化儀悉可為觀能令後代聞名
起行稟教識體思迹覩本尋其因緣廣照始末若
得此意於一人所於經一句可以為上求境可以
識下化機可以曉聖者化儀可以了凡眾稟益可
以達名義同異可以知行等理殊可以知隨聞成
觀可以解迹本人法可以信化事長遠可以仰聖
恩難報可以知眾生難化可以知會理至難他不
見此謂為繁芿釋憍陳如竟。
○摩訶迦葉此翻大
龜氏亦翻光波亦翻飲光名畢鉢羅因緣最廣略
如文句須者尋之頭陀第一親受佛囑為西土初
祖梵語頭陀此云抖擻以十二行抖擻十二種過
一者在阿蘭若處離憒閙過二者常行乞食離僧
中食及受請過三次第乞食離揀擇過四者受一
食法離多求過五者節量食離貪味過六者中後
不飲果蜜等漿離求欲過七者糞掃衣離好衣過
八者但三衣離增減過九者塚間住離常樂倒計
過十者樹下止離怖畏過十一者露地坐離貪樹
過十二者但坐不臥離煩惱賊過具如十二頭陀
經廣明五是住處法五是食法二是衣法且約乞
食明抖擻者易得則生喜難得則生瞋得好則愛
得惡則憂憂喜依色而起即色陰受此憂喜即受
陰取憂喜相即想陰憂喜即是行陰分別憂喜即
識陰憂喜即意法二入亦即意法意識三界界入
陰即苦諦我能乞食即我見計有我無我即邊見
以乞為道即戒取以乞為實即見取如是諦當即
邪見讚喜即貪毀恚即瞋我能即慢被呵即疑不
了即癡是為十使歷三界四諦即八十八使名集
諦若識乞食中四倒相似相續覆故謂常適意謂
樂動轉所作覆故謂我薄皮覆故謂淨識四覆無
四倒勤遮二惡生二善修四定根力覺道是為道
諦於乞食中不計我則癡滅癡滅故愛滅愛滅故
瞋滅瞋滅故不自舉則慢滅慢滅故被呵則無疑
無我故我見滅我見滅故邊見滅不執是道則戒
取滅不計為實則見取滅不邪執則邪見滅此十
滅故八十八使子縛滅子縛滅故果縛二十五有
滅是為滅諦若於乞食中不見四真諦是故久流
轉生死大苦海若能見四諦則得斷生死生死既
盡巳更不受諸有是為乞食中抖擻觀慧衣法及
住處法亦如是是為三藏教頭陀也通教抖擻者
緣真證寂則是住處空慧為食空心行諸行為衣
常性空無不性空時空慧抖擻皆如幻化妄想諸
惡寂滅不起心心數法不行故以不可得故諸相
應中空相應最為第一諸苦行中空行第一諸抖
擻中空慧抖擻最為第一別教抖擻者依于法身
以為住處(期心法身修二德故)般若為食一切諸行莊嚴遮
覆遮覆抖擻黑業之惡般若抖擻煩惱之惡法身
抖擻生死苦惡先抖擻分段煩惱業苦次抖擻變
易煩惱業苦是為中道正觀頭陀出過二乘所行
苦行圓教抖擻者住處即衣即食(本有三德修得亦然)但是
一法分別說三一抖擻一切抖擻(行衣)一切抖擻一
抖擻(慧食)非一非一切(身處)於一切抖擻無非實相諸
佛所行是如來行過諸菩薩所行清淨本迹者本
與如來同坐畢竟空理同得廣大法身同得無礙
智慧同得無量功德內捨法愛外無垢染內外抖
擻本巳清淨欲引乳味事中抖擻次引酪味空中
抖擻次引生酥別中抖擻次引熟酥圓中抖擻觀
心者即空抖擻取相即假抖擻塵沙即中抖擻無
明一心中抖擻五住(云云)。
○優樓頻螺此翻木瓜
林那提此翻河亦翻江伽耶此翻城兄弟三人並
是事火外道因緣出瑞應經及諸部律約教者如
增一阿含云優樓頻螺能將護四眾供給四事令
無所乏最為第一那提心意寂然降伏諸結精進
第一伽耶觀了諸法都無所著善能教化第一是
為酪中教意若轉入生酥即應恥小慕大例則可
知若轉入熟酥即應委業領教若轉入醍醐如此
經中得記作佛也本迹者住於三德林即般若城
即法身水即解脫是為秘密本藏而迹依林城水
以度眾生觀心者正觀心性中道不動如城防敵
不動而動如水淨諸邊顛倒雙照枯榮如林蓊鬱
三法相資即是連枝兄弟也。
○舍利弗此翻身子
亦云珠子名優波提舍此翻論義智慧第一因緣
具如文句約教者若三藏智慧即是無學十智斷
結證真輔佛揚化釋論稱為右面大將也通教智
慧者如般若中自說所以為摩訶薩謂我見眾生
見佛見菩提見轉法輪見破如此等見故名摩訶
薩此慧異初教也別教智慧者當約五味分別若從
元初但聞乳酪不聞餘味發心修行但行乳酪者
此是初教智慧若但聞酪酪不由乳善惡之性性
本自空不由修善破惡滅色取空但修即空者此
是通教智慧若從元初得聞醍醐為醍醐故𤚲牛
求乳烹乳為酪轉酪為生酥轉生為熟酥方得醍
醐修如此行者即是別教智慧也若從元初但聞
牛食忍草即出醍醐若能服者眾病皆除一切諸
藥悉入其中為修此行即是圓教智慧也本迹者
本住實相智度為母從境生智慧境即是身智慧
是子悲愍眾生迹為五味身子欲轉煩惱惡血令
成善乳示為外道智慧作大論師欲烹乳為酪示
三藏智慧為第二世尊欲引酪為生酥訥大現小
受淨名之屈欲引生酥為熟酥安慰饒益同梵行
者於般若領教欲引熟酥為醍醐於法華初悟斯
皆迹中外現而本地內秘其實久矣觀心者一心
三觀攝得一切智慧觀心即空攝得酪智慧觀心
即假攝得二酥智慧及世智慧觀心即中攝得醍
醐智慧是名觀心中一慧一切慧一切慧一慧非
一慧非一切慧(云云)。
○大目犍連姓也翻讚誦亦
翻萊菔根亦翻胡豆名拘律陀神通第一釋論稱
左面弟子約教者依四禪起十四變化依觀練熏
修十一切無漏事禪能作十八變即初教中神通
依空起慧以空慧心修諸神通即通教中神通次
第依三諦習得神通展轉深入過於二乘即別教
神通依於實相所得神通不以二相見諸佛土從
真起應不動真際徧十法界是則圓教神通(云云)。

(言不以二相等者不二即實相見土即神通依理而見故云不二相見也言云云者令分別之前二修得
後二發得藏依事禪通依真理別地前助圓任運發前二名通名化後二名密名應前二調伏物後二見
物機前二可破壞後二不可壞前二在教道後二在證道前二身通唯現在後二通三世前二聖位方修
通後二凡位俱修通前二隨依皆可修後二必須有勝依)本迹者本住真際首
楞嚴定能於一念徧應十方種種示現施作佛事
以慈悲故迹為五味神通引令入極觀心者觀於
一心倐有一切心觀一切心倐無諸心心非有無
通至實相。
○摩訶迦旃延此翻文飾亦翻扇繩亦
翻好肩論義第一約教者依無常苦空無我破斷
常見等是初教論義依空無所有不可得破斷常
見等是通教論義依總持四辯觀機照假以藥逗
病破斷常見等是別教論義依實相畢竟不有不
無破斷常見等是圓教論義本迹者本住福德智
慧二種莊嚴能問能答為愍眾生迹為五味論義
師耳觀心者觀智研境境發於智智境往復即觀
心論義也。
○阿㝹樓䭾此翻無貧亦翻如意佛之
堂弟天眼第一約教者依世禪發天眼凡夫外道
也依無漏事禪發天眼三藏意依體法無漏慧發
諸行依諸行發天眼通教意依散善發肉眼依禪
發天眼依真發慧眼依俗發法眼依中發佛眼別
教意依實相發天眼天眼即佛眼圓教意又依散
善修肉眼依禪修天眼三藏意依空修肉眼天眼
通教意次第修五眼是別意不次第修五眼是圓
意本迹者本住實相真天眼不以二相見諸佛國
迹示半頭天眼觀心者觀因緣生善心即肉眼觀
因緣生定心即天眼觀因緣生心空即慧眼觀因
緣生心即假即法眼觀因緣生心即中即佛眼(云
云)。
○劫賓那此翻房宿父母禱房星而生善知星
宿第一又與佛共一房宿而得證果故以為名約
教者析破根塵之舍同佛棲真諦之房三藏意體
達根塵即共如來同宿真諦之房通教意分別十
法界根塵房舍悉得見佛別教意於一根塵房舍
即見一切房舍見一切佛圓教意本迹者本與如
來同棲實相迹示諸房宿耳觀心者觀五陰舍析
空即空與化佛同宿觀五陰舍即假與報佛同宿
觀五陰舍即中與法佛同宿(云云)。
○憍梵波提此
翻牛呞受天王供養第一約教者住天園是示善
有牛嚼是示惡三藏意也以牛嚼身得道示惡非
惡居天園而牛嚼示善非善通教意也示界內外
善惡者別教意示善惡實相者圓教意本迹者本
住四無所畏安住聖主如牛王第一義天迹示牛
呞樂居天上也觀心者觀於心性中道之理安步
平正其疾如風(正用丈夫牛王而通取白牛引駕)。
○離婆多此翻
星宿亦翻假和合因二鬼爭屍而得道故坐禪入
定心不倒亂第一約教者析破五陰非我所有三
藏意體達五陰本非我有通教意分別十法界五
陰皆非我有別教意達五陰非我有非他有見陰
實相圓教意本迹者本住日星宿三昧迹示此名
觀心者觀心念佛見十方佛多如夜觀星(云云)(前約
教則寄假合今本迹觀星並約星宿皆隨便耳見佛如星般舟中意觀心下云云應廣引般舟三昧經)。

○畢陵伽婆蹉此翻餘習樹下苦坐不避風雨第
一約教者滅慢故無慢三藏意即慢無慢通意分
別十法界高下別意八自在我具足佛法圓意本
迹者本住常樂我淨八自在我微妙梵聲迹示慢
心惡口觀心者觀粗言輭語皆歸第一義(三觀總別俱第
一義所破之惑俱得是粗)。
○薄拘羅此翻善容年一百六十歲
無病無夭常樂閒居第一約教者滅喧入真三藏
寂靜即喧而真通教寂靜離二邊入中別寂靜即
邊而中圓寂靜本迹者本住大寂靜定長壽是常
無病是樂不夭是我寂靜是淨居此四德之本迹
示六根寂靜觀心者心性中道即空即假即中常
樂我淨觀也。
○摩訶拘絺羅此翻大膝舍利弗母
舅辯才第一約教者外通四韋陀內通三藏初教
四辯我無所得辯乃如是通教四辯若名若義徧
十法界別教辯也依於實相徧一切辯圓教辯也
本迹者本住口密口輪不思議化大定大慧迹示
大膝觀心者觀心即空即定即假即慧以嚴其心
(云云)。
○難陀亦云放牛難陀此翻善歡喜有言即
律中䟦難陀約教者事歡喜理無歡喜三藏意即
事歡喜是理歡喜通教意歡喜地即別教歡喜住
即圓教(住無歡喜之名但約別地證道既同故借地以名住)本迹者本住實
際非喜非不喜迹名歡喜觀心者觀心與理相似
相應名歡喜觀。
○孫陀羅此翻好愛亦翻端正以
妻彰名難陀如前釋佛之親弟也約教者俗諦有
法喜真諦無喜三藏意即俗喜是真喜通教意從
通法喜有俗法喜中法喜別教意即通喜具一切
法喜圓教意本迹觀心如難陀中說。
○富樓那翻
滿願是其父名彌多羅尼翻慈女是其母名從父
母以得名故稱為滿慈子說法第一約教者殷勤
析法所作巳辦三藏願滿體達即空於空得證通
教願滿法眼具足別教願滿住秘密藏圓教願滿
本迹者本願久滿迹為說法第一示眾生知識也
觀心者如止觀中人行理等善知識觀(人是佛菩薩羅漢行
是六度道品理是法性實際)。
○須菩提此云空生亦云善吉善
業善現解空第一約教者滅色空智生藏教意體
色空智生通教意從有智生空智從空智生俗智
從俗智生中智別教意空生即有智亦即俗智中
智是圓教意本迹者本住實相法身迹示見空而
生觀心者不在內外中間非自有是為觀心法身。

○阿難此云歡喜或云無染佛之堂弟多聞第一
約教者歡喜阿難三藏也賢阿難通也典藏阿難
別也海阿難圓也本迹者本住非歡喜非不歡喜
法身如虗空智慧如雲雨能持能受迹為歡喜也
觀心者與即空假中相應故歡喜從名字乃至真
觀相應。
○羅睺羅此云覆障佛之子也因緣如文
句密行第一約教者析法道諦障四住三藏意體
法道諦障四住通教意次第三智障五住別教意
一心三智障五住圓教意本迹者本住中道障塞
二邊迹示覆障觀心者即假故障涅槃即空故障
生死即中故障非生死非涅槃。
○結云眾所知識
者或言知秖是識或言聞名為知見形為識見形
為知見心為識本迹者本為眾生作滿字知識迹
為半字知識觀心者如止觀說上來多知識眾竟。

△二少知識。】

「復有學無學二千人。」

【次列少知識眾但舉位明數而不歎德呼此為少
知識耳凡不測聖聖不以多識少識分優劣但希
高慕遠者以多識引之藏名隱德退讓者以少識
引之隨順眾生故有若干不可以多少之迹失其
本也約教者藏教初二三果為學人四果為無學
人通教離欲地前名學巳辦地名無學又九地皆
名學第十佛地名無學別圓二教或就功用無功
用明學無學或就具足未具足明學無學又阿含
中外道問佛羅漢更學不佛言羅漢不作惡法住
於善法學其無學即名為學若爾學人亦得稱無
學何以故齊其所斷無復更斷即是無學是為四
句就五方便非學非無學共成五句約四教例亦
應爾則二十句本迹者本法身大士居滿字學無
學位眾生應以半字學無學人莊嚴雙樹傳傳引
之觀心者正觀中道不緣二邊中間即是無學能
如是觀是名為學又不緣而緣名無學學常如是
觀名學無學對未修者成第五句亦可約理為第
五句亦得三觀各為五句若約觀門明數者色心
具十界十如界如互論即二千也初比丘眾竟。
△
二比丘尼眾。】

「摩訶波闍波提比丘尼與眷屬六千人俱羅睺羅母
耶輸陀羅比丘尼亦與眷屬俱。」

【摩訶波闍波提此云大愛道佛之姨母本住智度
法門迹為千佛之母生育導師觀解者中觀廣博
名大無緣慈名愛中理虗通名道大即自行愛即
化他如以愛故受生慈故涉有道即通自行化他
也六千者數也觀解者觀六根清淨具千功德耶
輸陀羅此翻華色亦翻名聞佛在家時有三夫人
一瞿夷二耶輸三鹿野本迹者妻齊也豈有博地
為菩薩妻故知本住寂定微妙法喜迹為太子妻
耳觀心者觀空無漏法喜即以鹿野表妻(不生子故)觀
假道種智法喜即以耶輸表妻(生羅睺故)觀中法喜即
以瞿夷表妻(位最大故)上來當分各明本迹觀心今更
總論顯善權曲巧明觀行精微總明本迹者夫首
楞嚴定種種示現稱適根性靡所不為今且近論
若釋尊托迹王宮降神聖后法身大士皆輔佛行
化散影餘家若三十二瑞金姿誕應諸大士亦各
各出生或空室(須菩提)雨寶(滿慈子)寄辨通夢(舍利弗)若
皇太子捨國捐王踰城學道諸大士悉從師請業
才藝兼通為彼宗匠若如來法輪初啟甘露門開
諸大士知化緣未熟示同不受分庭抗禮崇我道
真能化所化全生如乳若所化緣熟則素絲易染
池華早開革凡成聖轉乳為酪師宗為佛上首弟
子或智慧神通辯才三昧各各第一共輔法王更
度未度重熟巳熟於方等座聞菩薩不可思議功
德則恥小慕大如轉酪為生酥次聞般若摩訶衍
門初歷色心終于種智含挾小大出內取與或共
或別或偏或圓奉命領知心漸通泰如轉生酥為
熟酥次聞法華會天性定父子授記莂付大乘廢
三歸一如餘四味同一醍醐不令一人獨得滅度
皆以如來滅度而滅度之法王法臣大事出世巧
用方便初用半字法破二十五有之繁芿成四枯
雙樹利益眾生次用半滿法破二乘之獨善成菩
薩之廣大成四榮雙樹利益聖人後用常住滿字
破二邊之前後成非枯非榮佛秘密藏究竟利益
主將之功畢大誓之願滿故身子目連於法華而
息化聖主贖命斯亦不久文云如我本誓願今者
巳滿足如來不久當入涅槃唱滅之言起自於此
二萬燈明迦葉佛等皆於法華究竟今佛師弟皆
於此經發迹內秘菩薩行外現作聲聞我實成佛
巳來無量億劫以此推之諸大羅漢從法身地俯
影隨緣迹臨萬水為學無學作男作女示道示俗
首楞嚴力靡所不為方便善權為若此也如此總
別兩重消釋本迹尚恐失旨直爾一句翻名何異
諸教聲聞眾耶總明觀心者上來師弟施化法身
所為若不作觀方便於行人無益如貧數寶似盲
執燭然心數甚多且約善數如弟子者眾但舉十
人耳十善數輔心王能改惡就善革凡成聖辦一
切法門但以十心數為本如十弟子輔佛行化共
熟眾生立於佛法也十人各備眾德為引專門宣
示佛道隨眾生欲欲慧者師身子乃至欲多聞者
師阿難共輔法王各掌一職今觀心亦如是一一
心中皆具王數為成觀故王數相扶而取開悟或
於想數入道或於欲數入道隨所宜者心王心數
而共攻之化取塵勞諸心而作佛事作此觀未悟
觀行如乳若發無漏觀行如酪若破塵沙如生熟
酥若破無明觀如醍醍心數塵勞若不盡者觀則
不訖故經言眾生不度盡我不成正覺即此意也
旭謂二十一大羅漢應準唯識總表二十一善心
數法謂觸作意受想思欲解念定慧信慚愧精進
無貪無瞋無癡輕安不放逸行捨不害一一互相
應一一具眾德共輔心王自利利他窮未來際無
有斷絕然不煩一一主配貴在得意耳初聲聞眾
竟。
△二菩薩眾者釋論云菩薩為出家在家四眾
攝何故別列答有菩薩墮四眾中有四眾不墮菩
薩中為其不發心作佛故今別列同發心求作佛
者名菩薩眾文為三初氣類大數二明位歎德三
列名總結。
今初。】

「菩薩摩訶薩八萬人。」

【具存應云菩提薩埵摩訶薩埵什師略之菩提翻
道薩埵翻有情摩訶翻大謂道心大道心之有情
即氣類也菩薩多種謂偏通別圓如釋論引迦旃
延子明六度齊限而滿者欲調血眾生為乳也若
大品明有菩薩發心與薩婆若相應者欲調乳入
酪也若大品明有菩薩發心遊戲神通淨佛國土
者欲調酪為生熟酥也若大品明有菩薩發心即
坐道場成正覺轉法輪度眾生者是調酥為醍醐
也故下文云菩薩聞是法疑網皆巳除又云若菩
薩不聞法華非善行菩薩道若聞此經即善行菩
薩道故略有四種也本迹者本地難測或居等覺
或齊法王如文殊本是龍種上尊王佛迹輔釋迦
為菩薩等引導四味同歸醍醐然其本地究竟成
就豈是今日始入大乘亦非寂場高山先照若頓
若漸皆迹所為耳觀心者中道正觀雙照二諦名
大通至極果名道破五住塵勞名成眾生八萬人
者數也餘經集眾甚多此經何少或是語其大數
或譬如王論密事不可率土同謀今開秘藏不涉
權下證信之人皆非率爾必是圓人及有遠本也
觀心者觀一善心具百界千如十善即萬法約八
正道即八萬法門(十善為所觀八正為能觀)。
△二明位歎德。】

「皆於阿耨多羅三藐三菩提不退轉皆得陀羅尼樂
說辯才轉不退轉法輪供養無量百千諸佛於諸佛
所植眾德本常為諸佛之所稱歎以慈修身善入佛
慧通達大智到於彼岸名稱普聞無量世界能度無
數百千眾生。」

【初句亦明位亦歎德次十二句但歎德共十三句
橫豎歎德也阿耨多羅三藐三菩提此云無上正
等正覺義通四教不退轉者約位行念論不退亦
有四別若云不生三惡道名位不退不生邊地諸
根完具不受女身名行不退常識宿命名念不退
具此名阿鞞䟦致地三藏義也若從初地至六地
不退為凡夫名位不退雖正使巳盡而未能徧修
萬行其行猶退至七地名行不退而猶起二乘念
故有念退至八地道觀雙流入法流水名念不退
名阿鞞䟦致地乃通教三乘共十地義耳地師云
十住是證不退十行是位不退十回向是行不退
十地是念不退是別教義瓔珞云初地三觀現前
心心寂滅自然流入亦別教義若華嚴明初住得
如來一身無量身具三不退乃圓教義是一實事
今用此判妙位也本迹者本地寂滅尚非十地況
是初住尚非圓初住況復別通別通之位可釋餘
經列眾圓教之位正在今經既不識迹安能知本
觀心者三觀即三不退又一心三觀即一心三不
退須約六即此句即豎歎初歡喜地不退墮二邊
入于中道橫歎初發心住出過二邊革凡超聖也
皆得陀羅尼者陀羅尼此翻遮持遮惡持善豎歎
離垢地戒度清淨橫歎初住遮三障持三德也樂
說辯才句豎歎發光地得大聞持具四無礙辯橫
歎初住口密功德也轉不退轉法輪句豎歎𦦨慧
地自破巳惑破他迷闇橫歎初住現身作佛說法
度生也供養無量百千諸佛句豎歎難勝地以禪
定神通力徧興供養橫歎初住徧能承事十方諸
佛也於諸佛所植眾德本句豎歎現前地般若現
前智是德本如植種于地橫歎初住得實相本能
植眾德也常為諸佛之所稱歎句豎歎遠行地二
智方便出過一切廣修利益稱會佛心橫歎初住
開佛知見與諸佛同故為佛所稱歎也以慈修身
句豎歎不動地慈熏三業熏身入五道熏口為說
法熏心為設方便橫歎初住無緣慈力能普現色
身徧應法界也善入佛慧句豎歎善慧地深入實
際妙徹本源橫歎初住入秘密藏也通達大智句
豎歎法雲地智波羅蜜最為增上橫歎初住一心
三智無能障礙也到於彼岸句豎歎等覺內德到
三諦之彼岸橫歎初住事理分究竟也名稱普聞
無量世界句豎歎等覺外德灌頂受職法界咸聞
橫歎初住圓德真實與名相稱也能度無數百千
眾生句豎歎等覺化他恩德比之下地最勝最廣
橫歎初住能為十法界作依止也夫諸地悉具眾
德而今約豎出沒釋者為人情好異故又依十地
名便故又豎義易解故作此一塗消文耳初住更
有無量無邊不可思議功德而今但十三句者略
言之耳初住尚爾二住乃至等覺可知故大品云
初阿字門具四十一字功德後茶亦具諸字功德
中間亦爾字等語等功德亦等觀心者空觀是旋
陀羅尼假觀是百千旋陀羅尼中觀是法音方便
陀羅尼又空觀觀心但有名字即聞持陀羅尼假
觀觀心無量心心心數法皆是法門即行持陀羅
尼中觀觀心即是實相即是義持陀羅尼假觀觀
心具十界法即法無礙辯中觀觀心十界皆入實
相即義無礙辯空觀觀心十界但有名字語言即
辭無礙辯觀一心即三心三心即一心一界一切
界旋轉無礙即樂說無礙辯空觀是轉位不退法
輪假觀是轉行不退法輪中觀是轉念不退法輪
供養佛者秖是隨順佛語今順佛教修三觀心即
是供養佛為破五住得解脫故即供養法三諦理
和即供養僧又眾行心資觀智心即供養佛觀智
心開發境界即供養法境智心和即供養僧實相
心是觀智心本觀智心是眾行心本得本種植則
立故言植眾德本觀智心冥於境界境界印於觀
智智有所照常與境合即是為佛所歎空觀為法
緣慈所熏假觀為眾生緣慈所熏中觀為無緣慈
所熏空觀入通佛慧假觀入別佛慧中觀入圓佛
慧空觀到一切智彼岸假觀到道種智彼岸中觀
到一切種智彼岸空觀聞於真諦假觀聞於俗諦
中觀普聞中道第一義諦亦普聞三諦空觀度四
住百千眾生假觀度塵沙百千眾生中觀度無明
百千眾生一心三觀有無量德歎不能盡止略說
耳。
△三列名總結。】

「其名曰文殊師利菩薩觀世音菩薩得大勢菩薩常
精進菩薩不休息菩薩寶掌菩薩藥王菩薩勇施菩
薩寶月菩薩月光菩薩滿月菩薩大力菩薩無量力
菩薩越三界菩薩䟦陀婆羅菩薩彌勒菩薩寶積菩
薩導師菩薩如是等菩薩摩訶薩八萬人俱。」

【大士大名或從法門或從行德或從本願雖是一
名備無量義今依經依觀銷十八菩薩名文殊師
利此云妙德大經云了了見佛性猶如妙德等思
益經云雖說諸法而不起法相不起非法相故名
妙德悲華經云願我行菩薩道所化眾生皆於十
方先成正覺令我天眼悉得見之我之國土皆一
生菩薩悉令從我勸發道心我行菩薩道無有齊
限寶藏佛言汝作功德甚深甚深願取妙土今故
號汝為文殊師利在北方歡喜世界作佛號歡喜
藏摩尼寶積今猶現在聞名滅四重罪又首楞嚴
三昧經云過去無量阿僧祇劫有佛號龍種上尊
王亦即文殊觀心者三德秘藏不縱不橫故名妙
德觀世音梵云婆婁吉低稅具如普門品釋觀心
者三智名觀三諦名世三觀是語本故名音(下文約事
釋以所被為音此但約能觀以所宣為音)得大勢亦名大勢至思益經
云我投足之處震動三千大千世界及魔宮殿故
名大勢至觀經云但見此菩薩一毛孔光即見十
方諸佛淨妙光明是故號此菩薩名無邊光以智
慧光普照一切令離三塗得無上力是故號此菩
薩為大勢至觀心者三止為足投三諦地動十法
界一切見愛所住之處皆悉傾動常精進者大寶
積云是菩薩為一眾生經無量劫隨逐不捨猶不
受化無一念棄捨以身心俱進故不休息者思益
經云恒河沙劫為一日夜是三十日為月十二月
為歲過百千萬億劫得值一佛如是值恒沙佛行
諸梵行修習功德然後受記心不休息觀心者觀
空不住空出假不住假而入中不住中雙照二諦
名不休息不休息與常精進義意略同欲辨別者
無間趣入名為精進長時無廢名不休息是故觀
解名為不住故釋不休息亦約長時但記別與利
生不同耳寶掌者普超經云被上德鎧無能沮敗
若於夢中不志二乘常以實心諸通慧心為人講
宣於諸珍寶心無貪惜觀心者不思議三諦名之
為寶一心三觀名之為掌以此觀掌執此諦寶自
利利他藥王者悲華經云願賢劫一千四佛初成
道我皆供養諸佛入滅我皆起塔劫盡苦惱我皆
救護刀兵疾疫作大藥王然後作佛寶藏佛言今
當字汝為火淨藥王在後作佛即樓至如來觀心
者一心三觀自療療他勇施者出世法寶徧施眾
生而無疲厭寶月者所證三諦可貴如寶能證三
智圓照如月月光者圓妙三智能除昏煩熱惱滿
月者三智圓明無有缺減大力者智境冥合有大
力用無量力者以大力用徧應眾緣徧拔眾苦越
三界者以一心三觀超越分段變易二種三界䟦
陀婆羅者此云善守亦云賢守亦賢首亦賢護思
益經云若眾生聞名者畢定得三菩提故名善守
位居等覺眾賢之首故名賢首善巧將護令其不
退故名賢護觀心者中道正觀于諸善中最為上
首彌勒此云慈氏思益經云眾生見者即得慈心
三昧悲華經云發願于刀火劫中救護眾生名阿
逸多此翻無能勝觀心者中道正觀即無緣大慈
慈善根力令諸心數皆入同體大慈法中寶積者
積聚一心三智之寶導師者思益經云於墮邪道
眾生生大悲心令入正道(導也)不求恩報(師也)觀心者
三觀妙智導一切行不墮二邊皆入正觀結句可
知二菩薩眾竟。
△三雜眾者果報與形服雜得道
者與未得道者雜其中得二乘道者無漏智與無
明雜其中得菩薩道者漚和與眾機雜其中得佛
道者一法具一切法故言雜雜義如是不可以凡
夫形俗判之復不可以五道人天等判之就文有
八初欲界天眾二色界天眾三龍眾四緊那羅眾
五乾闥婆眾六阿修羅眾七迦樓羅眾八人眾。

今初。】

「爾時釋提桓因與其眷屬二萬天子俱復有明月天
子普香天子寶光天子四大天王與其眷屬萬天子
俱自在天子大自在天子與其眷屬三萬天子俱。」

【釋提桓因此翻能作作三十三天主也約教者阿
含明帝釋是阿那含般若明十方難問般若者皆
名釋提桓因別圓中明釋提桓因得首楞嚴三昧
內證不同過賢劫二千四十四劫作佛號無著世
尊本迹者十住十行十向為三十十地為一等覺
為二妙覺為主同棲第一義天共服實相甘露即
本也居須彌頂迹也觀心者自行十善勸他行十
善隨喜行十善者此三十善皆空皆假皆中即三
十三觀門明月等三天子是內臣如卿相或云明
月是寶吉祥月天子大勢至應作普香是明星天
子虗空藏應作寶光是寶意日天子觀世音應作
即本迹釋也觀心者三觀即三智三智即三光從
三諦生三智諦即天智即子四大天王是外臣如
武將東提頭賴吒此云持國亦言安民居黃金山
領犍闥婆及富單那南毗留勒叉此云增長亦云
免離居瑠璃山領鳩槃茶及薜茘多西毗留博叉
此云廣目亦云雜語居白銀山領龍及毗舍闍北
毗沙門此云多聞居水精山領夜叉及羅剎各領
二鬼不令惱人故稱護世本迹者本為常樂我淨
四王護持佛法四德雙樹不令外人取其枝葉斫
截破壞迹為護世四王觀心者觀四諦智即是四
王一諦下除愛見二惑即是領八部不令惱人也
(四教各四諦當教各稱王)不列夜摩兜率者文略耳自在即化
樂天大自在即他化天本迹者本住自在自在王
等定迹為兩天耳觀心者入空是自在入中是大
自在。
△二色界天眾。】

「娑婆世界主梵天王尸棄大梵光明大梵等與其眷
屬萬二千天子俱。」

【娑婆此翻忍悲華經云是諸眾生忍受三毒及諸
煩惱故名忍土梵者此翻離欲除下地繫上升色
界亦稱高淨尸棄此翻頂髻光明者二禪也等者
等取三禪四禪約教者梵王為一代請法輪主請
小則小請大則大本迹者本住清淨一實妙境迹
居色界觀心者觀除惑穢名梵。
△三龍眾。】

「有八龍王難陀龍王䟦難陀龍王娑伽羅龍王和修
吉龍王德叉迦龍王阿那婆達多龍王摩那斯龍王
優鉢羅龍王等各與若干百千眷屬俱。」

【難陀此云歡喜䟦此云善兄弟常護摩竭提國雨
澤以時得無饑年即目連之所降也居大海中本
迹者本住歡喜地迹居海間觀心者三觀即中道
生法喜也娑伽羅從居海受名本住智度大海迹
處滄溟觀心者中道觀如海能統萬流和修吉此
云多頭亦云寶稱本住普現色身三昧迹示多頭
觀心者一假一切假一空一切空一中一切中故
名多頭德叉迦此云現毒亦云多舌本住樂說無
礙辯迹示多舌觀心者一心三觀如塗毒鼓能發
四辯阿那婆達多此云無熱從池得名在閻浮雪
山頂無熱沙惡風金翅三患本住清凉常樂我淨
迹處涼池觀心者三觀妙慧淨五住之煩唼免二
死之熱沙摩那斯此云大身或云大意或云大力
修羅排海淹喜見城此龍縈身以遏海水本住無
邊身法門迹為大體觀心者中道正觀其性廣博
優鉢羅此云青蓮華池依住處得名本住法華三
昧迹居此池觀心者三觀即是修因因即蓮華也。

△四緊那羅眾。】

「有四緊那羅王法緊那羅王妙法緊那羅王大法緊
那羅王持法緊那羅王各與若干百千眷屬俱。」

【亦云真陀羅此云疑神似人而有一角天帝法樂
神也應奏四教法門本住不可思議不起滅定安
禪合掌以千萬偈讚諸法王迹寄弦管歌詠十力
觀心者觀音聲即空即假即中即是讚佛。
△五乾
闥婆眾。】

「有四乾闥婆王樂乾闥婆王樂音乾闥婆王美乾闥
婆王美音乾闥婆王各與若干百千眷屬俱。」

【乾闥婆此云嗅香以香為食亦云香陰其身出香
天帝俗樂神也樂者幢倒伎也樂音者鼓節弦管
也美者倒幢中勝美音者弦管中勝(幢謂緣幢即竿木也倒謂
擲倒等以俗表真亦可對四教法門釋出)本住不可思議妙假迹奏俗
樂觀心者空中即假。
△六阿修羅眾。】

「有四阿修羅王婆稚阿修羅王佉羅騫䭾阿修羅王
毗摩質多羅阿修羅王羅睺阿修羅王各與若干百
千眷屬俱。」

【阿修羅此云無酒亦云無端正亦云非天婆稚此
云被縛為帝釋所縛本能五繫繫魔外道迹為此
像觀心者以三觀智縛五住惑入實際中佉羅騫
䭾此云廣肩胛亦云惡陰能涌海水本住權實二
智慈荷眾生迹為廣肩觀心者三觀能鼓覆五住
生死大海也毗摩質多羅此云淨心亦云種種疑
即舍脂夫人之父本迹者色心本淨迹示醜嫉觀
心者正觀中道即是淨心羅睺此云障持舉手障
日月光本持中道實相能障二邊邪光迹示此像
耳觀心者持真諦障愛見光持中諦障空有光又
總約教者初教菩薩具足五住名被縛通觀稍廣
名廣肩胛別教初心知中名淨心圓教障惑持理
名障持總本迹者本住第一義天迹示無天總觀
心者能觀即空無三界之人天能觀即假無方便
之義天能觀即中無實報之義天一心三觀住常
寂光非人非天之人天。
△七迦樓羅眾。】

「有四迦樓羅王大威德迦樓羅王大身迦樓羅王大
滿迦樓羅王如意迦樓羅王各與若干百千眷屬俱。」

【迦樓羅此云金翅威攝諸龍名大威德大於羣輩
名為大身龍恒充滿巳意名為大滿頭有寶珠名
為如意約教者過諸外道名大威德大乘初門故
名大身恒沙佛法故名大滿圓明自在故名如意
本迹觀心可例。
△八人眾。】

「韋提希子阿闍世王與若干百千眷屬俱。」

【韋提希此云思惟是其母名父名頻婆娑羅此云
模實阿闍世此云未生怨或呼為婆留支此云無
指宮人將護呼為善見善見之名本也無指之稱
表迹普超經中先巳懺悔滅罪故于法華為證信
眾涅槃經中追敘先事耳本住不可思議解脫迹
示五逆觀心者弑無明父害貪愛母問佛在人中
說法列人眾何少答文略不載人實不少文云及
諸小王轉輪聖王等無量義經列四輪王國王國
臣國民士女其眾則廣又分別功德品四天下乃
至大千塵數得道其內豈無人類眾耶問天人龍
鬼皆見佛聞法地獄一道無色一界何意不列答
此義今當辨夫諸道昇沈由戒有持毀見佛不見
佛由乘有緩急然持戒有粗細故受報有優劣持
乘有大小故見佛有權實且略判戒乘各為三品
次以四句料簡其義則顯一戒乘俱急二戒緩乘
急三戒急乘緩四戒乘俱緩然通論戒乘則一切
善法一切觀慧皆得稱戒亦皆得稱乘如人天等
五乘及道共等戒是也今就別判則三歸五戒十
善八齋出家律儀乃至定共能防身口遮惡道果
得人天報者名之為戒若聞經生解觀智推尋四
諦十二緣六度生滅無生無量無作諸智能破煩
惱運出生死者名之為乘一戒乘俱急者持下品
戒戒急報在人中持小乘乘急以人中身於三藏
教見佛聞法持中乘乘急以人中身於通教大乘
乃至帶方便諸大乘教見佛聞法持上乘乘急以
人中身於華嚴法華等教及諸教中圓見佛聞法
若持中品戒戒急報在欲界天持小乘乘急以欲
界天身於三藏教見佛聞法餘如上說若持上品
戒戒急加修禪定報在色無色天等持小乘乘急
以色無色天身于三藏教見佛聞法餘如上說釋
第一句竟二戒緩乘急者三品戒皆緩報墮三塗
持小乘乘急以三塗身於三藏教見佛聞法餘如
上說釋第二句竟三戒急乘緩者三戒急故受人
天及色無色天身三乘緩故佛雖出世說三乘法
愛著樂報耽荒五欲不見佛不聞法舍衛三億家
及三界著樂諸天等是也釋第三句竟四戒乘俱
緩者受三塗報不見佛不聞法也此文不列地獄
者以其戒緩苦重報隔上乘又緩不能於法華見
佛聞法餘經有列者餘乘急耳又不列無色天者
上戒急故受天身著定味上乘緩故不能于法華
見佛聞法餘經有列者亦有餘乘急耳若得此意
一一勘天龍八部皆識本緣緩急來不來義悉可
解廣釋如淨名疏又識權者引實本迹義轉明將
此勘巳觀行三世因果朗然可識妙樂云淨名疏
以七義解釋四句一明乘戒值佛不同二信法二
行不同三大小乘別四根性漸頓五應迹六觀心
七化他初云乘戒者有乘則值佛無乘則不來二
信法者坐禪聽學講說皆得值佛但隨所習大小
耳四漸頓者大小各有漸頓故也五應迹者巳得
二十五王三昧應二十五有引實行者來至佛所
六觀心者但隨觀行以判見佛七化他者見與不
見皆約利他大權現迹略如今文初列眾竟。
△二
總結眾集。】

「各禮佛足退坐一面。」

【初通敘迹本兩門竟。】

妙法蓮華經台宗會義卷一之一
妙法蓮華經台宗會義卷一之二
古吳後學蕅益　智旭　述

△二別說迹本兩門大分為二初自今文至安樂
行品是迹門開權顯實二自從地涌出品至常不
輕品是本門開近顯遠初迹門開權顯實為三初
序段二自方便品至授學無學人記品是正說段
三自法師品至安樂行品為流通段初序段五初
眾集序二現瑞序三疑念序四發問序五答問序
集眾敘人一現瑞敘理一疑念敘行一問答敘教
一此因緣釋也(集眾是世界現瑞是第一義疑念是為人問答是對治一往如此)
約教者此序序正非三藏非通非別乃是序於圓
正耳(開巳唯圓故云非也)本迹者若以序序壽量品中本地
四一此義自可知(本門須至壽量然亦可以預表當知此序顯表迹四密表本四
久成不逾此四故也久近雖殊四一理等)觀心者一心三諦理一也一
心三觀行一也作是觀者人一也能詮觀境教一
也又常觀三德能所皆四法身理也般若教也解
脫行也和合三法成假名人即觀行如來也約六
即位位位四一於念念中念念四一一色一香無
非四一如此觀行真法華三昧也心境互發即因
緣觀之四一不同三教即約教觀之四一久遠巳
得即本地觀之四一。
初眾集序。

「爾時世尊四眾圍繞供養恭敬尊重讚歎。」

【上句是眾集威儀下句是眾集供養爾時者欲現
六瑞時也四眾者一發起眾二當機眾三影響眾
四結緣眾也發起者權謀智鑒知機知時擊揚發
動成辦利益如大象躃樹使象子得飽所謂發起
令集發起瑞相乃至發起問答等皆名發起眾(應物
施設名權順宜制立名謀有權之謀故名權謀實智內融不慮而當故云智鑒鑒其宿善可生可成故名
知機逗會無舛故名知時此內德也擊平等之大慈發時眾之一善揚不二之大慧動稟益之三業又擊
大會之宿因發當機之妙益揚如來之大教動時眾之固執又扣佛大悲名擊咨啟聖旨名揚令聞所未
聞名發動使聞者果遂名成辦遂必獲悟名利益此外用也大權象王躃法身樹至起應地演一乘之實
唱飽妙行之機緣發起五序咸益物機乃至問答等者等取正宗)當機者宿值德本
緣合時熟不起於座聞即得道(尅論在初住通收乃攝六根五品)
影響者古往諸佛法身菩薩隱其圓極匡輔法王
雖無為作而有巨益化主形聲必資伴以影響故
大論問諸比丘何故常隨世尊答如病差隨醫顯
醫功也此舉實行者尚有影響之儀況法身古佛
垂形助化者耶故知四眾如輕病者差八部如重
病者差輕重俱有權實影響結緣者力無引導擊
動之能德非伏物鎮嚴之用過去根淺三慧不生
現世雖見佛聞法無四悉益但作未來得度因緣
(四悉俱得名為當機五品世界益也六根為人對治益也初住去第一義益也但未入品俱名結緣故五
品前無復三慧四益無聞慧故無世界益無思慧故無為人益無修慧故無對治益無證入故無第一義
益第一義益有通有別通收五品別在初住故得度之言亦有通別即是第一義之通別也)比丘
眾既有四別餘三眾亦然合十六眾類如大通佛
時王子覆講即彼時發起眾聞法得道即彼時當
機眾聞法未度而世世相值於今有住聲聞地者
即彼時結緣眾彼佛既有四四一十六眾今佛道
同寧得無耶此是圓教十六眾約三教亦例可知
本迹者且約體用以明本迹本住尊極或深位法
身迹為四教一十六眾觀心者研境作觀在名字
觀行位中即成結緣眾入相似位即成當機眾入
分真位即成發起影響眾(若舊入者唯名影響若新入者得是當機亦是
影響及以發起如發誓弘經之徒)圍繞者佛初出世人未知法淨
居天下化為人像到巳右旋旋巳敬禮禮巳却坐
聽法遂以為楷此因緣釋也(淨居天下即世界化為人像即為人以為
楷即對治禮巳聽法即第一義)圍繞謂行旋威儀表四門機動俱
見圓理以圓對偏例有四義即約教釋也又佛身
周帀相好莊嚴四旋瞻仰增念佛定即觀心釋也
若觀佛色身得見法身即本迹釋又約體用及久
近者本住非動非不動之法身迹示諸教機動繞
佛供養者通論則三業皆是供養別論則卑謹虔
禮名恭敬至心專注名尊重發言稱美名讚歎施
以依報名供養此中文略廣說應如無量義經天
厨天香天鉢器等是供養大莊嚴菩薩及八萬大
士合掌叉手是恭敬一心瞻仰是尊重說七言偈
是讚歎彼經眾集說法竟儼然不散即彼座席說
今法華故用彼廣以釋此略於義無妨。
△二現瑞
序二初此土六瑞二他土六瑞初中六初說法瑞
二入定瑞三雨華瑞四地動瑞五眾喜瑞六放光
瑞說法表說法妙智妙入定表行妙雨華表位妙
地動表境妙乘妙眾喜表眷屬妙利益妙放光表
感應妙神通妙是故六俱名現瑞序此與玄義神
通妙中有不同者彼則通收香風地淨兩土六瑞
故徧取之今文不列他土文者此土自足故也凡
諸取文皆有通別凡所表語意並含弘是則大事
大人作大感動大機大益顯於大理須大眷屬以
輔大會俱感大時大運成熟自非靈山共稟此世
親承焉能契之曷有測之。
初說法瑞。】

「為諸菩薩說大乘經名無量義教菩薩法佛所護念。」

【初句列所說法體次句列體上之名第三句明菩
薩所依第四句明佛之所護也大乘者善戒經有
七大一法大謂十二部毗佛略二心大謂求無上
大菩提三解大謂解菩薩藏四淨大謂見道淨心
地五莊嚴大謂福德智慧六時大謂三阿僧祇行
行七具足大謂以相好自嚴而得菩提六是因大
七是果大大因大果名大乘經今將十妙對之法
大是境妙心大解大是智妙淨大莊嚴大是行妙
時大是位妙具足大是三法妙由因有果能豈無
所故但有前五必兼後五然彼三祇義涉三藏從
名同邊可對十妙無量義者彼經云從一法生其
一法者所謂無相無相不相名為實相從此實相
生無量法所謂二法三道四果今為釋之無相者
無生死相也不相者不涅槃相也涅槃亦無故言
不相正指中道為實相也二法即頓漸頓謂華嚴
頓中一切法也漸謂三藏方等般若一切法也三
道即三乘四果即羅漢支佛菩薩佛也此等諸法
名為無量實相名義處從一義處出無量法得與
無量法入一義處作序譬如算者從一算下諸算
除諸算歸一算由下故除下為除序開為合序亦
復如是從一派諸收諸歸一教菩薩法者無量義
處用教菩薩也義處即諦理也下文云普令一切
眾亦同得此道又云若我過眾生盡教以佛道即
此意也佛所護念者無量義處是佛自所證得下
文云佛自住大乘也雖欲開示而眾生根鈍久默
斯要不務速說故言護念。
△二入定瑞。】

「佛說此經巳結加趺坐入於無量義處三昧身心不
動。」

【加趺坐者古往諸佛及弟子盡行此法故令人恭
敬可人天意故不與世儀外道共能破魔軍故能
發三菩提心故此即四悉檀意說經巳入三昧者
慧定相成非禪不智故先入定非智不禪故先說
法即智而禪即禪而智先後入出無有隔礙疑者
云若未說無量義可入斯定說此經巳何故入定
釋言是為法華作序耳何者若不先開則後無所
合先入開定為合定作序故稱為瑞相也身心不
動者與所緣實相義處相應也身之本源湛若虗
空心之理性畢竟常寂下文讚大通智勝佛云身
心及手足寂然安不動其心常憺怕未曾有散亂
今身若金剛不可動轉心若虗空無有分別無量
義處三昧法持於身心故不動也定依義處仍稱
為無量者此定寂而常照能知世間從此一法出
無量法也夫身法體運動今令不運動心法體分
別今令不分別序義明矣問瑞相本論奇異說法
入定佛之恒儀何得為瑞答說法雖竟由即入定
令時眾不散肅有所待故知前之說法舉眾來集
待於後聞此事奇特與常說異何意非瑞雖入開
定意在合定與常入定有異何意非瑞又文殊引
古佛六瑞皆有此事若昔非瑞相何以證今今古
同然豈可以凡情而非之耶。
△三雨華瑞。】

「是時天雨曼陀羅華摩訶曼陀羅華曼殊沙華摩訶
曼殊沙華而散佛上及諸大眾。」

【四華舊翻白大白赤大赤或翻適意大適意柔輭
大柔輭白表十住開佛知見大白表十行示佛知
見赤表十迴向悟佛知見大赤表十地入佛知見
四十位皆是佛因是因由中道第一義生故從天
而雨因有趣果之義故而散佛上如此因果誰當
感尅秪是此會時眾故言及諸大眾。
△四地動瑞。】

「普佛世界六種震動。」

【表圓教十住十行十向十地等覺妙覺凡六番破
無明也無明磐礡未曾侵毀方將破壞故動地以
表之優婆塞清淨行經云菩薩生時動地示此生
巳盡無復煩惱一切眾生應得道者煩惱將滅故
動即此義也本迹釋者如文殊釋疑引古佛為答
密得此意即是識本非但他佛昔現斯瑞而我世
尊本亦斯瑞非今一反也觀心釋者動六根也六
根冰執如地相堅固動難動之地表淨未淨之根
東涌西沒等者東方青主肝肝主眼西方白主肺
肺主鼻此表眼根功德生鼻根煩惱互滅鼻根功
德生眼根煩惱互滅南方赤主心心主舌北方黑
主腎腎主耳四邊表身中央表意身具四根意徧
緣四相對涌沒以表功德互生煩惱互滅可知六
種者舊云動起涌震吼覺搖颺不安名動自下升
高名起凹凸出沒名涌隱隱有聲名震砰礚發響
名吼令物驚悟名覺新云動踊擊震吼爆擊如打
搏爆若火聲前三是形後三是聲經論略標但云
震動即形聲各標一也一一中又有三謂動徧動
等徧動當處動為動四天下動為徧動大千動為
等徧動餘五亦爾合十八震動即表淨十八界也
又根根皆修三觀如十八動然動相雖有十八而
所動唯是一地如根雖有六界雖十八以無明破
故一切俱破。
△五眾喜瑞。】

「爾時會中比丘比丘尼優婆塞優婆夷天龍夜叉乾
闥婆阿修羅迦樓羅緊那羅摩睺羅伽人非人及諸
小王轉輪聖王是諸大眾得未曾有歡喜合掌一心
觀佛。」

【優婆塞此云近事男優婆夷此云近事女稟受三
歸五戒親近承事三寶者也然有在家出家之分
在家名近事出家名近住出家住僧伽藍但未剃
鬚髮未受十戒故不名為沙彌夜叉此云捷疾亦
云勇健亦云暴惡飛行鬼名摩睺羅伽此云大腹
行餘如前釋人非人者四眾為人八部為非人此
句總結也小王如十六國王乃至聚落主等轉輪
聖王有四一金輪王王四天下二銀輪王王三天
下除北洲三銅輪王王二天下更除西洲四鐵輪
王王南洲問佛在世時何得有四輪王答應聞法
華經者皆從他土來集也問前同聞眾中何以不
列答同聞證信皆非聊爾之人多是影響發起二
類今則普及當機結緣眾不應為難眾見雨華地
動知甘露將降故欣躍內充表大機當發感於勝
應也問喜怒人之常情何得為瑞答天華悅眼地
動震心故大經云動時能令眾生心動華地是外
瑞心喜是內瑞非常之喜昔雖曾有而不為喜所
動而能一心觀佛何得非瑞約教者歡喜動陰心
人天義喜動真諦無漏心藏通義喜動即假心別
教義喜動實相心圓教義今是圓動問實理無動
那得言動答動即發也圓機當成名動實相本迹
者本住不動三昧迹以地動表發觀心者一念妙
觀初動諸餘心所隨順而動。
△六放光瑞。】

「爾時佛放眉間白毫相光照東方萬八千世界靡不
周徧。」

【放光表應機設教破惑除疑也白毫者觀佛三昧
海經云佛初生時牽長五尺苦行時長一丈四尺
得佛時長一丈五尺其毫中表俱空白如瑠璃筒
內外清淨從初發心中間行行種種相貌乃至入
涅槃一切功德皆現毫中毫在兩眉之間即表中
道常也其相柔輭表樂卷舒自在表我白即表淨
放光破闇表中道生智慧光照此土他土表自覺
覺他復次藏通雖知二諦不知中道如有二真而
無白毫別教雖知三諦不能毫中具一切法今從
初至後法界中事悉現毫內即表圓教意復次眾
經明放光不同華嚴經現相品齒間放光出頌集
眾是表欲說法又眉間放光從足下入是表以極
果而為真因普賢三昧品毛孔放光頌讚普賢是
表普賢行徧光明覺品放兩足輪光是表十信法
門須彌山頂品放兩足指光是表十住夜摩宮品
放兩足上光是表十行兜率宮品放兩膝輪光是
表十迴向十地品放眉間光是表十地正證中道
故云兼別如來出現品放白毫相光入妙德頂是
令問圓妙佛法放口光入普賢口是令說圓妙佛
法入法界品放白毫相光令諸菩薩普見法界佛
事是欲令其安住師子嚬申三昧大品般若經從
足下千輻輪相乃至頂髻一一各放六萬億光明
是以身輪表般若徧大涅槃經面門放光是表佛
口密說於秘藏今經白毫放光正表中道實相故
文殊云今佛放光明助發實相義又光照此土他
土十法界事正表十法界無非一實相印所印約
教者丈六佛放光三藏義帶劣勝應身放光通教
義尊特身放光別教義即丈六是毗盧遮那法身
放光圓教義龍女讚云微妙淨法身具相三十二
正屬開顯圓也東方者諸方之始表十住是始位
迹門說法令生身菩薩朗然見理入於圓住開佛
知見舉初即知中後故云靡不周徧當知諸方亦
然諸位亦然若本門說法四方佛集即表法身菩
薩增道損生四位增長也萬八千世界者如華嚴
所照動以剎塵數計此何其少特表十八界各具
百界千如為萬八千此等無非佛慧境界耳彌勒
問云放一淨光照無量國當知方不局東數不止
于萬八千也明矣又所照萬八千土皆是五濁機
緣備須為實施權開權顯實者得與此土釋迦例
同若有佛土純說大乘大隔于小者則如華嚴諸
經光中所見雖境界殊勝而不具顯如來善巧方
便原始要終之致故不得與此經同其妙瑞也夫
光照本方因光得見他土六瑞所謂六趣眾生諸
佛說法三乘修得涅槃起塔等如此十界若相若
性若體若力若作若因若緣若果若報從本至末
炳然齊現於一光中橫該無際豎徹始終如鏡中
像如水中月言有不有言空不空光外無土土外
無光所謂空等假等中等上根利智正可向此處
頓了同體權實非權非實為未了者更作三周巧
說耳有人云一光東照妙體全彰庶幾得之初此
土六瑞竟。
△二他土六瑞即是此土第六放光瑞
中所見境界為令易解兼欲引同故分為六初見
六趣瑞二見諸佛瑞是上聖下凡一雙三聞說法
瑞四見四眾得道瑞是人法一雙五見菩薩行行
瑞六見諸佛涅槃瑞是始終一雙既有可化眾生
即有能化之佛有佛即有說法說法即有弟子弟
子即是行始行始必致終也又此土六瑞總表眾
生當獲自覺彼土六瑞總表眾生當獲覺他又此
彼六瑞表此彼諸佛道同今前五瑞是現彼土巳
與此同第六瑞是現此土當與彼同。
初見六趣
瑞。】

「下至阿鼻地獄上至阿迦尼吒天於此世界盡見彼
土六趣眾生。」

【阿鼻此云無間最在世界之下阿迦尼吒此云色
究竟最在色界之上此承上文光照東方萬八千
土照彼阿鼻乃至色究竟天無不盡于光中顯現
故時會大眾即於此界盡見彼土六趣眾生所謂
地獄鬼畜修羅人天也此現彼土五濁與此土同。

△二見諸佛瑞。】

「又見彼土現在諸佛。」

【此現彼土諸佛為五濁故出現於世與此土釋迦
佛出世意同。
△三聞說法瑞。】

「及聞諸佛所說經法。」

【此現彼佛初從無相一法非頓而頓演大華嚴與
此土釋迦佛說華嚴經意同。
△四見四眾得道瑞。】

「并見彼諸比丘比丘尼優婆塞優婆夷諸修行得道
者。」

【此現彼佛非漸而漸為鈍根人說三藏法四眾依
之得出世四果辟支佛道與此土釋迦佛說三藏
教意同。
△五見菩薩行行瑞。】

「復見諸菩薩摩訶薩種種因緣種種信解種種相貌
行菩薩道。」

【此現彼佛非漸而漸為大乘人說方等般若諸大
乘經與此土釋迦佛說二酥教意同昔種四教善
根為因今稟四教法門為緣四教各有信解以為
能感修行四教復各四門故云種種相貌。
△六見
諸佛涅槃瑞。】

「復見諸佛般涅槃者復見諸佛般涅槃後以佛舍利
起七寶塔。」

【此現彼佛施化事畢收無量法還歸一法示滅息
化乃至起塔而作佛事是則始從出世終于像法
一代所作權實利益光照彼土炳然在目以彼例
此前五既同後一豈別當知釋迦從初成道于一
無相法出無量法非頓而頓非漸而漸其事巳竟
今日必當收無量法還入一法開權顯實唱言入
滅與彼土同也問光中何以不現彼土說法華經
答若使彰灼顯現則不成序亦不能使眾會疑念
彌勒發問文殊忖答則迹本二說無由發起何以
尅臻現在滅後無邊利益故有謂法華正旨唯在
一光東照者乃擔板之見不知說默皆具四悉故
也入定四悉單被上上根人說法四悉三根普被
入定四悉唯局現在說法流通四悉普及未來闇
證罔知故多異見問光中所照一時橫見何得云
先頓後漸乃至會歸答遠近既可俱令見聞過未
何難皆令視聽故使十方始末皎若目前安得以
爾凡情測量聖境問光中所見可無純頓唯漸等
耶答時眾但因光得見大術乃在於世尊然令見
者本為證同所放光明為成一實故事殊理絕者
非光所霑問般此云入涅槃此云滅度藏通灰斷
故般涅槃既顯圓常何得入滅答佛出同居事必
示滅若知非生示生即知生即非生若知非滅示
滅即知滅即非滅讀壽量品此疑自釋舍利或云
室利羅此翻靈骨塔具云塔婆或云窣堵波此翻
方墳或翻圓塚亦翻高顯二現瑞序竟。
△三疑念
序二初彌勒疑念二大眾疑念。
今初。】

「爾時彌勒菩薩作是念今者世尊現神變相以何因
緣而有此瑞今佛世尊入於三昧是不可思議現希
有事當以問誰誰能答者復作此念是文殊師利法
王之子巳曾親近供養過去無量諸佛必應見此希
有之相我今當問。」

【彌勒有三念初今者下是正念六瑞二今佛下是
念問誰三復作下是念文殊文殊念起第二念除
唯初念在但成一疑也神變者神名天心即是天
然內慧變名變動即是六瑞外彰首楞嚴三昧經
云佛住不二法能作神通法王法力超蓋一切彌
勒不測外變亦不知內慧故興疑念夫庸人不知
術者散人不知定者凡夫不知聖者小聖不知身
子身子不知菩薩菩薩不知補處補處不知尊極
此是尊極境界所以彌勒不知然彌勒植善既多
何容不髣髴知應須隱明示闇權言不知耳問一
切菩薩皆法王子何以獨推文殊答有二義故一
於法王子中德推文殊二諸經中文殊並為菩薩
上首。
△二大眾疑念。】

「爾時比丘比丘尼優婆塞優婆夷及諸天龍鬼神等
咸作此念是佛光明神通之相今當問誰。」

【大眾有兩念一正念六瑞二念問誰若將下偈望
此亦得有三念偈云四眾欣仰瞻仁及我無第三
念何事瞻仁而此中無者欲推補處居先也問文
殊彌勒德位相亞何故一問一答答夫機有在無
位雖齊等賓主異宜聖人承機非問者不能答也
(因緣)又法門有權實權補處須問實者須答(約教)又迹
有久近近問久答(本迹)又名有便易彌勒名慈慈為
眾生應須問文殊名妙德德應須答(觀解)三疑念序
竟。
△四發問序二初長文二偈頌初中二初經家
述二正發問。
今初。】

「爾時彌勒菩薩欲自決疑又觀四眾比丘比丘尼優
婆塞優婆夷及諸天龍鬼神等眾會之心。」

【雙述自疑他疑如文。
△二正發問。】

「而問文殊師利言以何因緣而有此瑞神通之相放
大光明照于東方萬八千土悉見彼佛國界莊嚴。」

【雙問此土他土如文。
△二偈頌二初頌上問二頌
請答何意有偈頌耶龍樹毗婆沙云一障國土天
竺有散華貫華之說如此間序後銘也二隨樂欲
不同有樂散說或樂章句(二是世界)三隨生解不同或
於散說得解或於章句得解(為人)四隨利鈍利者一
聞即悟鈍者再說方悟(第一義)又表佛殷勤重說(五亦
為人)又為眾集前後故有偈也(對治能除後來疑故論文十義今但列六
前五如所引六使後人于經生信亦是為人七易奪言辭轉勢說法亦是對治八示義無盡九明至人有
無方之說此二同第一義十即今所引第六文)初頌上問二初問此土六
瑞二問他土六瑞。
今初。】

「於是彌勒菩薩欲重宣此義以偈問曰。

文殊師利導師何故眉間白毫大光普照雨曼陀羅
曼殊沙華旃檀香風悅可眾心以是因緣地皆嚴淨
而此世界六種震動時四部眾咸皆歡喜身意快然
得未曾有。」

【長文總問此土六瑞偈中長有香風地淨而無說
法入定觀文謂言盈縮尋義不然說法是慧性入
定是天心由慧性天心能放光動地舉末即知本
故縮非縮又秖導師兩字即是問說法入定良以
說法入定能導于人也天華至妙豈有色而無香
故有華則有香風華既集地地則嚴淨表因若趣
果果則嚴淨如金光明云聚集功德莊嚴法身故
以香風地淨顯成四華盈非盈也。
△二問他土六
瑞為六初問六趣眾生二問見彼佛及聞說法三
問他土四眾四結前開後五問他土修菩薩行六
問他土供養舍利即是問佛涅槃。
今初。】

「眉間光明照于東方萬八千土皆如金色從阿鼻獄
上至有頂諸世界中六道眾生生死所趣善惡業緣
受報好醜於此悉見。」

【六道眾生是能趣之假名生死是所趣之五陰善
惡業緣是趣因好醜是趣果也有頂謂三有之頂
指非想非非想天長文云阿迦尼吒但指色究竟
天今云爾者若承光遠見則無色界既無形色故
不可見若生死業緣受報差別皆悉見之則理應
徧照無色界也。
△二問見彼佛及聞說法。】

「又覩諸佛聖主師子演說經典微妙第一其聲清淨
出柔軟音教諸菩薩無數億萬梵音深妙令人樂聞
各於世界講說正法種種因緣以無量喻照明佛法
開悟眾生。」

【別地圓住名之為聖佛復最尊故名聖主說大乘
法決定無畏故名師子頓教純大故云第一詮中
道理故聲清淨順實相法故音柔軟無二乘眾故
云教諸菩薩所詮次第三諦為深圓融三諦為妙
稱理當機故云令人樂聞徧在七處九會故云各
於世界兩教八門故云種種不涉三乘故名佛法
聞者即入佛慧故名開悟正與此土華嚴教同。
△
三問他土四眾。】

「若人遭苦厭老病死為說涅槃盡諸苦際若人有福
曾供養佛志求勝法為說緣覺若有佛子修種種行
求無上慧為說淨道。」

【若人遭苦者開聲聞乘也遭苦而更造惡業則苦
不得盡底下眾生是也遭苦而造善業厭下攀上
則苦亦不盡為生人天而持戒修定者是也遭苦
而於外道法中求解脫者苦亦不盡不知三寶四
諦及四念處但能增見長非更集苦本故也遭苦
而能徧厭三界生老病死兼能厭集乃能感佛為
說涅槃從此修出世道永盡苦際我謂知苦故斷
集慕滅故修道也若人有福者開辟支佛乘也支
佛百劫種福故云有福四諦總相略觀為劣十二
因緣別相細觀為勝又四諦以苦為初門故劣因
緣以集諦為初門故勝觀十二因緣而得覺悟故
名緣覺也若有佛子者開事六度菩薩乘也有大
慈悲堪紹佛種故名佛子六度事廣名種種行志
求作佛名無上慧六度中無六蔽故名淨道此以
道諦為初門也正與此土三藏教中三乘意同。
△
四結前開後。】

「文殊師利我住於此見聞若斯及千億事如是眾多
今當略說。」

【見聞若斯是結前今當略說是開後。
△五問他土
修菩薩行正與此土方等般若諸大乘教意同文
分為三初總問二次第問三雜問次第擬同此土
漸教雜問擬同此土不定教也。
今初。】

「我見彼土恒沙菩薩種種因緣而求佛道。」

【恒沙具云恒河沙亦云殑伽沙阿耨達池東銀牛
口出殑伽河南金象口出信度河西瑠璃馬口出
縛芻河北頗胝迦師子口出徙多河殑伽沙細而
多佛說法處近此河故以為喻。
△二次第問為六
初問施二問戒三問忍四問進五問禪六問慧。

今初。】

「或有行施金銀珊瑚真珠摩尼硨磲碼碯金剛諸珍
奴婢車乘寶飾輦輿歡喜布施迴向佛道願得是乘
三界第一諸佛所歎或有菩薩駟馬寶車欄楯華蓋
軒飾布施復見菩薩身肉手足及妻子施求無上道
又見菩薩頭目身體欣樂施與求佛智慧。」

【初四偈是問捨財第五偈是問捨身身肉手足是
內身妻子是外身第六偈是問捨命捨頭目即捨
命也不言法施者讓後般若。
△二問戒。】

「文殊師利我見諸王往詣佛所問無上道便捨樂土
宮殿臣妾剃除鬚髮而被法服。」

【約出家論持戒者菩薩律儀通于七眾比丘篇聚
局在大僧只此篇聚於諸戒中最尊最貴以是七
眾上首故也然以自度心持之則便為聲聞戒以
求無上道心持之則便為菩薩戒波羅蜜就無上
道復有四別謂依生滅無生無量無作四種四諦
所發四弘誓願也生滅四弘屬前事度此中應指
後三四弘又出家約諸王者以貴例賤以勝概劣
非謂戒度局在人王又如法藏比丘捨王位而攝
取淨土乃名菩薩戒波羅蜜故也。
△三問忍。】

「或見菩薩而作比丘獨處閑靜樂誦經典。」

【閑林邃谷惡人惡獸耐忍無瞋即生忍自節守志
即苦行忍誦經求佛即第一義忍四教通得論三
忍也。
△四問進。】

「又見菩薩勇猛精進入於深山思惟佛道。」

【此如太子雪山苦行之類所思佛道亦得通于四
教。
△五問禪。】

「又見離欲常處空閑深修禪定得五神通又見菩薩
安禪合掌以千萬偈讚諸法王。」

【初一偈問修世間淨禪及觀練熏修等禪第二偈
問修出世上上禪所謂首楞嚴三昧不起滅定現
諸威儀者也初中言離欲者離下界煩惱得根本
初禪此禪則淺展轉離有頂欲得滅盡定乃名為
深止是藏教意耳不惟離三界欲亦離涅槃法愛
不惟離二乘欲亦離出假法愛不惟離二邊欲亦
離中道順道法愛如此名深猶是別意若一離一
切離圓伏圓修乃名為深則是圓教意也別地分
得六通無漏讓佛故僅名五首楞三昧正在圓家
別地證同亦應得之。
△六問慧。】

「復見菩薩智深志固能問諸佛聞悉受持又見佛子
定慧具足以無量喻為眾講說欣樂說法化諸菩薩
破魔兵眾而擊法鼓。」

【初一偈是問自行次二偈是問化他也慧窮理本
名為智深誓願廣堅名為志固此即具二莊嚴故
能問能持也定慧具足者若云未到慧多無色定
多四禪則等又背捨慧多九定定多十一切則等
因緣釋也又二乘定多菩薩慧多惟佛則等約教
釋也又空觀定多假觀慧多中觀則等觀心釋也
無量喻謂諸教中種種譬類助顯第一義也破魔
兵者藏通破界內四魔別教次第破界內界外八
魔圓教圓破八魔一切魔擊法鼓者既破魔巳轉
於四教四種法輪二次第問竟。
△三雜問為七初
問禪二問進三問戒四問忍五更問禪六問施七
問慧。
今初。】

「又見菩薩寂然宴默天龍恭敬不以為喜又見菩薩
處林放光濟地獄苦令入佛道。」

【初一偈問入捨禪即是自行次一偈問入悲禪即
是化他捨禪者第四禪也亦可別圓忘懷之捨忘
彼禪故名之為捨悲禪者婆沙云初禪修悲易二
禪修喜易三禪修慈易四禪修捨易此中悲禪既
云化他豈獨初禪故婆沙中尚有通論別論況大
教耶故一一禪皆應云慈乃至喜捨放光濟苦者
如思益經網明菩薩放光徧照十方阿僧祇國一
切煩惱一切疾病遇光安樂乃至佛自放六度光
觸者蒙益夫煩惱疾病並云一切應具四教如佛
告思益梵天能教眾生一切智心是名布施不捨
菩提心名持戒不見心相生滅名忍求心不可得
名進除身心粗名禪離諸戲論名慧豈非三藏六
度相耶又云我說布施名為涅槃愚謂大富入諸
法實相故持戒是涅槃不作不起故忍是涅槃念
念滅故進是涅槃無所取故禪是涅槃不貪著故
慧是涅槃不得相故又云布施平等即薩婆若乃
至般若即薩婆若又云布施不施不慳乃至般若
不智不愚豈非並是通教六度相耶又云能達一
切法無所捨名檀達一切法無所漏失名尸達一
切法無所傷損名忍達一切法平等名禪達一切
法無有起相名慧豈非別圓六度相耶又如地持
六度各九此並蒙光得益之相以佛道名通于四
教悲禪亦不局在初禪故別初地圓初住及通七
地俱皆得入四相既分五時可辨。
△二問進。】

「又見佛子未甞睡眠經行林中勤求佛道。」

【此如般舟念佛等法門也般舟此云佛立九十日
中常行不坐不臥除睡為最部在方等亦通四教
今云勤求佛道揀兩二乘。
△三問戒。】

「又見具戒威儀無缺淨如寶珠以求佛道。」

【威儀無缺即初不缺戒淨如寶珠即第十具足戒
十戒名出大論初不缺戒謂重罪無犯若犯重罪
如浮囊缺失故二不破戒謂中罪無犯若犯中罪
如浮襄殘破故三不穿戒謂小罪無犯若犯小罪
如浮囊穿穴故此三屬律儀攝四不雜戒謂不起
惡覺若起惡覺則身口雖淨意雜煩惱故此一是
定共戒五隨道戒如初果耕地蟲離四寸等六無
著戒如羅漢於三界六塵永無貪著等此二是道
共戒亦是真諦戒也七智所讚戒謂善能出假涉
俗利生故為智人所讚八自在戒謂遊戲神通逆
順示現而於性遮無所違犯故恒自在此二是俗
諦戒也九隨定戒謂不起滅定現諸威儀十具足
戒謂戒波羅蜜畢竟圓滿無法無備此二是中道
第一義諦戒也以前四戒為所觀境後六觀之事
理相即兩教二乘但有前六出假菩薩容有七八
別教次第修十圓教一心修十今云以求佛道亦
揀兩種二乘。
△四問忍。】

「又見佛子住忍辱力增上慢人惡罵捶打皆悉能忍
以求佛道。」

【統輪生法二忍四教不同若於恭敬供養中能忍
不著則不生憍逸若於嗔罵打害及蚊蚋等能忍
則不生瞋惱是為生忍若於寒熱風雨飢渴老病
等外法能忍不動若於貪瞋憂慢邪見等內法能
忍不起是為法忍三藏意也合前二忍為生忍第
一義為法忍通意也又觀生法二境即空為第一
義通也觀二境先空次假後中別也觀二境即空
假中圓也今獨舉惡罵捶打為所忍境舉難況易
耳。
△五更問禪。】

「又見菩薩離諸戲笑及癡眷屬親近智者一心除亂
攝念山林億千萬歲以求佛道。」

【離戲笑是却掉悔蓋離癡眷屬是除瞋蓋近智者
是除疑葢一心除亂是却貪蓋攝念山林是除睡
蓋初六句明所離後二句明離意以世間及四教
修禪皆離五蓋今意在佛道不同凡夫外道及以
二乘約觀明五蓋具如止觀第四卷尋之。
△六問
施。】

「或見菩薩肴膳飲食百種湯藥施佛及僧名衣上服
價直千萬或無價衣施佛及僧千萬億種旃檀寶舍
眾妙臥具施佛及僧清淨園林華果茂盛流泉浴池
施佛及僧如是等施種種微妙歡喜無厭求無上道。」

【初四偈明施四事供養後一偈明施供意初一偈
是飲食醫藥二事第二偈是衣服第三第四兩偈
皆臥具攝無上道仍通四教。
△七問慧。】

「或有菩薩說寂滅法種種教詔無數眾生或見菩薩
觀諸法性無有二相猶如虗究又見佛子心無所著
以此妙慧求無上道。」

【初一偈不可說而說般若次一偈不可觀而觀般
若後一偈言語道斷心行處滅即是說不可說觀
不可觀而論般若也般若亦通諸教思之五問他
土修菩薩行竟。
△六問他土供養舍利即是問佛
涅槃。】

「文殊師利又有菩薩佛滅度後供養舍利又見佛子
造諸塔廟無數恒沙嚴飾國界寶塔高妙五千由旬
縱廣正等二千由旬一一塔廟各千幢旛珠交露幔
寶鈴和鳴諸天龍神人及非人香華伎樂常以供養
文殊師利諸佛子等為供舍利嚴飾塔廟國界自然
殊特妙好如天樹王其華開敷。」

【初一偈總標佛滅供養舍利第二偈明塔數第三
偈明塔量第四偈明塔莊嚴第五偈明供養第六
第七兩偈結歎嚴飾也天樹王即波利質多樹初
頌上問竟。
△二頌請答二初舉疑述請二釋四伏
難。
今初。】

「佛放一光我及眾會見此國界種種殊妙諸佛神力
智慧希有放一淨光照無量國我等見此得未曾有
佛子文殊願決眾疑。」

【初一偈舉見此土事白毫表中道為諸法本故先
舉之種種殊妙即六瑞也第二偈舉見他土事他
土六瑞皆由光見光復由於神力智慧也第三偈
正請答釋此者指兩土六瑞得未曾有者與華嚴
乃至般若咸皆有異。
△二釋四伏難。】

「四眾欣仰瞻仁及我世尊何故放斯光明佛子時答
決疑令喜何所饒益演斯光明佛坐道場所得妙法
為欲說此為當授記示諸佛土眾寶嚴淨及見諸佛
此非小緣文殊當知四眾龍神瞻察仁者為說何等。」

【初四偈正釋伏難後一偈結請也言伏難者文殊
內心構難不肯時答其意有三一此瑞希奇不可
倉卒輕判二智眾如海謙光推高三靳固前却生
眾渴仰故以伏難潛而拒之彌勒彰灼釋難意亦
有三一瑞大故疑大若不為釋憂疑在懷妨聞正
說二眾海雖多機在仁者三闔眾瞻仁故知注誠
殷重所以彰言釋難請令時答也初伏難者因正
請生請云佛子文殊願決眾疑文殊從此起初伏
難汝云眾疑眾未曾疑若疑應問眾既不疑我何
所決彌勒即以第一偈釋云四眾欣仰瞻仁及我
瞻我欲令我問瞻仁欲得仁答也文殊因此起第
二伏難眾同有疑不易可答待佛出定自當決疑
彌勒即以第二偈釋云若有疑在懷憂惱不泰未
知如來何時起定故須時答令喜言時答者催促
令其即答也文殊因此起第三伏難我與仁者同
居學地欲測佛意幸共籌量獨令我答於理不可
彌勒即以第三偈釋云我亦踟蹰思忖為說道場
所得妙法為當授記耶文殊因此起第四伏難若
如汝說即是釋疑何煩我決彌勒乃以第四偈釋
云此非小緣安得以我猶豫之心而判大事文殊
至此伏難既窮謙光亦止故後一偈結請答也四
發問序竟。
△五答問序二初長文二偈頌初中四
初惟忖答二略舉曾見以答三廣舉曾見以答四
分明判答。
今初。】

「爾時文殊師利語彌勒菩薩摩訶薩及諸大士善男
子等如我惟忖今佛世尊欲說大法雨大法雨吹大
法螺擊大法鼓演大法義。」

【善男子者開七方便為善堪聞獨妙為男猶云善
丈夫也丈夫之稱亦通四教今須在圓惟者思惟
忖者忖量惟今如昔忖昔如今然文殊古佛豈應
不知迹示思惟耳欲說大法者答說法瑞惟昔諸
佛說無量義之後開權顯實收無量歸一忖于今
佛既說無量義巳亦應開顯會無量以歸一一者
即大法也雨大法雨答雨華瑞惟昔諸佛天雨四
華之後普入圓因住行向地忖於今佛雨華之後
亦必皆成佛因住行向地也吹大法螺者吹螺改
號答大眾心喜瑞惟昔四眾見瑞歡喜得未曾有
障除機動即改人教行理皆一忖今眾喜亦應障
除機動改前人教行理所改甚深也擊大法鼓答
地動瑞惟昔地動巳後即有六番破無明賊忖於
今佛地動巳後亦應六番破無明惑聲教極妙也
演大法義答放光瑞惟昔諸佛放白毫光後說法
華彼此道同忖于今佛放光巳後亦應說法華經
廣明五佛道同也如是五句悉是惟昔判今忖今
類昔附文會義唯少入定一瑞而雨華動地放光
等皆由入定故爾意則兼具無勞疑也闕此一條
故稱略答耳此惟忖答是答此土六瑞。
△二略舉
曾見以答。】

「諸善男子我於過去諸佛曾見此瑞放斯光巳即說
大法是故當知今佛現光亦復如是欲令眾生咸得
聞知一切世間難信之法故現斯瑞。」

【此略舉曾見但明放光一事即是答他土六瑞以
他土六瑞皆是放光所照故也聞指信行知指法
行一切世間難信之法者所謂收無量歸一令開
示悟入改人教行理六番破無明顯諸佛道同等
非九法界機所能信也。
△三廣舉曾見以答即雙
答此土地土問也彌勒因光橫見東方以為問文
殊引昔豎見多佛以為答正顯十方三世諸佛道
同文為三初引一佛同次引二萬佛同三引最後
佛同初中三初時節二標名三說法。
今初。】

「諸善男子如過去無量無邊不可思議阿僧祇劫。」

【△二標名。】

「爾時有佛號日月燈明如來應供正徧知明行足善
逝世間解無上士調御丈夫天人師佛世尊。」

【爾時者過去不可思議劫前時也夫時無實法依
於色心分位假立隨俗分別不壞假名世界悉也
聞無量劫則知生死事長生厭離心為人悉也劫
前有劫不生斷見劫復一劫不生常見對治悉也
觀彼久遠猶若今日十世古今不離當念第一義
也佛出彼時亦說三乘則與今佛出五濁同若云
三大阿僧祇劫積行成佛即三藏相若云了知時
劫性空一念相應慧朗然大覺即通佛相若云不
可思議阿僧祇劫盡行法界無邊諸行斷彼微細
極微細二品愚巳爾乃成佛應身徧坐百億樹下
即別佛相若云無量無數劫解之即一念了知一
念之性即是亘古亘今之性智入三世而無往來
於剎那際三昧徧能示現剎海古今成菩提事為
眾生故非生示生即圓佛相本迹者如今釋迦久
成為本王宮為迹驗知彼佛亦復應爾觀心者觀
此一念五陰皆是因緣所生即空即假即中是名
有佛出現于世從名字有佛乃至究竟有佛也日
月燈明是別號如來等是通號一切諸佛皆有通
別二號皆是隨世假立即世界悉聞名生善即為
人悉超過一切梵魔沙門婆羅門等即對治悉若
聞諸佛名者皆得不退轉于無上菩提即第一義
悉別號日月燈明者日表慧月表定即自行德燈
明是化他德又日月燈表一心三智當知前佛後
佛自行同化他同一心三智同又佛有無量德應
有無量號如華嚴明釋迦於此娑婆世界則有百
億十千名號何況應身徧微塵國名復何窮然一
一名皆召實德皆以窮劫說其功德終不可盡以
今例古日月燈明何獨不然通號如來等者梵語
多陀阿伽度亦云怛闥阿竭此翻如來梵語阿羅
訶此翻應供亦翻至真亦翻無所著梵語三藐三
佛陀此翻正徧知亦翻等正覺梵語鞞侈遮羅那
三般那此翻明行足梵語修伽陀此翻善逝亦翻
好去梵語路伽憊此翻世間解梵語阿耨多羅此
翻無上士梵語富樓沙曇藐婆羅提此翻調御丈
夫梵語舍多提婆摩㝹舍喃此翻天人教師梵語
佛陀此翻知者覺者梵語路迦那他此翻世尊謂
具上十號真實功德故為一切世間之尊釋此十
號須約四教及以開顯茲不繁述本迹觀心例亦
可解。
△三說法。】

「演說正法初善中善後善其義深遠其語巧妙純一
無雜具足清白梵行之相為求聲聞者說應四諦法
度生老病死究竟涅槃為求辟支佛者說應十二因
緣法為諸菩薩說應六波羅蜜令得阿耨多羅三藐
三菩提成一切種智。」

【此明昔佛為實施權說頓說漸開權顯實同歸非
頓非漸與今光中所見同亦與釋迦佛說法同也
初云演說正法指頓教法初中後三善約頓教序
正流通三段其義深遠即頓教了義二乘不能測
其底邊也其語巧妙即頓教之文會理直說悅菩
薩心也純一無雜謂頓教不與二乘共也具足者
頓教明滿字法門清白者頓教無二邊瑕穢梵行
者頓教無緣慈也巳上是明昔佛說頓與今佛說
華嚴同酬上聖主師子演說經法微妙第一之問
也次云為求聲聞等者是明昔佛施三與今佛說
三藏乃至方等般若意同酬上若人遭苦乃至佛
子修種種行之問也四諦有四種具如玄義所明
今為聲聞且說生滅相應之法所謂三界果報實
苦不可令樂煩惱及業真是苦因更無異因因滅
則果滅乃為究竟安樂滅苦之道惟戒定慧更無
餘道也因緣亦有四種如玄義今為辟支且說思
議生滅相應之相所謂無明行是能引支識名色
六入觸受是所引支愛取有是能生支生老死是
所生支所引所生即苦諦能引能生即集諦無明
滅乃至老死滅是滅諦觀因緣智即道諦聲聞根
鈍故為總相說四諦法辟支稍利故為別相說因
緣法也六波羅蜜四教相如前略明若直明三藏
六度則屬阿含若事理對論而多以理奪事則屬
方等若帶事談理而多以理融事則屬般若也後
云令得阿耨等者是明昔佛開權顯實與今佛法
華意同若粗觀文勢則令得等似單承為諸菩薩
句來若細研語脉則以令得等通結演說正法巳
下之意蓋從初說頓即令眾生得成一切種智其
未成者循循善誘以三藏通別兼但對帶等種種
方便而成熟之或定不定或顯或密事非一概來
至法華則若聲聞若辟支若事度乃至若華嚴中
所兼之別無不令得無上菩提成就一切種智也
此即酬上光中見他土佛涅槃起塔之問以光中
但見他土涅槃佛事不見他土法華會席因此致
疑成發起序今引古事同顯此法華為最後了義
極談過此以往更無可說唯有非滅唱滅而巳一
代時教究竟結歸獨在此經三世十方無不咸爾
稱之為妙豈徒然哉初引一佛同竟。
△次引二萬
佛同。】

「次復有佛亦名日月燈明次復有佛亦名日月燈明
如是二萬佛皆同一字號日月燈明又同一姓姓頗
羅墮彌勒當知初佛後佛皆同一字名日月燈明十
號具足所可說法初中後善。」

【前佛後佛無不施頓施漸會入非頓非漸而文殊
巧說不事繁文故于初佛廣明頓漸巳同不過略
點開顯於今二萬諸佛但明名同姓同及十號同
說法善同至最後佛方乃廣明現同及當同也日
月燈明既稱為名亦稱為字亦稱為號故知名字
號三秖是假立本無親疎不似今人妄生分別有
諱不諱頗羅墮者此翻捷疾亦翻利根亦翻滿語
婆羅門姓觀心釋者十善各具百界千如為一萬
自行化他滿足為二萬。
△三引最後佛同又三初
曾見事與今巳同二曾見事與今現同三曾見事
與今當同。
今初。】

「其最後佛未出家時有八王子一名有意二名善意
三名無量意四名寶意五名增意六名除疑意七名
響意八名法意是八王子威德自在各領四天下是
諸王子聞父出家得阿耨多羅三藐三菩提悉捨王
位亦隨出家發大乘意常修梵行皆為法師巳於千
萬佛所植諸善本。」

【昔佛八子今佛一子數雖不等並出同居之土土
有見思俱示有子有子事同一八赴緣各有所表
一子表一道清淨八子表八正道也又昔佛子發
大乘意今佛子住小乘果此云何同昔化道巳竟
顯本事彰故云發大乘意今未發迹猶言羅漢至
下文顯本即是菩薩其意則同各領四天下是金
輪王有云輪王必不值佛此殆不然。
△二曾見事
與今現同二初現瑞同二疑念同初又二初此土
六瑞同二他土六瑞同。
今初。】

「是時日月燈明佛說大乘經名無量義教菩薩法佛
所護念說是經巳即於大眾中結加趺坐入於無量
義處三昧身心不動是時天雨曼陀羅華摩訶曼陀
羅華曼殊沙華摩訶曼殊沙華而散佛上及諸大眾
普佛世界六種震動爾時會中比丘比丘尼優婆塞
優婆夷天龍夜叉乾闥婆阿修羅迦樓羅緊那羅摩
睺羅伽人非人及諸小王轉輪聖王等是諸大眾得
未曾有歡喜合掌一心觀佛爾時如來放眉間白毫
相光照東方萬八千土靡不周徧。」

【△二他土六瑞同。】

「如今所見是諸佛土。」

【但云如今所見文略義周矣初現瑞同竟。
△二疑
念同。】

「彌勒當知爾時會中有二十億菩薩樂欲聽法是諸
菩薩見此光明普照佛土得未曾有欲知此光所為
因緣。」

【既云欲知此光所為因緣理應亦有發問答問二
序不俟費辭也二曾見事與今現同竟。
△三曾見
事與今當同五初因人說法同二時節同三唱滅
同四授記同五滅後通經同。
今初。】

「時有菩薩名曰妙光有八百弟子是時日月燈明佛
從三昧起因妙光菩薩說大乘經名妙法蓮華教菩
薩法佛所護念。」

【昔佛起定因妙光菩薩說經今佛起定因舍利弗
說經舍利弗為羅睺師昔妙光為八王子師故云
同也又舍利弗既得授記實是菩薩昔妙光聞法
華時何必不示作聲聞。
△二時節同。】

「六十小劫不起于座時會聽者亦坐一處六十小劫
身心不動聽佛所說謂如食頃是時眾中無有一人
若身若心而生懈倦。」

【此與下文五十小劫謂如半日同也佛力所加故
令忘長見短下當廣釋。
△三唱滅同。】

「日月燈明佛於六十小劫說是經巳即於梵魔沙門
婆羅門天人阿修羅眾中而宣此言如來於今日中
夜當入無餘涅槃。」

【昔說法華即唱入滅今佛于寶塔品中亦言如來
不久當入涅槃化道巳足唱滅事齊也梵是色界
主魔是欲界主沙門此云勤息出家之都名婆羅
門此云淨裔亦云梵志在家之尊姓天人阿修羅
略舉三種善道並皆從勝取其易入佛法耳。
△四
授記同。】

「時有菩薩名曰德藏日月燈明佛即授其記告諸比
丘是德藏菩薩次當作佛號曰淨身多陀阿伽度阿
羅訶三藐三佛陀。」

【授聲聞記是此經正宗不應預洩今云授補處記
則與釋迦授彌勒記同也問法華中不曾授彌勒
記豈應引同答但得彼此一代化齊于義即足何
必拘拘微細強配況法華梵文積至八里來者無
幾安知梵冊無記囑補處之文授記中略舉三號
若三若十平等平等。
△五滅後通經同三初正明
入滅二明滅後通經利益三結會古今。
今初。】

「佛授記巳便於中夜入無餘涅槃。」

【授記便入涅槃者雖復出同居土五濁未甚故不
必更說大涅槃經如此土迦葉佛亦於說法華畢
即涅槃也然無餘涅槃義通大小略須申明有人
云小乘以果縛尚在名為有餘身智俱灰名為無
餘大乘以五住究盡乃名無餘此亦一往釋耳統
論涅槃則有三種一性淨涅槃凡聖平等即法身
德二圓淨涅槃出障圓明即般若德三方便淨涅
槃為眾生故非生示生非滅示滅即解脫德又唯
識明有四涅槃一自性清淨涅槃佛與眾生平等
共有不關修得二有餘依涅槃謂真如出煩惱障
餘依未滅三乘初證無學道時所得也三無餘依
涅槃謂煩惱既盡苦依亦滅三乘無學身智盡時
所證也四無住處涅槃謂真如兼復出所知障大
悲般若常所輔翼不住生死不住涅槃盡未來際
寂而常照利益眾生也今以四對三令義可識自
性清淨即是性淨有餘無餘出煩惱障無住出所
知障即是圓淨從體起用數數唱生唱滅而實非
生非滅即方便淨唯識又云一切眾生但有初一
二乘無學容有前三唯我世尊可言具四蓋性淨
法身含生共有故皆有初一二乘證無學時是有
餘依不名無餘逮入滅時既名無餘不名有餘此
則先後不俱故云容有前三如來坐菩提樹成等
正覺所有身心非復有漏苦依永盡名無餘依非
苦依在謂真常五蘊名有餘依不住二邊名無住
處此則四涅槃義同時具足故云可言具四由是
言之初成正覺即巳圓入四種涅槃今言中夜入
寂是為同居鈍根示同二乘滅度耳乃方便淨之
妙用非滅唱滅滅何嘗滅也哉。
△二明滅後通經
利益。】

「佛滅度後妙光菩薩持妙法蓮華經滿八十小劫為
人演說日月燈明佛八子皆師妙光妙光教化令其
堅固阿耨多羅三藐三菩提是諸王子供養無量百
千萬億佛巳皆成佛道其最後成佛者名曰然燈八
百弟子中有一人號曰求名貪著利養雖復讀誦眾
經而不通利多所忘失故號求名是人亦以種諸善
根因緣故得值無量百千萬億諸佛供養恭敬尊重
讚歎。」

【滅後明通經之時妙光明通經之人八十小劫明
通經久近八子及求名等明通經利益堅固者久
巳先成求名者次補佛處雙顯佛道因緣全賴師
友亦全由修證二俱不誣矣。
△三結會古今。】

「彌勒當知爾時妙光菩薩豈異人乎我身是也求名
菩薩汝身是也。」

【明通經利益引八子八百乃至結會古今者近則
釋疑密開壽量也或疑彌勒補處不應問文殊非
補處不應答今明彌勒在八百數宜應有問文殊
先復為師弘通妙法故釋疑非謬又八子最小成
然燈佛然燈乃授釋迦佛記今文殊本以師祖復
為釋迦弟子師弟無定將密顯生非生滅非滅也
問彌勒昔見諸佛曾聞法華何故疑問答時眾機
宜應須扣發耳三廣舉曾見以答竟。
△四分明判
答。】

「今見此瑞與本無異是故惟忖今日如來當說大乘
經名妙法蓮華教菩薩法佛所護念。」

【今昔六瑞既同惟忖決定不謬當說大乘決定前
說法瑞也名妙法蓮華決定前雨華瑞也教菩薩
法決定前眾喜瑞也佛所護念決定前地動瑞也
為答之法先微後著故今明判顯向非疑豈文殊
大聖先思後當耶答問序中初長文竟。
△二偈頌
二初頌廣舉曾見以答二頌分明判答初中二初
頌一佛同二頌最後佛同不頌惟忖及略舉但頌
廣舉就廣舉中但頌初後而略中間足可顯義不
俟繁文也。
今初。】

「爾時文殊師利於大眾中欲重宣此義而說偈言。

我念過去世無量無數劫有佛人中尊號日月燈明
世尊演說法度無量眾生無數億菩薩令入佛智慧。」

【此頌上時節名號及說法等。
△二頌最後佛同為
三初頌曾見事與今巳同二頌曾見事與今現同
三頌曾見事與今當同。
今初。】

「佛未出家時所生八王子見大聖出家亦隨修梵行。」

【△二頌曾見事與今現同又二初頌現瑞同二頌
疑念同初又二初頌此土六瑞同二頌他土六瑞
同。
今初。】

「時佛說大乘經名無量義於諸大眾中而為廣分別
佛說此經巳即於法座上加趺坐三昧名無量義處
天雨曼陀華天鼓自然鳴諸天龍鬼神供養人中尊
一切諸佛土即時大震動佛放眉間光現諸希有事。」

【頌中長出天鼓自鳴表方便品初無問自說也現
諸希有事即總頌諸瑞也。
△二頌他土六瑞同長
文但略云如今所見是諸佛土今頌則廣然文雖
錯縱變化總不出六瑞意也。】

「此光照東方萬八千佛土示一切眾生生死業報處
有見諸佛土以眾寶莊嚴瑠璃玻瓈色斯由佛光照。」

【此頌見彼土六趣瑞而兼顯諸土淨穢不同。】

「及見諸天人龍神夜叉眾乾闥緊那羅各供養其佛。」

【此頌意顯六趣中有佛界機也。】

「又見諸如來自然成佛道身色如金山端嚴甚微妙
如淨瑠璃中內現真金像世尊在大眾敷演深法義。」

【此頌見彼佛及聞說法瑞也自然成佛道者方便
道則加心修習發真道即任運自然與理合也藏
佛一坐任運三十四心通佛一念相應不加功力
別圓妙覺本得自然自然成佛道是報身瑠璃是
法身本淨金像是應物現形深法義即頓教大乘。】

「一一諸佛土聲聞眾無數因佛光所照悉見彼大眾
或有諸比丘在於山林中精進持淨戒猶如護明珠。」

【此頌見彼土四眾得道瑞也舉聲聞以該藏教三
乘舉比丘以該四眾或以第二偈屬下六度亦可。】

「又見諸菩薩行施忍辱等其數如恒沙斯由佛光照
又見諸菩薩深入諸禪定身心寂不動以求無上道
又見諸菩薩知法寂滅相各於其國土說法求佛道。」

【此頌見彼土菩薩行行瑞也六度既通四教以擬
方等般若悉與東方及此土同初頌現瑞同竟。
△
二頌疑念同。】

「爾時四部眾見日月燈佛現大神通力其心皆歡喜
各各自相問是事何因緣。」

【二頌曾見事與今現同竟。
△三頌曾見事與今當
同五初頌因人說法二頌時節三頌唱滅四頌授
記五頌滅後通經。
今初。】

「天人所奉尊適從三昧起讚妙光菩薩汝為世間眼
一切所歸信能奉持法藏如我所說法唯汝能證知
世尊既讚歎令妙光歡喜說是法華經。」

【△二頌時節。】

「滿六十小劫不起於此座所說上妙法是妙光法師
悉皆能受持。」

【下文譬說周竟便告舍利弗云無智人中莫說此
經等當知妙光悉皆受持正與今時舍利弗受佛
付囑同也。
△三頌唱滅。】

「佛說是法華令眾歡喜巳尋即於是日告於天人眾
諸法實相義巳為汝等說我今於中夜當入於涅槃
汝一心精進當離於放逸諸佛甚難值億劫時一遇。」

【文中有唱滅有囑累囑累如遺教也。
△四頌授記。】

「世尊諸子等聞佛入涅槃各各懷悲惱佛滅一何速
聖主法中王安慰無量眾我若滅度後汝等勿憂怖
是德藏菩薩於無漏實相心巳得通達其次當作佛
號曰為淨身亦度無量眾。」

【文中有悲泣有慰喻因悲泣故慰喻因慰喻故授
補處佛記例如今佛將未度眾生付彌勒也。
△五
頌滅後通經又三初頌示滅供養精進二頌滅後
通經利益三頌結會古今。
今初。】

「佛此夜滅度如薪盡火滅分布諸舍利而起無量塔
比丘比丘尼其數如恒沙倍復加精進以求無上道。」

【長文但云涅槃頌中兼明起塔及四眾精進求道
所謂應以涅槃而得度者即現涅槃而度脫之也
薪盡火滅者小乘以果報身為薪智慧為火慧依
報身身滅智亡則一滅永滅大乘以機為薪逗應
為火眾生機盡應形斯滅應徧法界不知其盡也。

△二頌滅後通經利益。】

「是妙光菩薩奉持佛法藏八十小劫中廣宣法華經
是諸八王子妙光所開化堅固無上道當見無數佛
供養諸佛巳隨順行大道相繼得成佛轉次而授記
最後天中天號曰然燈佛諸仙之導師度脫無量眾
是妙光法師時有一弟子心常懷懈怠貪著於名利
求名利無厭多遊族姓家棄捨所習誦廢忘不通利
以是因緣故號之為求名亦行眾善業得見無數佛
供養於諸佛隨順行大道具六波羅蜜今見釋師子
其後當作佛號名曰彌勒廣度諸眾生其數無有量。」

【△三頌結會古今。】

「彼佛滅度後懈怠者汝是妙光法師者今則我身是。」

【初頌廣舉曾見以答竟。
△二頌分明判答三初頌
說法華經二頌教菩薩法三頌佛所護念。
今初。】

「我見燈明佛本光瑞如此以是知今佛欲說法華經。」

【△二頌教菩薩法。】

「今相如本瑞是諸佛方便今佛放光明助發實相義
諸人今當知合掌一心待佛當雨法雨充足求道者。」

【△三頌佛所護念。】

「諸求三乘人若有疑悔者佛當為除斷令盡無有餘。」

【前文彌勒釋四伏難令文殊必答此分明判答中
文殊斷四伏疑令彌勒莫更問也初第一疑因文
殊廣引先佛曾說法華故彌勒潛疑欲問諸佛赴
緣人時各異古佛雖名法華今佛何必如此文殊
即以第一偈斷云我見燈明佛本光瑞如此以是
知今佛欲說法華經此斷其疑名也彌勒因此又
疑自有名同義同亦有名同義異此名何所顯召
文殊即以第二偈斷云今相如本瑞是諸佛方便
今佛放光明助發實相義此斷其疑體也彌勒又
疑實相無相何人會之文殊即以第三偈斷云諸
人今當知合掌一心待佛當雨法雨充足求道者
此斷其疑宗也彌勒因此又疑佛雨法雨止洽菩
薩亦潤二乘否耶文殊即以第四偈斷云諸求三
乘人若有疑悔者佛當為除斷令盡無有餘此斷
其疑用也彌勒聯翩構疑文殊頻煩為斷既事窮
理盡即得之於懷可謂善於問答具二莊嚴矣(事窮
謂名等三理盡謂所顯之體)迹門開權顯實中初序段竟。】

妙法蓮華經台宗會義卷一之二
妙法蓮華經台宗會義卷一之三
古吳後學藕益　智旭　述

【△釋序品竟次釋方便品。】

「方便品第二」

【此一經之正宗萬法之都會證信證此發起發此
譬喻譬此乃至流通通此釋此為二先略次廣略
中為二初正釋次料簡正釋有三一云方者法也
便者用也法有方圓用有差會三權是矩是方一
實是規是圓若智詣於矩則善用偏法逗會眾生
若智詣於規則善用圓法逗會眾生如經令離諸
著出三界苦是故如來殷勤稱歎方便蓋隨眾生
欲非佛本懷此可釋他經非今品意二云方便者
門也門為能通通于所通方便權略皆為真實作
門真實得顯功由方便從能顯得名故以門釋方
便如經開方便門示真實相此義可釋他經非今
品意三云方者秘也便者妙也於昔成秘今開成
妙妙達於方即是真秘點內衣裏無價寶珠與王
頂上惟有一珠無二無別指客作人是長者子亦
無二無別方便及門即是秘妙如經唯我知是相
十方佛亦然止止不須說我法妙難思故以秘釋
方以妙釋便正是今品意也次料簡者第一釋是
體外方便化物之權隨他意語第二釋亦是體外
方便自行化他之權是隨自他意語第三釋是同
體方便即自行之權乃為隨自意語又第一釋方
便非能入非所入第二釋方便是能入非所入第
三釋方便即能入是所入又第一釋方便是秘而
非妙第二釋方便秘堪入妙第三釋方便秘即是
妙據正法華名善權品權即方便無二無別低頭
舉手皆成佛道方便善權皆真實也先略釋竟次
廣釋者破古不錄今品是如來方便攝一切法如
空包色若海納流豈可但以一枝一派釋法界之
大都耶今明權實者先作四句謂一切法皆權一
切法皆實一切法皆亦權亦實一切法皆非權非
實一切法權者如文云諸法如是相性體力作因
緣果報本末等介爾有言皆是權也(有言不出千如百界)一
切法實者如文云如來巧說諸法悅可眾心眾心
以入實為悅(被機之意)又云諸法從本來常自寂滅相
(諸法之本)又云如來所說皆悉到於一切智地(化儀之宗)又
云皆實不虗(本行之源)又大經云四句皆不可說也(亡教
之理諸文皆以入證為實故知有說無說無不皆以真實為本)一切法皆亦權亦
實者如文云諸法如實相是雙明一切亦權亦實
例如不淨觀亦實亦虗(治欲故實假想故虗秪此一觀是實是虛何妨一法
亦權亦實)一切法皆非權非實者如文云非如非異又
云亦復不行上中下法有為無為實不實法非虗
非實如實相也若一切法皆權何所不破縱令百
千種師一一師作百千種說無不是權如來有所
說尚復是權況復人師寧得非權若一切法皆實
又何所不破唯此一事實餘二則非真但一究竟
道寧得眾多究竟道耶諸師異解皆破入實寧復
保其巢窟若一切法皆亦權亦實復何所不破一
切悉有權有實那得自是一途非他異解一一法
中皆有權實不得一向權一向實也若一切法皆
非權非實復何所不破何復紛紜強生建立直列
名尚自如此況論旨趣耶須曉四句秖一法性法
性秖是真如實相如如涅槃以法性體不違諸法
不受諸法不住諸法不入諸法故一一名字一一
心法一一句偈一一因果一一凡聖一一依正乃
至下文十雙無非法界自在無礙其義可成具如
不二十門所說若本若末體理無殊說而不說不
說而說照性非遠自在無窮雖復無窮不出四句
四句無句無句而句句句徧收十方佛法但法華
前教教四句句句未暢來至此會一味無殊具如
藥草喻中差即無差無差即差今就第三亦權亦
實句更開十法就十法中為八番解釋初列名二
生起三解釋四引證五結十為三種權實六分別
三種權實照三種二諦七約諸經判權實八約本
迹判權實(開章別釋者巳知諸法互融徧入舉實即實中有權乃指此權為方便品舉權
即是不思議權此權有實乃以此權名方便品舉亦權亦實則各有所歸此乃相即之兩亦攝三之兩亦
故用即真實之方便為方便品舉非權非實則秪是方便之理理收三句皆方便品是則句句皆徧皆方
便品何必約第三句更開十法一者名便具權實故二者義便所攝徧故餘句義便而名不便餘三雖有
權義而權名不如第三即名即具用此即實而權為今品也故下十雙雙雙皆具權實之名皆取即實而
權為方便品況初三總釋皆冠十文八門故也若不爾者非方便之事理乃至悉檀非列方便中法相之
名乃至非今經之本迹十義十義無二本迹似殊本迹雖殊不思議一十義相別實相一如為眾生故列
名生起乃至本迹事理乃至悉檀不同得意忘言言說解脫若見此意常默常說言行無違還以此旨而
為觀境使彼觀境昭然可觀諸釋所無良由於此然此八中前七迹門第八本門本雖未至權實理徧故
下文云是我方便諸佛亦然故方便之名通於本迹又此八門次第意者若不列名無以解釋若不生起
迷於詮次解釋正示十文相狀引證為防不信者故結歸為明品元意故分別為令釋品有歸判釋令知
粗妙有在如是方顯品之深旨又預辯本迹令識本地實權自他方顯大途久近之化)初列
名者一事理權實二理教權實三教行權實四縛
脫權實五因果權實六體用權實七漸頓權實八
開合權實九通別權實十悉檀權實二生起者從
無住本立一切法無住者理也一切法者事也由
理事故有教由教故有行由行故有縛脫由脫故
成因果由果故體顯能用由用故有漸頓之化由
開漸頓故有開合由開合故有通別益分別兩益
故有四悉檀也(此十雙中初五從因至果後五果家勝用因中若無前四則因義淺
狹若無後五則果用粗近于中教是聖化且以受者得名又復文標能化義須對所故後五雙惟體用中
一隻對所餘四並從能對得名又此亦與十妙義同若不爾者誰知方便須具十法誰知十法義徧一經
若無十法乃成經文不詮因果及以能所是故十雙皆窮至要方是今經之十雙也若爾一經始終皆名
方便並指前教以為所開方乃可云此經方便故知序中證信發起方便譬喻秪是比况方便因緣秪是
往昔方便本門秪是久遠方便流通秪是諸佛菩薩通法方便由是方便故名真實若得此意如觀掌果
法華一部方寸可知一代教門剎那便識因果自他共成一法十方三世無懷異求以十法乘而觀察之
法華三昧投足有地無上佛果修途可期)三解釋者一理事權實理是
真如真如本淨有佛無佛常不變易故名理為實
事是心意識等起淨不淨業改動不定故名事為
權若非理則無以立事若非事則不能顯理事有
顯理之功是故殷勤稱歎方便(誰肯以三界有漏心等以為如來之
所稱歎方便品耶若不爾者為令眾生其義安在世間相言如何消釋)二理教權實
總前理事皆名為理例如真俗俱稱為諦諸佛體
之而得成聖聖者正實也欲以巳法下被眾生因
理設教教即權也非教無以顯理是故如來稱歎
方便(無明法性乃至界外一切諸法皆是所詮此心意識名之與體具足一切界外法故誰知
法華之教以此等法而為所詮若不爾者邪見嚴王惡逆調達從何而得果教譚此能詮亦權故知其教
秪詮其理自非今經誰肯歎此詮迷之教為方便品若不爾者從三昧起所歎者何)三教行
權實依教求理則生正行行有進趣深淺之殊故
行名權教無進趣深淺之異故教名實非教無以
立行非行無以會教會教由行是故稱歎方便(若不
爾者如來方便波羅蜜等何所證耶)四縛脫權實行違理則縛縛是
虗妄故名權行順理則生解解冥於理故名實(諸經
地前尚自違理未開權故此經彈指無非佛因以顯實故)非縛無由求脫得脫
由縛如因屍渡海是故稱歎方便(誰知此經佛以惡行亦得名為
善巧方便死屍之譬徧通一切)五因果權實因有進趣暫用故名
權果有尅終永證故名實無果則因無所望無因
則果不自顯果由因尅是故稱歎方便六體用權
實前方便為因正觀入住為果(且指圓初住為分證果)住出
為體用體即實相無有分別用即立一切法差降
不同如大地一生種種芽(初住百界作佛即能示十界法)非地無
以生物非生無以顯地尋流得源推用識體是故
稱歎方便七漸頓權實統論修因證果從體起用
俱有漸頓今明起用用漸為權用頓為實若非漸
引無由入頓是故稱歎方便八開合權實從頓開
漸漸自不合(藏通兩教不廢小故)亦不合頓(三教菩薩不入實故)故名
為權漸令究竟還合于頓故名為實由開故合開
有合力是故稱歎方便九通別權實通則半字無
常之益別即滿字常住之益然常益道長易生退
沒故以化城接引生安隱想然後息化引至寶所
若無半益不得會常半有顯滿之功是故稱歎方
便十悉檀權實世界為人對治三悉是世間故為
權第一義悉是出世故為實非世不得出世由三
悉檀得第一義是故如來殷勤稱歎方便三解釋
竟四引證者此十義通大小教亘一切法且引今
經不如三界見於三界三界是事不如三界見是
理此證事理權實也諸法寂滅相不可以言宣是
理以方便力故為五比丘說是教此證理教權實
也(須云若無性者為說人天乃至修羅為下品善乃至為說無作四諦故知從理俱不可說從事
大小俱可得說)若聞此經是善行菩薩道又汝等所行是
菩薩道佛子行道巳來世得作佛等此證教行權
實也但離虗妄名為解脫其實未得一切解脫此
證縛脫權實也(小中虗妄名縛離即名脫若望大乘仍名為縛唯今名脫)盡行
諸佛所有道法是因道場得成果是果此證因果
權實也我以佛眼觀是體見六道眾生是用此證
體用權實始見我身聞我所說即皆信受入如來
慧是頓除先修習學小乘者是漸此證漸頓權實
窮子初逃中間除糞是開後則付財是合此證開
合權實初息化城是通益後至寶所是別益此證
通別權實種種欲種種性相憶念等此證悉檀權
實巳通引一部為證更別引一品雖不次第十文
具足諸佛智慧甚深無量其智慧門難解難入者
一切事理境智等悉名為實施設詮辨言教悉是
智慧門此證理教論權實難解難入一切聲聞辟
支佛所不能知即是縛脫論權實佛曾親近百千
萬億無數諸佛盡行諸佛無量道法勇猛精進名
稱普聞即是教行論權實成就甚深未曾有法隨
宜所說意趣難解即是體用論權實吾從成佛巳
來者成佛是果果必有因即是因果論權實種種
因緣種種譬喻廣演言教無數方便引導眾生令
離諸著即是漸頓論權實如來方便知見波羅蜜
皆巳具足即是開合論權實如來能種種分別巧
說諸法言辭柔輭悅可眾心即是通別益論權實
取要言之無量無邊未曾有法佛悉成就即是三
悉檀成就止舍利弗不須復說即是第一義悉檀
是為四悉檀論權實佛所成就第一希有難解之
法唯佛與佛乃能究盡諸法實相即是理所謂諸
法如是相等即是事是為事理論權實此一段略
明五佛權實佛佛皆爾四引證竟五結十為三種
權實者先通結次別結先通者此十種通四教共
四十權實若三藏中自證十法名自行權實說巳
十法利益眾生名化他權實化他之十有實有權
皆合為權自行之十亦有實有權皆合為實名自
行化他權實餘三教十法各就當教束為三種權
實亦如是(此通中通)又當教各以事理教行縛脫因果
四種為自行權實各以理教開合二種為化他權
實各以體用漸頓通別悉檀四種為自他權實其
名雖同其義各異(此通中別)次別結者前三教若通若
別當分皆是化他權實隨他意語故圓教若通若
別當分皆是自行權實隨自意語故化他之三若
權若實皆名為權自行權實皆名為實次結成四
句隨他意語即一切法權隨自意語即一切法實
雙取即一切法亦權亦實雙遮即一切法非權非
實次結成三番釋品若自行自意者此文稱道場
所得法(實也)大經云修道得故(權也)攝大乘稱如理如
量智(如理是實如量是權)皆是圓教自行權實隨自意語佛
雖於此不可說法能方便說而眾生不堪若發軫
單說此法取眾生者即不能得故言不可說不可
說也復置此事以自行權實兼別教權實共取眾
生大機利者直得鈍者曲得小機利鈍俱不得蓋
華嚴意也復置此事但用半字權實取眾生大機
利鈍密得顯不得小機利鈍但保於證取亦不得
蓋三藏意也復置是事合用四教權實共取眾生
大機利鈍曲直俱得小機利鈍保證俱不得蓋方
等意也復置是事捨三藏權實用通別圓三種權
實共取眾生大機利鈍俱得小機利鈍保證俱不
得蓋般若意也復置是事捨前三權實單用圓教
自行權實取眾生大小利鈍俱得蓋法華意也如
來智慧靡所不達明照時宜用與可否故釋品云
方者諸方法也便者善巧用也巧用方法取眾生
得是故殷勤稱歎方便(此約前四時三種法用不能至實故但成于初義釋
品若至法華縱名法用亦成秘妙之法用也即可以用釋今品經則方法之名昔日通四今無復三)復
次如來自證權實俱不可說愍念眾生說自證之
權為門於物非宜眾生不能得入故自證權亦不
可說說別權實為門利者得入鈍者不入(華嚴)於物
非宜別權實亦不可說說三藏權實為門利者密
入鈍亦不入(三藏)於物非宜亦不可說說三種化他
權實為門利者得入鈍亦不入(方等)於物非宜亦不
可說說二種化他權實為門利者得入鈍亦不入
(般若)亦不可說於物非宜捨三種化他權實但說自
行之權利者鈍者俱得入從始至終以方便為門
是故如來稱歎方便釋品云方便為入實之門即
此意也前一番明如來能知方便能用方便此一
番明行者能隨順方便(初約方法中明如來能知能用方便法是能知用是
能用眾生不知是佛方便今並開之令眾生知此一番明令眾生隨順方便者謂從門順實故也而亦不
知方便即是所順之實今亦開之又二章並有機應二意但前多從應說且云如來後多從機說且云行
者故殷勤稱歎之言並從佛得)復次如來自證修道所得於一切
方便即是真實而此真實不可得說雖能說之眾
生不能即實以方便力帶不即說一即利者能即
鈍不能即(華嚴)又純說一不即利者密即鈍者不即
(三藏)又帶三不即說一即利者能即鈍者不即(方等)又
帶二不即說一即利者能即鈍者不即(般若)又廢三
不即純說一切即利鈍俱能即於方便得見真實
(法華)上兩意用方便從方便此一意即方便即真實
真實即圓因圓因即自行之方便如此自行方便
今始證入故釋品云方者秘也便者妙也妙達於
方即是真秘從自行方便得名故言方便品也五
結十為三種權實竟六分別三種權實照三種二
諦者前既通別當分結束權實(通則十雙各三別則四自二他四自
他共也)今還約此智照義則易見若通以十種明自
行二智者即照隨智二諦也通用十法逗緣者即
照隨情二諦也若束四為二者即照隨情智二諦
也(每一教中皆束四為二謂自行權實皆束為實化他權實皆束為權故但成二此通中通也)
若當分照諦者事理教行縛脫因果悉是自證即
照隨智二諦也理教開合兩屬化他即照隨情二
諦也體用漸頓通別悉檀四通自他即照隨情智
二諦也(此通中別也)又總束者三藏教三十種二智是
化他二智皆照隨情二諦若通教別教共六十種
二智是自他二智即照隨情智二諦通教或時與
前三藏共為隨情二諦則別教三十種二智是自
他二智照隨情智二諦(先收通教為自他者以能通別通圓為大乘初門故
次揀通教為但他者以當分不詮中理同灰斷故)唯圓教三十種權實是
自行二智照隨智二諦又三教若通若別(還指通則十雙
各三別則自四他二等)皆是逗緣悉是化他二智照隨情二
諦圓教若通若別皆是自行二智即照隨智二諦
束三教之權實總為權束圓教之權實總為實即
自他二智照隨情智二諦也六分別權實照二諦
竟七約諸經判權實者初華嚴論教但是滿字論
時但是乳論法是一自行一化他論人但是菩薩
二乘如聾如啞今文云未曾向人說如此事也次
三藏論教但是半字論時即是酪論法是一種化
他論人但是二乘今文云住立門外著弊垢衣執
除糞器也次方等論教對半明滿論時並酪明酥
論法有三種化他一種自行論人小慕于大今文
云心相體信入出無難也次般若論教帶半明滿
論時挾生而熟論法有二種化他一種自行論人
大資于小小教于大今文云出內取與皆使令知
也今法華論教廢半明滿論時純是醍醐論法唯
有自行論人此實我子我之所生我實是父付以
家業授記作佛前教不說者今皆發之正直捨方
便但說無上道故是自行之權名方便品自餘或
是自他二智或化他二智(教行理三前或巳會若開人者前教所無)復
次華嚴對二菩薩說一自一他不擬二乘不聞不
解三藏對二乘說一化他不擬菩薩故無自行方
等具對小大對二乘說兩化他對菩薩說一自一
他般若對二乘說一他對菩薩說一自一他法華
普對機熟者但明一自不復有他文云菩薩聞是
法疑網皆巳除千二百羅漢悉亦當作佛一切眾
生悉入自行之方便故名方便品也七約諸經判
權實竟八約本迹判權實者如來本地久巳證得
一切權實名為自行權實中間垂迹亦作兼帶等
說今日垂迹寂場帶別化他說自行次說一化他
次說三次說二次說廢三等皆名化他權實束本
中權實名實束迹中權實名權即是自他合權實
也結此則成四句一切實一切權一切亦權亦實
一切非權非實舍利弗本證一切權實即自行權
實迹在鹿苑單受化他在方等受一被三折在般
若帶二轉一至法華廢三悟一皆是化他權實束
本權實為實束迹權實為權即自他權實亦具四
句可知若從佛迹說亦是化他之權實亦稱方便
品若從引入圓因自行亦是方便品若從舍利弗
迹權亦是方便品若從舍利弗迹入實亦是方便
品為此諸義故稱方便品也。

△二迹門正說為二初從今文至則生大歡喜是
略開三顯一動執生疑次從爾時世尊告舍利弗
汝巳殷勤三請豈得不說至授學無學人記品是
廣開三顯一斷疑生信初中二初略開顯二騰疑
請初又二初長文重頌歎佛二智二偈頌正略開
顯動執生疑初又二初長文二重頌長文為二初
寄言歎二智二絕言歎二智初又二初明諸佛權
實二明釋迦權實初又三初雙歎二雙釋三雙結。

今初。】

「爾時世尊從三昧安詳而起告舍利弗諸佛智慧甚
深無量其智慧門難解難入一切聲聞辟支佛所不
能知。」

【爾時者文殊答問巳竟時也佛常在定何故言起
此有所示往古諸佛說此經時必前入無量義即
入法華今佛亦爾此示世界悉檀哀從定起觀理
觀機二俱審諦說必不謬增長物信此示為人悉
檀哀從定起佛寂而常照尚須入定方乃說法況
復散心妄有所說此示對治悉檀哀從定起入定
緣理安心實相出定令他安心實相此示第一義
悉檀哀從定起安此四法故言安詳而起也(四教俱有
四悉今須約開顯圓)告舍利弗者小乘中智慧第一將欲因
之而破小智顯大智此乃經家提起之文問此中
告舍利弗與大品何別答何但大品始自四阿含
終至此經處處有告各各不同四含中或為發起
生滅法輪故告方等斥故告般若加故告今經開
故告天親論云告身子不告餘聲聞者智慧深故
不告諸菩薩者有五一為聲聞所作事故二迴向
大菩提故三令無怯弱故四為發餘人善思念故
五令不起所作巳辦心故當知五意兼異他經前
顯露教不云聲聞得入佛智也諸佛智慧甚深無
量者歎實智也非三種化他權實故言諸佛顯自
行之實故言智慧此智慧體即一心三智豎徹如
理之底故言甚深橫窮法界之邊故言無量此正
稱歎之辭無量甚深深高橫廣譬如根深則條茂
源遠則流長實智既然權智例爾其智慧門難解
難入等者歎權智也自行道前方便有進趣之力
故名為門(四十位真因也)從門入到道中(妙覺果位)道中稱實
道前名權(此即前十雙中約因果論權實)十住始解故難解十地
為入故難入非七方便人所能測度此正歎權之
辭而別舉聲聞辟支不能知者執重故別破之耳
(藏通二乘通菩薩別三賢圓十信共名為七方便)法身本意元以自行權
實擬之無機逃走故言不知(未結緣來名在法身結緣巳後名無機等)
華嚴頓照如聾如瘂故言不知方等彈斥保任草
菴故言不知般若轉教無心希取故言不知今大
機啟發放光動地彼此古今諸佛道同由懷疑惑
故言不知利根菩薩節節能知鈍同二乘是亦不
知也。
△二雙釋。】

「所以者何佛曾親近百千萬億無數諸佛盡行諸佛
無量道法勇猛精進名稱普聞。」

【佛曾親近等是釋實智良由外值佛多稟承至要
故實智甚深良由內行純厚盡行道法故實智無
量無量釋橫廣甚深釋豎高也勇猛精進等是釋
權智良由勇猛精進能入難入之門既入門巳澤
被無疆物欽勝德故名稱普聞亦可勇猛精進能
入法門即釋權智深名稱普聞即釋權智廣權智
雖無深廣之語例實智此義則成。
△三雙結。】

「成就甚深未曾有法隨宜所說意趣難解。」

【稱理究竟故言成就到彼岸底故言甚深此結成
實智也稱機適會故言隨宜非七方便所知故言
難解此結成權智也或成就甚深未曾有法結自
行權實隨宜所說意趣難解結化他權實自行權
實俱名為實化他權實俱名為權也初明諸佛權
實竟。
△二明釋迦權實三初雙歎二雙釋三雙結。

今初。】

「舍利弗吾從成佛巳來種種因緣種種譬喻廣演言
教無數方便引導眾生令離諸著。」

【實智不圓佛道不成既云成佛一成一切成即是
歎實智也種種因緣下是歎權智四十餘年以三
種化他權實逗會眾生故言種種因緣也譬喻者
小乘中如芭蕉水沫等譬大乘中如乾城幻事等
譬廣演者能於一法出無量義也無數方便即七
種方便也引導等者說散十善離三途著說淨十
善離欲界著說三藏離見思著說菩薩法離涅槃
著說佛法離順道法愛著。
△二雙釋。】

「所以者何如來方便知見波羅蜜皆巳具足。」

【如來二字是釋實智從真如實相中來而得成佛
故名如來也方便二字是釋權智由於方便善巧
故能種種因緣譬喻廣演言教也知見波羅蜜即
雙舉權實知見一切種智名實知佛眼名實見道
種智名權知法眼名權見悉到事理邊際故悉名
波羅蜜皆巳具足者權實悉究竟也。
△三雙結。】

「舍利弗如來知見廣大深遠無量無礙力無所畏禪
定解脫三昧深入無際成就一切未曾有法。」

【廣大明橫深遠明豎實智非橫非豎寄言歎其橫
豎照無限極如函大蓋大也無量者佛地大慈悲
喜捨也無礙者佛地四辨也力者佛地十力也無
所畏者佛地四無所畏也禪者實相禪也定者首
楞嚴定也三昧者王三昧也深入無際結成權智
豎深成就一切未曾有法結成權智橫廣初寄言
歎二智竟。
△二絕言歎二智為二初舉絕歎之由
二正絕言歎初中二初正舉絕歎之由二指絕言
之境。
今初。】

「舍利弗如來能種種分別巧說諸法言辭柔軟悅可
眾心。」

【種種分別巧說諸法重舉權也言辭柔軟悅可眾
心重舉實也上文見他土說頓云出柔軟音下文
身子領解云聞佛柔軟音故言舉實眾心乃以得
實為悅故也前寄言歎前實後權是明從實舒權
今絕言歎前權後實是欲卷權歸實。
△二指絕言
之境。】

「舍利弗取要言之無量無邊未曾有法佛悉成就。」

【取要者創指之端猶云略而言之也無量無邊是
指權未曾有法是指實言此二事佛悉成就修道
得故此那可說若單明一事不應言悉悉者雙指
權實也復次無量無邊皆未曾有則即權而實不
可思議未曾有法無量無邊則即實而權不可思
議初舉絕歎之由竟。
△二正絕言歎為二初絕言
歎二釋止歎意。
今初。】

「止舍利弗不須復說。」

【此法深寂言語道斷體不可說故止而歎之設慈
悲為說聞不能解傷其善根是故止也。
△二釋止
歎意。】

「所以者何佛所成就第一希有難解之法唯佛與佛
乃能究盡諸法實相所謂諸法如是相如是性如是
體如是力如是作如是因如是緣如是果如是報如
是本末究竟等。」

【此釋止歎凡有兩意一者佛是最上人成就修得
最上法故不可說即約能究盡之智慧言也二者
甚深境界不可思議故不可說即約所究盡之諸
法實相言也成就對不成就第一對不第一希有
對不希有難解對不難解以果望因自他相對須
約教味委悉簡他以顯佛最上人權實橫滿故不
可說也唯佛與佛乃能究盡者初中分獲未盡其
源如十四夜月光用未滿獨佛與佛究竟邊底如
望夜月體無不圓光無不徧以顯權實豎深修道
得故故不可說也諸法實相者略標甚深權實境
也諸法謂百界千如即實之權也實相謂中道理
體即權之實也所謂諸法如是相等廣釋甚深權
實境也須作四番解釋一約十法界二約佛法界
三約離合四約位經云諸法故用十法界釋經云
佛所成就希有之法故用佛法界釋經云止止不
須說我法妙難思故用離合釋經云唯佛與佛乃
能究盡故用位釋也一約十法界者謂六凡四聖
法雖無量數不出十一一界中雖復多派不出十
如如地獄界當分自具相性乃至本末亦具畜生
界相性本末乃至亦具佛法界相性本末無有缺
減故阿毗曇毗婆沙云地獄道成就他化天法即
是其例餘九法界亦如是當知一一界皆互具餘
九界十如若照自位九界十如皆名為權照其自
位佛界十如名之為實一中具無量無量中具一
所以名為不可思議凡夫雖具絕理情迷(自鄙無分故云
絕理隨想異見故云情迷)二乘雖具捨離求脫(三道即是捨而不觀避空求空
反資小脫)菩薩雖具照則不周名不了了(藏通照六別照次第故云
不周)如來洞覽橫豎具足(一中無量為橫無量即一為豎多一相即故云具足)。

唯獨自明了餘人所不見不可宣示故止止絕言
耳上玄義中巳說今不具記二約佛法界釋者佛
界非相非不相而名如是相指萬善緣因故下文
云眾寶莊校也佛界非性非不性而名如是性指
智慧了因故下文云有大白牛也佛界非體非不
體而名如是體指實相正因故下文云其車高廣
也佛界非力非不力而名如是力指菩提道心慈
善根力等故下文云又於其上張設幰蓋也佛界
非作非不作而名如是作指任運無功用道故下
文云其疾如風也佛界非因非不因而名如是因
指四十一位故下文云乘是寶乘遊于四方也佛
界非緣非不緣而名如是緣指一切助菩提道故
下文云又多僕從而侍衛之也佛界非果非不果
而名如是果指妙覺朗然圓因所尅故下文云直
至道場也佛界非報非不報而名如是報指大般
涅槃故下文云得無量無漏清淨之果報也佛界
非本非末非不本非不末而言本末本即佛相末
即佛報是自行權也佛界非等非不等而言究竟
等指於實相故標章云實相是自行之實也即實
而權故言本末即權而實故言為等(問此中佛界與前十界中
佛界何別答前則在迷在因通悟通果今乃唯果不通因迷故一一法皆用雙非非相即非假非不相即
非空雖出雙非意存三諦下九準知乃至本末究竟等也如是方名究竟佛乘是故皆以大車文結此則
于今品文是佛果家之諸法實相于彼譬說即至道場之莊嚴大車于彼宿世即極果佛之開權寶處于
彼本門即久成佛之所契妙法若正宗可識則流通豈迷一句一偈之言彌可信也三德三軌之說皎若
目前若得此意廣演于八年不出乎一念經五十小劫詎動于剎那例知一代逗機居于心性十方佛事
宛然矚目法界根性覽而易通隨宜所說咸指藏理)此是如來自行權實最
為無上無上相乃至無上果報橫廣豎深而無有
上故標章云諸法實相例亦應言諸法實性實體
實力乃至實究竟等但略舉一以蔽諸耳如來徧
照橫豎悉周如觀掌果秖為凡夫如雙盲二乘如
眇目菩薩夜視矇朧不曉不可得說故止止絕言
也三約離合釋者若佛心中所觀十界十如皆無
上相乃至無上果報惟是一佛法界如海總萬流
如千車共轍此即自行權實若隨他意則有九法
界十如相性等即是化他權實化他雖復有實皆
束為權自行雖復有權皆束為實即是自行化他
權實隨他則開隨自則合橫豎周照開合自在雖
開無量無量而一雖合為一一而無量雖無量一
而非一非無量雖非一非無量而一而無量惟佛
與佛乃能究盡凡夫則誹謗不信二乘則迷悶不
受菩薩則塵杌未明為此義故止止絕言也四約
位釋者如是相謂一切眾生皆有實相本自有之
乃如來藏之相貌也如是性即是性德智慧第一
義空也如是體即是中道法性之理也是為三德
通十法界位位皆有若研此三德入十信位則名
如是力如是作入四十一位則名如是因如是緣
若至佛地則名如是果如是報初三名本後三名
末初後同是三德名究竟等初位三德通惡通善
通賢通聖通小通大通始通極雖在惡而不沉雖
在善而不升雖在賢而不下雖在聖而不高雖在
小而不窄雖在大而不寬雖在始而非新雖在極
而非故故是不可思議不可得說所以止止絕言
也復次三德究竟等者十界相性權實開合差別
若干以平等大慧如實觀之究竟皆等若迷此境
即有六界相性名為世諦若解此境即有二乘相
性名為真諦達此非迷非解即有菩薩佛界相性
中道第一義諦若以此慧等於俗諦俗諦非迷等
于真諦真諦非解非解非迷雙非迷解但名平等
若雙照者權即是實實即是權雖二而不二亦名
究竟等也(此約惑解等)又權實不二之境七種方便不
能以不二智而等不二之境惟有諸佛以不二智
等不二境故言究竟等(此約人等)又今大乘機動不明
九界相性直說一切相性悉入佛界相性昔教未
說謂昔不與今等今教說之知昔與今等故言究
竟等(此約教等)又所以四釋者明理攝徧故約十界釋
明自證極故約佛界釋明佛化用故約離合釋明
三德徧故約諸位釋也初歎佛二智中初長文竟。

△二重頌二初頌寄言歎二智二頌絕言歎二智
偈頌上文互有廣略令義易顯耳初中二初合頌
歎二佛二智二合頌二佛釋歎結歎長文二佛各
歎表化緣異故頌中二佛合歎示二智同故。
今
初。】

「爾時世尊欲重宣此義而說偈言。

世雄不可量諸天及世人一切眾生類無能知佛者
佛力無所畏解脫諸三昧及佛諸餘法無能測量者。」

【初一偈總頌二佛實智第二偈總頌二佛權智也
諸餘法者指化他權實即以自行而為化他從一
法中開出無量所有方便無不即權即實故亦無
能測量。
△二合頌二佛釋歎結歎。】

「本從無數佛具足行諸道甚深微妙法難見難可了
於無量億劫行此諸道巳道場得成果我巳悉知見。」

【此頌上兩章釋結之意而文字變化不必句句分
配蓋謂甚深微妙之權實二法最為難見難了由
我與諸佛本從無數佛所具足盡行無量道法於
無量劫行此道巳乃坐道場得成佛果故能悉知
悉見此權實微妙法也無量劫具足行道故權智
滿道場成果故實智滿此亦約因果而論權實也
初頌寄言歎二智竟。
△二頌絕言歎二智為三初
頌釋止歎意二正頌絕言歎三追頌絕言境。
今
初。】

「如是大果報種種性相義我及十方佛乃能知是事。」

【此頌唯佛與佛乃能究盡諸法實相等也先舉果
報之後次舉性相之初中間例知大果報者即妙
果報種種性相者即百界千法差別不同義者即
究竟等也。
△二正頌絕言歎。】

「是法不可示言辭相寂滅諸餘眾生類無有能得解
除諸菩薩眾信力堅固者。」

【此正頌止不須說之旨也是法即諸佛二智所照
權實妙境所謂不可思議百界千如諸法實相也
實相非方所故不可示非言語道故言辭相寂滅
佛雖能說此不可說法而眾生無能得解故止不
須說也然既無能得解則是法將終不可傳乎故
曰除諸菩薩眾信力堅固者庶幾能得解耳信力
堅固指圓教十信也以下正廣明諸餘眾生皆不
能解。】

「諸佛弟子眾曾供養諸佛一切漏巳盡住是最後身
如是諸人等其力所不堪假使滿世間皆如舍利弗
盡思共度量不能測佛智正使滿十方皆如舍利弗
及餘諸弟子亦滿十方剎盡思共度量亦復不能知
辟支佛利智無漏最後身亦滿十方界其數如竹林
斯等共一心於億無量劫欲思佛實智莫能知少分
新發意菩薩供養無數佛了達諸義趣又能善說法
如稻麻竹葦充滿十方剎一心以妙智於恒河沙劫
咸皆共思量不能知佛智不退諸菩薩其數如恒沙
一心共思求亦復不能知。」

【初六句揀漏盡弟子不知次四句揀舍利弗不知
第三有六句揀餘大弟子不知第四有八句揀辟
支佛不知支佛逆順觀十二因緣故名利智佛實
智者自行權實俱名為實也第五有十句揀發心
菩薩不知或指六度三祇未斷惑者或指通別二
教發心之人彼于當教各能了達四諦義趣依之
發于四弘誓願各能敷演當教道法展轉望前皆
稱妙智如藏教以超過世間名妙通教以了達即
空為妙別教以仰信中道為妙也第六有四句揀
不退菩薩不知通教斷界內惑雖得不退不知中
道別理別教三賢雖得位行不退不知中道具一
切法即一切法。
△三追頌絕言境。】

「又告舍利弗無漏不思議甚深微妙法我今巳具得
唯我知是相十方佛亦然。」

【此正頌無量無邊未曾有法佛悉成就也最後二
句亦是重頌唯佛與佛乃能究盡諸法實相等無
漏者純一實相實相之外無餘法也不思議者心
行處滅言語道斷也甚深微妙者唯是諸佛所證
契也又依無漏義故前於十如約十法界釋十界
十如收諸凡聖理性無漏失收三諦無漏失權實
智無漏失也依不思議義故前於十如約開合釋
即權而實即實而權故不可思議也依甚深微妙
義故前於十如約佛法界釋依唯我知是義故前
於十如約位釋二並可知初略開顯中初長文重
頌歎佛二智竟。
△二偈頌正略開顯動執生疑二
初明諸佛顯實二明釋迦開三互明一邊耳。
今
初。】

「舍利弗當知諸佛語無異於佛所說法當生大信力
世尊法久後要當說真實。」

【諸佛語無異者此顯諸佛化道是同次兩句勸信
後兩句正顯實可見從前所說皆非真實所以破
昔之執生今之疑下文將非魔作佛正由聞此語
也佛既實語勸信何事翻疑為防因疑起謗故須
勸信耳。
△二明釋迦開三。】

「告諸聲聞眾及求緣覺乘我令脫苦縛逮得涅槃者
佛以方便力示以三乘教眾生處處著引之令得出。」

【初一偈正舉昔日所施之三聲聞為小乘緣覺為
中乘三祇六度脫諸苦縛逮得涅槃者為大乘也
次二句正斥皆是方便假說一總非實後二句釋
出施三之意引令出著不得巳耳初略開顯竟。
△
二騰疑請二初敘疑二請決初中二初經家敘二
正生疑。
今初。】

「爾時大眾中有諸聲聞漏盡阿羅漢阿若憍陳如等
千二百人及發聲聞辟支佛心比丘比丘尼優婆塞
優婆夷各作是念。」

【上斥三乘皆是方便今敘疑但在二乘者以其執
重疑深故偏舉也若下文陳疑中即云求佛諸菩
薩大數有八萬等故知三乘僉疑。
△二正生疑。】

「今者世尊何故慇懃稱歎方便而作是言佛所得法
甚深難解有所言說意趣難知一切聲聞辟支佛所
不能及佛說一解脫義我等亦得此法到於涅槃而
今不知是義所趣。」

【何故言佛所得法甚深難解是疑佛實智何故言
有所言說意趣難知等是疑佛權智以佛昔說三
乘智慧同證不差但餘習有盡不盡耳今忽稱歎
如來二智非我所及是以生疑也佛說一解脫義
下是自疑所得三乘聖道是真出要我修此理亦
到涅槃而今忽言皆是方便未知何者真實故言
不知是義所趣初敘疑竟。
△二請決中文有三請
二止并前文為三止初止為理深難解初請為自
他求決次止為驚疑不信次請為久植必解後止
為謗必墮惡後請為利根得益或佛豫知三周得
益前後不俱故三抑俟其三請也第一請為二初
長文二偈頌初長文二初陳疑二陳請。
今初陳
疑疑二智也。】

「爾時舍利弗知四眾心疑自亦未了而白佛言世尊
何因何緣慇懃稱歎諸佛第一方便甚深微妙難解
之法。」

【△二陳請陳巳請眾請也。】

「我自昔來未曾從佛聞如是說今者四眾咸皆有疑
惟願世尊敷演斯事世尊何故慇懃稱歎甚深微妙
難解之法。」

【△二偈頌五初頌疑二智二頌三乘四眾疑三頌
自疑四頌佛子疑五總明同疑請。
今初。】

「爾時舍利弗欲重宣此義而說偈言。

慧日大聖尊久乃說是法自說得如是力無畏三昧
禪定解脫等不可思議法道場所得法無能發問者
我意難可測亦無能問者無問而自說稱歎所行道
智慧甚微妙諸佛之所得。」

【是法指實智力無畏等指權智道場所得指自行
權實我意難測指化他權實(以是同體方便故難測也)所行道
結自行權佛所得結自行實無問自說即結成化
他意也苟非欲以自行化他何故無問自歎。
△二
頌三乘四眾疑。】

「無漏諸羅漢及求涅槃者今皆墮疑網佛何故說是
其求緣覺者比丘比丘尼諸天龍鬼神及乾闥婆等
相視懷猶豫瞻仰兩足尊是事為云何願佛為解說。」

【初句明小乘第二句明六度大乘次偈明中乘及
四眾等。
△三頌自疑。】

「於諸聲聞眾佛說我第一我今自於智疑惑不能了
為是究竟法為是所行道。」

【究竟法果也所行道因也上文佛斥所示三乘皆
是方便今疑三乘各有因果依教修證未嘗有謬
若云方便非真實者為是所證果非實耶為是所
行因不真耶。
△四頌佛子疑。】

「佛口所生子合掌瞻仰待願出微妙音時為如實說。」

【此指通別二教菩薩有疑若不疑者何故合掌瞻
仰待耶。
△五總明同疑請。】

「諸天龍神等其數如恒沙求佛諸菩薩大數有八萬
又諸萬億國轉輪聖王至合掌以敬心欲聞具足道。」

【第一請竟。
△第二止恐懷疑故。】

「爾時佛告舍利弗止止不須復說若說是事一切世
間諸天及人皆當驚疑。」

【△第二請騰宿根利故不懷疑。】

「舍利弗重白佛言世尊惟願說之惟願說之所以者
何是會無數百千萬億阿僧祇眾生曾見諸佛諸根
猛利智慧明了聞佛所說則能敬信爾時舍利弗欲
重宣此義而說偈言。

法王無上尊惟說願勿慮是會無量眾有能敬信者。」

【△第三止護增上慢故。】

「佛復止舍利弗若說是事一切世間天人阿修羅皆
當驚疑增上慢比丘將墜於大坑爾時世尊重說偈
言。

止止不須說我法妙難思諸增上慢者聞必不敬信。」

【△第三請述饒益者多世世受化不起上慢。】

「爾時舍利弗重白佛言世尊惟願說之惟願說之今
此會中如我等比百千萬億世世巳曾從佛受化如
此人等必能敬信長夜安隱多所饒益爾時舍利弗
欲重宣此義而說偈言。

無上兩足尊願說第一法我為佛長子惟垂分別說
是會無量眾能敬信此法佛巳曾世世教化如是等
皆一心合掌欲聽受佛語我等千二百及餘求佛者
願為此眾故惟垂分別說是等聞此法則生大歡喜。」

【初略開三顯一動執生疑竟。
△二廣開三顯一斷
疑生信凡有三周初從此文至第二卷中盡迴向
佛道是法說一周上根得悟次從爾時舍利白佛
言我今無復疑悔乃至授記品是譬說一周中根
得悟三化城喻等三品是因緣說一周下根得悟
亦名理事行三周今以十義料簡一有通有別二
有聲聞無聲聞三惑有厚薄四根轉不轉五根有
悟不悟六有領解無領解七有得記不得記八悟
有淺深九益有權實十待時不待時一明通別者
初周別名法說通則具三如優曇華時一現耳即
譬說也若我遇眾生盡教以佛道即因緣說也第
二周別名譬說通亦具三我先不言皆為一佛乘
故又於一佛乘分別說三即法說也長者聞巳驚
入火宅方宜救濟即因緣說也第三周別名宿世
因緣通亦具三涅槃時到眾又清淨令入佛慧即
法說也有一導師即譬說也今從多從正從略從
旁欲令名字不濫故置通取別耳二明有聲聞無
聲聞者光宅謂定有實行聲聞若言無實權何所
應開善謂定無實行聲聞引勝鬘經三乘初業不
愚于法外凡巳知一乘寧有二乘猶執小果經明
有者權耳此二家偏執乖經失義若定有者經那
言但化諸菩薩無聲聞弟子若定無者誰入化城
亦無三可會權何所引難曰若言實有聲聞為權
所引者亦應實有三藏佛為權三藏佛所引若實
無三藏佛但有權佛者何意不許但有權聲聞無
實聲聞耶答曰此義不例實有斷界內惑者呼此
為實聲聞而權者應之何處有但斷界內惑之佛
而有權佛應此佛哉今明有無不可偏執若從長
者實智往觀則無客作人若就窮子根性則便自
謂作人法華論明四種聲聞一決定二上慢三退
大四應化前二未熟不與授記後二與記若依今
經則應有五一者久習小乘今世道熟聞小教證
果與論中決定聲聞同二者本是菩薩積劫修道
中間疲厭生死退大取小大品經中稱為別異善
根佛且成其小道為說共般若令其斷結取果是
退大未久習小來近理應易悟與論中退大聲聞
同三者以此二故諸佛菩薩內秘外現成就引接
令入大道與論中應化聲聞同四者由見權實兩
種聲聞能出生死因而欣樂涅槃修戒定慧微有
觀慧未入似位薄有所得謂是證果此名未得謂
得未證謂證與論中上慢聲聞同五者大乘聲聞
即是以佛道聲令一切聞也若約決定退大兩種
即有聲聞若約大乘理無灰斷不住化城終歸寶
所實者既爾則無有權故無聲聞若增上慢人既
未入位故不名實又非應化故不名權苟得此意
有無泠然何須苦諍復次秖就佛道聲聞復論有
無若權作應化外現小迹內隱大德則謂無大乘
聲聞若從自行發迹顯本則言有大乘聲聞今開
權顯實正為引決定退大二種聲聞令成大乘聲
聞自行既立即能為應化聲聞若得此意則達有
無也三明惑有厚薄者約無明別惑及約大乘根
性言也即為四句一惑輕根利二惑重根利三惑
輕根鈍四惑重根鈍若別惑輕大根利初聞即悟
若惑重根利再聞方悟若惑輕根鈍三聞乃悟若
惑重根鈍雖復三聞不能得悟止為結緣眾耳或
可初兩句根利同為上根第三句為中根第四句
為下根或可初句為上根第二第三兩句合為中
根第四句為下根復次約初品無明有三重能覆
初住中道初作法說上根人聞三重無明一時俱
盡開佛知見入菩薩位得菩提記中根僅斷二重
下根僅斷一重次作譬說中根斷第三重盡開佛
知見得菩提記下根進斷第二重後作因緣說時
下根斷三重盡得菩提記也四明根轉不轉者舊
云上根初聞法說即悟而中根轉同上根下根轉
同中根至譬說時中根前巳成上即能得悟下根
前巳成中今轉同上至因緣說時下根先巳成上
所以得悟今謂若爾則悟者皆是上根何名三根
若皆曰上根何名利鈍夫眾生心神不定遇惡緣
則轉利為鈍遇善緣則轉鈍為利先世值佛聞法
自有轉下中為上者俱於法說得悟自有轉下為
中者俱于譬說得悟自有先世未轉者須待三周
方悟如此轉根不同舊釋譬如三刀斫木利刀一
斫即斷中者二斫斷鈍者三斫斷利鈍之名不失
木斷之處是同刀譬根木譬惑執刀者譬機教斫
者譬佛受教者譬聞法運刀譬用觀木斷譬證入
曾磨譬先世根轉遇磨不同故有利鈍此中聞法
得悟似屬信行非不兼于法行由于往世信法迴
轉相資不同故也然一坐中應無六十四番問三
根入初住位猶有利鈍否答真修體顯則無差降
問若爾則初住巳上更起緣修有優劣否答此同
位人無復勝負真修體融寧得有異五明根有悟
不悟者經中多明菩薩為上根緣覺為中根聲聞
為下根若爾菩薩皆應初周得悟耶義未必然始
自三周乃至流通壽量有諸菩薩節節得悟無生
忍者何得局在法說周也緣覺不局在譬說周亦
可知問菩薩得悟通於始終二乘得悟亦應至後
答三周定父子天性巳竟則皆名菩薩設在後悟
同名菩薩悟也六明有領解無領解者若三乘同
悟何意但見聲聞領解其二則無今明無佛世出
名獨覺聞佛說因緣法得悟名緣覺如大迦葉舍
利弗等悉是中乘根性既入聲聞數中得悟領解
不異菩薩無領解者聲聞教中不明得佛今經開
其歸大之路自恐解謬故對佛述解菩薩不爾故
無領解又其意有三一菩薩本意求佛設有異執
而執輕終歸取佛無有不得之慮今聞三周之說
但是正其觀慧故不須領解二菩薩悟大處處有
文二乘作佛始自今教逐要流傳故略菩薩領解
梵文或有漢略不書耳三菩薩位行深絕諸新小
菩薩不敢領解說壽量竟彌勒總都領解初從無
生法忍終訖餘一生在則是具足領解更求何物
七明得記不得記者若同皆領解何故聲聞得記
不見緣覺菩薩受記此亦三意一者昔明二乘入
正位者不能發心何由得記今既悟大欣斯別決
故為記劫國也菩薩發心求佛行滿自成故不欣
急求佛亦不促授又前教處處授菩薩記此是恒
說今但逐要傳譯二菩薩亦有記別調達龍女豈
非記耶又法師品云求聲聞者求辟支佛者求佛
道者如是等類咸於佛前聞法華經我皆與授三
菩提記此豈非皆記耶三二乘昔來未曾得八相
記故記其劫國菩薩先巳曾記故不重明耳淺近
之記初住巳得菩薩所欣乃圓極妙覺遠記故壽
量品中始從發心訖一生得妙因斯滿極果頓圓
此乃授法身記何謂無記耶問若小乘既悟大道
應同授法身記那得授八相記答八相是應記既
得應記知必有本欲使物知聞共來結緣故與應
記耳又此二乘若聞壽量即同增道損生得法身
記也八明悟有淺深者一往同破無明入圓初住
細尋必應明晦初聞法說既入佛慧者更聞譬說
豈不重明又聞因緣理必增進更聞壽量彌復優
深如聽法人重聞則勝前如寒得衣單複分厚薄
九明益有權實者或云實行得益權行正為接引
影響不論其益今明不爾若至壽量權實悉得益
增道彌高損生彌盡鄰圓際極唯一生在豈非權
者益耶所以初為影響共熟實行後說極果則自
道明文云出入息利及徧他國息利在巳即是巳
利實行得益由於權引化功歸巳權亦得益故佛
以一音演說法眾生隨類各得解又何必須待壽
量方令權得益耶地涌菩薩云我等自亦欲得此
真淨大法即是自益也十明待時不待時者爾前
未悟必待法華悟者名為待時前教巳悟者名不
待時何以故佛有顯密二說若約顯說則法華之
前二乘未悟大道要須五味調熟會在法華故云
所以未曾說說時未至故今正是其時決定說大
乘此即待時也若約密說未必具待五味在法華
方會爾前有密入者名不待時此乃大判時不時
若就三周亦是待時不待時迹本二門亦是待時
不待時致有前後悟入也三周之中自論密者如
法說時密聞大車及大通事而得悟入即不待時
中周密聞準此可知問若三周及本有密說者玄
文那云法華唯顯答言顯密者爾前偏圓互不相
知今至此經同入一圓雖密而顯純一味故但於
一座有待不待然知彰灼授記二乘顯露分明說
壽長遠於茲一座無不聞知故名為顯問有一種
根性于前四時既無密益不至法華復無顯得二
時不攝者應是失時永不得悟耶答餘經或謂此
為失時今經不爾此人雖于密顯兩時不悟生滅
度想入于涅槃而于彼土得聞是經故無失時乃
是待彼土之時耳問五千起去應是失時答此等
應於如來滅後弘經人處受益亦是待時也十義
料簡三周竟。
初法說周為五初正法說二身子
領解三如來述成四與授記五四眾歡喜初中二
初長文二偈頌初中三初許二受旨三正說初又
三初順許二誡許三揀許。
今初。】

「爾時世尊告舍利弗汝巳慇懃三請豈得不說。」

【汝巳慇懃是順豈得不說是許也。
△二誡許。】

「汝今諦聽善思念之吾當為汝分別解說。」

【上二句是誡後一句是許也諦聽是聞慧善思是
思慧念之是修慧大經云一者親近善友二者聽
聞正法三者思惟其義四者如說修行惟此四法
是涅槃因若言苦行是涅槃因無有是處一善知
識謂如來也後之三句即是三慧故佛誡之是涅
槃近因緣也。
△三揀許。】

「說此語時會中有比丘比丘尼優婆塞優婆夷五千
人等即從座起禮佛而退所以者何此輩罪根深重
及增上慢未得謂得未證謂證有如此失是以不住
世尊默然而不制止爾時佛告舍利弗我今此眾無
復枝葉純有貞實舍利弗如是增上慢人退亦佳矣
汝今善聽當為汝說。」

【從初至退亦佳矣是揀汝今善聽是許也五千在
座故如來三止今將許說威神遣去故名揀眾五
濁障多名罪重執小翳大名根深未得三果謂得
三果未證無學謂證無學如悞認四禪以為四果
等名增上慢有如此失者謂障執慢三失也默不
制止者上聞略開三顯一言簡義隱猶未生謗足
為繫珠因緣去則有益若聞廣開三顯一乖情起
謗住則有損是故不制止也無復枝葉者枝葉細
末不任器用此等執方便之方便(小乘四果巳是方便更于煖頂
妄計為極)於大非器故大品經云攀枝附葉棄于根本
是人為不黠即此義也退亦佳矣者既以小自翳
復妨他大光今退無謗法之愆復無障他之過故
云佳矣枝葉未去故如來三止貞實願聞故身子
四請師弟鑒機非徒靳固也問佛大慈悲何不神
力使其住而不聞如華嚴中之二乘聾瘂何不強
毒以大如喜根之於勝意答各有所以華嚴末席
正巳開漸未破小執故在座而隔今正欲滅化破
菴宜須揀遣若去在俱謗宜如喜根強說今去則
有益那忽令住住則有損那忽不遣喜根令遠得
益慈故強說與其樂種如來護令不謗悲故發遣
拔其當苦問五千在座即不蒙益去則何益答此
非當機是結緣人耳昔大通佛時亦有無量眾生
心生疑惑世世與師俱生今皆得度乃至如來滅
後猶故未盡此五千人當知亦爾又說大經時有
八萬五千億人於是經中不生信心是人于未來
亦當得信例此則益在不久也初許竟。
△二受旨。】

「舍利弗言唯然世尊願樂欲聞。」

【前巳三請并此為第四請。】

妙法蓮華經台宗會義卷一之三
妙法蓮華經台宗會義卷一之四
古吳後學蕅益　智旭　述

初正法說長文中初許二受旨竟。
△三正說為二
初四佛章廣上諸佛權實二釋迦章廣上釋迦權
實上句逗少是文略總云諸佛是人略但開三顯
一是義略此中章句多是文廣明五佛是人廣明
六番是義廣六番者一歎法希有二說無虗妄三
開方便四示真實五舉五濁釋權六揀偽敦信歎
法令生尊重說無虗妄止其誹謗開方便使莫執
小示真實使其悟大舉五濁示必施三揀偽要必
真實於五佛章中一一應備六義而前後互出不
具足者蓋如來巧說使略而無缺詣而不煩文耳
又六義前後亦復無在(生起宛然大體隨時以此六義共成開顯大旨如三
世佛但各二章豈非極略而開顯無缺令權詣實略却四章令文不繁詣者至也前後無在者六章之要
莫若開顯前後互無在餘四章但義存六共成一意不必次第也)初四佛章為二
初總明諸佛二列三世佛初中但四初歎法希有
二說無虗妄三開方便四示真實缺二義者指後
文也。
今初。

「佛告舍利弗如是妙法諸佛如來時乃說之如優曇
鉢華時一現耳。」

【此中法譬雙歎諸佛若出五濁必先開三如今世
尊四十餘年始顯真實久久稀疎故言時乃說之
久不說者為人不堪故時未至故五千未遣故今
人巳堪時巳至五千巳去決定說大乘故言時乃
說之優曇華此云靈瑞三千年一現又現則金輪
王出表三乘調熟巳後方說妙法授法王記又隔
跨酪及二酥三味乃說醍醐也觀心釋者即中妙
觀通一切法至實相名為靈靈即靈通有此觀故
必獲佛記名為瑞由有此觀方得佛果名為華。
△
二說無虗妄。】

「舍利弗汝等當信佛之所說言不虗妄。」

【此理至深與昔權理異此言至妙與昔權言反此
行至普與昔權行乖此人至勝勝於昔劣還指客
行四種之粗而今皆妙恐物疑謗故先勸信令信
無虗妄人說無虗妄法也。
△三開方便三初開二
釋三結。
今初。】

「舍利弗諸佛隨宜說法意趣難解。」

【隨三種機宜巧說方便而佛意在實人莫能解也。

△二釋。】

「所以者何我以無數方便種種因緣譬喻言辭演說
諸法。」

【舉今佛之權能釋諸佛之方便巧慧同故借此釋
彼當知諸佛開權亦如我也。
△三結。】

「是法非思量分別之所能解唯有諸佛乃能知之。」

【此結成開權之意趣難解也蓋稟教者罔不謂三
唯有諸佛乃知一耳此文兩向若作示真實者即
屬後文初標勝人法也無分別法唯佛能知佛以
無分別智解知無分別法故是顯實。
△四示真實
五初標勝人法二標出世意三重示四正釋五總
結初文如前。
二標出世意。】

「所以者何諸佛世尊唯以一大事因緣故出現於世。」

【釋此為兩初總次分字初總者承上文言何故是
法非思量分別所解唯有諸佛乃能知耶良以諸
佛覺如實之相乘此實道出應於世秖令眾生得
此實相更無他事實相無相微妙第一故非思量
分別所能解也次分字釋者一則一實相也非三
非五非七非九故言一也(三即三乘五加人天七加通二乘九加通別菩
薩)其性廣博博三五七九等故名為大諸佛出世
之儀式故名為事眾生有此機感故名為因如來
乘機而應故名為緣是為出世之本意而先開三
者為一弄引耳如人欲取先當與之雖說種種道
其實為一乘也。
△三重示。】

「舍利弗云何名諸佛世尊唯以一大事因緣故出現
於世。」

【將欲解釋更重徵起以為言端又此大事佛所尊
重如釋論中明父王欲多聞太子名數數說之無
有厭足也。
△四正釋破古不錄夫既顯實則無量
法皆一也如玄義中十妙則是十種一也若略和
舊解且作四一言無量一者一色一香無非中道
此義可知言十一者帖文整足雖不次第十義無
減是法非思量分別之所能解是顯理一唯有諸
佛乃能知之是顯智一唯以一大事者一即是理
大即是智(智能照境方達境大故大名智)事即是行(自行化他俱名事故)理
發智智導行逐此義便是顯行一知見者智知於
理眼見諦法諦理無為則無分別以無為法而有
差別約此知見論開示悟入以略擬廣有四十位
是顯位一又取結句明一一即法身大即般若事
即解脫為秘密藏是顯三法一出現於世顯感應
一但教化菩薩顯眷屬一諸有所作顯神通一唯
以佛之知見示悟眾生顯利益一但以一佛乘故
為眾生說法顯說法一經文印義信如符契今略
和舊解作四一者數同義異舊云果一今言理一
依義依文依義者若無理一眾事顛倒悉是魔說
非復佛經故須理一依文者文稱佛之知見今取
所知見所見即諦所知即境境諦即實相理故名
理一舊云因一語單義別今云行一通收因果人
一教一名與舊同文即為四初明理一二明人一
三明行一四明教一。
今初。】

「諸佛世尊欲令眾生開佛知見使得清淨故出現於
世欲示眾生佛之知見故出現於世欲令眾生悟佛
知見故出現於世欲令眾生入佛知見道故出現於
世舍利弗是為諸佛以一大事因緣故出現於世。」

【釋此理一復為四意一約四位二約四智三約四
門四約觀心一約四位者諦境不可知見約于智
眼乃能知見二智四眼不能知見惟一切種智佛
眼則能知見經云為令眾生開佛知見若偏語佛
果即失眾生若偏語眾生則非佛知見故不可偏
取前三教行人雖是眾生未得佛眼佛智故不能
知見實相圓教四位亦是眾生而分得佛眼佛智
則眾生義成佛知見義亦成故寄此四位以釋理
一如瑞相中天雨四華表萬善同歸得入四位乘
四位華以趣佛果故約位顯理也開者即圓十住
初破無明開如來藏見實相理何者性德妙理被
通別兩惑之所染著難可了知初心雖能圓信(名字
位)圓受(五品位)圓伏(十信位)而未能斷不名為開內加
觀行外藉法雨助破通別惑藏顯出真修性知見
朗然開發如日出暗滅眼目有用故名為開緣修
破惑故名使得清淨仁王經云入理般若名為住
住於十住白華位也示者惑障既除知見體顯體
備萬德法界眾德顯示分明故名為示即是十行
大白華位也悟者障除體顯法界行明事理融通
更無二趣如理智如量智理量不二故名為悟即
十迴向赤華位也入者事理既融自在無礙任運
流注入于薩婆若海如理如量通達自在如量知
見能持眾德如理知見能遮諸惑即是十地大赤
華位也然圓道妙位一位之中即具四十一地功
德秪開即具示悟入等更非異心但如理知見無
有分別淺深之相欲顯如量知見故分別四位耳
發心畢竟二不別如是二心先心難既云難易即
知初心與畢竟心應有明晦淺深之別猶如月體
初後俱圓而有朔望之殊四位知見皆明照實相
而說開示悟入之異也二約四智者(名出般若彼通三教今唯
約圓)一道慧見道實性實性中得開佛知見也二道
種慧知十法界諸道種別解惑之相一一皆示佛
知見也三一切智知一切法一相寂滅寂滅即悟
佛知見也四一切種智知一切法一相寂滅相種
種行類相貌皆識即入佛知見也(智慧二字俱通因果及以總別
今但云道慧故約因約總加一種字故約因約別智上有一切二字故約果約總又加一種字故約果約
別也)又道慧如理名開道種慧如量名示一切智理
量不二稱悟一切種智理量雙照為入此亦約實
理無淺深中而淺深分別也(如彼俗境數量如于實理契之理量相即
非因果總別而論因果總別四名便故初後理同)三約圓教四門橫釋四
句者空門一空一切空即開佛知見有門一有一
切有即示佛知見亦空亦有門一切亦空亦有即
悟佛知見非空非有門一切非空非有即入佛知
見能通則四所通則一開示悟入是能通之門所
知所見乃所通之理也四約觀心釋者觀于心性
三諦之理不可思議此觀明淨名為開雖不可思
議而能分別空假中心宛然無濫名為示空假中
心即三而一即一而三名為悟空假中心非空假
中而齊照空假中名為入是為一心三觀而分開
示悟入之殊也所以四種釋者見理由位位立由
智智發由門門通由觀觀故則門通門通故智成
智成故位立位立故見理見理故名為理一也(雖云
理一而門即教一觀即行一位即人一此乃教行人三寄理以辨理既如是餘三例然釋義之妙無以加
矣又前約位智則初住方得名開似乎凡夫絕分後約門約觀則名字初心造修有地況復眾生知見本
來即是佛知見體如冰體即水但由惑障寒結舉水成冰苟信圓門觀心即是則有名字開示悟入乃至
究竟開示悟入豈得高推聖境自鄙無分又豈得妄計初心即佛以凡濫極哉此中約位非豎而論豎約
門非橫而論橫約智非亦橫亦豎而論亦橫亦竪約觀非非橫非豎而論非橫非豎又復雙照橫豎)舍
利弗下即結成理一義昔方便教亦得各論開示
悟入而非佛知見故是權今明佛知見故是實實
即理一也。
△二明人一。】

「佛告舍利弗諸佛如來但教化菩薩。」

【就昔方便謂教化三乘理實但化菩薩如彼窮子
自謂客作賤人長者觀之實是巳子即是人一。
△
三明行一。】

「諸有所作常為一事唯以佛之知見示悟眾生。」

【三乘眾行名之為諸為圓故諸即是一事此行何
所至到唯趣佛之知見即是行一意也。
△四明教
一。】

「舍利弗如來但以一佛乘故為眾生說法無有餘乘
若二若三。」

【圓頓之教名一佛乘別教巳去皆名有餘之說即
不了義非一佛乘無有餘乘者無華嚴中所兼之
別無二者無般若中所帶之二無三者無方等中
所對之三也然上四文各有二義初文若取能知
見即人一為便今取所知見則理一為便次文若
取教化即教一為便今取菩薩則人一為便第三
文諸有所作若就教主為言即教一為便今就行
人為語則行一為便第四文若取乘運之義即行
一為便今取為眾生說法則教一為便不過逐便
釋耳四正釋竟。
△五總結。】

「舍利弗一切十方諸佛法亦如是。」

【此句總結四一文簡義長何以言之序中因光橫
見萬八千土文殊引古豎明二萬諸佛無不為實
施權開權顯實皆與今佛出五濁世其意是同固
不待言至于一切十方剎海無盡世界淨穢差別
無盡諸佛出世亦有純說大者亦有純說小者純
說大則不必施三固是四一純說小則不得顯實
而久久之後究竟亦無不還成四一者但非可以
劫數久近計之非可以等覺巳下諸神通天眼測
之耳下文開迹顯本如來三世化功若此此而不
信安得名隨喜哉初總明諸佛竟。
△二列三世佛
為三初過去佛二未來佛三現在佛此中應具六
義但出二種一開方便二顯真實兩則指上兩則
指下(歎法希有說無虗妄指前總章舉五濁釋權揀偽敦信指後釋迦章)。
初過去
佛。】

「舍利弗過去諸佛以無量無數方便種種因緣譬喻
言辭而為眾生演說諸法是法皆為一佛乘故是諸
眾生從諸佛聞法究竟皆得一切種智。」

【無量無數方便等是開權是法皆為等是顯實為
一佛乘即教一眾生即人一能得種智即行一種
智所知即理一。
△二未來佛。】

「舍利弗未來諸佛當出於世亦以無量無數方便種
種因緣譬喻言辭而為眾生演說諸法是法皆為一
佛乘故是諸眾生從佛聞法究竟皆得一切種智。」

【△三現在佛。】

「舍利弗現在十方無量百千萬億佛土中諸佛世尊
多所饒益安樂眾生是諸佛亦以無量無數方便種
種因緣譬喻言辭而為眾生演說諸法是法皆為一
佛乘故是諸眾生從佛聞法究竟皆得一切種智舍
利弗是諸佛但教化菩薩欲以佛之知見示眾生故
欲以佛之知見悟眾生故欲令眾生入佛之知見故。」

【現在佛正是化主故先標出世之意次明開權顯
實後結成開示悟入也少開句者但是文略初四
佛章竟。
△二釋迦章廣上釋迦權實于六義中無
歎法希有但有五文初開權二顯實三舉五濁釋
方便四揀偽敦信一實五明無虗妄。
今初。】

「舍利弗我今亦復如是知諸眾生有種種欲深心所
著隨其本性以種種因緣譬喻言辭方便力而為說
法。」

【先三後一如四佛不異故言亦復如是種種欲等
者五乘根性欲也過去名根以能生為義現在名
欲以取境為義未來名性以不改為義深心所著
者宿習難轉即是根也方便者即是隨宜所開三
乘權法此中感應相對眾生種種根性欲感也我
佛知之以方便力而為說法應也。
△二顯實。】

「舍利弗如此皆為得一佛乘一切種智故。」

【△三舉五濁釋方便三初標意二舉五濁三結釋。

今初。】

「舍利弗十方世界中尚無二乘何況有三。」

【將舉五濁先標其意上巳說諸佛開權顯實未明
隱實施權今明稱實而觀則十方世界無非法界
真如妙理尚無別教之二何況有藏通別教之三
別教名二乘者中道逈出二邊不即二邊是中與
邊為二故名為第二乘也別教之二巳不可得況
有通及藏教與別共成三種權耶特以出五濁世
不得不隱一實施三權耳。
△二舉五濁。】

「舍利弗諸佛出於五濁惡世所謂劫濁煩惱濁眾生
濁見濁命濁。」

【劫者時也時無實法依於色心分位假立今言濁
者謂四濁增盛聚在此時故下文云劫濁亂時也
煩惱濁者通而言之五住三惑皆名煩惱今且以
界內五鈍使為煩惱濁所謂貪瞋癡慢疑也眾生
亦無別體依于色心五陰立此假名今言濁者由
見煩惱所感粗弊色心果報醜劣故名眾生濁也
見濁者通而言之界內界外諸分別惑皆名為見
今且以界內五利使為見濁所謂身邊戒見邪也
命根亦無實法依于識種之上一分連持色心不
斷功能假立今言濁者惡異熟業所感識種能令
色心住持短促故名為命濁也若約因果相由則
以見煩惱為因感於三界色心為果依果立眾生
名依眾生一期生死立命根名依此四法皆濁立
劫濁名若依諸經次第則劫濁居初見煩惱眾生
命如次列後今文不次義亦無在問此與大佛頂
經所明五濁為同為異答大佛頂經五濁該于九
界惟佛為清此經所舉五濁局在穢土減劫不約
淨土不約增劫問此經最妙所舉五濁何反淺耶
答此明諸佛隱實施三由於出五濁世事不獲巳
正顯善權方便不可思議何得以大佛頂經為並
彼經別為一類利根直開圓解耳問五濁若能障
大華嚴經中未除濁而聞悟何也答此應四句分
別一大乘根利障重以根利故重障不能障此土
華嚴初聞大乘者是也二根利障輕他方淨土頓
聞大乘者是也三根鈍障輕他方淨土先聞三乘
後悟一乘者是也四根鈍障重此土聞漸除濁方
聞大乘者是也問五濁亦障小否答就小亦應四
句分別一小乘根利障輕濁不能障如舍利弗大
迦葉等二小乘根利障重濁亦不能為障如阿含
經央掘魔羅三小乘根鈍障輕濁亦不能為障如
般陀比丘四小乘根鈍障重此則成障佛世不聞
小乘不得度脫者是也問自有不在華嚴不在三
藏而得聞大聞小者何也答此應約四教總作四
句又約四教各作四句總作四句者根利障輕隨
於何時宜聞圓教根利障重隨于何時宜聞別教
根鈍障輕隨于何時宜聞通教根鈍障重隨于何
時宜聞藏教佛以口密而隨應之令其得益各作
四句者四教各有四門根利障輕者聞非空非有
門入也根利障重者聞亦空亦有門入也根鈍障
輕者聞空門入也根鈍障重者聞有門入也統而
言之不論有障無障貴在有根有乘種耳障由破
戒種由熏習根由宿習有利有鈍致今值佛悟有
待時不待時也若宿無乘種未植出世善根縱令
障輕耽樂不悟四句不收四門不攝可奈何哉問
五濁一往何故障大而不障小(約初四句中之第四句問)答眾
生濁重妄計五陰而為四德(障重也)若聞大乘常樂
我淨即執非為是(根鈍也)舊醫頑騃不知乳之好惡
(不識藥也)不知病起根源(不識病也)不知藥餌開遮(不知授藥法也)
無所知曉故濁障大也文云若但讚佛乘眾生沒
在苦即此義也若聞無常苦無我不淨即厭生死
欣涅槃破邪計執故五濁不障小文云作是思惟
時十方佛皆現梵音慰喻我即此義也。
△三結釋。】

「如是舍利弗劫濁亂時眾生垢重慳貪嫉妬成就諸
不善根故諸佛以方便力於一佛乘分別說三。」

【初句即劫濁次句即眾生濁慳貪嫉妬即煩惱濁
及見濁成就諸不善根即命濁也設非曲垂方便
何以引出苦輪三舉五濁釋方便竟。
△四揀偽敦
信一實若佛弟子自能信解若不信解非真弟子
亦非羅漢敦逼時眾令信受也文二初揀真偽二
開除釋疑初又二初若不聞不知非真弟子二若
聞不信受是增上慢。
今初。】

「舍利弗若我弟子自謂阿羅漢辟支佛者不聞不知
諸佛如來但教化菩薩事此非佛弟子非阿羅漢非
辟支佛。」

【如世弟子隨順師法繼道傳燈今不聞不知則無
法可順何謂弟子如來昔為治五濁故方便施三
汝得聞得知隨順修習名為弟子今五濁既除為
汝顯一何意不聞不知不聞即不聞教一不知即
不知行一非弟子即非人一總迷於理一也。
△二
若聞不信受是增上慢。】

「又舍利弗是諸比丘比丘尼自謂巳得阿羅漢是最
後身究竟涅槃便不復志求阿耨多羅三藐三菩提
當知此輩皆是增上慢人所以者何若有比丘實得
阿羅漢若不信此法無有是處。」

【佛設二乘原為五濁障重暫令息苦故權說見思
斷盡名阿羅漢不受三界後有名最後身出同居
土分段苦輪名為涅槃然使實得阿羅漢道證有
餘脫今聞此經便應信受進求無上菩提何以故
濁障既除又得聞此大法則當審自籌量無明別
惑尚在何名羅漢變易生死浩然何名後身化城
未是寶所何名究竟涅槃故實得阿羅漢者未有
不信佛說此法者也倘自以為足不復志求菩提
當知并未證阿羅漢但是增上慢耳初揀真偽竟。

△二開除釋疑又二初開除二釋疑。
今初。】

「除佛滅度後現前無佛所以者何佛滅度後如是等
經受持讀誦解義者是人難得。」

【恐有問曰若爾則一切羅漢皆必志求無上菩提
耶故今開除之曰除佛滅後現前無佛則彼稟權
說證羅漢者未必即能志求菩提又有問曰佛雖
滅度此經住世彼何不信故今釋曰所以者何佛
滅度後經雖住世而受持讀誦解義之人難得不
遇其人則小果聖者安能自決了哉。
△二釋疑。】

「若遇餘佛於此法中便得決了。」

【恐有疑曰若佛滅後諸阿羅漢不遇此經不遇受
持讀誦解義之人則當永入小涅槃耶故今釋曰
是人雖作滅度之想入于涅槃而生方便有餘國
中仍得遇佛為說此法便得決了化城非實還必
志求無上菩提斷無永入涅槃之理也故大智度
論釋畢定品云羅漢身必應滅住在何處具足佛
道答出三界外有淨佛土無煩惱名於是國土佛
所聞法華經具足佛道即引此經證云有羅漢若
不聞法華自謂得滅度我于餘國為說是事汝當
作佛也又設於此土得遇受持讀誦解義之人亦
得決了故南岳師云餘佛者四依也羅漢遇之聞
經決了又云羅漢修念佛定見十方佛為說此經
便得決了(若言念十方佛則是巳發大心若復唯念釋尊乃因小感大亦是機發使之然
耳)四揀偽敦信一實竟。
△五明無虗妄。】

「舍利弗汝等當一心信解受持佛語諸佛如來言無
虗妄無有餘乘唯一佛乘。」

【先勸信釋迦實說次勸信諸佛誠言後結成唯一
佛乘所以止疑謗也初正法說中初長文竟。
△二
偈頌為二初頌許答二頌正說。
今初。】

「爾時世尊欲重宣此義而說偈言。

比丘比丘尼有懷增上慢優婆塞我慢優婆夷不信
如是四眾等其數有五千不自見其過於戒有缺漏
護惜其瑕疵是小智巳出眾中之糟糠佛威德故去
斯人尠福德不堪受是法此眾無枝葉唯有諸貞實
舍利弗善聽。」

【上慢我慢不信四眾通有但出家二眾多修道得
禪謬謂聖果起增上慢在俗矜高多起我慢女人
智淺多生不信不自見其過者三失覆心藏玼揚
德不能內省是無慚人也若自見過即有羞僧也
於戒有缺漏者律儀有失名缺定共道共有失名
漏乏定道故內起惡覺如玉含瑕缺律儀故外動
身口如玉露玼覆罪自安不知發露故名護惜小
智者不得學無學智而有世間小智妄計有漏以
為無漏小中之小故言小智也未有無漏禪定滋
潤但有世間味禪故如糟未有出世理慧但有文
字薄解封文失旨故如糠又糟糠譬無大機枝葉
譬非好器悉不任用故須遣之四偈皆頌揀許末
一句頌誡許略不頌順許也。
△二頌正說二初頌
四佛章二頌釋迦章初中四初頌諸佛二頌過去
佛三頌未來佛四頌現在佛初頌諸佛與長文共
有三異一彼此互無長文有歎法而無五濁今有
五濁而無歎法二前後間出長文先歎法次明不
虗開權顯實今先開權顯實後明不虗三開合不
同長文勸信與不虗合說今分勸信隔於不虗又
長文以釋迦方便釋成諸佛之權今以釋迦顯一
釋成諸佛之實是四異也文為五初頌施權二頌
顯實三頌勸信四舉五濁五頌不虗。
今初。】

「諸佛所得法無量方便力而為眾生說眾生心所念
種種所行道若干諸欲性先世善惡業佛悉知是巳
以諸緣譬喻言辭方便力令一切歡喜或說修多羅
伽陀及本事本生未曾有亦說於因緣譬喻并祇夜
優波提舍經鈍根樂小法貪著於生死於諸無量佛
不行深妙道眾苦所惱亂為是說涅槃。」

【諸佛所得法者修道得於諸權法也良由自行因
滿所感後得無分別智亦名為差別智正當自行
體內權也即此法體亦不可說以方便故為眾生
說成化他權照九界機說七方便九是所被教不
出七說七被九漸令入實七九之中隨何等機聞
何等法遇機便逗初無一定故云無量方便力而
為眾生說也現起希望名為所念念即是欲習欲
成性能為後種加以先業有善有惡差別若干誠
非一緣一譬一種方便所能度脫惟佛悉能知之
故能隨宜說九部法令其一切皆歡喜也歡喜則
必生善滅惡入理舉初以該後耳九部者通論則
大小各十二部別論則小或十一或但九部具如
玄義中說鈍根樂小法下六句結施權意前世根
鈍今世無機不堪聞大故言不行深妙道前世貪
著障重今世眾苦所惱唯可聞小故言為是說涅
槃也。
△二頌顯實四初頌理一二頌人一三頌教
一四頌行一。
今初。】

「我設是方便令得入佛慧未曾說汝等當得成佛道
所以未曾說說時未至故今正是其時決定說大乘
我此九部法隨順眾生說入大乘為本以故說是經。」

【佛慧即是一大事因緣也若約能知乃是行一若
約所知則是理一又若約說經應是教一若約所
詮則是理一蓋亦取便名為理一也。
△二頌人一。】

「有佛子心淨柔輭亦利根無量諸佛所而行深妙道
為此諸佛子說是大乘經我記如是人來世成佛道
以深心念佛修持淨戒故此等聞得佛大喜充徧身
佛知彼心行故為說大乘聲聞若菩薩聞我所說法
乃至於一偈皆成佛無疑。」

【此正頌上諸佛如來但教化菩薩也廣出諸方便
人皆成實人有佛子心淨即別教人為諸佛子說
大乘經得記心喜即成圓教真實之人聲聞若菩
薩者聲聞兼得緣覺即是兩教二乘菩薩兼得藏
通大士皆成佛無疑則七種方便無非佛子明矣
此是極聖誠說奈何不信。
△三頌教一。】

「十方佛土中唯有一乘法無二亦無三除佛方便說
但以假名字引導於眾生說佛智慧故。」

【此正頌上如來但以一佛乘故為眾生說法無有
餘乘若二若三也但以假名三教引導令入佛慧
一教是故約方便說則可暫有約究竟論決無二
三。
△四頌行一。】

「諸佛出於世唯此一事實餘二則非真終不以小乘
濟度於眾生佛自住大乘如其所得法定慧力莊嚴
以此度眾生自證無上道大乘平等法若以小乘化
乃至於一人我則墮慳貪此事為不可。」

【唯此一事實等頌上諸有所作常為一大事也佛
自住大乘等頌上唯以佛之知見示悟眾生也後
六句釋成不以小度之意二頌顯實竟。
△三頌勸
信二初舉果勸信二舉因勸信。
今初。】

「若人信歸佛如來不欺誑亦無貪嫉意斷諸法中惡
故佛於十方而獨無所畏我以相嚴身光明照世間
無量眾所尊為說實相印。」

【佛心清淨眾惡斷盡無畏說法此內德可信也妙
相莊嚴光明炳著為眾所尊說大乘印此外德可
信也。
△二舉因勸信。】

「舍利弗當知我本立誓願欲令一切眾如我等無異
如我昔所願今者巳滿足化一切眾生皆令入佛道。」

【昔有誠誓今酬誓故說此昔願可信也菩提願滿
化他同入尅果之因因則不虗彌可信也問本誓
既普今眾生尚多願云何滿答佛三世益物無有
巳時今且約現在機熟名願滿也三頌勸信竟。
△
四舉五濁四初總明五濁障大二別明五障三明
為五濁故說小四明為大施小小冶五濁大願得
興。
今初。】

「若我遇眾生盡教以佛道無智者錯亂迷惑不受教。」

【眾生以苦惱自煎諸佛以大悲濟物悲與苦相對
故言相遇又佛如眾生如一如無二如天性相關
故言相遇夫盡教以佛道佛之本懷也無智迷惑
而不受教五濁障大也彼既有障安得不設方便
以漸誘之經云過去有佛號住無住發願使巳國
眾生同日同時成佛即日滅度又賢劫前有佛號
曰平等亦願巳國及十方眾生同日成佛即日滅
度若爾今日有佛復有眾生云何耶佛言止止我
前所言得人身者耳頗有發願令五道同日成佛
否佛言不可以非器之身成無上道要先化三趣
令得人天然後乃可如願三趣非善道何能成佛。

△二別明五障。】

「我知此眾生未曾修善本堅著於五欲癡愛故生惱
以諸欲因緣墜墮三惡道輪迴六趣中備受諸苦毒。」

【此二偈別明眾生濁也真如實相名為善本不依
此種善根故不能感大法五欲為諸惡本從癡有
愛則眾惱競生。】

「受胎之微形世世常增長薄德少福人眾苦所逼迫。」

【此一偈別明命濁也處胎經從初七日乃至三十
八七日具說漸漸增長之相即所謂世世常增長
真可厭離觀心釋者一念心起即為未來作業業
即胎胎業無窮世世不斷即是增長。】

「入邪見稠林若明若無等依止此諸見具足六十二。」

【此一偈別明見濁也五見交加如茂林稠密若有
是常見若無是斷見依於二見成六十二見具如
法數。】

「深著虗妄法堅受不可捨我慢自矜高諂曲心不實。」

【此一偈別明煩惱濁也略舉根本中貪慢小隨中
諂以攝其餘。】

「於千萬億劫不聞佛名字亦不聞正法如是人難度。」

【此一偈別明劫濁也長時不聞佛法即是劫濁又
上來四濁集在時中故名劫濁五濁障故不信一
乘故難度也觀心釋者念念惡覺永無正觀以自
覺是不聞佛名永不與八正道相應是不聞正法
此心則難度也二別明五障竟。
△三明為五濁故
說小。】

「是故舍利弗我為設方便說諸盡苦道示之以涅槃。」

【△四明為大施小小治五濁大願得興。】

「我雖說涅槃是亦非真滅諸法從本來常自寂滅相
佛子行道巳來世得作佛。」

【析三界妄盡滅色取空則非真滅以無明別惑尚
在則界外變易生死正自浩然也若體達無明本
空諸法何有如翳見空華華相本虗也法雖本寂
若不修道無由契會故言佛子行道巳來世得作
佛如空華雖寂若不除翳無由覩淨空也四舉五
濁竟。
△五頌不虗。】

「我有方便力開示三乘法一切諸世尊皆說一乘道
今此諸大眾皆應除疑惑諸佛語無異惟一無二乘。」

【先權後實巧為五濁施此方便誠言不虗勿生疑
也初頌諸佛竟。
△二頌過去佛二初略頌開顯二
廣頌開顯。
今初。】

「過去無數劫無量滅度佛百千萬億種其數不可量
如是諸世尊種種緣譬喻無數方便力演說諸法相
是諸世尊等皆說一乘法化無量眾生令入於佛道。」

【初二偈明施三後一偈明開顯也說一乘法即教
一化無量眾即人一入佛道即行一及理一。
△二
廣頌開顯二初總明方便助顯二別示開顯之相。

今初。】

「又諸大聖主知一切世間天人羣生類深心之所欲
更以異方便助顯第一義。」

【天人群生是舉諸乘以明人一異方便是舉諸教
諸行以顯教一行一第一義是理一也正因佛性
即第一義若用圓妙正觀則是實相方便不稱為
異今用五乘七方便等而助顯之名異方便即指
下文六度乃至供養稱名等也良由眾生樂欲不
同故使諸佛方便有異然方便雖異助顯則同既
顯實巳此異非異殷勤稱歎良由於此。
△二別示
開顯之相二初約眾善顯緣因功德二約聞經顯
了因功德初中七初約六度明開顯二約戀慕心
明開顯三約供舍利明開顯四約造佛像明開顯
五約畵佛像明開顯六約供塔像明開顯七約稱
佛名明開顯。
今初。】

「若有眾生類值諸過去佛若聞法布施或持戒忍辱
精進禪智等種種修福慧如是諸人等皆巳成佛道。」

【正因佛性生佛體同幻障若深永不值佛得值過
去佛者則是內因力強得感出世緣也然其深心
所欲不同所以諸佛說法亦異在彼一時或聞頓
法或聞漸法或修布施或修持戒或修忍辱或修
精進或修禪定或修智慧或單修一法一行或兼
修餘法餘行或轉或助種種不同又或以相心修
六度或以無相修六度或以非相非無相次第修
六度更復種種不同由今觀之既得皆巳成佛皆
證理一則如是諸人即人一所修福慧即行一所
聞諸法即教一矣此中聞法及智慧似宜屬于了
因讓後聞法華經故但屬緣因也。
△二約悲戀心
明開顯。】

「諸佛滅度後若人善輭心如是諸眾生皆巳成佛道。」

【承上文言不但值佛聞法修行六度者巳成佛也
即諸佛示滅能于如來起悲戀心一念之間捨惡
從善化剛為輭在彼一時似屬人天二乘由今觀
之亦皆巳成佛道佛道既證理一則是諸眾生即
人一善輭心即行一示滅即教一矣。
△三約供舍
利明開顯。】

「諸佛滅度巳供養舍利者起萬億種塔金銀及玻瓈
碑磲與瑪碯玫瑰琉璃珠清淨廣嚴飾莊校於諸塔
或有起石廟旃檀及沉水木樒并餘材甎瓦泥土等
若於曠野中積土成佛廟乃至童子戲聚沙為佛塔
如是諸人等皆巳成佛道。」

【承上文言又不但悲戀如來而生善輭心者巳成
佛也即諸佛滅後碎身為若干舍利是諸人等為
供舍利起寶塔者下至起石廟者起土廟者乃至
童戲為沙塔者或有舍利如芥子許或無舍利或
以誠心或以戲心在彼一時則謂功德或大在小
或有或無由今觀之亦皆巳成佛道佛道既證理
一則如是諸人即人一起塔起廟積土聚沙即行
一碎身為舍利即教一矣按釋迦示滅既茶毗竟
大迦葉言如來舍利非我等事自有國王王子大
臣宰官長者居士婆羅門等樂福田者廣修供養
我等事者宜應結集三藏勿令正法速滅由此觀
之迦葉傳佛心印故以先務為急人天樂種福田
則以供養為先就彼修供養時所發三乘五乘心
願不同而由過去諸佛方便力故久久之後未有
不歸於佛道者又按經中造塔之法如來十三級
辟支佛五級阿羅漢四級阿那含三級斯陀含二
級須陀洹一級輪王無級級者輪相也今時凡夫
動輙起塔以凡濫聖為戾不輕語云君子愛人以
德縱令弟子尊師豈可陷師於濫聖之罪又縱令
死者冥冥寧不顯生者之碌碌耶。
△四約造佛像
明開顯。】

「若人為佛故建立諸形像刻雕成眾相皆巳成佛道
或以七寶成鍮鉐赤白銅白蠟及鉛鍚鐵木及與泥
或以膠漆布嚴飾作佛像如是諸人等皆巳成佛道。」

【承上文言又不但為供舍利起塔起廟者巳成佛
也隨用何物建立形像在彼一時物有粗妙價有
高下心有誠否願有遠近亦似功德有大有小由
今觀之亦皆巳成佛道佛道是理一諸人即人一
作像即行一如來分別造像功德即教一也然優
婆塞戒經造像不許用膠得失意罪而此經用者
古師云外國用樹膠耳有言大豆汁可代膠清又
地持不許用雌黃臭物戒經不許造半身像又立
佛像前不應坐坐佛像前不應臥又造像功德經
略明十一功德一者世世眼目清潔二者生處無
惡三者常生貴家四者身如紫磨金色五者豐饒
珍寶六者生賢善家七者生得為王八者作金輪
王九者生梵天壽命一劫十者不墮惡道十一者
後生還能敬重三寶又云若人臨終發言造像乃
至如麥􂆢能除三世八十億劫生死之罪當知此
等功德並是華報果在佛地也。
△五約畫佛像明
開顯。】

「彩畵作佛像百福莊嚴相自作若使人皆巳成佛道
乃至童子戲若草木及筆或以指爪甲而畫作佛像
如是諸人等漸漸積功德具足大悲心皆巳成佛道
但化諸菩薩度脫無量眾。」

【承上文言又不但建立佛像者巳成佛也畵佛影
像自作使人乃至童子戲畵在彼一時則謂功德
或大或小或有或無由今觀之亦皆巳成佛道佛
道是理一諸人是人一漸漸積功德具足大悲心
即行一但化諸菩薩即教一也又但化二句明彼
成佛後事乃是自證四一復以四一度生。
△六約
供塔像明開顯。】

「若人於塔廟寶像及畵像以華香幡蓋敬心而供養
若使人作樂擊鼓吹角貝簫笛琴箜篌琵琶鐃銅鈸
如是眾妙音盡持以供養或以歡喜心歌唄頌佛德
乃至一小音皆巳成佛道若人散亂心乃至以一華
供養於畵像漸見無數佛或有人禮拜或復但合掌
乃至舉一手或復小低頭以此供養像漸見無量佛
自成無上道廣度無數眾入無餘涅槃如薪盡火滅。」

【承上文言又不但起塔起廟造像畵像者巳成佛
也隨於何等塔廟寶像畵像之前修諸供養皆得
成佛具論供養不出五塵華幡蓋等色塵也樂音
歌唄聲塵也香即香塵禮拜即觸塵又衣服是觸
塵飲食是味塵此略不言理必有之又供養須論
三業敬心即意業頌德即口業禮拜合掌舉手低
頭即身業約此五塵三業塵則或多或少業則或
專或散在彼一時則謂功德必有差別由今觀之
並成四一復以四一廣度眾生三惑薪盡二死火
滅入無住處大般涅槃也經文若使人作樂者出
家比丘比丘尼沙彌沙彌尼在家國王長者宰官
居士並無自作音樂之理所以必曰使人至於歌
唄頌德則出家在家通得為之然亦須知大體若
梵音和雅則僧俗咸宜若濫同詞曲則律所不許
每見近時唱讚多用曲家腔調又禮懺作梵不遵
古式競引長聲只恐長他貪慢增巳放逸福少過
多思之擇之。
△七約稱佛名明開顯。】

「若人散亂心入於塔廟中一稱南無佛皆巳成佛道。」

【承上文言又不但五塵三業供塔供像者巳成佛
也即散心一稱佛名亦皆成佛南無此翻歸命亦
翻度我亦翻敬從調達臨終稱南無未得稱佛便
生身陷入地獄佛記其從地獄出當作辟支佛名
曰南無西國有事天像者以金為像頭賊來盜之
取不能得賊稱南無佛便得金頭明日眾人聚而
議曰天像失頭便是無天來著耳著者云何失頭
天即附一人語曰賊來取頭時稱南無佛諸天皆
驚動是故得我便是故失頭眾人曰天不如佛耶
既不如者何不事佛賊稱南無佛尚得天頭況賢
者稱佛名十方尊神寧敢當之但精進勿懈怠那
先經云如人持一石置水必沒無疑若持百石置
船上必不沒有惡業人直爾死必墮泥犁如石置
水若臨死稱南無佛佛力故令不入泥犁如船力
故使石不沒又經云華林園第三大會九十二億
人並是釋尊遺法中一稱南無佛人得見彌勒也
又佛世有一老人徧求五百上座剃度上座觀其
宿無善根咸不見許最後值佛佛即度令出家證
阿羅漢上座問佛佛言此人于無量劫前入山採
薪遇虎懼怖一稱南無佛今此稱名善根熟故所
以得度由其別無他善所以久久流轉生死由其
劫數長遠故非聲聞道眼所見所知夫既得證阿
羅漢則亦必證無上菩提明矣夫散亂稱名尚必
成佛況一心不亂哉一念相應一念佛一日相應
一日佛是心作佛是心是佛此而不信吾末如之
何也巳矣初約眾善顯緣因功德竟。
△二約聞經
顯了因功德。】

「於諸過去佛在世或滅後若有聞是法皆巳成佛道。」

【是法正指妙法華經開權顯實之法也上來六度
乃至像教供養乃至稱名並是諸佛以異方便助
顯真實尚得開之成妙緣因況復此經正顯真實
若有聞者即了因種寧不成佛然約聞經之時或
解不解有相無相至心散心事非一概亦得義論
五乘差別而一歷耳根永為道種若遠若近終因
斯脫未有一人不成佛者此是諸佛真語實語不
可不深信也問何意約過去佛廣明五乘同皆入
實答三世佛皆有開權但未來未起現在始行於
證義弱過去開權巳久受化之人皆成四一並於
十方施權顯實證義則強構之虗言不如驗之實
事故於過去佛廣約五乘顯實也二頌過去佛竟。

△三頌未來佛二初頌施權二頌顯實。
今初。】

「未來諸世尊其數無有量是諸如來等亦方便說法。」

【△二頌顯實四初頌人一二頌行一三頌教一四
頌理一。
今初。】

「一切諸如來以無量方便度脫諸眾生入佛無漏智
若有聞法者無一不成佛。」

【約聞法者無不成佛故是人一若約能度即教一
也佛智所證即理一也入於佛智即行一也。
△二
頌行一。】

「諸佛本誓願我所行佛道普欲令眾生亦同得此道。」

【自行化他無非佛道故是行一。
△三頌教一。】

「未來世諸佛雖說百千億無數諸法門其實為一乘
諸佛兩足尊知法常無性佛種從緣起是故說一乘。」

【百千億無數諸法門者指五乘七方便等一切權
說其實為佛乘者正明說權之意說雖在權意本
在實權即實家之權故得開之同成了因也知法
常無性者實相常住無自性無他性無共性無無
因性(性空)無性亦無性(相空)一無性言具二無性即是
無性性無相性也本自有之故曰常無知者照也
具如止觀第五不思議境中一念三千非自他等
既無四性一念亦無即是性空既無一念無念亦
無即是相空乃不思議之二空也若本自二空即
是性德若推檢入空即是修得推而不成須修萬
行正助合行行中具足一切諸行方名緣因聞斯
義巳方乃名開問世間因緣可以四句了生無生
今性本淨非關緣起何須以此四句推之答世法
緣起亦本無生但由情計謂之為生理性亦爾由
謂自他等故須推之二空不顯尚須更約續待推
檢況因成耶問今文何故不立斯觀答經從利根
者開也佛種從緣起者中道無性即是佛種迷此
理者由無明為緣則有眾生起解此理者由教行
為緣則有正覺起欲起佛種須一乘教故是頌教
一也又無性者即正因佛性也佛種從緣起者即
是緣了以緣資了正種得起一起一切起如此三
性名為一乘也(三因不改同名為性舉體成修復稱緣了是則理即位中苦為正因
佛性惑為了因佛性業為緣因佛性此三佛性不縱橫不並別不可思議無自性乃至無無因性無性亦
無性目此無性以為正因佛性也名字位中薄有微解亦有微行即是無性之性舉體而成微解微行乃
至觀行相似位中解行漸著亦是無性之性舉體所成目此名字觀行相似位中不可思議三因以為緣
因佛性也分真位中初住一發一切發正因理心發名法身德了因慧心發名般若德緣因善心發名解
脫德不縱橫不並別不可思議目此分真位中不可思議三因以為了因佛性也究竟位中性德顯盡修
德畢功故曰正種得起一起一切起即是顯果乘相依正主伴乃至酬因一塵一行一時俱起起者成也
修性一合無復分張即是理性三因究竟圓顯故曰如此三性名為一乘也)。
△四頌理一。】

「是法住法位世間相常住於道場知巳導師方便說。」

【是者指上性修不二之一乘也此一乘者即是法
住亦名法位從無住本立一切法此無住本不可
動故名為法住種種諸法總不出此範圍名為法
位舉此法住法位而為正覺世間之相法住法位
是常住故所以正覺世間之相亦是常住舉此法
住法位而為眾生世間及器世間之相法住法位
是常住故所以眾生及器世間之相亦是常住是
則三世間相一一無非常住一一無非法住法位
一一無非一乘但眾生迷闇不能覺知于常住中
妄見生滅于一乘中妄見差別唯有大覺導師坐
于道場如實知巳於不可說離諸戲論寂滅理性
能以方便說此理一又能以異方便助顯此理一
也問悟此理性名為正覺世間以順性故性常相
亦常是則可也迷此理性而為眾生世間既違性
故性雖本常相必無常云何眾生器世間相亦常
住耶答如冰與水同以濕為性濕即以冰水為相
冰水無常即是濕性無常故目此濕性以為無性
也濕相既常即冰水之相皆常故目此冰水之相
以為常住也又一乘無性之理如屋本不轉如來
悟之如醒人見其不轉九界迷之如醉人妄見其
轉彼雖見轉本屋不轉故眾生世間相及器世間
相彼雖妄見生滅其實是常住也以眾生及器世
開即無性故即法住故即法位故又如翳眼妄見
空華起滅而空華實無起滅以無性故以即空故
世間常住其理如是一切眾生但有理常聞而能
解為名字常念念體察心心無間名觀行常粗垢
先落六根清淨為相似常豁然開悟證於四十一
位真因為分證常圓滿顯發無餘無欠為究竟常
始終平等故名為即升沉碩異故須辨六依於平
等之體方有升沉之異如依虗空方論遠近故云
全性起修(通指逆順二修)一任升沉迥異不離平等一體
如遠與近不出虗空故云全修在性教來詮此故
為教一行來契此故為行一人必會此故為人一
三頌未來佛竟。
△四頌現在佛。】

「天人所供養現在十方佛其數如恒沙出現於世間
安隱眾生故亦說如是法知第一寂滅以方便力故
雖示種種道其實為佛乘知眾生諸行深心之所念
過去所習業欲性精進力及諸根利鈍以種種因緣
譬喻亦言辭隨應方便說。」

【先頌為化之意次頌顯實後頌施權如是法者雙
指權實法也第一寂滅即理一方便示種種道實
為佛乘約能示即教一約所示即行一知眾生諸
行等是施權也初頌四佛章竟。
△二頌釋迦章二
初略頌上權實為下文總譬作本二廣頌上六義
為下文別譬作本初中二初頌顯實二頌施權。

今初。】

「今我亦如是安隱眾生故以種種法門宣示於佛道。」

【此文具頌四一今我亦如是者如於諸佛之是同
以一實教化眾生即總頌顯實也安隱者涅槃秘
藏是安隱處佛自住其中亦安置眾生同入此中
安隱處即理一眾生即人一種種法門入佛道即
行一宣示即教一。
△二頌施權。】

「我以智慧力知眾生性欲方便說諸法皆令得歡喜。」

【智慧力即權智也知性欲鑒小機也說諸法正施
權也皆歡喜稱機宜也上來二偈雖略收佛一化
原始要終罄無不盡故稱略頌上文權實為下總
譬六義本也一者今我亦如是我即釋迦是一化
之主為下有大長者譬作本二者安隱即大涅槃
常樂我淨無五濁障對顯三界五濁名不安隱為
下火宅譬作本三者眾生即五道受化之徒為下
五百人譬作本四者安隱法還對五濁不安隱法
為下火起譬作本五者種種法門對不種種為下
唯有一門譬作本六者知眾生性欲即五道中有
三乘根性差別為下三十子譬作本初略頌上權
實竟。
△二廣頌上六義為下文別譬作本六初頌
五濁為下見火譬作本二頌施方便化為下捨几
用車譬作本三頌顯實為下等賜大車譬作本四
頌歎法希有五頌不虗六頌揀眾敦信總為下無
虗妄譬作本。
今初。】

「舍利弗當知我以佛眼觀見六道眾生貧窮無福慧
入生死險道相續苦不斷深著於五欲如𤛆牛愛尾
以貪愛自蔽盲瞑無所見不求大勢佛及與斷苦法
深入諸邪見以苦欲捨苦為是眾生故而起大悲心。」

【初十一字明佛有能見之眼下文云宅主在門外
立蓋佛在法身之地以常寂佛眼圓照群機若根
利濁輕則以盧舍那像說一乘法若根鈍濁重則
以老比丘像驚入火宅方便施三秖是于時鑒機
故言我以佛眼觀見也夫觀色法應用天眼分別
根機應用法眼今言以佛眼觀者舉勝兼劣又四
眼入佛眼皆名佛眼也六道眾生下明所見五濁
下文云汝諸子等先因遊戲來入此宅稚小無知
歡娛樂著也貧窮無福慧頌眾生濁入生死二句
頌命濁深著等四句頌煩惱濁不求等二句頌劫
濁劫中無佛故名為濁劫若有佛雖濁能破深入
等二句頌見濁或不求四句總頌見濁以邪見故
不求大勢佛不求斷苦法乃以招苦之因妄冀捨
于苦果豈可得哉四濁聚在此時即名劫濁故不
必別頌也為是眾生故二句明起大悲應赴下文
云長者聞巳驚入火宅也。
△二頌施方便化為下
捨几用車譬作本二初念用大乘擬不得二念同
諸佛用三乘稱宜可得初又三初明用大擬宜二
明眾生無機三明念欲息化。
今初。】

「我始坐道場觀樹亦經行於三七日中思惟如是事
我所得智慧微妙最第一。」

【始坐道場者至理無時假時化物為化之初故言
始也事釋者初在此處修治得道故言道場坐此
樹下得三菩提故名道樹感樹恩故觀察念地德
故經行樹地無有分別豈須報恩未曾有經云秖
以通化傳法名報恩耳過去因果經云佛成道初
七日思惟我法妙無能受者二七日思惟眾生上
中下根三七日思惟誰應先聞法即至波羅柰為
五人說四諦陳如得法眼淨(此約小機所見)今明佛在法
身地寂而常照恒以佛眼洞覽無遺豈始至道場
淹留三七方思此事言三七者表欲三周說法也
初七思法說次七思譬說後七思因緣說皆無機
不得是故息大施小此獨就圓教大乘釋若通途
約大乘釋者初七思說圓教次七思說別教後七
思說通教皆無機不得是故息大說三藏三乘方
便也觀心釋者樹即十二因緣之大樹也深觀緣
起自成菩提欲以無漏法林蔭益眾生故言觀樹
經行者大乘三十七品是行道法自以道品履實
相地得成佛道欲以此法化度眾生是故起行三
七者初七欲明中道觀中道妙難觀不得次七欲
明即假觀即假觀分別智難生不得後七欲明即
空觀即空巧度又不得乃明方便析法小觀也。
△
二明眾生無機。】

「眾生諸根鈍著樂癡所盲如斯之等類云何而可度。」

【智慧既微妙第一故非根鈍癡盲者所能領解下
文云諸子無知雖聞父誨猶故樂著嬉戲不巳也。

△三明念欲息化。】

「爾時諸梵王及諸天帝釋護世四天王及大自在天
并餘諸天眾眷屬百千萬恭敬合掌禮請我轉法輪
我即自思惟若但讚佛乘眾生沒在苦不能信是法
破法不信故墜於三惡道我寧不說法疾入於涅槃。」

【梵釋雖請佛知無機所以不說下文云諸子幼稚
未有所識或當墮落為火所燒也初念用大乘擬
不得竟。
△二念同諸佛用三乘稱宜可得二初明
化得二釋疑初中四初明三乘擬宜二明有小機
三明施化四明受行悟入。
今初。】

「尋念過去佛所行方便力我今所得道亦應說三乘。」

【念彼雖無大機不容永捨須以方便而誘濟之非
都不知施三意欲引同諸佛故云尋念也下文云
即便思惟設諸方便。
△二明有小機又二初明諸
佛歎二明釋迦酬順上欲大化於彼無機故諸佛
不歎今欲說小曲會根緣則始終得度所以佛歎
也(若不先小則大小俱失若先用小則終必大益故云始終得度)。
今初。】

「作是思惟時十方佛皆現梵音慰喻我善哉釋迦文
第一之導師得是無上法隨諸一切佛而用方便力
我等亦皆得最妙第一法為諸眾生類分別說三乘
少智樂小法不自信作佛是故以方便分別說諸果
雖復說三乘但為教菩薩。」

【初三句釋迦自敘佛現由念佛方便力故契法契
機所以佛現也次五句是諸佛稱歎釋迦以能為
實施權故云善哉為一施三引入佛慧故云第一
導師證微妙第一實智故云得無上法隨一切佛
隱實施權故云用方便力次四句諸佛自明我等
亦隱實施權次四句雙釋隱施之義為眾生少智
不自信作佛所以隱實為樂小法所以施權說諸
果也後二句雙結二義始雖說三終必顯一。
△二
明釋迦酬順。】

「舍利弗當知我聞聖師子深淨微妙音稱南無諸佛
復作如是念我出濁惡世如諸佛所說我亦隨順行。」

【初一偈發言酬順南無此云敬從也後一偈念順
物機二明有小機竟。
△三明施化。】

「思惟是事巳即趣波羅柰諸法寂滅相不可以言宣
以方便力故為五比丘說。」

【波羅柰即鹿苑也中道無性佛種之理此理非數
又不可說今以方便作三教說又非生非滅而以
方便作生滅說又偏真之理亦非可說以方便故
作四門說初為五人說無常有門也(初以權實相對實不可說
說屬于權三權是數一實非數次以生滅不生滅相對即衍門不生滅故不可說且說生滅即大小相對
也後以偏真小理對小四門偏真之理亦不可宣是則大小兩理俱不可說方便為物俱可得說雖俱可
說佛意在實眾生于實非宜故思方便作生滅說耳)。
△四明受行悟入(機會即受
隨聞觀轉即煖法去名行至世第一名之為悟若得初果名之為入)。】

「是名轉法輪便有涅槃音及以阿羅漢法僧差別名。」

【轉佛心中化他之法度入他心名轉法輪陳如初
得見諦斷分別惑分證有餘涅槃涅槃之音起自
於此由此得成無學便有阿羅漢名能說者名為
佛所說三乘即法見諦阿羅漢等即僧三寶於是
現世間也初明化得竟。
△二釋疑。】

「從久遠劫來讚示涅槃法生死苦永盡我常如是說。」

【恐疑師云佛初未能鑒機尋念諸佛始知根性今
釋云為欲引同故念諸佛非今始念方知從久遠
來見其樂小巳為讚示令盡眾苦所以聞小即得
解脫也又恐疑弟子云云何一世暫聞即證無學
今釋云從久遠來為其讚示稱于本習故速得道
耳久遠即指大通結緣之後故下文云父知諸子
先心各有所好也二頌施方便化為下捨几用車
譬本竟。
△三頌顯實為下等賜大車譬本。】

「舍利弗當知我見佛子等志求佛道者無量千萬億
咸以恭敬心皆來至佛所曾從諸佛聞方便所說法
我即作是念如來所以出為說佛慧故今正是其時
舍利弗當知鈍根小智人著相憍慢者不能信是法
今我喜無畏於諸菩薩中正直捨方便但說無上道
菩薩聞是法疑網皆巳除千二百羅漢悉亦當作佛。」

【佛子以恭敬心來至佛所曾聞諸佛方便說法此
顯三乘行人皆是佛子頌人一也為說佛慧故即
是一切種智佛之知見頌理一也但說無上道頌
教一也菩薩疑除羅漢作佛頌行一也又初兩偈
明大乘機發亦云索果為下諸子索車譬本次兩
偈一句明佛歡喜眾生堪得大乘益故為下見子
免難歡喜譬本次三句正明顯實為下等賜諸子
大車譬本後一偈明受行悟入為下諸子得車歡
喜譬本初明由機發故索果應有四句自有障除
機未發如諸羅漢在三藏時以樂小故濁障雖除
大根鈍故妙機未發自有障未除大機發如法華
中諸凡夫等雖未斷結以大根利故機發自有障
即除機即發如說無量義時證小果即於此座大
機發自有障未除機未發如五千退席等是也志
求佛道是索大果索有三意一大機有感果之義
機中論索二情中密索如下文云為得為不得三
發言索即殷勤三請昔教之中巳有二索但未發
言至於今日具此三索問昔出宅索三若是機情
索者文云如先所許乃是求三何關求一答出外
不見必有異途將昔所許以求異意亦得是索一
也咸以恭敬心皆來至我所者如舍利弗請云諸
天龍神等合掌以敬心欲聞具足道也曾從諸佛
聞方便所說法者具受前四時調熟也二明障除
佛喜者佛為佛慧故出昔障重無機不得即說佛
慧中間雖障除機未熟故又未得說今機發正是
說時昔眾生根鈍智小畏其謗法墮惡今根利志
大聞必信解故喜無畏不畏執小謗大起罪墮惡
也三正顯實者五乘是曲而非直別通偏傍而非
正今皆捨彼偏曲但說正直一道也四受行悟入
者初聞略說謂久後要當說實三乘無非方便又
謂不退菩薩不知佛智故菩薩羅漢咸墮疑網今
開權顯實不惟羅漢除疑而三教菩薩無不除疑
不惟菩薩作佛而羅漢悉亦作佛也。
△四頌歎法
希有。】

「如三世諸佛說法之儀式我今亦如是說無分別法
諸佛興出世懸遠值遇難出使正於世說是法復難
無量無數劫聞是法亦難能聽是法者斯人亦復難
譬如優曇華一切皆愛樂天人所希有時時乃一出
聞法歡喜讚乃至發一言則為巳供養一切三世佛
是人甚希有過於優曇華。」

【此正頌如是妙法諸佛如來時乃說之如優曇華
時一現也妙法不出權實儀式者諸佛引物之權
無分別法者諸佛所顯之實又權實本無分別為
鈍根小智分別權實名為儀式今還悟入一三不
二名無分別也諸佛興出世二句明人難次二句
明法難如四十餘年久默斯要次二句明聞法難
如五千退席佛世不聞次二句明聽信難如普會
大眾唯舍利弗一人先能領解次舉喻但合聽信
者難餘例可解。
△五頌不虗為下無虗妄譬本。】

「汝等勿有疑我為諸法王普告諸大眾但以一乘道
教化諸菩薩無聲聞弟子汝等舍利弗聲聞及菩薩
當知是妙法諸佛之秘要。」

【初六句誡勿於可信人生疑次四句誡勿於可信
法生疑夫世間人王言則不二況佛為法王豈有
虗妄又方便權說尚能除濁況秘要妙法寧非真
實乎。
△六頌揀眾敦信又二初頌揀眾次頌敦信。

今初。】

「以五濁惡世但樂著諸欲如是等眾生終不求佛道
當來世惡人聞佛說一乘迷惑不信受破法墮惡道
有慚愧清淨志求佛道者當為如是等廣讚一乘道。」

【初四句頌上此非佛弟子何者若樂諸欲是行魔
業故須揀之上文著涅槃尚非佛弟子此文著生
死那是佛弟子互揀非耳凡小俱捨方堪授記又
終不求佛道句兼頌上皆是增上慢人以未得上
法謂得上法是故不復求佛道也當來世惡人四
句頌上如來滅後受持讀誦解義者是人難得後
四句頌上若遇餘佛便得決了。
△次頌敦信。】

「舍利弗當知諸佛法如是以萬億方便隨宜而說法
其不習學者不能曉了此汝等既巳知諸佛世之師
隨宜方便事無復諸疑惑心生大歡喜自知當作佛。」

【此頌上實得阿羅漢若不信此法無有是處也初
六句敦信于權後六句敦信於實初法說周中初
正法說竟。】

妙法蓮華經台宗會義卷一之四

妙法蓮華經台宗會義卷二之一
古吳後學蕅益　智旭　述

【△釋方便品竟次釋譬喻品。】

「譬喻品第三」

【釋此亦二先總次別總釋者譬是比況喻是曉訓
托此比彼寄淺訓深前長文偈頌廣明五佛權實
上根利智圓聞獲悟中下之流抱迷未遣大悲不
巳巧智無邊更復以類比況開曉令悟故言譬喻
別釋者因緣約教本迹觀心因緣者以世間父子
譬出世師弟因于曾有聞未曾有踊躍歡喜世界
益也又以世資具譬出世資具使蒙佛音教不失
大乘汝等所行是菩薩道為人益也又以世滅比
出世滅拔其苦難令免燒煑我巳得漏盡聞亦除
憂惱對治益也又以世不生不滅比出世不生不
滅乘是寶乘直至道場安住實智中我定當作佛
第一義益也佛以一音說於譬喻巧令中下得四
悉益故言譬喻品約教者佛意本讚佛乘為物不
堪尋念先佛大悲方便趣于鹿苑稱歎三車二乘
以下中自濟恩不及人菩薩駕牛運他出火故名
摩訶薩此三藏教中譬喻也又三人同畏燒煑聲
聞如麞直去不迴緣覺如鹿母並馳並顧菩薩如
大象身扞刀箭全群而出此通教中譬喻也又二
乘發心近緣理淺智慧弱但斷通惑不能盡邊到
底非波羅蜜菩薩發心久遠理深智強能斷別惑
窮源盡性故大品云二乘如螢火菩薩如日光此
別教中譬喻也又始見我身聞我所說即皆信受
入如來慧如斯之人易可化度不令如來生于疲
苦如華嚴中即事而真不須譬喻(華嚴經中非無譬喻但彼入道
不正由茲)為未入者四十餘年更以異方便助顯第一
義今日靈山決定說大乘普令一切開示悟入佛
之智慧不令一人獨得滅度如今如始如始如今
無二無異上根利智聞即能解不令如來生于疲
苦亦不須譬喻秖為中下踟蹰岐道故須今日大
車譬喻而得利益是名圓教中譬喻也本迹者迹
中既有四教譬喻以迹例本本初成道亦應用諸
譬喻成熟眾生又為蓮故華等以譬為本施迹等
具如玄文觀心者空如白牛假如具度中如車體
(品題應在諸天說偈之後火宅譬喻之前出經者調卷故置此耳)初法說周中有
五段文上來初正法說。
△竟二身子領解二初經
家敘二身子自陳。
今初。】

「爾時舍利弗踊躍歡喜即起合掌瞻仰尊顏。」

【踊躍歡喜敘其內解合掌瞻仰敘其外儀也信解
在心名歡喜喜動於形名踊躍從妙人聞妙法得
妙解內外和合致此歡喜即世界釋也又改小學
大棄貧事草菴受富豪家業今日乃知真是佛子
是故歡喜此為人釋也又憂悔雙遣疑難並除內
外妨障廓然大朗故曰我巳得漏盡聞亦除憂惱
此對治釋歡喜也又佛子所應得者皆巳得之安
住實智中我定當作佛是故歡喜此第一義釋也
約教者歡喜喜於入位而阿羅漢出三界樊籠破
四住子果對害不戚逢利不欣今言歡喜決非世
間喜也若苦忍明發若盡無生智先巳得之今不
應重喜若三人同以無言說道體析雖異譬空一
致一致之喜久巳得之亦不重喜若二空觀為方
便道假觀蕩二乘之隘陋空觀蕩凡夫之喧湫過
二邊惡得大歡喜證道同圓即發心住亦得名歡
喜住又初行名歡喜行初地亦名為歡喜地身子
既是上根利智或是超入之歡喜縱不超入亦必
是歡喜住也本迹者身子久巳成佛號金龍陀迹
輔釋迦為智慧弟子始從外道拔邪歸正示乳味
歡喜利益凡夫次示酪味歡喜利益賢聖次示三
酥歡喜利益菩薩今示醍醐歡喜利益學佛道者
如此等歡喜皆迹所為耳觀心者觀心即空假中
從名字歡喜乃至究竟歡喜也即起合掌者表其
解權昔權實為二如掌不合今解權即實如二掌
合瞻仰尊顏者表其解實無餘思念唯緣佛境也
歡喜踊躍是總明三業領解歡喜即起合掌是身
業瞻仰尊顏是意業下文而白佛言是口業具明
三業領解也。
△二身子自陳二初長文二偈頌初
中三初標三喜二釋三結。
今初。】

「而白佛言今從世尊聞此法音心懷踊躍得未曾有。」

【今從世尊標我身親近佛身故名身喜聞此法音
依于佛口聞而歡喜故名口喜得未曾有是我意
能解佛意故名意喜。
△二釋者提昔之失顯今之
得又因昔感傷成今歡喜也。】

「所以者何我昔從佛聞如是法見諸菩薩受記作佛
而我等不預斯事甚自感傷失於如來無量知見。」

【雖亦從佛聞如是法而自身不預斯事則身去佛
遠故無身喜所謂雖近而遠者也又聞猶不聞故
無口喜甚自感傷故無意喜見諸菩薩受記作佛
者正指方等褒圓歎大復由彈斥所以感傷。】

「世尊我常獨處山林樹下若坐若行每作是念我等
同入法性云何如來以小乘法而見濟度。」

【山林樹下是思念之所若坐若行是思念之儀言
同入法性者藏通皆以偏真名為法性然正聞三
藏時妄計大士實僅三祇伏惑自欣先證法姓不
應思念良由聞方等時密得通益聞說諸法實相
三人皆得既是同入真諦法性云何菩薩便得授
記我等終住小果所以疑念不決殊不知依於大
乘中道法性方有受記成佛義也以小乘法而見
濟度此不聞大法故無口喜妄計同入法性不解
權理故無意喜獨處坐行身遠于佛故無身喜。】

「是我等咎非世尊也所以者何若我等待說所因成
就阿耨多羅三藐三菩提者必以大乘而得度脫然
我等不解方便隨宜所說初聞佛說遇便信受思惟
取證。」

【初作念時意謂如來有偏故以小乘見度久久思
之引咎自歸故言是我等咎非世尊也所以者何
下釋成巳咎蓋由般若轉教付財密得別益巳知
界外中道法性乃是成就無上菩提之正因而我
等根鈍既不能受擬待於高山先照之時復以欲
速見小匇匇取證又不知稍停待於方等般若之
教所以引咎自歸然猶未知所證非為真滅所行
即菩薩道也不待說所因即不解實不解方便隨
宜所說即不解權無權實妙解故無意喜信受初
說故無口喜思惟取證偏真涅槃違遠如來常樂
法身故無身喜皆以昔失釋成今得也二釋竟。
△
三結結成今日三喜也文二初結二成。
今初。】

「世尊我從昔來終日竟夜每自尅責而今從佛聞所
未聞未曾有法斷諸疑悔身意泰然快得安隱。」

【牒前引咎自歸名自尅責顯今歡喜徧于三業也
從佛是身近佛身結身喜聞法是金口圓音結口
喜快得安隱是意同佛意結意喜言聞所未聞者
高山先照不預法席所以未聞三藏權說不詮中
理所以未聞方等彈訶焦敗無分所以未聞般若
轉教但為菩薩所以未聞又三藏但聞偏真通教
但聞即真別教但聞出于二邊乃名中道未聞方
便即是真實所以名為未曾有法也云何以小見
度是疑佛是我等咎是自悔今不復疑亦不復悔
所以泰然安隱。
△二成。】

「今日乃知真是佛子從佛口生從法化生得佛法分。」

【真是佛子身則近佛身喜義成從佛口生口喜義
成從法化生意喜義成得佛法分謂分證三德秘
藏也然身子初證阿羅漢時亦云為佛長子從佛
口生從法化生由今望昔昔但在權故不名真今
日乃真此約對待義也又方等般若時則謂菩薩
乃名佛子聲聞無佛法分今日乃知元是真實佛
子此約開顯義也初長文竟。
△二偈頌三初頌標
二頌釋三頌結。
今初。】

「爾時舍利弗欲重宣此義而說偈言。

我聞是法音得所未曾有心懷大歡喜疑網皆巳除。」

【我聞者即是親從佛聞雙標身口也得未曾有標
意也餘可知。
△二頌釋二初補頌不失二正頌昔
失。
今初。】

「昔來蒙佛教不失於大乘佛音甚希有能除眾生惱
我巳得漏盡聞亦除憂惱。」

【不失大乘釋身喜也佛音希有釋口喜也漏盡除
惱釋意喜也昔元不失由巳迷故妄謂失耳。
△二
正頌昔失。】

「我處於山谷或在林樹下若坐若經行常思惟是事
嗚呼深自責云何而自欺我等亦佛子同入無漏法
不能於未來演說無上道金色三十二十力諸解脫
同共一法中而不得此事八十種妙好十八不共法
如是等功德而我皆巳失我獨經行時見佛在大眾
名聞滿十方廣饒益眾生自惟失此利我為自欺誑。」

【此頌既聞方等彈斥密得通益事也無漏法即長
文所稱法性謂偏真涅槃不漏落生死故。】

「我常於日夜每思惟是事欲以問世尊為失為不失
我常見世尊稱讚諸菩薩以是於日夜籌量如是事
今聞佛音聲隨宜而說法無漏難思議令眾至道場。」

【此頌既聞般若轉教密得別益事也日夜若作表
法釋者日即涅槃夜即生死又凡夫生死二乘涅
槃同名為夜中道法性乃名為日無漏難思議者
中道法性不漏落二邊故也。】

「我本著邪見為諸梵志師世尊知我心拔邪說涅槃
我悉除邪見於空法得證爾時心自謂得至於滅度。」

【此頌初聞佛說遇便信受思惟取證也二頌釋竟。

△三頌結二初頌結二頌成初又三初正頌結二
追敘疑網三敘今領解。
今初。】

「而今乃自覺非是實滅度若得作佛時具相三十二
天人夜叉眾龍神等恭敬是時乃可謂永盡滅無餘
佛於大眾中說我當作佛聞如是法音疑悔悉巳除。」

【作佛具相結身喜說我作佛結口喜疑悔除結意
喜也自覺非實滅度者但斷見思出分段尚有無
明及變易故若得作佛轉九界無常五蘊獲證常
樂五蘊是時五住究盡二死永亡乃可謂真滅也
具相三十二且舉法身妙色言之相相無非相海
無非性德圓顯故名為具。
△二追敘疑悔。】

「初聞佛所說心中大驚疑將非魔作佛惱亂我心耶。」

【此明不惟方等時生疑般若時生悔也于此經中
初聞略開三顯一時尚自驚悔所以三請不巳。
△
三敘今領解。】

「佛以種種緣譬喻巧言說其心安如海我聞疑網斷
佛說過去世無量滅度佛安住方便中亦皆說是法
現在未來佛其數無有量亦以諸方便演說如是法
如今者世尊從生及出家得道轉法輪亦以方便說
世尊說實道波旬無此事以是我定知非是魔作佛
我墮疑網故謂是魔所為聞佛柔軟音深遠甚微妙
演暢清淨法我心大歡喜疑悔永巳盡安住實智中。」

【此正具領五佛開顯之旨以結三喜也初頌結竟。

△二頌成。】

「我定當作佛為天人所敬轉無上法輪教化諸菩薩。」

【但頌得佛法分一句則三喜並成若欲分別者天
人所敬即身成轉無上輪即口成教化菩薩即意
成也二身子領解竟。
△三如來述成三初昔曾教
大二中忘取小三還為說大。
初昔曾教大述其
昔來蒙佛教之解不謬。】

「爾時佛告舍利弗吾今於天人沙門婆羅門等大眾
中說我昔曾於二萬億佛所為無上道故常教化汝
汝亦長夜隨我受學我以方便引導汝故生我法中。」

【無上道者十住毗婆沙云身無上謂相好(初句是果)受
持無上謂自利利他(身口意)具足無上謂命見戒(此二
句即大乘六和)智慧無上謂四無礙不思議無上謂六波
羅蜜(此二句是福智)解脫無上能壞二障(證)行無上謂聖
行梵行(天行是所證病嬰是果用故但舉二也後六句皆是因)又身無上名
大丈夫受持無上名大慈悲具足無上名到彼岸
智無上名一切智不思議無上名阿羅訶解脫無
上名大涅槃行無上名三藐三佛陀(此七皆從果立即以六因
從果立稱)今經明圓通無上道也長夜者昔雖大化未
破無明惑暗心中隨佛受學也方便引導生我法
中者一是昔以大化今生大解二是權以小引令
證小果。
△二中忘取小述其感傷疑悔之由。】

「舍利弗我昔教汝志願佛道汝今悉忘而便自謂巳
得滅度。」

【△三還為說大述其今日得解不虗。】

「我今還欲令汝憶念本願所行道故為諸聲聞說是
大乘經名妙法蓮華教菩薩法佛所護念。」

【三如來述成竟。
△四與授記二初長文二偈頌夫
既得大解自知作佛何須俟記記有四意一昔未
記二乘故今須記二鈍根未悟以記勉勵之三令
聞者結緣四滿其本願也長文為十初時節至十
法住久近。
今初。】

「舍利弗汝於未來世過無量無邊不可思議劫。」

【問身子上根初周得悟即巳開佛知見發圓初住
便可立地成佛同彼龍女何今授記尚須過爾許
劫耶答應佛成處須有機緣此諸聲聞昔來未曾
攝取淨佛國土今蒙記後與物結緣物機不同致
劫多少龍女雖畜以乘急故先習方便若據權迹
又當別論為逗物宜隨機長短耳。
△二因行。】

「供養若干千萬億佛奉持正法具足菩薩所行之道。」

【一者供佛二者持法乃能具菩薩道即是滿足福
慧二種莊嚴也。
△三得果。】

「當得作佛號曰華光如來應供正徧知明行足善逝
世間解無上士調御丈夫天人師佛世尊。」

【具記通別二號通號巳如前釋別號為華光者覩
佛放光說法華經最先得記故獲斯名也又華者
福德光者智慧華者緣因佛性光者了因佛性四
教皆論福慧皆論緣了今唯在圓又久證妙華光
明三昧迹示未來成佛又觀心者即空即中之假
名華即假即中之空名光即空即假之中名為如
來。
△四國土。】

「國名離垢其土平正清淨嚴飾安隱豐樂天人熾盛
瑠璃為地有八交道黃金為繩以界其側其傍各有
七寶行樹常有華果。」

【先出土名次明土相無高下曰平無偏衺曰正安
隱下明土受用瑠璃下重明勝相皆是淨行所感
與諸眾生作增上緣。
△五說法。】

「華光如來亦以三乘教化眾生舍利弗彼佛出時雖
非惡世以本願故說三乘法。」

【準同釋迦故云亦以舍利弗下釋疑也疑曰如上
所明佛出五濁事不獲巳方便說三今華光佛土
清淨若此胡亦以三乘化耶釋曰以本願故本願
者據大悲空藏經云舍利弗曾於六十劫行菩薩
道因婆羅門乞眼退時願成佛日開三乘法也又
極樂國土彌陀亦以三乘施化良由悲願深重攝
取帶業往生之人非藉三乘不能漸入大約凡聖
同居土中不論是淨是穢施三者多純一者少也
又菩薩有二種一從始學大二習小入大論利鈍
則似從始直學者利論力用則是淘汰漸入者強
所以香積菩薩更學雙流當知直學少諳眾行例
如始從𤱶畝具試眾職歷階淺深知物可否然後
登極乃能垂衣裳而天下治也。
△六劫名。】

「其劫名大寶莊嚴何故名曰大寶莊嚴其國中以菩
薩為大寶故。」

【△七眾數。】

「彼諸菩薩無量無邊不可思議算數譬喻所不能及
非佛智力無能知者若欲行時寶華承足此諸菩薩
非初發意皆久植德本於無量百千萬億佛所淨修
梵行恒為諸佛之所稱歎常修佛慧具大神通善知
一切諸法之門質直無偽志念堅固如是菩薩充滿
其國。」

【△八壽量。】

「舍利弗華光佛壽十二小劫除為王子未作佛時其
國人民壽八小劫。」

【十二小劫直論其時節耳淨土無小三災非謂刀
兵疾疫饑饉損傷民物乃名為劫也然論小劫時
分長遠正可約此土一增一減以明其數下皆準
知。
△九補處。】

「華光如來過十二小劫授堅滿菩薩阿耨多羅三藐
三菩提記告諸比丘是堅滿菩薩次當作佛號曰華
足安行多陀阿伽度阿羅訶三藐三佛陀其佛國土
亦復如是。」

【志念堅固善知一切法門故名堅滿若欲行時寶
華承足故名華足安行華光如來以三乘化而其
菩薩殊勝國土莊嚴若此奈何世人藐斥三乘徒
跨一實寧知權實不二之體寧知開權顯實之宗。

△十法住久近。】

「舍利弗是華光佛滅度之後正法住世三十二小劫
像法住世亦三十二小劫。」

【初長文竟。
△二偈頌二初頌長文二結歎初中八
初超頌得果(至)八頌法住久近略不頌補處也。

今初。】

「爾時世尊欲重宣此義而說偈言。

舍利弗來世成佛普智尊號名曰華光當度無量眾。」

【△二追頌行因。】

「供養無數佛具足菩薩行十力等功德證於無上道。」

【△三頌時節并劫名。】

「過無量劫巳劫名大寶嚴。」

【△四頌國土。】

「世界名離垢清淨無瑕穢以瑠璃為地金繩界其道
七寶雜色樹常有華果實。」

【△五頌眾數。】

「彼國諸菩薩志念常堅固神通波羅蜜皆巳悉具足
於無數佛所善學菩薩道。」

【△六頌說法。】

「如是等大士華光佛所化。」

【△七頌壽量。】

「佛為王子時棄國捨世榮於最末後身出家成佛道
華光佛住世壽十二小劫其國人民眾壽命八小劫。」

【△八頌法住久近。】

「佛滅度之後正法住於世三十二小劫廣度諸眾生
正法滅盡巳像法三十二舍利廣流布天人普供養。」

【正法住時有教有行有果與佛在世不異故云廣
度眾生像法轉時有教有行而果證則希但以舍
利普作佛事故名像法也初頌長文竟。
△二結歎。】

「華光佛所為其事皆如是其兩足聖尊最勝無倫匹
彼即是汝身宜應自欣慶。」

【四與授記竟。
△五四眾歡喜二初長文二偈頌初
中三初經家敘眾喜二陳供養三正領解。
今初。】

「爾時四部眾比丘比丘尼優婆塞優婆夷天龍夜叉
乾闥婆阿修羅迦樓羅緊那羅摩睺羅伽等大眾見
舍利弗於佛前受阿耨多羅三藐三菩提記心大歡
喜踊躍無量。」

【△二陳供養。】

「各各脫身所著上衣以供養佛釋提桓因梵天王等
與無數天子亦以天妙衣天曼陀羅華摩訶曼陀羅
華等供養於佛所散天衣住虗空中而自迴轉諸天
伎樂百千萬種於虗空中一時俱作雨眾天華。」

【上衣即貴服此中通語四眾八部若就比丘比丘
尼言則是僧伽梨大衣也西國比丘受但三衣法
者為多三衣並不可捨云何脫以供佛例如大品
經中三百比丘聞般若巳皆以僧伽梨而用供養
智度論釋或云亡相為法或云當日更得也若約
表法則袈裟壞色本是聲聞證真之道今脫以供
佛表其捨小乘法執趣無上菩提也又天衣表寂
滅法忍天華表大乘妙慧天樂表常樂解脫住虗
空中而自迴轉者表因果依正自他悉依法性自
然而轉。
△三正領解。】

「而作是言佛昔於波羅柰初轉法輪今乃復轉無上
最大法輪。」

【先領昔施權次領今顯實也純明圓理故言無上
不同兼但對帶之有上也絕待無外故名最大能
開兼但對帶中之若大若小俱成一大也初長文
竟。
△二偈頌二初頌開權顯一實二自述得解隨
喜迴向。
今初。】

「爾時諸天子欲重宣此義而說偈言。

昔於波羅柰轉四諦法輪分別說諸法五眾之生滅
今復轉最妙無上大法輪是法甚深奧少有能信者。」

【五眾即五陰陰是苦諦由集故生生必尋滅生滅
既滅名為滅諦能滅苦集名為道諦餘可知。
△二
自述得解隨喜迴向。】

「我等從昔來數聞世尊說未曾聞如是深妙之上法
世尊說是法我等皆隨喜大智舍利弗今得受尊記
我等亦如是必當得作佛於一切世間最尊無有上
佛道叵思議方便隨宜說我所有福業今世若過世
及見佛功德盡迴向佛道。」

【初四句述解次十句隨喜後四句迴向也我等亦
如是者如身子之領解如身子之被述成如身子
之得記也問迦葉善吉諸大聲聞尚未得解四眾
何人而先獲悟答四眾天人亦具三根上同身子
中同四人下同五百等也又身子迦葉等並是權
行中下未開故迦葉滿慈示同不解淨名云眾生
未愈菩薩亦未愈(云云)初法說周竟。
△二譬說周
為四初此品文正譬開三顯一二信解品明中根
領解三藥草喻品是如來述成四授記品是與受
決初中二初請二答。
今初。】

「爾時舍利弗白佛言世尊我今無復疑悔親於佛前
得受阿耨多羅三藐三菩提記是諸千二百心自在
者昔住學地佛常教化言我法能離生老病死究竟
涅槃是學無學人亦各自以離我見及有無見等謂
得涅槃而今於世尊前聞所未聞皆墮疑惑善哉世
尊願為四眾說其因緣令離疑悔。」

【此中初自述無疑次是諸下是述同輩有惑三善
哉下是普為四眾請說同輩是同行懷舊故須為
請四眾是化境新運大悲故普為請也聞所未聞
者指前法說乃至述成授記與昔所乘之教所得
之證不同也因緣者何故前說三今說一須申明
其所以然也問凡夫亦有一聽便悟今千二百人
巳聞略廣開顯及聞身子領述得記龍鬼尚能引
例隨喜何故猶迷答有二義一者久執二者入位
解即破執執破入住凡夫無此或當易領。
△二答
為三初發起二正譬說三勸信流通。
今初。】

「爾時佛告舍利弗我先不言諸佛世尊以種種因緣
譬喻言辭方便說法皆為阿耨多羅三藐三菩提耶
是諸所說皆為化菩薩故然舍利弗今當復以譬喻
更明此義諸有智者以譬喻得解。」

【文中先抑後引我先不言下指上明權皆為阿耨
句指上顯實皆為化菩薩者若權若實皆入佛道
無住涅槃上巳明言云何執教迷闇不解如此呵
責是抑令憤勇也然舍利弗下是引接安慰令其
速進前斥既切恐鄙懟自沉今許以譬說若能解
者猶稱智也。
△二正譬說二初長文二重頌初中
二初立譬二法合然譬與合互有廣略若譬略合
廣先攝合文來對譬竟至合更須委悉消之若譬
廣合略世尊豈可徒施悠言須委消譬合但略對
初又二初總譬二別譬初又六初長者譬二舍宅
譬三一門譬四五百人譬五火起譬六三十子譬。

初長者譬譬我釋迦。】

「舍利佛若國邑聚落有大長者其年衰邁財富無量
多有田宅及諸僮僕。」

【國邑聚落句彰其名行有大長者句正標位號其
年衰邁等明其德業也名如賓行如主行有親疎
(實行親權行踈)名有遠近故舉處所以顯名行封疆為國
最遠宰治為邑居中聚落是鄰閭最近長者名行
徧此三處近不見其細陋遠但挹其高風口無擇
言身無擇行意無擇法名行相稱真實大人以譬
如來三業隨智慧行稱機施化名稱普聞德周法
界國譬實報土邑譬方便土聚落譬同居土從寂
光本垂三土迹攝三土迹歸寂光本名行相稱洋
溢周徧也世間長者須備十德一姓貴或帝皇之
裔或貂插之家二位高輔弼阿衡三大富金穀豐
饒四威猛尊嚴隆重不肅而成五智深胸如武庫
權奇超拔六年耆蒼蒼稜稜物儀所伏七行淨白
圭無點八禮備周旋中節九上歎一人所敬十下
歸四海所宗具此十德名大長者以譬如來出世
長者從三世真如實際中生一姓貴也功成道著
十號無極二位高也法財萬德悉皆具滿三大富
也十力雄猛降魔制外四威猛也一心三智無不
通達五智深也早成正覺久遠若斯六年耆也三
業隨智運動無失七行淨也具佛威儀心如大海
八禮備也十方大覺所共稱譬九上歎也七種方
便而來依止十下歸也(四教果佛皆就當教各論十德圓教初住亦得分證
圓家十德)觀心者觀心之智從實相出生在佛家種性
真正即姓貴也三惑不起雖未發真巳是著如來
衣稱寂滅忍即位高也三諦含藏一切功德即大
富也正觀之慧降伏愛見即威猛也中道雙照權
實並明即智深也久積善根能修此觀此觀出於
七方便上即年耆也此觀觀於心性名為上定能
令三業無過即行淨也歷緣對境威儀無失即禮
備也能如此觀是為深信解相諸佛皆歡喜歎美
持法者即上歎也天龍四部恭敬供養即下歸也
下文云佛子住此地即是佛受用是為觀心長者
(此之十德不出境智行三雖未入位如王子胎故名觀行如來十德若對出世還隨其教觀別果別準教
望觀因果自分即以三觀對于四教具覽德相以歎于觀使後學者修因具足以觀十德成果十德以能
一心具照三法即是觀心十德具足故引佛子等文以為觀心之證又此十德即十法成乘次第合之甚
有深致何者實相即是不思議境緣理起誓故名住忍由心安理稱理含藏除三諦惑得破徧名中道雙
照無塞不通無作道品過七方便助使三業于理無過對境無失由依真位信解既深故能安忍不生法
愛方感下供三教十法展轉釋出令成今經觀心十法如此十觀不但橫在觀行位中初心至後十觀具
足故此十德義復豎深復與橫豎十乘泯合)明德業中德有內外內則
智略外則貲財年高則博達古今譬佛智德衰邁
則根志純熟譬佛斷德財富譬外德無量總譬萬
德也田能養命別譬禪定資于般若宅可棲身別
譬實境為智所托(如十八空門等)若論福德無行而不修
若論智慧無境而不照故云多有田宅也僮僕者
給侍使人譬方便知見皆巳具足和光六道曲順
群機即實智之僮僕也。
△二舍宅譬譬上安隱對
不定隱不安隱即是三界。】

「其家廣大。」

【眾生役役皆宅三界如來應化統而家之故言廣
大。
△三一門譬譬上以種種法門宣示於佛道。】

「唯有一門。」

【文云以佛教門出三界苦得涅槃證當知理為教
所詮今取詮理之教為門理既是一教不容二故
且云一也又有宅門車門宅者生死也門者出生
死之路也此方便教之詮也車者大乘法也門者
圓教之詮也若宅門即車門出火宅時即應得于
大車何須待索若宅門非車門正索車時秖是從
火宅出寧有別路又復得宅門巳未得車門住在
何處當知斥則車宅永殊開則二門不異宅與車
一二門何殊是故三乘具有二義承教出宅不見
小車中間巳經二味調熟乃從父索先所許車既
索須與開彼小門無非大教門下小理終無別途
絕理無二粗妙體一法住法位世間相常三界尚
如何別之有若不先異何所論同沒苦之人于今
咸會。
△四五百人譬譬上眾生即五道也。】

「多諸人眾一百二百乃至五百人止住其中。」

【一百即天二百即人乃至五百即三惡趣不言修
羅者修羅或攝入鬼趣或四趣所攝如大佛頂經。

△五火起譬譬上安隱法對不安隱法不安隱法
謂五濁也文又為二初出所燒之宅相譬六道果
報次明能燒之火譬八苦五濁。
今初。】

「堂閣朽故牆壁隤落柱根腐敗梁棟傾危。」

【堂譬欲界閣譬色無色界朽譬三界弊惡無常故
譬三界非今所造牆壁譬四大隤落譬減損柱根
譬命腐敗譬危殆不久梁棟譬意識傾危譬遷變
不停無色雖無粗四大色約定果色亦是牆壁三
界皆以意識維持但約三界正報因果釋之便攝
依報不須依正合喻依報止是第八識相分之少
分耳又如成壞各二十中巳無有情如何釋濁燒
義稍隔故不用之又約觀解者堂譬身之下分閣
譬頭等上分牆壁譬皮肉隤落譬老朽柱根譬兩
足腐敗譬衰頹梁棟譬脊骨傾危譬大期也。
△次
明能燒之火。】

「周帀俱時欻然火起焚燒舍宅。」

【八苦徧在四大四生故言周帀並皆無常故云俱
時欻然譬本無今有本無此苦無明故有五火起
譬竟。
△六三十子譬譬上知眾生性欲即指三乘
行人。】

「長者諸子若十二十或至三十在此宅中。」

【曾習佛法天性相關目此巳結緣者為子若十是
菩薩子二十三十是二乘子此機俱得出宅若無
此機則是五百人也或者辟支出沒不同或小乘
攝或中乘攝皆言十者悉有十智之性故也(一世智二
他心智三苦智四集智五滅智六道智七法智八比智九盡智十無生智)初總譬竟。
△
二別譬四初長者見火譬二捨几用車譬三等賜
大車譬四無虗妄譬。
初長者見火譬譬上佛見
五濁而起大悲心也。】

「長者見是大火從四面起即大驚怖而作是念我雖
能於此所燒之門安隱得出而諸子等於火宅內樂
著嬉戲不覺不知不驚不怖火來逼身苦痛切巳心
不厭患無求出意。」

【此中其文有四其意但三一長者見標出能見譬
上我以佛眼觀見也二是大火從四面起標出所
見譬上所見六道眾生也三即大驚怖譬上為是
眾生故而起大悲心也四而諸子等下廣前第二
所見之火還是釋成驚怖義也身受心法即宅之
四面從此四面起淨樂常我四倒則八苦皆集若
知身不淨苦無常無我受等亦爾則煩惱火滅業
苦並熄即大驚怖者念其退大善故驚憂其將起
重惡故怖驚即是慈念其無樂怖即是悲憂其有
苦我雖能。
此所燒之門安隱得出者釋成驚怖
之義雖是未盡之辭明佛以智慧力能尋正教見
所詮諦不為五濁八苦所危故安四倒暴風所不
能動故隱蕭然累外故云得出而眾生不爾為火
所燒如來慈悲猶為憂火所熾故言雖也所燒之
門者門必有件有空非件無以標門非空無以通
致件可灰燼空不可燒以譬教有能詮所詮若非
詮辯無以為教若非所詮何以得出詮辯可是無
常所詮非復無常得教所詮故名安隱得出能詮
磨滅故言所燒之門不從所燒之門何由安隱得
出藉于言教契于所詮大經云因無常故而果是
常此之謂也若小乘無常教門是從所燒門出若
大乘常住教門文字即解脫者此教即理體達燒
即無燒而安隱得出若就如來權智即是從所燒
門出若就實智即是體于所燒安隱得出故先作
衣裓几案出之不得後以無常出之即此意也樂
著嬉戲者著見名嬉著愛名戲又耽湎四見名嬉
唐喪其功名戲耽湎五塵名嬉空無所獲名戲空
生徒死而無厭離如彼兒戲都不言有火名不覺
不解火是熱法名不知既不知火熱不慮傷身名
不驚不畏斷命名不怖以譬眾生全不覺五陰八
苦不知四倒三毒既不識惑云何畏慮惑侵法身
斷失慧命如是不覺苦不知集不驚傷道不怖失
滅以不聞四諦教則無聞思二慧名不覺不得修
慧名不知不得見解名不驚不得思惟解名不怖
見諦即驚悟思惟即厭怖又不覺現在苦不知未
來苦故下文云現受眾苦後受地獄等苦也火來
逼身者五識身也五識通三受三受即三苦念念
與三受相應故云苦痛切巳心不厭患者第六識
也同時意識與五識俱唯知分別三受起貪恚癡
更立苦因何能厭患求出故云無求出意也嬉戲
譬見濁煩惱濁不覺不知不驚不怖譬眾生濁火
來逼身苦痛切巳譬命濁心不厭患無求出意譬
劫濁。
△二捨几用車譬譬上施方便化為二初捨
几譬二用車譬初捨几譬譬上念用大乘擬不得
也又二初勸門擬宜不得二誡門擬宜不得上文
不分勸誡兩門但總明三意一用大擬宜二眾生
無機三念欲息化今兩門各明擬宜無機而息化
一意但是暗含也。
初勸門擬宜不得。】

「舍利弗是長者作是思惟我身手有力當以衣裓若
以几案從舍出之復更思惟是舍惟有一門而復陿
小諸子幼稚未有所識戀著戲處或當墮落為火所
燒。」

【作是思惟譬上三七思惟也身譬神通荷負手譬
智慧提拔依三昧斷德則有神通依智慧智德則
有說法智斷之力能成法身此之智斷還從勸誡
兩門入勸即為人悉檀誡即對治悉檀此二悉檀
為第一義悉檀而作方便如來初欲勸門擬宜令
眾善奉行成就十力四無所畏一切種智而眾生
不堪次欲誡門擬宜令諸惡莫作證大涅槃而亦
不堪無機息化故知念用大乘秖是勸誡兩悉檀
神通智慧耳定慧力莊嚴以此度眾生即其義也
前歎長者其年衰邁即譬智斷智斷即身手有力
也衣裓是西國盛華之器以譬如來知見几譬四
無所畏案譬十力蓋略中廣之異耳略說名如來
知見知即一切種智見即佛眼名略義玄譬如衣
裓一足而多含處中說名四無所畏用對四諦如
几于法小廣于物小安隱廣說名十力橫豎該括
如案多足於法則廣物則大安于三七日思欲說
此廣略佛法是為勸門擬宜也復更思惟下是明
無機惟有一門而復陿小者門指大乘車門釋此
有別有通別者分字別釋一謂一理一道清淨門
謂正教通于所通小謂斷常七方便等皆不能入
若論教理寬博則非陿小眾生不能以此理教自
通欲談無機故言陿小耳通者理教行三一一通
明一門陿小理者理純無雜故言一即理能通故
言門微妙難知故言陿小教者十方諦求更無餘
乘唯一佛乘故言一此教能通故言門此教微妙
凡夫不知出處是不知權不知入處是不知實二
乘因聞少知出要永不知入菩薩雖自知出亦不
知入奪七方便皆不知出入故云若但讚佛乘眾
生沒在苦不能以教自通將談無機故言陿小行
者圓因自行行大直道無留難故故名一善行菩
薩道直至道場故名門妙行難行方便無機故言
陿小耳諸子幼稚等者雖于二萬佛所教無上道
而大乘善根微弱名為幼稚若聞大乘能生謗毀
名未有所識此善弱也初退大時深著見愛受八
苦時深著依正欲界著五塵色界著味禪無色界
著定故名戀著戲處此惡強也墮落有二一者幼
稚憶本戲處故墮落譬著五欲墮在三塗二者無
識執物不堅故墮落譬謗大乘墮在三塗故曰眾
生諸根鈍著樂癡所盲云何而可度又云若但讚
佛乘破法不信故墜於三惡道也勸既無機義含
息化。
△二誡門擬宜不得。】

「我當為說怖畏之事此舍巳燒宜時疾出無令為火
之所燒害作是念巳如所思惟具告諸子汝等速出
父雖憐愍善言誘諭而諸子等樂著嬉戲不肯信受
不驚不畏了無出心亦復不知何者是火何者為舍
云何為失但東西走戲視父而巳。」

【對治之相如大品中說四念處是摩訶衍以不可
得故異于小乘也既著戲處故說怖事令得免離
言五陰舍巳被五濁火燒宜急捨離若久住著必
斷善根故言無令為火之所燒害此擬宜也父雖
憐愍下是明無機不驚不畏如上釋不識八苦五
濁能燒善根如不知火不識陰界入法是諸苦器
如不知舍不知喪失法身之由如不知者何為失
背明向暗生死往還如東西馳走復起見愛如戲
也不從大教故言視父而巳誡又無機義含息化
初捨几譬竟。
△二用車譬譬上念同諸佛用三乘
稱宜可得為四初擬宜一車譬二知子先心所好
譬三歎三車希有譬四適子所願譬。
初擬宜三
車譬譬上尋念過去佛亦作三乘化也。】

「爾時長者即作是念此舍巳為大火所燒我及諸子
若不時出必為所焚我今當設方便令諸子等得免
斯害。」

【大乘化功為父命眾生大善為子命大善若盡即
子命斷子命斷則化功亦癈即父命斷故云若不
時出必為所焚也上文能於所燒之門安隱得出
今何以云若不時出必為所焚前得出者即是法
身出今言若不時出即是應身同疾若眾生有善
則與應身同出若眾生善斷不與應身時出即是
俱為所焚蓋欲以應身擬宜令其時出也我今當
設方便即是擬欲施權。
△二知子先心所好譬譬
上作是思惟時十方佛皆現等。】

「父知諸子先心各有所好種種珍玩奇異之物情必
樂著。」

【昔曾習小是其先心性欲不同是各有所好又眾
生昔曾習大大習未濃是為大弱欣慕涅槃是為
小強如身子六心中退知本習大名知先心知其
退慕涅槃名知各有所好。
△三歎三車希有譬譬
上思惟是事巳即趣波羅柰等。】

「而告之言汝等所可玩好希有難得汝若不取後必
憂悔如此種種羊車鹿車牛車今在門外可以遊戲
汝等於此火宅宜速出來隨汝所欲皆當與汝。」

【汝等所可下以譬勸轉如此種種下以譬示轉隨
汝所欲皆當與汝以譬證轉或問車三使二城一
城有車無俱譬方便何以不同答凡立譬者各從
一義不可執一而疑異途故一二三但是離合為
對三周信解等異是故別耳皆譬方便其義不殊
車則通舉方便故三使則從難別對故二城是二
三之處故一當知城亦從人故二故云息處說二
車亦從難但二使亦義兼菩薩此三俱有人理教
行城若說化故亦無車依造作故還有使約權同
故亦有權乃非實故亦無權實相對俱通四句從
權化故俱有從實義故俱無俱通權實故有無同
約一理故雙廢。
△四適子所願譬譬上受行悟入
是名轉法輪等。】

「爾時諸子聞父所說珍玩之物適其願故心各勇銳
互相推排競共馳走爭出火宅。」

【前偈本略今譬事廣廣明修因至果之相言適其
願者機教相稱即聞慧也(四念處)勇銳者即是思慧
思心動慮正勤方便也(四正勤)互相推排者推四真
理排伏見惑歷觀上下八諦三十二行名為互相
此入修慧屬煖頂位也競者爭取勝理是忍法位
縮觀趣苦法忍也共者是世第一位同觀苦諦下
四隨一行與苦法忍不別也馳走者入見道位一
十六心速疾見理譬上便有涅槃音見道則分得
涅槃也爭出者思惟道也爭出三界成無學果斷
思惑盡方出火宅即譬上偈及以阿羅漢法僧差
別名也觀心釋者中道正觀直觀實相心法相稱
名適其願境無邊故觀亦無邊名勇境研心利名
銳心境相研名互相推排心王心數緣境速疾名
競共馳走徧歷一切陰界入等無非實相名出火
宅(約教則有四教修因至果之相今且在藏約觀亦有四教差別今唯在圓)二捨几用
車譬竟。
△三等賜大車譬譬上顯實為四初父見
諸子免難歡喜譬二諸子索車譬三等賜諸子大
車譬四諸子得車歡喜譬前偈本中先機發後佛
喜今先佛喜後索車文有先後義無先後也。
初
父見諸子免難歡喜譬上今我喜無畏。】

「是時長者見諸子等安隱得出皆於四衢道中露地
而坐無復障礙其心泰然歡喜踊躍。」

【四衢道譬四諦觀露地譬三界思盡坐者譬住果
不進也子果縛盡故無復障礙生安隱想故其心
泰然子既免難父則歡喜。
△二諸子索車譬譬上
大乘機發咸以恭敬心皆來至佛所也。】

「時諸子等各白父言父先所許玩好之具羊車鹿車
牛車願時賜與。」

【三車以譬三乘果位為求三乘果所以出三界既
出三界巳實無三乘果證可得而又方等彈訶般
若淘汰今經彰言方便非實所以殷勤三請名為
索車指昔所許三權正是請今一實故名大乘機
發也須知在方等時屢被挫折不知所云便有機
索至般若時轉教付財但自未知得與不得便有
情索今法華會發言三請更加口索也。
△三等賜
諸子大車譬譬上正明顯實正直捨方便但說無
上道也又為三初標章二釋車等三釋心等。
今
初。】

「舍利弗爾時長者各賜諸子等一大車。」

【各賜諸子者以子等故心必等也譬一切眾生皆
有佛性佛性既同等是佛子佛心無偏也等一大
車者以法等故無非佛法譬一切法皆摩訶衍也
但點所習無非妙乘秖由性同賜義則等謂各隨
本習四諦因緣六度四等乃至色心逆順依正行
理因果自他解惑大小福慧無量諸法各于舊習
開示真實舊習不同故言各皆摩訶衍一攝一切
徧具徧入故言大車。
△二釋車等又二初正明車
體二釋有車之由。
今初。】

「其車高廣眾寶莊校周帀欄楯四面懸鈴又於其上
張設幰蓋亦以珍奇雜寶而嚴飾之寶繩交絡垂諸
華纓重敷婉筵安置丹枕駕以白牛膚色充潔形體
姝好有大筋力行步平正其疾如風又多僕從而侍
衛之。」

【假名車有高廣相譬如來知見深遠橫周法界邊
際豎徹三諦源底也(法界三諦並非橫豎雖無橫豎法界從徧言橫則便三諦
名異言豎則便不二互顯思之可見)眾寶莊校譬萬行修飾也周帀
欄楯譬陀羅尼能持萬善遮眾惡也四面懸鈴譬
四無礙辯下化眾生也張設幰蓋譬四無量心不
思議梵行也眾德之中慈悲最高普覆一切亦以
珍奇雜寶而嚴飾之譬真實萬善嚴此慈悲故大
經云慈若具足十力無畏等名如來慈也寶繩交
絡譬四弘誓願堅固大慈心也垂諸華纓譬四攝
神通等悅動眾生亦譬七覺妙鬘也重敷婉筵譬
觀練熏修一切諸禪重沓柔軟也安置丹枕者丹
即赤光譬無分別法枕有內外若車外枕亦名為
軫隨所到處須此支昂譬即動而靜即靜而動若
車內枕休息身首譬一行三昧息一切行身智首
也駕以白牛者譬無漏般若能導諦緣度等一切
萬行到薩婆若白是色本即與本淨無漏想應體
具萬德如膚充煩惱不染如色潔又圓四念處為
白牛四正勤二世善滿如膚充二世惡盡如色潔
四如意足稱行者心如形體姝好筋譬五根住立
能生力譬五力摧伏幹用行步平正譬定慧均等
又譬七覺調平其疾如風譬八正道中行速疾到
薩婆若也僕從譬方便波羅蜜能屈曲隨人給侍
使令魔外二乘皆隨方便智用故淨名云皆吾侍
者又果地神通運役隨意名為僕從觀心釋者現
前一念心性豎無初後橫絕邊涯即空即假即中
故高具足百界千如故廣性德過于恒河沙數故
名眾寶莊校心外無法舉心則攝一切世出世法
故名周帀欄楯心能普應一切演諸音教故名四
面懸鈴心為諸法中最無法不覆故名張設幰蓋
心王作觀則有諸善心所與之相應故名亦以珍
奇雜寶而嚴飾之善心心數互作等無間緣故名
寶繩交絡善心心所出生無量智慧福德故名垂
諸華纓秖此一念心性具足柔軟輕安之法重重
無盡故名重敷婉筵觀此心性即動即靜能靜能
動動靜不二故名安置丹枕心性之理由妙觀顯
故名駕以白牛稱性妙觀具諸功德故名膚充不
雜煩惱故名色潔圓融自在故名形體姝好圓觀
最能生長善根故有大筋圓觀最能摧伏界內界
外一切愛見故有大力圓觀即止即觀定慧不二
故名行步平正圓觀稱性無作任運入于無功用
道故名其疾如風圓觀普攝諸法一切諸法皆任
圓觀之所使令故名又多僕從而侍衛之當知車
體非高非廣而論高廣即正因理性也白牛即了
因慧性眾具即緣因善性三法不縱橫不並別不
可思議名為佛乘一切眾生但有性德佛乘聞此
佛乘能生信解則為名字佛乘念念觀心靡間靡
雜則為觀行佛乘粗垢先落六根清淨則為相似
佛乘開示悟入遊于四方則為分證佛乘直至道
場眾行都息則為究竟佛乘自行巳滿運他不休
窮未來時利樂無盡是為觀心大白牛車也又此
一文具足十乘觀法其車高廣即不思議境圓攝
具度白牛而為其體張設幰蓋即真正發菩提心
以大慈故徧與十界道滅之樂以大悲故徧拔十
界苦集之苦也安內丹枕即巧安止觀可坐可臥
善自調適也其疾如風即徧破諸法一心三觀無
惑不破也安外丹枕即善識通塞可行則行可止
則止也駕以白牛即道品調適圓妙三十七品如
前說僕從侍衛即對治助開用前三教種種方便
助顯第一義也既云行步平正必遊四方而至道
場終不以凡濫聖即是能知次位既云有大筋力
必能安忍內外順逆諸障既云其疾如風必不染
著似道法愛也上根但觀不思議境於一法中圓
悟十法中根從二至六隨何法中圓悟十法下根
展轉具用十法方得開悟一家教觀莫此為要思
之修之又其車高廣即如是體種種具度即如是
相白牛即如是性是為性德三法生佛平等若研
此三法至五品十信名如是力如是作若至開示
悟入名如是因如是緣若至妙覺極位名如是果
如是報眾生性具三法名之為本如來修得三法
名之為末性德修得無二無別名究竟等是則大
白牛車人人自有何關佛賜然非佛說則日用不
知又非法華開顯則謂獨一大乘逈超九界誰知
三乘權行乃至世間依正色心惑業苦等一一無
非摩訶衍哉。
△二釋有車之由。】

「所以者何是大長者財富無量種種諸藏悉皆充溢。」

【由財富藏溢故能各賜諸子等一大車也財富無
量譬果地福慧圓滿種種諸藏謂行藏理藏一切
法趣檀是趣不過戒忍等亦如是是約行為如來
藏也一切法趣色是趣不過受想行識乃至界入
等亦如是是約理明如來藏也自行此行理名充
化他名溢實智滿名充權智用名溢入中道名充
雙照故名溢非但藏多又皆充溢有何一法非摩
訶衍故大乘無量也(陰界入等隨拈一法無非理藏達此理藏故使諸度咸成
行藏不達理藏諸行徒修)二釋車等竟。
△三釋心等。】

「而作是念我財物無極不應以下劣小車與諸子等
今此幼童皆是吾子愛無偏黨我有如是七寶大車
其數無量應當等心各各與之不宜差別所以者何
以我此物周給一國猶尚不匱何況諸子。」

【假使富而非子或應有吝假使是子而貧或不能
給今自行既滿故財富無量化緣巳熟故是子無
偏言各各與之者不移本習而示真實如身子于
智慧開佛知見具一切佛法目連于神通開佛知
見具一切佛法餘可例知又阿含方等般若等一
切教念處正勤根力覺道等一切行種種異名皆
開示實相乃至歷一切法亦如是故言其數無量
也所以者何下舉況釋成一國譬寂光理性土也
諸子譬同居結緣人也初釋財多尚周一國況復
諸子譬大圓因普該善惡徧益法界理亦不窮況
同居土結緣人耶次釋子等非子尚充何況是子
譬佛無緣者尚度況有緣耶言非子者且貶正因
不同緣了故抑言非然而佛慈普蔭畢竟無偏況
結緣子故約無緣大慈對本有理則一切眾生無
非佛子寄化儀說且以宿世未結緣者而為非子
如來常給子自不歸大慈通覆故云周給人天善
惡體即法界故父果車即子理車但開其情假名
等賜眾生無盡車亦不窮不窮故不匱不匱故無
偏望迷為閉悟本非開無緣尚度者緣了之子是
先結緣者而熟脫之正因之子是未結緣者為其
下種也番番種番番熟番番脫盡未來際無有巳
時是名出世長者大慈悲父三等賜諸子大車譬
竟。
△四諸子得車歡喜譬譬上受行悟入疑網皆
巳除等。】

「是時諸子各乘大車得未曾有非本所望。」

【本求羊鹿水牛期出分段今得白牛盡於變易過
本所望豈不歡喜三等賜大車譬竟。
△四無虗妄
譬譬上不虗令勿疑法王秘要法也又三初問二
答三述歎今初。】

「舍利弗於汝意云何是長者等與諸子珍寶大車寧
有虗妄不。」

【△二答。】

「舍利弗言不也世尊是長者但令諸子得免火難全
其軀命(則便)非為虗妄何以故若全身命便為巳得玩
好之具況復方便於彼火宅而拔濟之。」

【世間玩好孰有重于身命者得全身命便非虗妄
況費種種方便乃得拔濟豈可以虗妄責長者耶
意顯但令得全小乘五分法身入空慧命便為巳
得昔來玩好況方便拔濟乃令得大乘法身慧命
耶是為免難不虗亦名以重奪輕不虗也。】

「世尊若是長者乃至不與最小一車猶不虗妄何以
故是長者先作是意我以方便令子得出(所以假說三車)以
是因緣無虗妄也何況長者自知財富無量欲饒益
諸子等與大車。」

【在長者是不乖本心故不虗在諸子是過本所望
故不虗也。
△三述歎。】

「佛告舍利弗善哉善哉如汝所言。」

【重言善哉述其二不虗也問佛何不自說不虗答
佛許三與一自說為難身子說不虗取信為易也
初立譬竟。
△二法合二初合總譬二合別譬初中
二初合長者等三譬二合三十子等三譬與前立
譬文不次第義則無缺。
今初。】

「舍利弗如來亦復如是則為一切世間之父於諸怖
畏衰惱憂患無明闇蔽永盡無餘而悉成就無量知
見力無所畏有大神力及智慧力具足方便智慧波
羅蜜大慈大悲常無懈倦恒求善事利益一切而生
三界朽故火宅。」

【如來合長者譬利益一切一切即合五百人譬而
生三界朽故火宅合舍宅譬也則為一切世間之
父通指同居方便實報三土合上國邑聚落於諸
怖畏乃至永盡無餘顯佛斷德而悉成就無量知
見顯佛智德合上其年衰邁之內德也力無所畏
合上外德財富無量也有大神力者深修禪定所
得合上多田及智慧力者智必照境如身托處合
上多宅具足方便合上多諸僕從大慈大悲等合
上多諸人眾乃至五百人以慈悲故所被則多也
三界即是其家廣大。
△二合三十子等三譬。】

「為度眾生生老病死憂悲苦惱愚癡闇蔽三毒之火
教化令得阿耨多羅三藐三菩提。」

【為度眾生指有緣多合三十子譬也生老病死乃
至三毒之火合火起譬也教化令得菩提合唯有
一門譬也初合總譬竟。
△二合別譬四初合見火
譬二合捨几用車譬三合等賜大車譬四合無虗
妄譬。
今初。】

「見諸眾生為生老病死憂悲苦惱之所燒煑亦以五
欲財利故受種種苦又以貪著追求故現受眾苦後
受地獄畜生餓鬼之苦若生天上及在人間貧窮困
苦愛別離苦冤憎會苦如是等種種諸苦眾生沒在
其中歡喜遊戲不覺不知不驚不怖亦不生厭不求
解脫於此三界火宅東西馳走雖遭大苦不以為患
舍利弗佛見此巳便作是念我為眾生之父應拔其
苦難與無量無邊佛智慧樂令其遊戲。」

【此中見之一字合上長者見也諸眾生乃至種種
諸苦合上大火從四面起即是八苦之火從四倒
起也眾生沒在其中乃至不以為患超合上而諸
子等乃至無求出意也不觀苦集故不生厭不觀
道滅故不求解脫舍利弗佛見此巳等追合上即
大驚怖等也拔苦難是大悲與佛樂是大慈。
△二
合捨几用車譬又二初合捨几二合用車初合捨
几但合勸門不合誡門前法說中亦但勸善不明
誡惡當知勸修為正誡惡是傍又勸善即誡惡誡
惡即勸善今合勸善即知合誡惡也文又為二初
正合捨几二提譬帖合。
今初。】

「舍利弗如來復作是念若我但以神力及智慧力捨
於方便為諸眾生讚如來知見力無所畏者眾生不
能以是得度所以者何是諸眾生未免生老病死憂
悲苦惱而為三界火宅所燒何由能解佛之智慧。」

【若我但以等合上擬宜所以者何下合上不得也
神力合身力智慧力合手力如來知見合衣裓力
合案無所畏合几未免生老病死等合上諸子幼
稚何由能解佛之智慧合上唯有一門而復陿小。

△二提譬帖合。】

「舍利弗如彼長者雖復身手有力而不用之但以慇
勤方便勉濟諸子火宅之難然後各與珍寶大車如
來亦復如是雖有力無所畏而不用之。」

【提譬具明寢大施權後乃顯實帖合且明無機寢
大而施權顯實二意自在下文初合捨几譬竟。
△
二合用車譬三初合擬宜三車并知子先心二合
歎三車希有三合適子所願。
今初。】

「但以智慧方便於三界火宅拔濟眾生為說三乘聲
聞辟支佛佛乘。」

【智慧方便即合擬宜為說三乘即合知子先心所
好也。
△二合歎三車希有又三初合示轉二合證
轉三追合勸轉。
今初。】

「而作是言汝等莫得樂住三界火宅(苦諦)勿貪粗弊色
聲香味觸也若貪著生愛則為所燒(集諦)汝速出三界
當得三乘聲聞辟支佛佛乘(道滅二諦)。」

【合上三車今在門外汝等於此火宅宜速出來。
△
二合證轉。】

「我今為汝保任此事終不虗也汝等但當勤修精進
如來以是方便誘進眾生。」

【合上隨汝所欲皆當與汝。
△三追合勸轉譬中先
勸故云追合。】

「復作是言汝等當知此三乘法皆是聖所稱歎自在
無繫無所依求乘是三乘以無漏根力覺道禪定解
脫三昧等而自娛樂便得無量安隱快樂。」

【合上汝等所可玩好希有難得也三乘皆是諸佛
方便引物儀式故是聖所稱歎得無生智為自在
得盡智為無繫我生巳盡不受後有名無所依所
作巳辦梵行巳立名無所求根力覺道等通漏無
漏賢位三十七品屬有漏學無學位三十七品屬
無漏禪即四禪定即無色四定亦通有漏無漏今
指無漏解脫即八解脫三昧即三三昧此唯無漏
等即等取觀練熏修諸禪無量安隱快樂謂真空
涅槃永離災患也二合歎三車希有竟。
△三合適
子所願。】

「舍利弗若有眾生內有智性從佛世尊聞法信受慇
懃精進欲速出三界自求涅槃是名聲聞乘如彼諸
子為求羊車出於火宅若有眾生從佛世尊聞法信
受慇懃精進求自然慧樂獨善寂深知諸法因緣是
名辟支佛乘如彼諸子為求鹿車出於火宅若有眾
生從佛世尊聞法信受勤修精進求一切智佛智自
然智無師智如來知見力無所畏愍念安樂無量眾
生利益天人度脫一切是名大乘菩薩求此乘故名
為摩訶薩如彼諸子為求牛車出於火宅。」

【內有智性者宿習三乘樂欲成三乘智性故佛得
施三乘教也聞法信受即聞慧合上適其願故也
慇懃即思慧合上心各勇銳也精進即修慧合上
推排排惡去故精推理明故進也欲速出三界等
合上競共馳走爭出火宅也如羊不顧後群名聲
聞乘求自然慧者十二因緣本自有之非佛天人
等所作又辟支多分是法行人從他聞少自推義
多故取譬于鹿鹿不依人也求一切智謂欲徧知
一切世出世法不同二乘唯求出世此智復名佛
智以非二乘所能得故又名為自然智以超然自
覺悟故又名為無師智佛為天人大師更無有為
佛師者故且約三藏佛果釋此四智當知四教四
智名同義實逈別此不繁述菩薩望此修因安忍
運載故取譬于牛也二合捨几用車譬竟。
△三合
等賜大車譬譬文有四一免難二索車三等賜四
歡喜今但合免難義兼索車但合等賜義兼歡喜
文分為二初雙牒免難等賜二譬二雙合。
今初。】

「舍利弗如彼長者見諸子等安隱得出火宅到無畏
處自惟財富無量等以大車而賜諸子。」

【△二雙合。】

「如來亦復如是為一切眾生之父若見無量億千眾
生以佛教門出三界苦怖畏險道得涅槃樂。」

【此先合免難也以佛教門者依教所詮真理而起
三乘聖行故得出苦。】

「如來爾時便作是念我有無量無邊智慧力無畏等
諸佛法藏是諸眾生皆是我子等與大乘不令有人
獨得滅度皆以如來滅度而滅度之是諸眾生脫三
界者悉與諸佛禪定解脫等娛樂之具皆是一相一
種聖所稱歎能生淨妙第一之樂。」

【此次合等賜也我有無量乃至諸佛法藏合上財
富無量諸藏充溢即有車之由也是諸眾生皆是
我子乃至娛樂之具合上心等諸佛禪定解脫並
依中道實相故與二乘禪定解脫不同也皆是一
相乃至第一之樂合上正明車體譬文廣今文略
但點三德以收眾義一相是實相即法身德一種
是種智即般若德能生淨妙第一之樂樂即無苦
是解脫德三德不可思議名為高廣大車三合等
賜大車譬竟。
△四合無虗妄譬二初牒譬二正合。

今初。】

「舍利弗如彼長者初以三車誘引諸子然後但與大
車寶物莊嚴安隱第一然彼長者無虗妄之咎。」

【△二正合。】

「如來亦復如是無有虗妄初說三乘引導眾生然後
但以大乘而度脫之何以故如來有無量智慧力無
所畏諸法之藏能與一切眾生大乘之法但不盡能
受舍利弗以是因緣當知諸佛方便力故於一佛乘
分別說三。」

【能與一切眾生大乘之法猶所云以我此物周給
一國猶尚不匱也不盡能受故不得巳為一施三
三由眾生非佛本意今說大乘不乖本心故不虗
也前舍利弗問云願為四眾說其因緣今故答云
以是因緣分別說三二正譬說中初長文竟。】
妙法蓮華經台宗會義卷二之一
妙法蓮華經台宗會義卷二之二
古吳後學蕅益　智旭　述

△正譬說中二重頌為二初頌立譬二頌法合初
中二初頌總譬二頌別譬初又四初頌長者二頌
家宅三頌五百人四頌火起略不頌一門及三十
子也。
今初。

「佛欲重宣此義而說偈言譬如長者。」

【但頌位號即兼名行歎德如舉佛號便知萬德。
△
二頌家宅。】

「有一大宅其宅久故而復頓弊堂舍高危柱根摧朽
梁棟傾斜基陛隤毀牆壁𡉏坼泥塗阤落覆苫亂墜
椽梠差脫周障屈曲雜穢充徧。」

【因緣釋者有一大宅且指同居大千三界三界無
始為久非今所造為故無常卑鄙名頓弊色界為
堂欲界為舍不免墮落為高危命根支持為柱四
相所遷為摧朽意識綱維為梁棟諸苦所壞為傾
斜過去行業為基陛業運遷滅為隤毀四大為牆
壁互相損害為𡉏坼皮膚為泥塗壯色不停為阤
落四威儀不正為覆苫亂墜五識不利不相主境
為椽梠差脫意識處處馳逐為周障徧歷六根取
境為屈曲徧于六塵起貪恚癡為雜穢充徧此總
約三界色心為宅體也觀心釋者現前一念五陰
身心其性本自豎窮橫徧名一大宅無始以來闇
識相傳無有作者名為久故念念無常迷情惡劣
名為頓弊腹為堂背為舍兩足為柱根脊骨為梁
棟臀䏶為基陛皮肉為牆壁膚色為泥塗鬚髮為
覆苫牙齒骨節為椽梠徧身之內為周障小腸大
腸等為屈曲大小不淨為雜穢充徧如此一身身
外更無別物名一大宅而為理即長者所有若能
念念觀察知此五陰身心所有苦性即法身德所
有惑染即般若德所有業行即解脫德則轉為名
字長者乃至轉為究竟長者自覺覺他利益無盡
若不觀察則盡未來際恒居火宅燒巳復燒終不
知此大宅體即大白牛車哀哉哀哉。
△三頌五百
人。】

「有五百人止住其中。」

【譬五道也既有五道即有三乘根性兼得三十子
也。
△四頌火起四初頌地上事譬欲界二頌穴中
事譬色界三頌穴外事譬無色界四總結眾難非
一問經文巳自有譬有合何故譬中復約譬釋答
譬廣合略理應釋譬況鴟梟鵰鷲乃至夜叉餓鬼
等若不譬利鈍諸使何用列此冗雜名物豈佛有
無義語耶初中四初明所燒之類二明火起之由
三正明火起之勢四明被燒之相。
初明所燒之
類譬十使眾生也。】

「鴟梟鵰鷲烏鵲鳩鴿蚖蛇蝮蠍蜈蚣蚰蜒守宮百足
鼬貍鼷鼠諸惡蟲輩交橫馳走屎尿臭處不淨流溢
𧏙蜋諸蟲而集其上狐狼野干咀嚼踐踏嚌齧死屍
骨肉狼藉由是群狗競來搏撮饑羸慞惶處處求食
鬪諍摣掣啀喍嘷吠其舍恐怖變狀如是。」

【此先譬五鈍使也鴟梟等八鳥以譬慢使眾生自
舉輕他如鳥陵高下視陵他名慢自恃名憍故以
憍釋慢文殊問經明八憍今用配八鳥盛壯憍如
鴟姓憍如梟富憍如鵰自在憍如鷲壽命憍如烏
聰明憍如鵲行善憍如鳩色憍如鴿次蚖蛇等二
句以譬瞋使蚖者黑蛇也蚖蛇不觸而吸譬非理
瞋蝮者虺也長三寸大如指鼻上有針蝮蠍觸之
則螫譬執理瞋赤頭者名蜈蚣不赤者名蚰蜒譬
戲論瞋次守宮等八句總譬癡使守宮即蝘蜒也
守宮百足兀然無知譬獨頭無明鼬似鼠而亦噉
鼠貍即猫類鼷即甘口鼠此四譬相應無明諸惡
蟲輩交橫馳走結上獨頭相應二種無明徧緣三
界故交橫紛起速疾故馳走即是從癡根本備起
諸結也屎尿二句明癡心所著之境皆無常苦無
我不淨𧏙蜋二句明迷事無明妄計以為常樂我
淨而生染著也狐狼等八句總譬貪使狐狼譬有
力貪以威勢取野干譬無力貪從他乞索咀嚼譬
有用而取踐踏譬不用而取又少則咀嚼多則踐
踏也嚌齧譬貪噬無厭死屍譬粗弊五欲骨肉狼
藉譬積聚五塵不知止足由是群狗競來搏撮譬
王賊等有大力者舉彼有力無力所積之物皆能
強取之也饑譬常不知足羸譬求不稱意慞惶譬
種種營覓所謂多欲之人雖富而貧也又愛心貪
貪五塵之肉見心貪貪道理之骨推求知見遂多
所解即是多骨須骨之狗競來搏取于見心中未
得正法之食名饑不能伏斷見惑名羸處處求解
名為慞惶互相是非名為鬪諍意謂為非如向前
摣復謂為是如向後掣發言論決是非之理如啀
喍嘷吠此即合前由是群狗等四句共有六句皆
譬疑使其舍恐怖變狀如是總結上五鈍使也(見屬
利使自在後文今約鈍中之利故推道理而起于疑也聚唇露齒名啀喍出聲大吼名嘷吠)。】

「處處皆有魑魅魍魎夜叉惡鬼食噉人肉毒蟲之屬
諸惡禽獸孚乳產生各自藏護夜叉競來爭取食之
食之既飽惡心轉熾鬪諍之聲甚可怖畏鳩槃茶鬼
蹲踞土埵或時離地一尺二尺往返遊行縱逸嬉戲
捉狗兩足撲令失聲以脚加頸怖狗自樂復有諸鬼
其身長大躶形黑瘦常住其中發大惡聲叫呼求食
復有諸鬼其咽如針復有諸鬼首如牛頭或食人肉
或復噉狗頭髮髼亂殘害兇險飢渴所逼叫喚馳走。」

【此次譬五利使也處處皆有二句總明五種利使
遍于三界五陰四諦造次恒有也山怪曰魑宅怪
曰魅木石變怪曰魍魎夜叉等三偈別譬邪見人
肉譬出世善報食噉人肉譬撥無出世因果也毒
蟲禽獸孚乳產生各自藏護譬世間因果因能有
果名藏必得不失名護爭取食之譬撥無世間因
果也食之既飽譬邪見成就惡心轉熾譬邪見增
廣鬪諍之聲譬撥無因果邪論甚可怖畏譬聞此
邪論能使人墮落三塗也鳩槃等兩偈半別譬戒
取鳩槃茶可畏鬼也虗坐名蹲實坐名踞地形高
處名土埵譬外道依于戒取修行十善能生欲界
六天高處也或時離地一尺二尺者譬依戒取修
得四禪生在色界名離地一尺或依戒取得四空
定生無色界名離地二尺也往返遊行者往譬生
上二界返譬還生欲界縱逸嬉戲者譬不入正道
終無實詣也捉狗兩足譬妄計苦行為淨撲令失
聲譬妄計苦行不得苦果以脚加頸譬以苦行希
求樂果怖狗自樂譬以苦行暫伏煩惱或時稍得
味禪也復有諸鬼其身長大等六句別譬身見豎
入三世計我名長橫徧五陰計我名大計我自在
不修善法即無慚愧故名裸形以惡莊嚴故名黑
無功德資故名瘦妄計有我永不能出三界故云
常住其中發言宣說種種我相故云發大惡聲妄
計有我能得涅槃故名叫呼求食也次復有諸鬼
其咽如針別譬見取咽細命危而保其壽如非想
無常而妄計涅槃也次復有諸鬼首如牛頭等二
偈別譬邊見依于身見起斷常二見如牛頭二角
斷常二見能斷出世善根如食人肉能斷世間善
根如或復噉狗有時計斷有時計常前後迴轉如
頭髮髼亂計常破害無常正理計斷破害緣起正
理計常墮常坑計斷墮斷坑故云殘害兇險無智
慧食無禪定飲故云饑渴所逼宣唱斷常邪論故
云叫喚輪迴生死不息故云馳走也。】

「夜叉餓鬼諸惡鳥獸饑急四向窺看窻牖如是諸難
恐畏無量。」

【此總結欲界利鈍煩惱眾生之相也並是有漏之
心常乏道味故云饑急邪觀空理慕仰道味故云
四向窺看滯著心多不會正理如窻牖觀空不得
無礙初明所燒之類竟。
△二明火起之由譬起五
濁之由也。】

「是朽故宅屬于一人其人近出未久之間於後宅舍
忽然火起。」

【三界是佛應化之處從發心來誓願度脫故云屬
于一人長者在宅能令慎火由出去後諸子無知
故令火起譬佛近于大通佛時常教是等令伏五
濁眾生感盡如來捨應此等于後便起五濁也他
土赴緣非是永去故言近出又巳證無生不生三
界故名為出不久應來故名為近壽量品云數現
涅槃即是出宅意也三界為宅五陰為舍。
△三正
明火起之勢譬正起五濁也。】

「四面一時其燄俱熾棟梁椽柱爆聲震裂摧拆墮落
牆壁崩倒。」

【四面譬身受心法也頓起四倒五濁八苦故云一
時其燄俱熾命斷為爆風刀解體為裂氣斷骨離
為摧折墮落四大解散為牆壁崩倒由濁倒故身
命無常。
△四明被燒之相譬八苦五濁逼惱利鈍
眾生也。】

「諸鬼神等揚聲大叫鵰鷲諸鳥鳩槃茶等周慞惶怖
不能自出。」

【諸鬼神等等取一切利鈍諸使也揚聲大叫恐怖
無措也鵰鷲諸鳥別舉鈍使中之勝者鳩槃茶別
舉利使中之勝者然皆周慞惶怖不能自出故知
若非三寶四諦四念處法縱令天龍神聖決定不
免輪迴初頌地上事譬欲界竟。
△二頌穴中事譬
色界三初譬所燒之類二明火起之由及火起之
勢三明被燒之相。
今初。】

「惡獸毒蟲藏竄孔穴毗舍闍鬼亦住其中。」

【孔穴雖復不及門外敞豁猶得免于猛炎以譬四
禪雖復不及界外安樂猶得免于欲界粗惡也惡
獸毒蟲總舉鈍使眾生毗舍闍鬼略舉利使眾生
並能得禪生于色界也毗舍闍此云噉精氣。
△二
明火起之由及火起之勢。】

「薄福德故為火所逼共相殘害飲血噉肉。」

【薄福德故一句是火起之由為火所逼等是火起
之勢也孔穴之中雖無猛炎猶有熱惱譬四禪中
雖無欲界惡法亦有愛味細苦展轉厭下欣上以
上伏下名共相殘害但著默然如飲血但著支林
功德如噉肉也。
△三明被燒之相。】

「野干之屬並巳前死諸大惡獸競來食噉臭煙熢㶿
四面充塞。」

【野干譬欲界貪故巳前死諸大惡獸譬色界貪能
吞欲界貪也欲界四倒八苦猶如猛炎色界四倒
譬以臭煙亦通身受心法及以四大故言四面充
塞也二頌穴中事譬色界竟。
△三頌穴外事譬無
色界二初明所燒之類二明被燒之相。
今初。】

「蜈蚣蚰蜒毒蟲之類為火所燒爭走出穴鳩槃茶鬼
隨取而食。」

【厭患色籠是苦粗障欣向無色為淨妙離故云為
火所燒爭走出穴既取上定隨滅下緣故云鳩槃
茶鬼隨取而食也然通而言之利鈍二使並堪得
無色定今別約鈍使厭下故攀上利使證上故滅
下也。
△二明被燒之相。】

「又諸餓鬼頭上火然饑渴熱惱周慞悶走。」

【四空諸天並乏無漏飲食故如餓鬼雖居三界之
頂不免無常所燒故如頭上火然無正道食故饑
無助道漿故渴猶為微細八苦所逼故熱猶有微
細諸惑現行故惱猶在生死輪迴數中不知出要
故云周慞悶走也三頌穴外事譬無色界竟。
△四
總結眾難非一。】

「其宅如是甚可怖畏毒害火災眾難非一。」

【初頌總譬竟。
△二頌別譬三初頌長者見火譬二
頌捨几用車譬三頌等賜大車譬略不頌無虗妄
譬也。
今初。】

「是時宅主在門外立聞有人言汝諸子等先因遊戲
來入此宅稚小無知歡娛樂著長者聞巳驚入火宅。」

【初三句頌能見次五句頌所見後二句頌驚怖也
門外者法身地也立者常懷大悲欲救眾生不處
第一義空座也上文云見今頌云聞以聞代見顯
見聞不二也有人言者法是佛師謂三昧法也若
入三昧則能見機三昧令佛見故云聞有人言也
先因遊戲來入此宅者有二義一者初發心時即
名為出未登不退仍起見思故云遊戲來入此宅
二者理性本淨非三界法因無明故而起戲論妄
有生死故云遊戲來入此宅稚小者大善未著也
無知者癡惑所纏也驚入者大悲起應也。
△二頌
捨几用車譬二初頌捨几二頌用車。
初頌捨几
前法合中但合勸門今但頌誡門亦互顯也。】

「方宜救濟令無燒害告喻諸子說眾患難惡鬼毒蟲
災火蔓延眾苦次第相續不絕毒蛇蚖蝮及諸夜叉
鳩槃茶鬼野干狐狗鵰鷲鴟梟百足之屬饑渴惱急
甚可怖畏此苦難處況復大火諸子無知雖聞父誨
猶故樂著嬉戲不巳。」

【前四偈半頌誡門擬宜後一偈頌不得也方宜者
擬以大教逗其宜也告喻者即是誡門說眾患難
也惡鬼毒蟲句總立所燒即利鈍十使眾生災火
蔓延三句總明燒勢及以燒相毒蛇等二偈廣明
所燒雜列利鈍諸使不復次第此苦難處二句即
是況結三界因果巳不堪處況又起五濁耶諸子
無知即是無大乘機不肯信受子既深著見思嬉
戲不巳父誨所不能化即含有息化之意。
△二頌
用車三初頌擬宜三車二頌歎三車希有三頌適
子所願略不頌知子先心也。
今初。】

「是時長者而作是念諸子如此益我愁惱今此舍宅
無一可樂而諸子等耽湎嬉戲不受我教將為火害
即便思惟設諸方便。」

【初一偈明擬宜意次一偈明用小之由由著見思
故唯施小次二句明用小之意若不用小則大小
並亡故云將為火害次二句正思用小。
△二頌歎
三車希有。】

「告諸子等我有種種珍玩之具妙寶好車羊車鹿車
大牛之車今在門外汝等出來吾為汝等造作此車
隨意所樂可以遊戲。」

【初四句頌勸轉次三句頌示轉汝等出來句重頌
勸轉後一偈頌證轉也吾能造車即是引巳所證
而明不謬。
△三頌適子所願。】

「諸子聞說如此諸車即時奔競馳走而出到於空地
離諸苦難。」

【聞說頌聞慧奔競頌思修馳走而出頌見諦到于
空地頌無學也二頌捨几用車譬竟。
△三頌等賜
大車譬四初頌父見諸子免難歡喜譬二頌諸子
索車譬三頌等賜諸子大車譬四頌諸子得車歡
喜譬。
今初。】

「長者見子得出火宅住於四衢坐師子座而自慶言
我今快樂此諸子等生育甚難愚小無知而入險宅
多諸毒蟲魑魅可畏大火猛燄四面俱起而此諸子
貪樂嬉戲我巳救之令得脫離是故諸人我今快樂。」

【住于四衢謂了了見四諦也坐師子座者宅主初
在門外猶有憂畏故云立今見子免難方得無畏
故云坐方便品云今我喜無畏即此義也又前是
大機未會故云立今是小化巳周故云坐立者冥
利坐者顯益也而自慶言者得所化機是故慶快
二萬億佛所教以大乘是故云生中間小熟是故
云育經此多時數數將養故云甚難善根尚微故
云愚小妄惑所覆故云無知無知則起濁起濁則
招果故云入宅多諸毒蟲二句總述三界利鈍之
相大火猛燄二句總述三界八苦之勢而此諸子
二句明其起見起愛不能自拔我巳救之二句明
其歡喜之由是故諸人二句結成歡喜之意。
△二
頌諸子索車譬。】

「爾時諸子知父安坐皆詣父所而白父言願賜我等
三種寶車如前所許諸子出來當以三車隨汝所欲
今正是時惟垂給與。」

【知父安坐者索車時也正同將說法華時也皆詣
父所者索車儀也正同此會咸以恭敬心皆來至
佛所也願賜我等三種寶車者正請索也如前所
許者執昔而疑今也前云實有三乘可隨我欲今
既斥為方便必當別垂給與也。
△三頌等賜諸子
大車譬。】

「長者大富庫藏眾多金銀瑠璃硨磲碼碯以眾寶物
造諸大車莊校嚴飾周帀欄楯四面懸鈴金繩交絡
真珠羅網張施其上金華諸纓處處垂下眾綵雜飾
周帀圍繞柔軟繒纊以為茵褥上妙細氎價直千億
鮮白淨潔以覆其上有大白牛肥壯多力形體姝好
以駕寶車多諸儐從而侍衛之以是妙車等賜諸子。」

【初二句超頌有車之由次六偈半皆頌正明車體
後二句追頌標章略不頌心等然車等子等則心
必等明矣屋盛物曰庫可喻六根具一切法地盛
物曰藏可喻諸行具一切法又陰界入等具一切
法可喻以藏約理如地故道品六度等具一切法
可喻以庫約修如屋故其實一一法中具一切行
及一切法一一行中具一切法及一切行故名庫
藏眾多而大富也性具諸法總名眾寶從性起修
名之為造子多行多車則隨多名之為諸一一車
體無不高廣名之為大又須示方知子修名造以
性泯修造還本有乃車體也莊校下皆具度也初
四句如前釋真珠羅網二句即頌幰蓋慈門非一
猶如網孔一一孔中皆一真珠如眾慈門並稱于
實也金華諸纓二句即頌垂諸華纓以明眾機徧
悅也眾綵雜飾明垂化之處設應不同周帀圍繞
明攝物之宜無所闕少柔軟繒纊即頌婉字以為
茵褥即頌筵字上妙細氎四句即追頌重敷二字
意顯種種事禪並即實相不同凡小雜諸煩惱故
鮮白淨潔而上妙也大白牛如前釋儐從即僕從
餘皆可知。
△四頌諸子得車歡喜譬。】

「諸子是時歡喜踊躍乘是寶車遊於四方嬉戲快樂
自在無礙。」

【乘中道妙慧橫遊四種四門四種四諦豎遊四十
一位證於究竟常樂我淨四德也初頌立譬竟。
△
二頌法合二初頌合總譬二頌合別譬初中四初
頌合長者二頌合五百人三頌合家宅四頌合火
起。
今初。】

「告舍利弗我亦如是眾聖中尊世間之父。」

【我亦如是句頌合位號下二句頌合名行兼歎德
也。
△二頌合五百人兼得三十子義。】

「一切眾生皆是吾子深著世樂無有慧心。」

【一切指三界五道也三十是緣因子一切是正因
子。
△三頌合家宅兼得一門義。】

「三界無安猶如火宅。」

【△四頌合火起。】

「眾苦充滿甚可怖畏常有生老病死憂患如是等火
熾然不息。」

【初二句標次二句釋後二句結也初頌合總譬竟。

△二頌合別譬四初頌合見火二頌合捨几用車
三頌合等賜大車四頌合無虗妄。
今初。】

「如來巳離三界火宅寂然閑居安處林野今此三界
皆是我有其中眾生悉是吾子而今此處多諸患難
唯我一人能為救護。」

【初一偈頌合能見正由寂然在王三昧寂而常照
故能見也次六句頌合所見後二句頌合驚怖入
宅。
△二頌合捨几用車二初頌合捨几二頌合用
車。
今初。】

「雖復教詔而不信受於諸欲染貪著深故。」

【初一句頌擬宜第二句頌不得後兩句釋成不信
之由兼含息化之意。
△二頌合用車。】

「以是方便為說三乘令諸眾生知三界苦開示演說
出世間道是諸子等若心決定具足三明及六神通
有得緣覺不退菩薩。」

【初二句頌合擬宜次四句頌合歎三車希有後六
句頌合適子所願也若心決定總頌三乘馳走之
位具足等四句別頌三乘爭出之位不退義通兼
前三教二頌合捨几用車竟。
△三頌合等賜大車
二初頌合等賜二頌合歡喜略不頌免難索車。

今初。】

「汝舍利弗我為眾生以此譬喻說一佛乘汝等若能
信受是語一切皆當成得佛道。」

【此先頌皆是我子等與大乘乃至皆以如來滅度
而滅度之合心等也。】

「是乘微妙清淨第一於諸世間為無有上佛所悅可
一切眾生所應稱讚供養禮拜。」

【此即頌皆是一相一種聖所稱歎能生淨妙第一
之樂合車體也。】

「無量億千諸力解脫禪定智慧及佛餘法得如是乘。」

【此追頌我有無量無邊智慧力無畏等諸佛法藏
合有車之由也初頌合等賜竟。
△二頌合歡喜。】

「令諸子等日夜劫數常得遊戲與諸菩薩及聲聞眾
乘此寶乘直至道場以是因緣十方諦求更無餘乘
除佛方便。」

【初七句正明各得大乘法喜後四句結成勸信也
日夜者初得佛知見中道智光如日餘無明在如
夜自得中道智如日慈悲入生死如夜常行二法
故言遊戲也廣化三乘同得一乘故言與諸菩薩
及聲聞眾乘此寶乘此乘圓頓無委曲相故言直
至道場次結成唯一無三因緣可知三頌合等賜
大車竟。
△四頌合無虗妄。】

「告舍利弗汝諸人等皆是吾子我則是父汝等累劫
眾苦所燒我皆濟拔令出三界我雖先說汝等滅度
但盡生死而實不滅今所應作唯佛智慧若有菩薩
於是眾中能一心聽諸佛實法諸佛世尊雖以方便
所化眾生皆是菩薩。」

【初四句先定父子天性至情即是頌如來亦復如
是無有虗妄也次四句即頌初說三乘引導眾生
也次十四句即頌然後但以大乘而度脫之也。】

「若人小智深著愛欲為此等故說於苦諦眾生心喜
得未曾有佛說苦諦真實無異若有眾生不知苦本
深著苦因不能暫捨為是等故方便說道諸苦所因
貪欲為本若滅貪欲無所依止滅盡諸苦名第三諦
為滅諦故修行於道離諸苦縛名得解脫。」

【此超頌眾生不盡能受大乘之法故佛以方便力
為說生滅四諦也苦本即集諦方便說道猶云方
便說言第三諦即滅諦餘可知。】

「是人於何而得解脫但離虗妄名為解脫其實未得
一切解脫佛說是人未實滅度斯人未得無上道故
我意不欲令至滅度我為法王於法自在安隱眾生
故現於世。」

【此追頌如來有無量智慧力無所畏諸法之藏能
與一切眾生大乘之法也但離虗妄者離見思也
一切解脫者如來大涅槃也未實滅度者變易生
死尚在也無上道者一切種智也法王現世為安
眾生許三與一寧有虗妄重頌竟譬說周四大段
中初正譬開三顯一有請有答答中有三初發起
二正譬說竟。
△三勸信流通信者信佛說不說也
勸者勸可通不可通有此二義故言勸信文為二
初標兩章二釋。
今初。】

「汝舍利弗我此法印為欲利益世間故說在所遊方
勿妄宣傳。」

【初四句標說不說者我此實相法印為欲利益世
間故說也若四十餘年未是說時若五千未退則
不說也次二句標可通不可通者勿妄宣傳也惡
者強說令其墮苦善者不說悞其得樂大悲愍惡
則不宜通大慈念善則應可通也按此文佛囑身
子若此即與日月燈明囑妙光同至于身子先佛
入滅不過小機所見耳今日得聞法華未始不仍
是身子流通力也。
△二釋為二初釋可說不可說
二釋可通不可通。
今初。】

「若有聞者隨喜頂受當知是人阿惟越致若有信受
此經法者是人巳曾見過去佛恭敬供養亦聞是法
若人有能信汝所說則為見我亦見於汝及比丘僧
并諸菩薩斯法華經為深智說淺識聞之迷惑不解
一切聲聞及辟支佛於此經中力所不及汝舍利弗
尚於此經以信得入況餘聲聞其餘聲聞信佛語故
隨順此經非巳智分。」

【此正明如來利益世間之相也通論三世利益別
論令二乘入信初一偈是觀現在益為說梵語阿
惟越致此云不退次六句是觀過去善為說次六
句是觀未來善為說下文云若深信解者見佛常
在靈鷲即此義也次四句結上起下如來觀彼深
智三世利益是故為說淺識不解則不為說也後
三偈正明二乘由信得入非巳智分實得阿羅漢
必信佛語故智力雖弱亦可為說若五千增上慢
人佛則不為說矣。
△二釋可通不可通又二初約
大悲門莫為惡說二約大慈門應為善人說。
今
初。】

「又舍利弗憍慢懈怠計我見者莫說此經凡夫淺識
深著五欲聞不能解亦勿為說若人不信毀謗此經
則斷一切世間佛種。」

【此經所詮純談實相以實相印徧印諸法故使纖
善微解同成緣了而見思重者聞之則有二過一
者不信二者謬解言不信者由淺智故執權疑實
言謬解者由依文故直以外道所計常樂我淨而
謂與此圓理無殊譬如舊醫專用毒乳此之二過
同名毀謗此經皆斷世間佛種何以故此經以緣
了而為佛種若執權疑實則不信小善成佛是斷
世間緣因種也亦自斷了因種也若謬解常樂則
不辨乳之好惡是斷世間了因種也又自謂惑即
般若業即解脫不復修諸善法亦自斷緣因種也
今初一偈是見惑重次一偈是思惑重後一偈是
總出其過。】

「或復顰蹙而懷疑惑汝當聽說此人罪報若佛在世
若滅度後其有誹謗如斯經典見有讀誦書持經者
輕賤憎嫉而懷結恨此人罪報汝今復聽其人命終
入阿鼻獄具足一劫劫盡更生如是展轉至無數劫
從地獄出當墮畜生若狗野干其形𩑔瘦黧黮疥癩
人所觸嬈又復為人之所惡賤常困饑渴骨肉枯竭
生受楚毒死被瓦石斷佛種故受斯罪報若作馲駝
或生驢中身常負重加諸杖捶但念水草餘無所知
謗斯經故獲罪如是有作野干來入聚落身體疥癩
又無一目為諸童子之所打擲受諸苦痛或時致死
於此死巳更受蟒身其形長大五百由旬聾騃無足
宛轉腹行為諸小蟲之所咂食晝夜受苦無有休息
謗斯經故獲罪如是若得為人諸根闇鈍矬陋𤼣躄
盲聾背傴有所言說人不信受口氣常臭魑魅所著
貧窮下賤為人所使多病痟瘦無所依怙雖親附人
人不在意若有所得尋復忘失若修醫道順方治病
更增他疾或復致死若自有病無人救療設服良藥
而復增劇若他反逆抄劫竊盜如是等罪橫罹其殃
如斯罪人永不見佛眾聖之王說法教化如斯罪人
常生難處狂聾心亂永不聞法於無數劫如恒河沙
生輒聾瘂諸根不具常處地獄如遊園觀在餘惡道
如巳舍宅駝驢猪狗是其行處謗斯經故獲罪如是
若得為人聾盲瘖瘂貧窮諸衰以自莊嚴水腫乾痟
疥癩癰疽如是等病以為衣服身常臭處垢穢不淨
深著我見增益瞋恚淫欲熾盛不擇禽獸謗斯經故
獲罪如是告舍利弗謗斯經者若說其罪窮劫不盡
以是因緣我故語汝無智人中莫說此經。」

【此具明謗經所招惡報誡令勿妄宣傳也問謗經
生罪則經非罪緣乎答佛之說經唯為生福迷者
不信自獲罪殃如四大本為養育人物愚者犯之
自取損害耳今佛諄諄告諭既令弘法觀機兼使
彼知避苦可謂徹底大悲矣初約大悲門莫為惡
說竟。
△二約大慈門應為善人說又二初明五雙
善人之相可為宣說二總結可說。
今初。】

「若有利根智慧明了多聞強識求佛道者如是之人
乃可為說若人曾見億百千佛植諸善本深心堅固
如是之人乃可為說。」

【利根強識是現在見佛植善是過去此過現一雙
也。】

「若人精進常修慈心不惜身命乃可為說若人恭敬
無有異心離諸凡愚獨處山澤如是之人乃可為說。」

【修慈是愍下恭敬是尊上又精進修慈不滯涅槃
離諸凡愚不滯生死此福慧一雙也。】

「又舍利弗若見有人捨惡知識親近善友如是之人
乃可為說若見佛子持戒清潔如淨明珠求大乘經
如是之人乃可為說。」

【捨惡親善是外求名愧持戒如珠是內護名慚此
慚愧一雙也。】

「若人無瞋質直柔軟常愍一切恭敬諸佛如是之人
乃可為說復有佛子於大眾中以清淨心種種因緣
譬喻言辭說法無礙如是之人乃可為說。」

【質直敬佛是自行譬喻說法是化他此自他一雙
也。】

「若有比丘為一切智四方求法合掌頂受但樂受持
大乘經典乃至不受餘經一偈如是之人乃可為說
如人至心求佛舍利如是求經得巳頂受其人不復
志求餘經亦未曾念外道典籍如是之人乃可為說。」

【四方求法是請益之始頂受專修是歸憑之終此
始終一雙也問華嚴云受一非餘是名魔業今何
得云乃至不受餘經一偈耶答若滯隨情之說則
受一者必至非餘故名魔業若秉開顯之談則一
外無餘便能以一貫餘故為法器也初明五雙善
人相竟。
△二總結可說。】

「告舍利弗我說是相求佛道者窮劫不盡如是等人
則能信解汝當為說妙法華經。」

【善信甚多略舉十相以示流通方法耳第二譬說
周中初正譬開三顯一竟。】

【△上來釋譬喻品竟次釋信解品。】

「信解品第四」

【夫根有利鈍惑有厚薄說有法譬悟有前後文云
世尊往昔說法既久我時在座身體疲懈但念空
無相無作於菩薩法不生一念好樂之心初聞略
說動執生疑廣聞五佛蒙籠未曉今聞譬喻歡喜
踊躍信發解生疑去理明歡喜是世界信生是為
人疑去是對治理明是第一義圓融四悉一時俱
得故名為信解品又凡稟小大教革凡成聖各有
次位小乘從聞生解苦忍明發信則稱行歷法觀
察苦忍明發法則稱行若信行轉入修道則名信
解若法行轉入修道則名見得準小望大亦應如
此今中根人聞說譬喻初破疑惑入大乘見道故
名為信進入大乘修道故名為解文云無上寶聚
不求自得我等今日真是聲聞以佛道聲令一切
聞聞圓教入圓位故名為信解品本迹者四大弟
子久入大乘成就佛法迹引中根示初信解故名
為信解品觀心者了達心外無法名信于現前一
念介爾心中見一切法名解從名字信解乃至究
竟信解。
△二譬說周中第二明中根領解近領火
宅遠領方便也文為二初經家敘喜二白佛自陳。

今初。】

「爾時慧命須菩提摩訶迦栴延摩訶迦葉摩訶目犍
連從佛所聞未曾有法世尊授舍利弗阿耨多羅三
藐三菩提記發希有心歡喜踊躍即從座起整衣服
偏袒右肩右膝著地一心合掌曲躬恭敬瞻仰尊顏。」

【初文先敘內心即從座起下次敘外儀也善吉獨
稱慧命三人稱摩訶者通論皆大皆慧別論善吉
解空空慧為命此約行也(因緣)諸慧人中佛慧第一
佛于般若命其轉教慧人所命故云慧命(約教)三弟
子被命少摩訶如前釋此中亦具三業領解發希
有心心領解也即從座起身領解也而白佛言口
領解也從佛所聞未曾有法即近指火宅譬喻遠
指廣略法說又聞世尊授身子記同行相例知必
有分所以發希有心歡喜踊躍也外儀如文若約
表法則從座起者捨小乘空證也整衣服者即聲
聞智斷為菩薩法忍也偏袒右肩者右表于權昔
未開權如右肩被覆今巳開權故偏袒也右膝著
地者地表一實知權即一實也合掌表權實不二
不二即是非權非實之一心也躬非直非曲而能
直能曲直表實曲表權今曲躬恭敬瞻仰尊顏表
以我之權趣佛之實也。
△二白佛自陳二初長文
重頌正陳得解次十三偈歎佛恩深初中二初長
文二重頌初中二初就法略領解二約譬廣領解
初又二初正法說二略舉譬初又二初明昔稟三
故不求二明今會一故自得初又二初標二釋。

今初。】

「而白佛言我等居僧之首年並朽邁自謂巳得涅槃
無所堪任不復進求阿耨多羅三藐三菩提。」

【一居僧首故不求法臘既高晚學以我為軌倘忽
改途易轍棄小求大恐為後人所嫌自固護彼所
以不求然執小臘則大法全闕不棄小由未識開
三自固則小執未移護彼乃迷于大軌此一失也
二年朽邁故不求若作菩薩當任大道廣度眾生
今既老朽無所堪任所以不求然一生斷證是以
自鄙年高敗種未袪是以妄見不任此二失也三
得涅槃故不求高原陸地不生蓮華巳入無為正
位不堪復發大心所以不求然昔迷實義徒計正
位之功由斯固情不知所行是菩薩道此三失也。

△二釋。】

「世尊往昔說法既久我時在座身體疲懈但念空無
相無作於菩薩法遊戲神通淨佛國土成就眾生心
不喜樂所以者何世尊令我等出於三界得涅槃證
又今我等年巳朽邁於佛教化菩薩阿耨多羅三藐
三菩提不生一念好樂之心。」

【在座疲懈即釋居僧首故不求次超釋得涅槃後
追釋年朽邁並如文初明昔稟三故不求竟。
△二
明今會一故自得。】

「我等今於佛前聞授聲聞阿耨多羅三藐三菩提記
心甚歡喜得未曾有不謂於今忽然得聞希有之法
深自慶幸獲大善利。」

【由聞略廣法譬重重開顯而得信解獨舉授聲聞
記者授記必由開顯故也初正法說竟。
△二略舉
譬。】

「無量珍寶不求自得。」

【昔般若領教謂為菩薩豈圖于今全蒙等賜也初
就法略領解竟。
△二約譬廣領解二初立譬二法
合初中二初咨發二正立譬。
今初。】

「世尊我等今者樂說譬喻以明斯義。」

【猶如世禮欲有所決須先咨發也。
△二正立譬四
初父子相失譬二父子相見譬三追誘譬四領付
家業譬初父子相失譬領上總譬及方便品中略
頌也又為四初子背父去二父求子中止三子遇
到父城四其父憂念初又二初背父而去二向本
而還。
今初。】

「譬若有人年既幼稚捨父逃逝久住他國或十二十
至五十歲。」

【譬若有人者二乘自譬也年幼稚者譬善根微弱
也父譬如來應身指二萬億佛所教無上道巳成
父子應身息化之後退大心故名為捨父無明自
覆名逃趣向生死名逝輪迴三界五欲名久住他
國天道為或十人道為二十具歷五道為至五十
歲此領諸子先因遊戲來入此宅之意也問應身
息化眾生起惑是父離子非子捨父答由眾生不
感故應身去世還成子捨父義又約觀心釋者本
覺名父始覺種子名子種子力微為幼稚背於本
覺而起無明為捨父逃逝寂光理性為本國五欲
生死為他國經歷五道為五十歲也。
△二向本而
還。】

「年既長大加復窮困馳騁四方以求衣食漸漸遊行
遇向本國。」

【年既長大者譬大乘善根冥熏欲著也加復窮困
者譬退大既久殘福漸盡具受八苦不得出要故
窮八苦所燒故困也馳騁四方者徧歷身受心法
徧推有無雙亦雙非也以求衣食者于中求正道
食求助道衣也漸漸遊行遇向本國者不期而會
名之曰遇外道厭苦求理雖復不當亦得為可化
之緣佛初出時諸外道等皆先得度即此意也初
子背父去譬竟。
△二父求子中止。】

「其父先來求子不得中止一城其家大富財寶無量
金銀琉璃珊瑚琥珀玻瓈珠等其諸倉庫悉皆盈溢
多有僮僕臣佐吏民象馬車乘牛羊無數出入息利
乃徧他國商估賈客亦甚眾多。」

【退大以後求機不會故云求子不得不為一子而
廢家業譬佛不以一處無機而廢餘方施化故云
中止一城謂方便土在實報同居兩楹名中約有
餘涅槃名城住此權理名止即此權理便是實相
故名其家具足萬德故為大富五度福德為財般
若智慧為寶導一切法皆摩訶衍故為無量金銀
等七寶即圓乘三十七道品此領上長者大富義
也倉庫盈溢者盛米為倉譬禪定能生百八三昧
盛物為庫譬實相能發十八空智自資為盈外化
為溢此領上多有田宅義也僮僕譬方便波羅蜜
即領上及諸僮僕也又兩教二乘通教菩薩別三
十心悉如僮僕圓十地如臣十向如佐十行如吏
十住如民初入佛境界率土皆王民十行修習諸
法種種驅馳故如吏十迴向事理稍深職近王邊
故如佐十地輔佛行化降魔制敵故如臣象譬一
心三觀運圓教大乘馬譬次第三觀運別教大乘
牛譬即空析空二觀運通教等大乘羊譬析法自
行觀運聲聞乘不言鹿者特是文略又辟支值佛
入聲聞數故也無數者權實諸法皆名車乘權實
觀智名象馬牛羊非但教法甚多觀智亦復無數
也出入者二而不二是入(入中)不二而二是出(出中)又
不二而二是入(入空入有)二而不二是出(出于空有此二番互融約
三諦說)無量還一是入一中無量是出(此一番約二諦說)化
他用為出自行用為入(此一番約自他說秖是用前三諦二諦)出法
益眾生為息化功歸巳為利徧于三土為乃徧他
國唯法性土名巳國耳行貨曰商居貨曰賈譬諸
菩薩徧入三土以求法利故云甚多或此土菩薩
往他方聽法或他方大士來此士聞經又應化二
身譬如商賈將實法徧入三土化益眾生而歸法
身故云甚多如世間人令他捉財興生亦自興生
也。
△三子遇到父城。】

「時貧窮子遊諸聚落經歷國邑遂到其父所止之城。」

【此譬退大巳後備遭諸苦深起厭患欲求出離以
彼斷常邪慧觀察五陰聚落十八界國十二入邑
處處求于正助衣食由此苦境為機感佛大悲有
得涅槃之義故云遂到父所止城也。
△四其父憂
念。】

「父每念子與子離別五十餘年而未曾向人說如此
事但自思惟心懷悔恨自念老朽多有財物金銀珍
寶倉庫盈溢無有子息一旦終沒財物散失無所委
付是以慇懃每憶其子復作是念我若得子委付財
物坦然快樂無復憂慮。」

【父每念子下正念失子之苦復作是念下懸念得
子為樂也如來自昔至今恒思諸子大機故言每
念開鬼道出修羅故言五十餘年未曾說者未曾
向方便土中臣佐吏民說有此子機緣(彼臣佐等非全不知
窮子機性但約窮子說時未至主伴相與覆實未宣權從物機故云不說)又應世巳來
自昔華嚴方等般若諸座亦未曾彰灼向諸大士
說此聲聞本是佛子也心懷悔恨者悔昔不勤教
詔致令無訓逃逝恨子不惟恩義疎我親他以譬
如來悔不殷勤令入內凡遂使退失本解恨其不
能精進固志疎我正法親他六塵也自念老朽者
化期將畢大法未傳如老朽而無子問法身所化
諸菩薩等悉堪補處何遽此憂答法身所化本無
興廢誰譚老朽今明化身眷屬則有二種一者法
身大士共相影響迹雖弟子本或是師亦不約此
自念老朽也二者同居凡夫初從化佛發道心者
名此為子子繼父業令胤族不斷若身子受記作
華光佛則一方佛種相續不斷大乘家業遞相傳
付倘身子無可化機則大乘法財現無付囑後來
佛種安寄老朽興歎正為此也有可度機名為得
子與授佛記名付財物稱于本心名為快樂初父
子相失譬竟。
△二父子相見譬領上長者見火譬
及方便品中頌五濁也然法譬並明父前見子此
中則明子前見父蓋就佛則靈智先知約生則機
成扣應機應不前不後不可思議特前後互舉耳
文為二初子見父二父見子。
今初。】

「世尊爾時窮子傭賃展轉遇到父舍住立門側遙見
其父踞師子牀寶几承足諸婆羅門剎利居士皆恭
敬圍繞以真珠瓔珞價直千萬莊嚴其身吏民僮僕
手執白拂侍立左右覆以寶帳垂諸華旛香水灑地
散眾名華羅列寶物出內取與有如是等種種嚴飾
威德特尊窮子見父有大勢力即懷恐怖悔來至此
竊作是念此或是王或是王等非我傭力得物之處
不如往至貧里肆力有地衣食易得若久住此或見
逼迫強使我作作是念巳疾走而去。」

【此文凡有四意初見父之由由于傭賃二見父之
處處在門側三見父之相踞師子牀乃至威德特
尊四生畏避即見父有大勢力悔來至此等也初
傭賃展轉者由厭苦欣樂推求理味漸漸積習資
助出世善根以此善根扣佛慈悲故言遇到父舍
也父譬道後法身舍譬無緣慈悲大小二機雙扣
此舍有大機故故言遙見其父有小機故故言住
立門側若唯小無大不應遙見尊特之身父亦不
應歡喜財物庫藏今有所付若唯大無小不應住
立門側亦不應言非我傭力得物之處也第二意
中言門側者二觀為方便如門二邊圓中之機當
門正見二乘偏真譬以門側但空三昧偏真慧眼
傍窺法身耳扣召事遠是故言遙也第三意中言
踞師子牀者圓報法身安處第一義空法性之座
無復通別二惑八魔等畏也寶几承足者定慧為
足實諦為几無生定慧依真如境也婆羅門名淨
行貴族高潔譬華嚴會中等覺位離垢菩薩也剎
利王種譬華嚴會中九地乃至初地諸大菩薩也
居士富而未貴譬華嚴會中三十心菩薩也真珠
瓔珞譬究竟戒首楞定一切種慧法音陀羅尼四
瓔珞也價直千萬譬四十地功德以嚴法身也吏
民僮僕者若約異門明義即以民譬稟方便教斷
通惑人吏譬稟別教斷通惑人若約同門明義還
譬方便波羅蜜也內與實智同外與機緣同譬如
吏民有內奉外役之義也白拂譬權智之用右譬
入空智用拂四住塵左譬入假智用拂無知塵此
二為中道方便故言侍立也寶帳譬真實慈悲華
譬四攝旛譬神通香水灑地譬法水灑諸菩薩心
地以淹惑塵亦譬定水灑散心也散眾名華譬七
淨華也一者三聚淨戒二者首楞大定三者實慧
四者斷二諦疑五者行于非道通達佛道六者智
德圓滿了了見性七者斷德成就永盡無明羅列
寶物者譬羅列諸地真實功德也出內取與如前
釋威德特尊者光明無邊色像無邊相海隨好巍
巍堂堂也第四意中有大力勢者智大名大力神
通大名大勢猶上文身手有力義也恐怖者小機
劣弱怯懼大道也悔來至此者佛本欲以大法擬
之應不稱機但有退大之意也竊作是念者機中
潛密冥有此意非是顯對見勝應身也蓋父子相
見雖譬感應道交不可思議然約化事論之則父
先見子是如來鑑機道理如此今云子先見父相
及處等並非巳見秖約機應具述始末受化元由
而巳此或是王或是王等者波旬為王徒輩為等
小機灰斷無言說道絕於色像既遙見勝應非天
人所及所說法相逈異二乘小智薄德未曾見聞
便謂是魔或魔徒輩也且如略開三顯一之時身
子尚自狐疑將非魔作佛嬈亂我心耶況復初成
道時設即用大擬小能不疑佛為魔又法身是王
報身與法相稱名為王等大乘法報非是小乘得
益之處故云非我傭力得物之處譬小機不能受
大化也貧里譬但空之理不含萬德或譬四見之
境肆力有地譬偏空稱于小智或譬四見稱于世
智衣譬行行食譬慧行衣食易得譬能得有餘涅
槃無漏衣食或譬能得世間味禪也若久住此等
者行大乘道經無量劫故云久住我本厭怖生死
若修大乘必入生死廣學萬行故言逼迫我本樂
小而今令我發大乘心是為強使捨大取小故言
疾走。
△二父見子。】

「時富長者於師子座見子便識心大歡喜即作是念
我財物庫藏今有所付我常思念此子無由見之而
忽自來甚適我願我雖年朽猶故貪惜。」

【此文亦有四意初師子座是見子之處如來法身
居第一義空無畏之境明照機也二見子便識知
是往昔結緣眾生也三見子歡喜佛恒伺子機今
機來稱慈是故歡喜此領譬喻中即大驚怖方便
中起大悲心前明拔苦故言驚怖今明與樂故言
歡喜也四見子適願昔見眾生退大之後馳騁四
方以求衣食傭賃展轉常欲與財無機不得今日
機來稱大慈心故言庫藏今有所付眾生流轉生
死眾苦所逼為大悲所痛故言我常思念雖欲救
拔無機叵濟故云無由見之今有可度之機故云
而忽自來稱大悲心故云甚適我願一期化訖故
言年朽(且約示從然燈受決乃至兜率降神出家成道即是一期化事將畢也)未見
大機法無委付將來之徒從誰得脫為可度者故
言貪惜也二父子相見譬竟。
△三追誘譬領上捨
几用車譬及方便品中施方便化意也文為二初
遣旁人追二遣二人誘。
今初。】

「即遣旁人急追將還爾時使者疾走往捉窮子驚愕
稱怨大喚我不相犯何為見捉使者執之逾急強牽
將還于時窮子自念無罪而被囚執此必定死轉更
惶怖悶絕躃地。」

【此雙領勸誡兩門皆無機也旁人者智是能遣教
是所遣從佛出十二部經也又臣佐等為旁人如
華嚴經中法慧菩薩說十住功德林菩薩說十行
金剛幢菩薩說十迴向金剛藏菩薩說十地等也
急追將還者用頓教法勸門擬宜也疾走往捉者
大乘明羲顯露正直用此赴機疾趣菩提若以菩
薩為旁人者菩薩自有神力又被佛加亦能令彼
疾入菩提也窮子驚愕等是譬勸門無機既現無
機縱昔曾發廢久不憶卒聞大教乖心故驚不識
故愕小乘以煩惱為怨生死為苦若勸煩惱即菩
提則大喚稱怨枉若聞生死即涅槃則大喚稱苦
痛我不干求大乘何為用大捉我也使者執之逾
急強牽將還譬大乘誡門擬宜為說怖畏之事也
窮子自念無罪等是譬誡門無機罪者譬慈悲也
眾生罪故入生死獄菩薩慈悲入獄救之二乘無
此大慈大悲故言無罪令入生死是被囚執也無
大方便而入生死必當永失三乘慧命故言此必
定死思此等事故言轉更惶怖小智不解大教故
言悶絕溺無明地故言躃地也。】

「父遙見之而語使言不須此人勿強將來以冷水灑
面令得醒悟莫復與語所以者何父知其子志意下
劣自知豪貴為子所難(故雖)審知是子而以方便不語
他人云是我子(於時)使者語之我今放汝隨意所趣窮
子歡喜得未曾有從地而起往至貧里以求衣食。」

【此雙領勸誡兩門息化蓋是探取佛意佛雖勸門
擬宜無機意猶未息更作誡門擬宜事不獲巳然
後息化也文亦四意初即思惟息化言父遙見者
小去大遠故名遙也語使言者若約教為使則智
本說教智知無機智息故教息若約人為使則如
淨名中攝汝身香無令彼諸眾生而起惑著又如
普賢入此娑婆促身令小等皆其義也勿強將來
者既無大機恐傷其善根也冷水灑面者知有小
志宜以灰斷理水灑彼向涅槃面令得離煩悶漸
悟四諦也莫復與語者決定應息大乘教也第二
所以者何下釋成息大化意厭苦欣空故志意下
劣悲智未發故畏難豪貴審知二萬億佛所曾發
道心實是佛子為將護故不語他人即從阿含乃
至般若未嘗彰言二乘作佛也第三使者語之下
正明息于大化我今放汝即是知大機弱隨意所
趣即是知小善強也第四窮子歡喜下即是息化
稱機不為大教所逼是故歡喜逗之以小可得醒
悟故言從地而起於但空理求正助道或于四見
求正助道故言往至貧里以求衣食也初遣旁人
追竟。
△二遣二人誘為二初齊教領二取意領初
齊教領者近領三車救子遠領波羅柰施權也又
為四初領擬宜三車二領知子先心三領歎三車
四領適願爭出火宅。
今初。】

「爾時長者將欲誘引其子而設方便密遣二人形色
憔悴無威德者汝可詣彼徐語窮子此有作處倍與
汝直窮子若許將來使作若言欲何所作便可語之
雇汝除糞我等二人亦共汝作。」

【既息大化不容孤棄擬設方便故云將欲四大弟
子齊巳分領不涉菩薩故云密遣二人約法即四
諦十二因緣約理即有作真俗約人即聲聞緣覺
而言密遣者約教則隱滿字為密指半字為遣約
理則隱實為密指權為遣約人則內秘菩薩行為
密外現是聲聞為遣也二乘教中不修相好但說
苦無常無我不淨故言形色憔悴不具十力四無
所畏故言無威德者以此小教而擬小機故言汝
可詣彼小教明理迂隱不同大乘直走往捉故言
徐語窮子見修兩道是斷惑作處故言此有作處
外道六行但能伏惑生上二界今修諦緣則能斷
惑出生死海故言倍與汝直窮子若許者有機是
許則設教無機是不許不設教也二乘唯欲除惑
取證不論淨佛國土成就眾生故言雇汝除糞我
等二人亦共汝作者約教則二乘鈍根憑教行行
方能修業約理則智諦相資約人則權人共實人
修行也。
△二領知子先心三領歎三車。】

「時二使人即求窮子既巳得之具陳上事。」

【審知有機故言得之即領知子先心也具陳上事
雇使共作除苦集糞與道滅直即領歎三車也。
△
四領適願爭出火宅。】

「爾時窮子先取其價尋與除糞其父見子愍而怪之。」

【慕滅方肯修道故云先取其價尋與除糞猶云先
問其價也取價是適願除糞是爭出愍者愍其取
小乘果怪者怪其不求佛道初齊教領竟。
△二取
意領者領法身地久照方便非至道樹始知用小
早鑑眾生畏難尊特親狎垢衣故追領往前以成
今解也問四大弟子何因能知法身久照答推近
知遠若至道樹始知無有大機不應兜率降神正
慧託胎乃至現有煩惱納妃生子三十四心後身
斷結驗知脫相海微妙纓絡著丈六粗弊垢衣鑒
機蓋巳久矣文分為四初領權智久欲擬宜二領
久知小法是其玩好三領久知須歎三車四領久
知適願受行。
今初。】

「又以他日於牕牖中遙見子身。」

【又者鄭重辭也將欲取意領法身地知機施化之
妙重述佛意故標章稱又也他者指法身也二乘
自謂權理為巳故以實理望巳而名他也日者時
也亦智也依法身之時用智照機故言他日前齊
教領領化身用事故二乘稱為巳日今取意領領
法身用事故二乘稱為他日又就如來法身說者
實智照實為巳權智照方便為他又自行權實為
巳化他權實為他又化他照實為巳化他照權為
他今正探領法身之時用化他權智照權機之若
有若無照權用之若可若否故言他日也牕牖者
在屋曰牕在牆曰牖既非中門明處又狹譬權智
照偏機也遙者小去大遠也見者擬欲接之也子
者昔曾結緣也此由子隔牕牖之外非關長者偏
視之非。
△二領久知小法是其玩好。】

「羸瘦憔悴糞土塵坌污穢不淨。」

【修因智力少故羸修因福力少故瘦內怖無常故
憔外遭八苦故悴四住為糞土無知為塵坌。
△三
領久知須歎三車。】

「即脫纓絡細輭上服嚴飾之具更著粗弊垢膩之衣
塵土坌身右手執持除糞之器狀有所畏。」

【即脫等者譬隱報身無量功德所謂四十二地戒
定慧陀羅尼纓絡寂滅忍細輭上服大小相海嚴
飾之具蓋容服若盛子則驚畏二乘不宜見此相
好是故脫之更著等者現丈六形名粗生忍法忍
名弊示有煩惱有為有漏名塵土坌身也右手譬
權用除糞之器譬治見思法門自以此法斷結成
佛又用此以化人故名執持示同怖畏生死又示
寒風馬麥等報故名狀有所畏。
△四領久知適願
受行。】

「語諸作人汝等勤作勿得懈息以方便故得近其子
後復告言咄男子汝常此作勿復餘去常加汝價諸
有所須盆器米麵鹽醋之屬莫自疑難亦有老弊使
人須者相給好自安意我如汝父勿復憂慮所以者
何我年老大而汝少壯汝常作時無有欺怠瞋恨怨
言都不見汝有此諸惡如餘作人自今巳後如所生
子即時長者更與作字名之為兒爾時窮子雖欣此
遇猶故自謂客作賤人由是之故於二十年中常令
除糞。」

【此文具譬道品七科法門以顯除糞之相領上諸
子心各勇銳互相推排競共馳走爭出火宅也一
者語諸作人句譬說四念處法是除糞之器斷結
之境即聞慧外凡位也二者汝等勤作勿得懈怠
譬四正勤能發煖位煖是內凡故云得近其子三
者後復告言等譬四如意足咄是驚覺之辭令捨
散入靜也正勤屬智如男子是陽性如意足屬定
如女人是陰性若但正勤䇿動不得與真相應故
咄令修如意足也念處正勤動不專一不名為常
四如意中定不異緣思惟則定思惟則斷定斷專
一故云汝常此作不復紛動故云勿復餘去此是
頂位也如意觀中能發無漏故云當加汝價有漏
無漏助道正道皆從如意觀求欲須即得故云諸
有所須莫自疑難盆器譬四禪體含支林米譬生
空智粗麵譬法空智細(藏教中亦有法空非大乘法空也)此屬正
道鹽譬十六行觀中無常醋譬于苦此屬助道如
米麵難食須鹽醋和之譬正道難顯須助道佐之
也亦有老弊使人者譬如意觀能發神通以代手
足但神通劣弱故云老弊又九想十想八背捨等
助道法門譬以使人如意觀中亦有此法須此助
于正道即成俱解脫人故云須者相給也四者好
自安意譬于五根若得五根則安固難壞此忍位
也五者我如汝父等譬于五力世第一位似解鄰
真故云我如汝父乃至如所生子所以者何下釋
成如父之意佛居道終巳具智斷故言老大汝居
道始未有智斷故言少壯有信力故無欺有精進
力故無怠有念力故無瞋有定力故無恨有慧力
故無怨言餘作人者遠譬外道諸見求理近譬四
念處等四位亦未免五過也六者即時更與作字
名之為兒譬七覺八正入見道位世第一心無間
證真故云即時從此轉凡成聖故云更與作字阿
含說五種佛子謂四果及辟支佛菩薩不斷結子
義未成即此義也七者爾時窮子雖欣此遇下譬
修道位七覺八正以其不知堪任紹大故云猶故
自謂客作賤人以其但稟權教修行盡苦故云二
十年中常令除糞即是見諦一無礙一解脫思惟
道九無礙九解脫也三追誘譬竟。
△四領付家業
譬近領火宅中等賜大車遠領方便中頌顯實也
文為二初領家業二付家業初中二初相體信二
命領業。
今初。】

「過是巳後心相體信入出無難然其所止猶在本處。」

【此正譬方等彈訶時也由其得涅槃價事既不虗
今為菩薩說大乘法亦必不虗子信父也佛知此
等見思巳斷聞大不謗無漏根利能微生信父信
子也由此見尊特身聞大乘教名之為入復被訶
折猶見丈六說小乘法名之為出大小出入雖無
疑難猶謂大乘是菩薩事非巳智分不肯迴心向
大故云所止猶在本處。
△二命領業又二初命知
家事二受命領知。
今初。】

「世尊爾時長者有疾自知將死不久語窮子言我今
多有金銀珍寶倉庫盈溢其中多少所應取與汝悉
知之我心如是當體此意所以者何今我與汝便為
不異宜加用心無令漏失。」

【此正譬般若轉教時也將死不久者有機則應為
生機盡應謝為死今化機將畢應謝非久也金譬
中理銀譬真理理則非多約種種門亦得言多例
如空非十八約破十八法名十八空也勸學中明
一切法門皆是珍寶倉譬定門即百八三昧庫譬
慧門即十八空境定慧倉庫包藏一切禪定智慧
無所缺少內充外溢故云盈溢其中多少者譬般
若廣略二門菩薩行般若應知廣略相略則為少
廣則為多自行為取化他為與大品中云汝當為
菩薩說故云汝悉知之我心如是者佛以般若為
心當體此意者誡令同我體法空也今我與汝便
為不異者有三義一是加被令說故與佛說不異
二以諸法皆如故得不異所謂善吉如如來如一
如無二如三就今日始悟父子天性本來不異而
二乘人向自謂被加異耳(如般若云豈二乘人敢有所說有所說者皆是
佛力由機未轉且言被加)宜加用心無令漏失者有二義一是
約教為菩薩說不可漏失二是約理此即汝物不
可漏失也。
△二受命領知。】

「爾時窮子即受教勅領知眾物金銀珍寶及諸庫藏
而無希取一餐之意然其所止故在本處下劣之心
亦未能捨。」

【無希取者如善吉雖說般若自謂我無其分也止
本處者猶保小乘果證也未捨下劣心者雖復恥
小未即迴心向大也問二乘至般若時密得別益
何云無希取意答領知無量差別法門故名別益
無心希取故名密得若肯希取即是顯得何名密
得耶初領家業譬領上免難歡喜意竟。
△二付家
業譬為二初正付家業二得付歡喜。
初正付家
業領上索車及等賜大車二意也。】

「復經少時父知子意漸以通泰成就大志自鄙先心
臨欲終時而命其子并會親族國王大臣剎利居士
皆悉巳集即自宣言諸君當知此是我子我之所生
於某城中捨我逃走竛竮辛苦五十餘年其本字某
我名某甲昔在本城懷憂推覓忽於此間遇會得之
此實我子我實其父今我所有一切財物皆是子有
先所出內是子所知。」

【復經少時譬般若後正說無量義經之時既聞本
從一法生無量法必思無量諸法理應還入一法
如此思時漸以通泰故得大乘機發乃至今經發
言三請名為自鄙先心此領索車意也臨欲終時
者如後文云如來不久將入涅槃正指法華時也
命其子者二萬億佛所受化之人大機既熟十方
雲集也并會二字貫于下文言親族者十方法身
菩薩影響眾也言國王者一切漸頓諸經當機益
物部部不同名之為國皆言第一即各稱王今經
會通諸經故名并會國王也等覺菩薩為大臣十
地菩薩為剎利三十心菩薩為居士諸君當知下
是正結會父子實從我學故云此是我子從我得
解故云我之所生於某城中者此經西國文多或
可說昔名字國土例如大通智勝因緣今文簡略
但言某某也背大乘法遁入生死故言捨我逃走
備經六趣故云五十餘年法身地中常覓可化之
機故云昔在本城懷憂推覓始于今日感應道交
故云忽于此間遇會得之也今我所有下是正付
與家業一切財物即大乘萬行萬德先所出內即
追指廣略般若共不共法先巳領知今但付與所
以法華但論開示悟入佛之知見不復廣說一切
行相此領等賜大車意也。
△二得付歡喜領上得
車歡喜意也。】

「世尊是時窮子聞父此言即大歡喜得未曾有而作
是念我本無心有所希求今此寶藏自然而至。」

【譬三藏中本心不求方等中雖恥小自謂望絕故
不求般若中雖領知自謂非巳分故不求如此不
求而今自得也然此歡喜之由有遠有近若不先
教傭作與一日之價豈得心相體信委業付財譬
由三藏斷結方堪並聞大集受折淨名轉教般若
而致今日開顯授記耳故傭作取價即是遠由體
信委知即是近由又前誘引譬中共有二意一齊
教領始自道樹終訖出宅二取意探領始自法身
終訖思盡今于領付譬中亦有二意一探領慈悲
四味調熟二終領付財究竟一味遠近始終合論
五味何者即遣旁人旁人所說譬華嚴圓頓此教
最初旁人譬牛所說譬乳故云從佛出十二部經
即初味也若以此擬二乘人則無機不受迷悶躃
地全生如乳也次明密遣二人說除糞法此譬鹿
苑說三於小即信革凡成聖如轉乳為酪故云從
十二部出修多羅即第二味也次明心相體信出
入無難譬說方等淨名諸經揚大折小二乘聞大
不謗折小不退良以三藏斷結取一日價故得恣
其褒貶倘未斷結則不堪聞揚大如前不受勸門
亦不堪聞折小如前不受誡門而今不謗不退者
心相體信故也既親證小故信大不虗得涅槃價
故體折不瞋雖非巳事而不疑謗此心淳熟如從
酪出生酥故云從修多羅出方等經第三味也次
長者自知將死不久下譬般若會中使其領教為
大菩薩說摩訶般若既領知眾物貫統法門心明
口辯彌益慕樂但恨住小非是巳物脫更開許豈
不樂哉於是心漸通泰成就大志如從生酥出於
熟酥故云從方等出摩訶般若第四味也次臨欲
終時而命其子譬般若之後判天性定父子會三
歸一付財與記說法華教開佛知見示真實相菩
薩疑除聲聞作佛悉以如來滅度而滅度之如從
熟酥出于醍醐故云從摩訶般若出大涅槃第五
味也四大弟子深得佛意探領一化五味之教始
終次第其文出此(此為最鈍聲聞須經五味若稍利者四三二味即得入實故此
別五時教止約一類根性所聞不可執別而難通也又華嚴如日照高山阿含如日照幽谷照幽谷時未
甞不照高山說阿含時何得不說華嚴方等般若例此可知今人僅讀四教儀一書不知廣習習台宗寧
知如來大機大用)初立譬竟。
△二法合甚略譬中巳委故
不更論貴在得意不俟費辭也文為四初合父子
相失二合父子相見三合追誘四合領付家業。

今初。】

「世尊大富長者則是如來我等皆似佛子。」

【似有二義一取大機為子昔未逃逝既非真位猶
居外凡故名似也二取小機為子子既逃父貶之
言似即以似字而合相失。
△二合父子相見。】

「如來常說我等為子。」

【但合長者見子便識即得子見父父見子二文八
義。
△三合追誘二初合旁人追二合二人誘。
今
初。】

「世尊我等以三苦故於生死中受諸熱惱迷惑無知
樂著小法。」

【三苦謂壞苦行苦苦苦也受諸熱惱即五濁障重
迷惑無知即不受勸誡樂著小法即但有小志不
堪大化也。
△二合二人誘又二初合齊教領二合
取意領。
今初。】

「今日世尊令我等思惟蠲除諸法戲論之糞我等於
中勤加精進得至涅槃一日之價既得此巳心大歡
喜自以為足便自謂言於佛法中勤精進故所得弘
多。」

【令我等思惟等是合具陳上事勤加精進是合尋
與除糞得至涅槃等是合先取其價也。
△二合取
意領。】

「然世尊先知我等心著弊欲樂於小法便見縱捨不
為分別汝等當有如來知見寶藏之分。」

【上言又以他日遙見子身今云先知上言羸瘦憔
悴今云心著弊欲等上言即脫瓔珞今言不為分
別等三合追誘竟。
△四合領付家業二初合領家
業二合付家業。
今初。】

「世尊以方便力說如來智慧我等從佛得涅槃一日
之價以為大得於此大乘無有志求我等又因如來
智慧為諸菩薩開示演說而自於此無有志願所以
者何佛知我等心樂小法以方便力隨我等說而我
等不知真是佛子。」

【以方便力說如來智慧合上心相體信出入無難
也於此大乘無有志求合上所止猶在本處也又
因如來智慧為諸菩薩開示演說合上受命領知
也而自於此無有志願合上無希取也所以者何
下釋出無希取意佛方便力以實相法共二乘說
我等不識不共之意也。
△二合付家業又二初合
付業二合歡喜。
今初。】

「今我等方知世尊於佛智慧無所恡惜所以者何我
等昔來真是佛子而但樂小法(所以如來萬不得己權施小法)若我
等有樂大之心佛則為我說大乘法於此經中唯說
一乘而昔於菩薩前毀訾聲聞樂小法者(意欲我等捨偽取真)
然佛實以大乘教化。」

【△二合歡喜。】

「是故我等說本無心有所希求今法王大寶自然而
至如佛子所應得者皆巳得之。」

【中根領解二白佛自陳中初長文竟。】

妙法蓮華經台宗會義卷二之二
妙法蓮華經台宗會義卷二之餘
古吳後學蕅益　智旭　述

△中根領解白佛自陳中二重頌二初頌法說二
頌譬說。
今初。

「爾時摩訶迦葉欲重宣此義而說偈言。

我等今日聞佛音教歡喜踊躍得未曾有佛說聲聞
當得作佛無上寶聚不求自得。」

【△二頌譬說二初頌立譬二頌法合初中四初頌
父子相失二頌父子相見三頌追誘四頌領付家
業初又四初頌子背父去二頌求子中止三超頌
其父憂念四追頌遇到父城。
今初。】

「譬如童子幼稚無識捨父逃逝遠到他土周流諸國
五十餘年。」

【周流諸國譬輪迴三界五十餘年譬備經六趣也。

△二頌求子中止。】

「其父憂念四方推求求之既疲頓止一城造立舍宅
五欲自娛其家巨富多諸金銀硨磲碼碯真珠琉璃
象馬牛羊輦輿車乘田業僮僕人民眾多出入息利
乃遍他國商估賈人無處不有千萬億眾圍繞恭敬
常為王者之所愛念群臣豪族皆共宗重以諸緣故
往來者眾豪富如是有大力勢。」

【四方推求譬觀四生覔可度之機也頓止一城譬
有餘國方便淨涅槃也起慈悲舍立性空宅受用
勝妙五塵稱性法樂良由佛居方便是即實報亦
即寂光故也王譬法身及自受用身今是勝應故
為王所愛念也群臣豪族譬法身大士往來者眾
譬諸土菩薩來往聽法。
△三超頌其父憂念。】

「而年朽邁益憂念子夙夜惟念死時將至癡子捨我
五十餘年庫藏諸物當如之何。」

【△四追頌遇到父城。】

「爾時窮子求索衣食從邑至邑從國至國或有所得
或無所得饑餓羸瘦體生瘡癬漸次經歷到父住城。」

【歷十二處及十八界以求正道助道故云從邑至
邑從國至國也約有漏善則或有所得約無漏善
則或無所得無大乘法食為饑餓無大力用為羸
無大功德為瘦迷于諦理而起見思為體生瘡癬
初頌父子相失竟。
△二頌父子相見二初頌子見
父二頌父見子。
今初。】

「傭賃展轉遂至父舍爾時長者於其門內施大寶帳
處師子座眷屬圍繞諸人侍衛或有計算金銀寶物
出內財產注記劵疏窮子見父豪貴尊嚴謂是國王
若國王等驚怖自怪何故至此覆自念言我若久住
或見逼迫強驅使作思惟是巳馳走而去借問貧里
欲往傭作。」

【初二句頌見父之由次十句頌見父之相上明見
父之處在於門側今言長者於其門內即兼得處
也菩薩行願多明事數故云計算以廣顯略為注
授決為記四弘誓為券修行為疏次窮子見父下
十四句頌生畏避可知。
△二頌父見子但頌見子
處及見即識不頌歡喜適願。】

「長者是時在師子座遙見其子默而識之。」

【二頌父子相見竟。
△三頌追誘二初頌旁人追二
頌二人誘。
今初。】

「即勅使者追捉將來窮子驚喚迷悶躃地是人執我
必當見殺何用衣食使我至此長者知子愚癡狹劣
不信我言不信是父。」

【△二頌二人誘二初頌雇作即齊教領二頌教作
即取意領。
今初。】

「即以方便更遣餘人眇目矬陋無威德者汝可語之
云當相雇除諸糞穢倍與汝價窮子聞之歡喜隨來
為除糞穢淨諸房舍。」

【眇目譬偏空小智矬者豎短譬不窮實相之源陋
者橫狹譬不具萬善之飾非四無所畏故無威非
常樂我淨故無德淨諸房舍者淨六根房五陰舍
也。
△二頌教作。】

「長者於牖常見其子念子愚劣樂為鄙事於是長者
著弊垢衣執除糞器往到子所方便附近語令勤作
既益汝價并塗足油飲食充足薦席厚暖如是苦言
汝當勤作又以輭語若如吾子。」

【初二句頌權智久欲擬宜次二句頌久知小法是
其玩好次四句頌久知須歎三車次十句頌久知
適願受行也語字頌四念處令勤作三字頌四正
勤既益汝價六句頌四如意足塗足油者油能除
風譬禪定復能履水譬神通飲食即米麵鹽醋薦
席厚暖譬觀練熏修諸禪如是苦言汝當勤作結
前咄男子汝常此作等也又以輭語若如我子即
頌好自安意以下五根五力七覺八正等文三頌
追誘竟。
△四頌領付家業二初頌領業二頌付業。

今初。】

「長者有智漸令入出經二十年執作家事示其金銀
真珠玻瓈諸物出入皆使令知猶處門外止宿草菴
自念貧事我無此物。」

【初二句頌心相體信次六句頌受命領知後四句
頌無希取也經二十年者教菩薩斷界外見思與
前二十年除糞不同。
△二頌付業二初頌正付業
二頌得付歡喜。
今初。】

「父知子心漸巳曠大欲與財物即聚親族國王大臣
剎利居士於此大眾說是我子捨我他行經五十歲
自見子來巳二十年昔於某城而失是子周行求索
遂來至此凡我所有舍宅人氏悉以付之恣其所用。」

【二十年者或約二乘自行即除糞二十年也或除
糞之後方名為子則以轉教執作名二十年或約
二乘之名為二十年。
△二頌得付歡喜。】

「子念昔貧志意下劣今於父所大獲珍寶并及舍宅
一切財物甚大歡喜得未曾有。」

【初頌立譬竟。
△二頌法合三初頌合相失相見二
頌合追誘三頌合領付家業。
今初。】

「佛亦如是知我樂小。」

【我樂小故與父相失佛知我故與子相見也。
△二
頌合追誘。】

「未曾說言汝等作佛而說我等得諸無漏成就小乘
聲聞弟子。」

【初二句頌合追次四句頌合誘也。
△三頌合領付
家業二初頌合領家業二頌合付家業初中二初
頌合受命領知二頌合心無希取。
今初。】

「佛勅我等說最上道修習此者當得成佛我承佛教
為大菩薩以諸因緣種種譬喻若干言辭說無上道
諸佛子等從我聞法日夜思惟精勤修習是時諸佛
即授其記汝於來世當得作佛一切諸佛秘藏之法
但為菩薩演其實事而不為我說斯真要。」

【合中具合體信委業今但頌合委業也最上道即
摩訶般若。
△二頌合心無希取此文則廣又為三
初牒譬總明無希取二釋無希取意三結無希取。

今初。】

「如彼窮子得近其父雖知諸物心不希取我等雖說
佛法寶藏自無志願亦復如是。」

【△二釋無希取意。】

「我等內滅自謂為足唯了此事更無餘事我等若聞
淨佛國土教化眾生都無欣樂所以者何一切諸法
皆悉空寂無生無滅無大無小無漏無為如是思惟
不生喜樂我等長夜於佛智慧無貪無著無復志願
而自於法謂是究竟我等長夜修習空法得脫三界
苦惱之患住最後身有餘涅槃佛所教化得道不虗
則為巳得報佛之恩。」

【初一偈由具小斷故不希大斷次一偈由具小智
故不欣大智次二偈釋成小斷次一偈半釋成小
智次偈半重釋小斷後一偈重釋小智也。
△三結
無希取。】

「我等雖為諸佛子等說菩薩法以求佛道而於是法
永無願樂導師見捨觀我心故初不勸進說有實利。」

【由我無願樂故導師見捨乃由觀我心非是恡大
法也初頌合領業竟。
△二頌合付家業二初頌合
付業二頌合歡喜。
今初先六句牒譬後六句正
合。】

「如富長者知子志劣以方便力柔伏其心然後乃付
一切財物佛亦如是現希有事知樂小者以方便力
調伏其心乃教大智。」

【△二頌合歡喜。】

「我等今日得未曾有非先所望而今自得如彼窮子
得無量寶世尊我今得道得果於無漏法得清淨眼
我等長夜持佛淨戒始於今日得其果報法王法中
久修梵行今得無漏無上大果我等今者真是聲聞
以佛道聲令一切聞我等今者真阿羅漢於諸世間
天人魔梵普於其中應受供養。」

【得道者得實相道得果者分得無上菩提大乘習
果無漏法者中道不漏二邊得清淨眼者分得佛
眼此明開佛知見也淨戒成真實緣因故得妙報
梵行成真實了因故得妙果所知所見即正因理
性法身德也真是聲聞真阿羅漢者圓初住位一
分真一切分真即是分證十界三德但就本位開
顯故云聲聞阿羅漢也初長文重頌正陳得解竟。

△次十三偈歎佛恩深。】

「世尊大恩以希有事憐愍教化利益我等無量億劫
誰能報者手足供給頭頂禮敬一切供養皆不能報
若以頂戴兩肩荷負於恒沙劫盡心恭敬又以美膳
無量寶衣及諸臥具種種湯藥牛頭栴檀及諸珍寶
以起塔廟寶衣布地如斯等事以用供養於恒沙劫
亦不能報諸佛希有無量無邊不可思議大神通力
無漏無為諸法之王能為下劣忍于斯事取相凡夫
隨宜為說諸佛於法得最自在知諸眾生種種欲樂
及其志力隨所堪任以無量喻而為說法隨諸眾生
宿世善根又知成熟未成熟者種種籌量分別知巳
於一乘道隨宜說三。」

【世尊大恩者一佛始建慈悲拔六道苦與四聖樂
普十法界入四弘中此如來室恩二如來行菩薩
道示教利喜曾教我大乘雖復中忘智願不失蓋
如來室清涼溫煖大慈與樂恩三眾生遭苦視父
而巳佛伺其宜如犢逐母備行六度以利眾生蓋
如來室遮寒障熱大悲拔苦恩四佛成道巳應受
寂滅無為之樂而隱其神德用貧所樂法五戒十
善冷水灑面令得醒悟蓋是佛衣遮貪欲熱恩五
示老比丘像方便附近與一日價蓋是佛衣除見
寒愛熱恩六過是巳後心相體信彈訶貶斥令恥
小慕大蓋是佛衣遮醜陋恩七命領家業金銀庫
藏皆悉令知蓋是佛衣與我莊嚴恩八會親族定
父子付以家業無上寶聚不求自得蓋如來座恩
九十既坐座巳身意泰然快得安隱以佛道聲令
一切聞普于天人應受供養蓋如來座令我具足
自行化他恩兩肩荷負等所不能報此之謂也牛
頭栴檀者華嚴經云出離垢山若用塗身火不能
燒此中十恩室三衣四座三當知室得衣故有覆
育之恩室有座故成與拔之用座假衣室令自他
行成衣假座室令初後理顯是故三義合成大恩
正論荷恩難報不得直以亡報釋之二譬說周中
第二明中根領解竟。】
妙法蓮華經台宗會義卷二之餘

卷三之一

【△釋信解品竟次釋藥草喻品。】

「藥草喻品第五」

【此中具山川雲雨獨以藥草標名者土地是能生
雲雨是能潤草木是所生所潤所生所潤通皆有
用(若從如來所述義邊則盡大地無不是藥)而藥草用強(若從迦葉等能領義邊則
正是中草)譬有漏諸善悉能除惡而無漏為最今無漏
眾中四大弟子以譬領佛譬深會聖心佛讚善哉
甚為希有述其得解以喻其人故稱藥草喻品(世界
悉檀)夫藥草叢育日久一蒙雲雨扶蔬暐曄芽莖豐
蔚于外力用充潤于內譬諸無漏住最後身有餘
涅槃更不願求佛道今得聞經自乘佛乘兼以運
人以佛道聲令一切聞內外自他具勝力用故稱
藥草喻品(為人悉檀)夫藥草者能治四大補養五臟還
年駐色(世藥三品下治四大中益五臟上可還年駐色俱非藥王譬昔除四住病養五分身
還真理年駐變易色)今蒙雲雨忽成藥王餌之徧治眾病變
體成仙譬諸無漏聞經破無明惑開佛知見我等
今日真是佛子無上寶聚不求自得故稱藥草喻
品(破惑合徧治譬即對治悉檀開佛知見合成仙譬即第一義悉檀)約教者三草
是藏教小樹是通教大樹是別教地雨是圓教昔
未開顯則權實逈異今既開顯則三草二木同是
一地所生一雨所潤根莖枝葉四微何殊應具歷
五味以顯獨妙本迹者本住智地曾施雲雨迹為
草木引彼增長觀心如玄文利益妙後說。
△譬說
周四大段中第三如來述成為二初略述成二廣
述成初中二初雙述善哉二領所不及。
今初。】

「爾時世尊告摩訶迦葉及諸大弟子善哉善哉迦葉
善說如來真實功德誠如所言。」

【迦葉居僧之首故別告之信解具列四人雖空生
居首然自陳之唱屬在迦葉故今別告又言及諸
大弟子信知得悟不但四人也一善哉述其法譬
兩處領實一善哉述其法譬兩處領權又華嚴之
擬宜領實也三藏之誘引領權也方逈之體信般
若之轉教俱領權實也法華之付財開權即實也
辭致曲巧故言善說皆是佛法故言真實功德印
定不謬故云誠如所言。
△二領所不及。】

「如來復有無量無邊阿僧祇功德汝等若於無量億
劫說不能盡。」

【云何不及謂退進橫豎亦橫亦豎非橫非豎皆不
及也所以者何大雲普覆徧荷清涼大雨俱霑無
不蒙澤咸令世間皆得知見未曾有法那忽齊教
止領二乘得益不道人天小草是為退所不及菩
薩名上草亦名小樹大樹敷榮鬱茂自他饒益而
復不領是為進所不及又十法界同成佛法界那
忽止領二乘餘八法界都不涉言是為橫所不及
又七方便從淺至深皆入真實那忽止領二乘餘
五方便都不在言是為豎所不及又三世利益徧
于十方十界未曾暫廢都不涉言是為亦橫亦豎
領所不及又山川谿谷等總言一地一地能生未
嘗揀擇草木種子皆依于地更無餘依一雲靉靆
無處不密一雨一味不隔枯榮普潤既同普得增
長如來平等不可思議實不先頓後漸初三末一
如龍興雲普雨一切不從身心降除熱得清涼是
為五乘七方便十方三世平等廣大甚深博遠不
可思議無有差別是為非橫非豎領所不及不及
之言非都頓奪特以初心望後心未窮極地故云
不盡耳(因緣)又既悟初阿亦具後茶功德但齊教之
領未暇進領橫豎周徧耳(約教)又權行大士宜應如
此也(本迹)觀心者退進橫豎亦橫亦豎無差而差也
非橫非豎差即無差也觀心即空則差即無差觀
心即假則無差即差觀心即中則非差非無差雙
照差與無差(今人僅讀一本四教儀輒執別五時而判教止是竊取迦葉領解餘涎寧
知如來三輪不思議化若此)初略述成竟。
△二廣述成二初長
文二重頌初中二初正明權實不可思議二結歎
述成蓋既廣明三草二木差無差等皆是迦葉領
所不及仍接引之故結歎云汝等甚為希有能知
如來隨宜說法能信能受良以退進橫豎等雖領
不及而舉其大意不出權實故也初中三初法說
二立譬三法合初又二初明權實教不可思議二
明權實智不可思議。
今初。】

「迦葉當知如來是諸法之王若有所說皆不虗也於
一切法以智方便而演說之其所說法皆悉到於一
切智地。」

【此正總示以領所不及也若據窮子之譬則必先
擬以大後接以小體信之後方可領知領知之後
方可付業自是鈍根聲聞具歷五味受益之一途
耳豈知如來是大法王得大自在一音演說隨類
各解三草二木受益不虗以智方便而演說法則
何權不施寧止施三所說皆到一切智地則何實
不顯寧止二乘故不可思議也言一切智地者究
竟非二故稱一其性廣博故稱切寂而常照故稱
智無住之本立一切法故稱地也。
△二明權實智
不可思議。】

「如來觀知一切諸法之所歸趣亦知一切眾生深心
所行通達無礙又於諸法究盡明了示諸眾生一切
智慧。」

【此明權實諸教所以皆悉不虗不可思議者正由
如來權實之智不可思議故也觀知一切諸法之
所歸趣者契權實理也識淺深藥也亦知一切眾
生深心所行通達無礙者契十界機也識標本病
也一切諸法各有遠趣近趣言近趣者戒善等趣
人天念處道品等趣涅槃三祇六度趣三藏佛果
體觀無生趣三乘共實相次第三觀趣別教果頭
妙覺言遠趣者舉手低頭皆緣因善性隨聞一句
皆了因慧性無不究竟趣于圓極佛果夫一切諸
法即十界法也深心所行即十界機也今云知所
歸趣通達無礙則差即無差即權而實矣究盡明
了是實相理也一切智慧是圓極智也今云又于
諸法示諸眾生則無差即差即實而權矣無差而
差奚止能誘窮子差而無差奚止局于次第五味
故不可思議也初法說竟。
△二立譬二初明無差
而差譬即實而權二明差而無差譬即權而實初
中二初約能生所生明無差而差二約能潤所潤
明無差而差。
今初。】

「迦葉譬如三千大千世界山川谿谷土地所生卉木
叢林及諸藥草種類若干名色各異。」

【三千大千山川谿谷土地舉能生無差也卉木叢
林藥草舉所生差別也三千大千譬眾生世間眾
生無別法依于五陰和合而立其名三千大千亦
無別法依于山川谿谷土地而立其名山譬色陰
顯而可見川譬受陰水流盈涸谿譬想陰屈曲晦
明谷譬行陰幽隱難見土地譬識陰通為所依如
此五陰皆為一切習因習果所依猶彼山川谿谷
土地皆為一切草木種子根莖枝葉所依也卉者
草之總名木者樹之總名眾草為叢眾樹為林治
病力用勝者稱之為藥今云藥草且舉二乘無漏
善也五乘七方便等因果不同故云種類若干各
有稱謂為名各有體相為色以要言之十界因果
諸法不離假名五陰十萬八千有毒無毒藥品不
離大千土地又三千大千可譬正因理性通為一
切所依山川谿谷土地可譬眾生果報五陰色心
卉木叢林可譬眾生十界習因此三法不相離習
因依報陰報陰不出法性如卉木依山川土地山
川土地依世界此即性德三因法性即正因法身
德果報即緣因解脫德習因即了因般若德若以
正因望十界緣了則無差而差種類若干名色各
異若以緣了望理性正因則差而無差同歸一地
如此權實之境不可思議頓扣于佛那獨約二乘
自類領耶。
△二約能潤所潤明無差而差。】

「密雲彌布遍覆三千大千世界一時等澍其澤普洽
卉木叢林及諸藥草小根小莖小枝小葉中根中莖
中枝中葉大根大莖大枝大葉諸樹大小隨上中下
各有所受一雲所雨稱其種性而得生長華果敷實。」

【密雲遍覆等澍普洽舉能潤無差也根莖枝葉小
中大等各有所受稱其種性舉所潤差別也雲有
形色譬如來身密彌布遍覆譬普現一切羣生之
前又大慈等蔭即譬意密下文云雷聲遠震即譬
口密也一時等澍譬八音四辯宣注法雨其澤普
洽譬秘密不定二種化儀念念之中十界各得權
實諸益非同迦葉所領次第五味僅僅先擬後引
先施後廢而巳根譬信莖譬戒枝譬定葉譬慧小
譬人天信戒定慧中譬二乘信戒定慧大譬菩薩
信戒定慧諸樹大小即通別二種菩薩於中又各
論上中下舉凡萬有不同之機咸于一時各有所
受止一身雲一音演說能使小不過分大不減少
稱其習報兩因種性而得生長使彼習果華敷報
果果實如此權實之教不可思議普應群機那獨
約五味次第領耶初明無差而差譬即實而權竟。

△二明差而無差譬即權而實。】

「雖一地所生一雨所潤而諸草木各有差別。」

【若據文義似是結成無差而差若論譬意則前譬
無差而差巳竟今意正顯三草二木各有差別而
地與雨無差別也一地所生者譬道前心地所生
終因道後智地(此道前後名有通別道後定在果後道前通至凡夫故方便品中亦
以等覺巳前為道前此中須以博地凡夫無戒善者為道前以五乘為道中所以道前道後真如之理等
皆是地地體無別然皆能生故知眾生道前心地奚嘗不有能生性耶而不能生不能成者必假道後極
果智地令生令成發心巳後究竟巳前皆假智地而成熟之)一雨所潤者譬一
音所宣一乘法門開發道中五乘善根終是一音
平等之達而諸草木各有差別者譬五乘善根蒙
佛法雨隨分增長而不自知五種之因皆依一佛
性亦不自知五乘之教皆是一大乘亦不自知同
歸佛慧唯有如來能知也二立譬竟。
△三法合二
初合無差而差二合差而無差初中二初正合二
提譬帖合初又三初先合能潤二追合能生所生
三復合能潤所潤。
今初。】

「迦葉當知如來亦復如是出現於世如大雲起以大
音聲普遍世界天人阿修羅如彼大雲遍覆三千大
千國土於大眾中而唱是言我是如來應供正徧知
明行足善逝世間解無上士調御丈夫天人師佛世
尊未度者令度未解者令解未安者令安未涅槃者
令得涅槃今世後世如實知之我是一切知者一切
見者知道者開道者說道者汝等天人阿修羅眾皆
應到此為聽法故。」

【此正合密雲彌布遍覆兼合頌中雷聲遠震之譬
以顯如來三密也出現于世即應身出世是身密
也如大雲起舉譬帖合身密也以大音聲普徧世
界天人阿修羅即是口密頌中所謂雷聲遠震也
身口二密皆由大慈所熏所以應不失時藥必應
病即兼顯意密也世界總舉三千大千六道四生
意含十法界也天人阿修羅別舉三善道能稟聲
教之益意譬三乘根性三十子也如彼大雲徧覆
等舉譬帖合口密也於大眾中而唱是言等重明
大音普徧略唱六種法門集眾聽法猶如雷聲遠
震也一如來等是十號法門二未度等是四弘法
門未度苦者令得度苦未解集者令得解集未安
道者令得安住道諦未證滅諦涅槃者令得證于
涅槃至因名為僧那僧涅此云弘誓至果名為大
慈大悲悲拔苦集慈與道滅也此四既依四諦四
諦有生滅無生無量無作之不同發心尅果亦各
有異今自行唯圓化他用四雖徧用四四皆歸圓
若不歸圓則非出世本意若不用四不能普徧收
機也三今世後世如實知之是三達法門通達三
世無有障礙四我是一切知者即一心三智法門
五一切見者即具足五眼法門六知道者等即三
不護法門知道謂意業隨智慧行開道謂身業隨
智慧行說道謂口業隨智慧行也問此一段文舊
用合注雨譬今何不同答下文隨其所堪而為說
法正合注雨此既結明勸物聽受況有大聲普唱
之言故知合雷聲也。
△二追合能生所生。】

「爾時無數千萬億種眾生來至佛所而聽法。」

【眾生二字即合三千大千世界假名兼得山川谿
谷土地五陰以假名實法不相離故無數千萬億
種即合卉木叢林及諸藥草通而言之不出十法
界機別而言之即取五乘七方便乃能受潤也。
△
三復合能潤所潤又二初合能潤二合所潤。
今
初。】

「如來于時觀是眾生諸根利鈍精進懈怠隨其所堪
而為說法。」

【此正合一時等澍譬也然大雲雨之于如來說法
僅為片喻何以故雲雨是眾生共業所感即是眾
生識所變相非情數攝但屬無覆無記所以不能
觀根逗機而于諸物或損或益如來不爾有大誓
願有大慈悲有大智慧雖亦由于眾生增上共業
感佛出世雖亦各于眾生識上自變佛相而本質
境是無漏善全法報體所起應用故能以妙觀察
智觀是眾生諸根利鈍精進懈怠隨以成所作智
隨其所堪而為說法仍即大圓鏡智之所普持平
等性智之所印照也于時者眾生來至佛所聽法
之時也諸根利鈍者不能受道為鈍能受道者為
利又不能秉戒者為鈍能秉戒者為利不能修定
者鈍能修定者利不能斷惑者鈍能斷惑出三界
者利析觀斷惑者鈍體觀斷惑者利保證真空者
鈍出假化物者利二觀為方便者鈍直觀中道者
利傳傳不同又五乘七方便人各論利鈍也精進
懈怠亦爾隨其所堪者稱會機宜無增減之失也
此則始從華嚴終至般若一一時中秘密不定一
音說法隨類各解神力不共不可思議但令得益
不令墮苦故為一時等澍即一時中各具五味偏
圓徧逗眾生根性乃至法華會中五千退席移置
他方雖一座席名為顯露決定若望十方不妨仍
稱秘密佛三密化但同雲雨之普洽而不同雲雨
之無記為若此也若據迦葉所領次第五時何名
一時等澍。
△二合所潤。】

「種種無量皆令歡喜快得善利是諸眾生聞是法巳
現世安隱後生善處以道受樂亦得聞法既聞法巳
離諸障礙於諸法中任力所能漸得入道。」

【此具明聞法三世種熟脫益種種無量乃至現世
安隱合其澤普洽譬也後生善處乃至亦得聞法
合稱其種性而得生長譬也既聞法巳乃至漸令
入道合華果敷實譬也皆令歡喜是世界益安隱
生善是為人益離障諸礙是對治益漸得入道是
第一義益且約今初聞法而種善根者次世熟後
世脫或過去巳種則今熟次脫或過去巳熟則今
聞即脫事非一概又四悉檀益該括權實一一四
悉頓漸不同若欲具說浩然無涯粗示大綱俾知
如來說法益徧未來而巳又種種皆令歡喜即稱
其種性而得生長也快得善利具有四教權實善
利即今世之華敷果實也現世安隱結上歡喜善
利現在四益也後生善處以道受樂報因感報果
也亦得聞法習因感習果也所受道樂必有權實
于權實道復論淺深所聞之法亦復如是即次世
中辨四益也既聞法巳離諸障礙所離亦有淺深
不同總是報因感于報果任力所能漸得入道所
入亦有權實不同總是習因感于習果即是第三
後世之中辨四益也所被之機橫該十界所受之
益豎徹四教如華嚴般若等並令地獄得益餘可
知也初正合竟。
△二提譬帖合。】

「如彼大雲雨於一切卉木叢林及諸藥草如其種性
具足蒙潤各得生長。」

【大雲及雨為能潤合如來三密及聲教也一切二
字合假名眾生也卉木叢林藥草合五乘七方便
也種性合諸根利鈍懈怠精進也具足蒙潤合皆
令歡喜快得善利也各得生長合現世安隱後生
善處等也初合無差而差竟。
△二合差而無差二
初正合二結釋初中二初合一地所生一雨所潤
二合草木各有差別。
今初。】

「如來說法一相一味所謂解脫相離相滅相究竟至
於一切種智。」

【一相者眾生心性同一真如為相合一地也一味
者一乘之法同詮一理合一雨也所謂下雙釋一
相一味也解脫相者業即解脫本無二邊業縛相
也離相者惑即般若本離通別二惑相也滅相者
苦即法身二種生死本寂滅也眾生心性即是性
德解脫相離相滅相即一而三即三而一之相如
來一音說此即一而三即三而一之法則為即一
味而三味即三味而一味之教眾生秉教修行則
以性德三相一相為所觀境仗佛三味一味之教
為增上緣起于中道三相一相之行究竟得成三
相一相一切種智之果也夫佛于一實相法方便
開為三五七九等相于一味教分別說為兼但對
帶等味眾生秉教修行各獲果證誰能知者唯佛
能知究竟終歸一相一味耳。
△二合草木各有差
別三初正合眾生如草木故不自知二明唯有如
來能知故與大雲同而不同三舉譬帖合眾生不
知。
今初。】

「其有眾生聞如來法若持讀誦如說修行所得功德
不自覺知。」

【其有眾生者總舉不知之人合三草二木也法即
一音一味之法若持讀誦如說修行正明不知何
以故持說不同修行各異人天作戒善之解三乘
作諦緣度解解既不同即是差別也所得功德不
自覺知者不知佛是一味無差別教但于七種權
功德中各得一種各作一解既不知其究竟歸實
亦不知其所得是權即是權實但迷名為不自覺
知也。
△二明惟有如來能知故與大雲同而不同。】

「所以者何唯有如來知此眾生種相體性念何事思
何事修何事云何念云何思云何修以何法念以何
法思以何法修以何法得何法眾生住於種種之地
唯有如來如實見之明了無礙。」

【如來能知者即是一切種智知也如實見之者即
是佛眼見也明了無礙者即是徹始徹終徹內徹
外咸洞悉也若約能知能見唯有佛智佛眼若約
所知所見則減數略舉十境合為四意一一無不
差即無差無差即差也四意者一約四法二約三
法三約二法四約一法一約四法者種相體性也
種有二義若就相對論種則三道是三德種故淨
名云一切煩惱之儔為如來種(由煩惱道即有般若種也)又云
五無間皆解脫相(由不善業即有善法解脫種也)又云一切眾生
即涅槃相不可復滅(生死苦道即法身種也)若就類論種則
一切低頭舉手悉是解脫種一切世智及三乘解
心即般若種凡有心者皆當作佛即法身種如此
諸種差別惟佛能知一切種秖一種即無差別亦
惟佛能知差即無差無差即差亦惟佛能知相者
據外體者主質性者據內具如十界十如中釋若
論差別即十法界相惟佛能知若論無差別即一
佛界相亦惟佛能知差即無差無差即差亦惟佛
能知體性例然二約三法者聞思修三慧也仍有
三重一云念何事思何事修何事者三慧所取境
也教下所詮種相體性隨教則有思修不同對界
為境多少增減觀體巧拙隨義應知為差無差以
權對實二云云何念云何思云何修者三慧之當
體也此體即是能聞能思能修亦有差無差等例
前可知三云以何法念以何法思以何法修者三
慧之因緣也由聞法故方取于境故以聞法而為
因緣如此三乘三慧昔謂境體因緣有異即是差
別若入圓妙三慧即無差別此有差別惟佛能知
此無差別亦惟佛能知又差即無差無差即差亦
惟佛能知三約二法者因果也以何法為因得何
法之果五乘之因各得其果即是差別惟佛能知
眾生如佛如一如無二如惟是一因一果即無差
別亦惟佛能知又差即無差無差即差亦惟佛能
知四約一法者眾生住于種種諸地也即是七方
便人住于七位此即差別惟佛能知如實見之惟
是一地即無差別亦惟佛能知又差即無差無差
即差亦惟佛能知故云明了無礙也此中四意攝
盡諸法種相體性為三慧所取所取四法不出因
果因果之體體惟實性也。
△三舉譬帖合眾生不
知。】

「如彼卉木叢林諸藥草等而不自知上中下性。」

【未開顯時七方便人皆同卉木但能受潤增長不
能自知既開顯後方知三草二木若根若莖若枝
若葉若華若果一一無非地之四微則能全悟眾
生性德理地而為諸佛究竟一切智地從此智地
興大悲雲注權實雨化化無盡如來所以說法華
經欲人悟此性修秘要而巳初正合竟。
△二結釋
又二初結成差即無差二釋出不即說意。
今初。】

「如來知是一相一味之法所謂解脫相離相滅相究
竟涅槃常寂滅相終歸於空。」

【一相一味等巳如前釋為眾生故分別說此一相
一味解脫離滅之法即是一中無量究竟涅槃常
寂滅相終歸于空即是無量中一所以結成畢竟
無差別也言究竟涅槃者不同二乘有餘無餘二
涅槃也言常寂滅相者非以斷縛名為解脫法本
無縛今亦無脫非以捨合名為離相法本無合今
亦無離非以生盡名為滅相法本無生今亦無滅
所謂諸法從本來常自寂滅相不同二乘之三相
也終歸于空者歸于中道第一義空非是二乘灰
斷之空也勤勤再釋簡實異權佛之大慈殷切甚
矣。
△二釋出不即說意。】

「佛知是巳觀眾生心欲而將護之是故不即為說一
切種智。」

【如來既知始末皆一何不一切時中但說一實故
今釋云觀眾生心欲而將養護持之恐其誹謗不
即說也初正明權實不可思議竟。
△二結歎述成。】

「汝等迦葉甚為希有能知如來隨宜說法能信能受
所以者何諸佛世尊隨宜說法難解難知。」

【前明如來無量功德汝等若于無量億劫說不能
盡如大雲雨不可思議若此恐人疑四弟子齊教
領解何必是實故佛稱述雖未及究竟佛地而具
領五時權實開佛知見分證佛果亦誠不虗兼欲
引發下根令同得悟也先歎希有者凡失有反覆
聞能得益菩薩是巳事解不為奇今以無為正位
而能捨證入實故甚希有能知隨宜說法述其能
領開三能信能受述其能領顯一也所以者何下
釋成希有可知又前云汝等說不能盡今云汝等
甚為希有者前約佛恩普被猶如雲雨靡不覆潤
佛恩普載猶如大地靡不生成豈直但為一方一
機而巳故云說不能盡也今以佛恩雖普眾生日
用不自覺知如三草二木根植于地稟潤于雨而
不能知汝等能知始終十恩甚為希有未度令度
等述其知佛四弘誓恩甚為希有現世安隱後生
善處以道受樂述其知大慈與樂恩甚為希有離
諸障礙漸得入道述其知大悲拔苦恩甚為希有
輪王釋梵是小藥草述其知勸善除煩惱恩甚為
希有知無漏法能得涅樂及緣覺證是中藥草述
其知除寒熱見愛恩甚為希有上草小樹是為恥
小慕大述其知遮醜陋恩甚為希有大樹是述其
知莊嚴恩甚為希有最實事一地一雨述其知付
財坐座身心財法自在安樂恩甚為希有佛述其
差別歎者歎十恩文盡述其無差別歎者即是一
大恩也廣述成中初長文竟。
△二重頌三初頌法
說二頌立譬三頌法合。
今初。】

「爾時世尊欲重宣此義而說偈言。

破有法王出現世間隨眾生欲種種說法如來尊重
智慧深遠久默斯要不務速說有智若聞則能信解
無智疑悔則為永失是故迦葉隨力為說以種種緣
令得正見。」

【破有法王者因果不亡名之為有凡夫以見思為
因分段生死為果二乘以塵沙為因方便變易為
果菩薩以無明為因自性變易為果唯有諸佛五
住因亡二死果喪乃于諸法得大自在也出現世
間即是為利眾生故凡權實諸教皆使受者得益
不虗隨眾生欲二句頌權智說權教也如來尊重
四句頌實智說實教也有智若聞四句釋不速說
實之由也是故迦葉四句顯先權後實之巧也以
種種緣即先施權令得正見即後顯實惟此一實
名為正見故涅槃中迦葉童子領解云自此以前
我等皆名邪見人也。
△二頌立譬二初頌無差而
差二頌差而無差初中二初超頌能潤無差二追
頌能生所生受潤差別。
今初。】

「迦葉當知譬如大雲起於世間遍覆一切慧雲含潤
雷光晃曜雷聲遠震令眾悅豫日光揜蔽地上清涼
靉靆垂布如可承攬其雨普等四方俱下流澍無量
率土充洽。」

【雲譬應身應身隨智慧行故言慧雲能具十二部
法故言含潤雷光晃曜譬身放大光雷聲遠震譬
口宣四辯日光揜蔽譬九十五種邪光不現地上
清涼譬九十八種惱熱得除靉靆垂布如可承攬
譬應身相好威儀似同三有有心往取實不可得
也其雨普等四方俱下譬八音四辯普應群機流
澍無量譬一一時中咸具五時八教率土充洽譬
凡有心者皆蒙利潤一一時中各得藏通別圓頓
漸秘密不定五味之益也。
△二追頌能生所生受
潤差別。】

「山川險谷幽邃所生卉木藥草大小諸樹百糓苗稼
甘蔗葡萄雨之所潤無不豐足乾地普洽藥木並茂
其雲所出一味之水草木叢林隨分受潤一切諸樹
上中下等稱其大小各得生長根莖枝葉華果光色
一雨所及皆得鮮澤。」

【山川險谷略頌能生也幽邃譬眾生久遠所植習
因隱在果報色心內也百糓譬十善互嚴十善為
百甘蔗質一可譬禪定所緣境一蒲萄形多可譬
智慧所破惑多乾地普洽譬未信者令信餘如文
初頌無差而差竟。
△二頌差而無差。】

「如其體相性分大小所潤是一而各滋茂。」

【初二句頌所生所潤第三句正頌能潤無差略不
頌能生即以所生兼之第四句頌差別不自知也
二頌立譬竟。
△三頌法合二初頌合無差而差二
頌合差而無差初中三初頌合能潤二頌合能生
所生三頌復合能潤所潤。
今初。】

「佛亦如是出現於世譬如大雲普覆一切既出于世
為諸眾生分別演說諸法之實大聖世尊於諸天人
一切眾中而宣是言我為如來兩足之尊出于世間
猶如大雲充潤一切枯槁眾生皆令離苦得安隱樂
世間之樂及涅槃樂諸天人眾一心善聽皆應到此
覲無上尊我為世尊無能及者安隱眾生故現於世
為大眾說甘露淨法其法一味解脫涅槃以一妙音
演暢斯義常為大乘而作因緣。」

【既出于世等三偈略頌十號充潤一切等六句略
頌四弘不頌餘四法門也諸天人眾下四偈頌勸
聽受其法一味者七種方便無不皆歸一乘差而
無差也常為大乘而作因緣者既作因緣必用方
便即無差而差也。
△二頌合能生所生。】

「我觀一切普皆平等無有彼此愛憎之心我無貪著
亦無限礙恒為一切平等說法如為一人眾多亦然
常演說法曾無他事去來坐立終不疲厭充足世間
如雨普潤。」

【上文法合能生所生則云無數千萬億種眾生來
至佛所而聽法今頌則明佛觀一切普皆平等也
佛機為此餘機為彼佛平等說不于佛機者愛餘
機者憎譬如雨注不擇溪谷也佛事為自魔事為
他應後為去應初為來入實為坐出權為立餘如
文。
△三頌復合能潤所潤二初頌合能潤二頌合
所潤。
今初。】

「貴賤上下持戒毀戒威儀具足及不具足正見邪見
利根鈍根等雨法雨而無懈倦。」

【此頌如來于時觀是眾生諸根利鈍精進懈怠隨
其所堪而為說法也貴賤上下約位持戒毀戒約
行利根鈍根約習須約五乘七方便展轉說之。
△
二頌合所潤又二初頌歡喜善利現世安隱合普
洽譬二頌後生善處乃至漸得入道合生長敷實
譬。
今初。】

「一切眾生聞我法者隨力所受住於諸地或處人天
轉輪聖王釋梵諸王是小藥草知無漏法能得涅槃
起六神通及得三明獨處山林常行禪定得緣覺證
是中藥草求世尊處我當作佛行精進定是上藥草
又諸佛子專心佛道常行慈悲自知作佛決定無疑
是名小樹安住神通轉不退輪度無量億百千眾生
如是菩薩是名大樹佛平等說如一味雨隨眾生性
所受不同如彼草木所稟各異佛以此喻方便開示
種種言辭演說一法於佛智慧如海一滴。」

【初一偈總明受潤次七偈別明受潤後三偈結明
能潤不可思議也人天諸王俱未斷惑故合為小
草二乘俱有斷證故合為中草事六度菩薩志求
作佛發心巳勝二乘故獨為上草通教菩薩巳斷
通惑誓扶餘習而化眾生故名小樹別教菩薩自
行化他福慧高廣故名大樹又可義約三教菩薩
各作小中大三樹六度約三僧祇通教約七八九
地別教約三十心也於佛智慧如海一滴者能潤
如海所潤如一滴也一滴功德巳於無量億劫說
不能盡矣。
△二頌後生善處乃至漸得入道合生
長敷實譬。】

「我雨法雨充滿世間一味之法隨力修行如彼叢林
藥草諸樹隨其大小漸增茂好諸佛之法常以一味
令諸世間普得具足漸次修行皆得道果聲聞緣覺
處於山林住最後身聞法得果是名藥草各得增長
若諸菩薩智慧堅固了達三界求最上乘是名小樹
而得增長復有住禪得神通力聞諸法空心大歡喜
放無數光度諸眾生是名大樹而得增長。」

【初二偈總頌增長次六偈半別頌增長也就別頌
中諸佛之法等六句是明人天增長次聲聞下六
句是明二乘增長住最後身有二義一者二乘若
不值佛未必是最後身由見佛故成最後身即是
增長義也二者二乘巳住有餘涅槃名最後身今
得聞大乘法得大乘果乃是增長義也次若諸菩
薩下六句是明通教增長體法智利故名堅固斷
三界惑故名了達次復有住禪下二偈是明別教
增長禪及神通是入假力聞諸法空心大歡喜謂
聞中道第一義空能隨順觀察也略不頌六度增
長者六度是權中之權有教無人又未斷惑可攝
入人天也初頌合無差而差竟。
△二頌合差而無
差長文廣今頌略也。】

「如是迦葉佛所說法譬如大雲以一味雨潤於人華
各得成實迦葉當知以諸因緣種種譬喻開示佛道
是我方便諸佛亦然今為汝等說最實事諸聲聞眾
皆非滅度汝等所行是菩薩道漸漸修學悉當成佛。」

【前六句舉譬帖合無差而差差即無差一味雨無
差也潤于人華指七善因華而差也各得成實究
竟同歸地之四微差即無差也次三偈半結成權
實不二以諸因緣種種譬喻即實而權也開示佛
道即權而實也今為汝等說最實事者乃開顯之
實不同華嚴方等般若中對權之實即教一也聲
聞皆非滅度即人一也汝等所行是菩薩道即行
一也漸漸修學悉當成佛佛所知見即理一也譬
說周中第三如來述成竟。】

【△釋藥草喻品竟次釋授記品。】

「授記品第六」

【梵音和伽羅此云授記亦云受記受決受莂授是
與義受是得義記是記事決是決定莂是了莂諸
經或破受記如淨名云為從如生得受記為從如
滅得受記如無生滅則知無記思益云願不聞記
名大品云受記是戲論今經云何答若見有記記
人此見須破若菩薩誓記此記須與(此通途答)又世諦
故記第一義故無(四教並論二諦何得以真難俗)又四悉適時故
記如下說(四教各論四悉)今經有五若通途記如法師品
初若別與記如三周後(一通別)若正因記如常不輕
若緣因記如法師品十種供養若了因記如授三
根人正因記則廣緣了記則狹(二三因)或遲記或速
記(三遲速遲如聲聞物如龍女)或佛記如此文或菩薩記如常
不輕雖無劫國之定亦得是記(四師弟)復有懸記如
化城品未來弟子是(五現未)首楞嚴三昧經明四種
記今經具之未發心與記如常不輕品發心現前
無生三周記是也四悉者原夫諸佛本為大事因
緣出世令諸眾生開示悟入佛之知見今大事巳
顯佛巳說竟眾生巳入暢佛本懷眾生願滿法應
與記如父遇子豈不付財又行人無量世行願願
在今佛文云其本願如此故獲斯記此兩緣是世
界悉檀故記(初約機應相對第二單約速機)又二乘聞經改小入
大圓因巳足因必招果故如來與記又時眾咸知
發願為生身法身內外眷屬或願但生彼土饒益
眾生此兩是為人悉檀故記(一巳生巳善二能生他善)又授二
乘記破欲退大入小菩薩何者若定有二乘可退
為小今無二乘何所可退(一破欲退為小之惡)又破欲發二
乘心者彼證巳捨我何為取(二破欲發小心之惡)又破未改
小者則便改小(三正破小惡)又將證小者即不取證(四破
將欲證小之惡)此四是對治悉檀故記又無生現前必由
實解開佛知見不謬故與受記又一切眾生但正
無緣今小乘聞經信解緣正具足開佛知見故與
受記此兩是第一義悉檀故記此四記攝一切諸
受記盡也中根人聞法譬二周開三顯一具足領
解如來述成雖自知作佛而時事未審若蒙佛誠
言授其當果劫國決定近遠了莂則大歡喜今從
佛授與得名故言授記品又通論則記十界事皆
名授記今但記作佛又四教佛皆有授記今唯在
圓又法身應身二記今且在應本迹則諸大弟子
久巳得記今迹示初受以引實行觀心者能觀心
性即空假中即為諸佛授記亦能授一切記如常
不輕。
△譬說周中第四與受決為二初正授中根
記二許為下根宿世說初中二初授大迦葉記二
授三人記初又二初長文二重頌長文為六初行
因(至)六國淨。
今初。】

「爾時世尊說是偈巳告諸大眾唱如是言我此弟子
摩訶迦葉於未來世當得奉覲三百萬億諸佛世尊
供養恭敬尊重讚歎廣宣諸佛無量大法。」

【按世尊入滅迦葉即白大眾如來舍利非我等事
我等事者宜應結集法藏勿令正法速滅此廣宣
大法之明證也傳佛心印而為西土初祖苦心若
此又覲爾所諸佛方示成佛今人甫得小小光影
便欲訶佛罵祖哀哉哀哉。
△二得果。】

「於最後身得成為佛名曰光明如來應供正徧知明
行足善逝世間解無上士調御丈夫天人師佛世尊。」

【因中身常圓滿紫金光聚果號光明如來又傳持
大法普照一切故號光明也。
△三劫國名。】

「國名光德劫名大莊嚴。」

【△四壽命。】

「佛壽十二小劫。」

【△五正像久近。】

「正法住世二十小劫像法亦住二十小劫。」

【△六國淨。】

「國界嚴飾無諸穢惡瓦礫荊棘便利不淨其土平正
無有高下坑坎堆阜瑠璃為地寶樹行列黃金為繩
以界道側散諸寶華周徧清淨其國菩薩無量千億
諸聲聞眾亦復無數無有魔事雖有魔及魔民皆護
佛法。」

【因中深心護持正法故感國淨無魔事也餘悉如
文初長文竟。
△二重頌五初頌行因得果(至)五總
結。
今初。】

「爾時世尊欲重宣此義而說偈言。

告諸比丘我以佛眼見是迦葉於未來世過無數劫
當得作佛而於來世供養奉覲三百萬億諸佛世尊
為佛智慧淨修梵行供養最上二足尊巳修習一切
無上之慧於最後身得成為佛。」

【△二頌國淨。】

「其土清淨瑠璃為地多諸寶樹行列道側金繩界道
見者歡喜常出好香散眾名華種種奇妙以為莊嚴
其地平正無有丘坑諸菩薩眾不可稱計其心調柔
逮大神通奉持諸佛大乘經典諸聲聞眾無漏後身
法王之子亦不可計乃以天眼不能數知。」

【△三頌佛壽。】

「其佛當壽十二小劫。」

【△四頌正像。】

「正法住世二十小劫像法亦住二十小劫。」

【△五總結略不頌劫國名。】

「光明世尊其事如是。」

【切授大迦葉記竟。
△二授三人記二初請記二與
記初中四初正請二立譬三法合四結請。
今初。】

「爾時大目犍連須菩提摩訶迦旃延等皆悉悚慄一
心合掌瞻仰尊顏目不暫捨即共同聲而說偈言。

大雄猛世尊諸釋之法王哀愍我等故而賜佛音聲。」

【悚慄者改小入大不啻脫皮換骨真有一番天旋
地轉境界。
△二立譬。】

「若知我深心見為授記者如以甘露灑除熱得清涼
如從饑國來忽遇大王膳心猶懷疑懼未敢即便食
若復得王教然後乃敢食。」

【△三法合。】

「我等亦如是每惟小乘過不知當云何得佛無上慧
雖聞佛音聲言我等作佛心尚懷憂懼如未敢便食
若蒙佛授記爾乃快安樂。」

【△四結請。】

「大雄猛世尊常欲安世間願賜我等記如饑須教食。」

【初請記竟。
△二與記三初記須菩提二記迦旃延
三記目犍連初中二初長文二重頌長文五初行
因(至)五正像。
今初。】

「爾時世尊知諸大弟子心之所念告諸比丘是須菩
提於當來世奉覲三百萬億那由他佛供養恭敬尊
重讚歎常修梵行具菩薩道。」

【△二得果。】

「於最後身得成為佛號曰名相如來應供正徧知明
行足善逝世間解無上士調御丈夫天人師佛世尊。」

【今名空生果稱名相者名相本空空則具足一切
名相不同示迹石室觀空但悟偏理也。
△三劫國
莊嚴。】

「劫名有寶國名寶生其土平正玻􂇶為地寶樹莊嚴
無諸丘坑沙礫荊棘便利之穢寶華覆地周徧清淨
其土人民皆處寶臺珍妙樓閣聲聞弟子無量無邊
算數譬喻所不能知諸菩薩眾無數千萬億那由他。」

【△四壽命。】

「佛壽十二小劫。」

【△五正像。】

「正法住世二十小劫像法亦住二十小劫其佛常處
虗空為眾說法度脫無量菩薩及聲聞眾。」

【常處虗空表中道第一義空也長文竟。
△二重頌
五初誡聽二頌行因得果(至)五頌正像。
今初。】

「爾時世尊欲重宣此義而說偈言。

諸比丘眾今告汝等皆當一心聽我所說。」

【△二頌行因得果。】

「我大弟子須菩提者當得作佛號曰名相當供無數
萬億諸佛隨佛所行漸具大道最後身得三十二相
端正姝妙猶如寶山。」

【△三頌國淨。】

「其佛國土嚴淨第一眾生見者無不愛樂佛於其中
度無量眾其佛法中多諸菩薩皆悉利根轉不退輪
彼國常以菩薩莊嚴諸聲聞眾不可稱數皆得三明
具六神通住八解脫有大威德其佛說法現於無量
神通變化不可思議諸天人民數如恒沙皆共合掌
聽受佛語。」

【△四頌壽命。】

「其佛當壽十二小劫。」

【△五頌正像。】

「正法住世二十小劫像法亦住二十小劫。」

【初記須菩提竟。
△二記迦旃延二初長文二重頌
長文五初行因(至)五正像。
今初。】

「爾時世尊復告諸比丘眾我今語汝是大迦旃延於
當來世以諸供具供養奉事八千億佛恭敬尊重諸
佛滅後各起塔廟高千由旬縱廣正等五百由旬以
金銀琉璃硨磲碼碯真珠玫瑰七寶合成眾華瓔珞
塗香末香燒香繒葢幢幡供養塔廟過是巳後當復
供養二萬億佛亦復如是供養是諸佛巳具菩薩道。」

【△二得果。】

「當得作佛號曰閻浮那提金光如來應供正徧知明
行足善逝世間解無上士調御丈夫天人師佛世尊。」

【△三國淨。】

「其土平正玻璃為地寶樹莊嚴黃金為繩以界道側
妙華覆地周徧清淨見者歡喜無四惡道地獄餓鬼
畜生阿修羅道多有天人諸聲聞眾及諸菩薩無量
萬億莊嚴其國。」

【△四壽命。】

「佛壽十二小劫。」

【△五正像。】

「正法住世二十小劫像法亦住二十小劫。」

【長文竟。
△二重頌四初誡聽(至)四頌國淨。
今初。】

「爾時世尊欲重宣此義而說偈言。

諸比丘眾皆一心聽如我所說真實無異。」

【△二頌行因。】

「是迦旃延當以種種妙好供具供養諸佛諸佛滅後
起七寶塔亦以華香供養舍利。」

【△三頌得果。】

「其最後身得佛智慧成等正覺。」

【△四頌國淨略不頌壽命正像也。】

「國土清淨度脫無量萬億眾生皆為十方之所供養
佛之光明無能勝者其佛號曰閻浮金光菩薩聲聞
斷一切有無量無數莊嚴其國。」

【二記迦旃延竟。
△三記目犍連二初長文二重頌
初中五初行因(至)五正像。
今初。】

「爾時世尊復告大眾我今語汝是大目犍連當以種
種供具供養八千諸佛恭敬尊重諸佛滅後各起塔
廟高千由旬縱廣正等五百由旬以金銀琉璃硨磲
碼碯真珠玫瑰七寶合成眾華瓔珞塗香末香燒香
繒蓋幢幡以用供養過是巳後當復供養二百萬億
諸佛亦復如是。」

【△二得果。】

「當得成佛號曰多摩羅䟦旃檀香如來應供正徧知
明行足善逝世間解無上士調御丈夫天人師佛世
尊。」

【△三劫國。】

「劫名喜滿國名意樂其土平正玻􂇶為地寶樹莊嚴
散真珠華周徧清淨見者歡喜多諸天人菩薩聲聞
其數無量。」

【△四壽命。】

「佛壽二十四小劫。」

【△五正像。】

「正法住世四十小劫像法亦住四十小劫。」

【長文竟。
△二重頌五初頌行因(至)五頌正像。
今
初。】

「爾時世尊欲重宣此義而說偈言。

我此弟子大目犍連捨是身巳得見八千二百萬億
諸佛世尊為佛道故供養恭敬於諸佛所常修梵行
於無量劫奉持佛法諸佛滅後起七寶塔長表金剎
華香伎樂而以供養諸佛塔廟。」

【剎者具云剎摩此翻土田以柱表剎示所居處也。

△二頌得果兼國名。】

「漸漸具足菩薩道巳於意樂國而得作佛號多摩羅
旃檀之香。」

【△三頌壽命。】

「其佛壽命二十四劫。」

【△四頌國淨。】

「常為天人演說佛道聲聞無量如恒河沙三明六通
有大威德菩薩無數志固精進於佛智慧皆不退轉。」

【△五頌正像。】

「佛滅度後正法當住四十小劫像法亦爾。」

【初正授中根記竟。
△二許為下根宿世說。】

「我諸弟子威德具足其數五百皆當授記於未來世
咸得成佛我及汝等宿世因緣吾今當說汝等善聽。」

【下根之人巳聞法譬二周復見上中受記恐其猶
疑不了深生愧恥故先六句許其總記次四句許
說宿緣所以引進之也第二譬說周竟。】

妙法蓮華經台宗會義卷三之一
妙法蓮華經台宗會義卷三之二
古吳後學蕅益　智旭　述

【△釋授記品竟次釋化城喻品。】

「化城喻品第七」

【化者神力所為也以神力故無而倐有名之為化
防非禦敵稱之為城譬二乘涅槃(城)權智所為也
(化)以權智力無而說有用教為化防思禦見名為
涅槃蘇息引入(三藏蘇息二酥引法華入)實未究竟(化)而言滅
度(城)權假施設故言化城喻如前釋此因緣釋也
(若從機說無而倐見見巳生喜即世界益得入蘇息即為人益防非禦敵即對治益而言滅度第一義益
若從應說權立此城即世界化為生小善即為人化且除見思即對治化終引入大即第一義化)約
教者三藏於涅槃生安隱想生滅度想通教二乘
與三藏同菩薩不爾釋論云如父過險一脚入城
一脚門外憶其子故從城入險誓扶餘習入生死
而不以空為證也別教不道城如化用城防險從
城門徑過將城作方便斷見思惑不道此為極也
圓教知無賊病亦不須城故言化城今是圓教意
故題為化城喻品(圓教言化者在昔斥奪但云不堪亦未曾云涅槃是化故至今
教勤執開權方云是化乃至顯實化乃成真即寶處故故知藏通謂極非化別教非極非化圓教非極是
化亦可是極是化亦可是極非化與藏通教言同意別言今是圓教意者亦從破計故且云化若開顯巳
無非真實)本迹者若從機說應云本住三德之城迹入
化城若從應說則迹示說化也觀心者觀因緣生
法即空是入化城因緣即假是出化城因緣即中
是歸寶處又觀空即中則了化非化即權而實又
化城寶所通論六即心性本空無不空時理即化
城也心性本中無不中時理即寶所也聞此理性
能生信解為名字化城寶所圓伏五住為觀行化
城寶所乃至究竟例此可知問此品說因緣事下
根得悟應名宿世品答品初廣說因緣末則結譬
化城若從初應稱宿世經家從末故言化城又上
根疑薄但取道樹三七思惟以明機緣中根疑厚
加以譬喻探取二萬億佛所教無上道以明機緣
下根疑更厚故明宿世久遠機緣若從久遠之始
則名宿世若從中間則言化城若從究竟則言寶
所經家處中標品收得初後從此義便故言化城
喻品(正法華名往古品所以有此問答)問化城是權寶所是實何
意棄實從權答由知城是化則知寶所是實故標
化不失實也。
△三因緣說周二初正說因緣二授
下根記其領解述成二意文或前後不定又領解
或默念發言不同文少不足分品故皆入授記段
中初正說因緣二初先明知見久遠二正明宿世
因緣初中二初長文二重頌長文為三初出所見
事二舉譬明久遠三結見昔如今。
今初。】

「佛告諸比丘乃往過去無量無邊不可思議阿僧祇
劫爾時有佛名大通智勝如來應供正徧知明行足
善逝世間解無上士調御丈夫天人師佛世尊其國
名好城劫名大相諸比丘彼佛滅度巳來甚大久遠。」

【△二舉譬明久遠。】

「譬如三千大千世界所有地種假使有人磨以為墨
過於東方千國土乃下一點大如微塵又過千國土
復下一點如是展轉盡地種墨於汝等意云何是諸
國土若算師若算師弟子能得邊際知其數不不也
世尊諸比丘是人所經國土若點不點盡抹為塵一
塵一劫彼佛滅度巳來復過是數無量無邊百千萬
億阿僧祇劫。」

【△三結見昔如今。】

「我以如來知見力故觀彼久遠猶若今日。」

【此顯如來三達遠明所引往事分明不虗然後說
宿緣也當知十世古今的確始終不離當念離此
當念心性之外別無去來實法可得由無明故妄
計遷滅于遷滅中有憶有忘就彼所憶有遠有近
然所憶若遠若近之事並是現前一念所變相分
非于心外別有他物也且如吾人追憶十年二十
年事亦復宛在目前便可例知心性本來豎徹三
世三世不出現前一念但由無明不能遠見佛既
無明斷盡心性洞朗故豎極三際之始終橫極法
界之邊際炳然知見何足致疑長文竟。
△二重頌
三初頌所見事二頌舉譬明久遠三頌見昔如今。

今初。】

「爾時世尊欲重宣此義而說偈言。

我念過去世無量無邊劫有佛兩足尊名大通智勝。」

【△二頌舉譬明久遠。】

「如人以力磨三千大千土盡此諸地種皆悉以為墨
過於千國土乃下一塵點如是展轉點盡此諸塵墨
如是諸國土點與不點等復盡抹為塵一塵為一劫
此諸微塵數其劫復過是彼佛滅度來如是無量劫。」

【△三頌見昔如今。】

「如來無礙智知彼佛滅度及聲聞菩薩如見今滅度
諸比丘當知佛智淨微妙無漏無所礙通達無量劫。」

【即空故淨即假故微即中故妙又三智一心故淨
一心三智故微非一非三而三而一故妙體圓滿
故無漏用通達周徧故無所礙初先明知見久遠
竟。
△二正明宿世因緣二初廣述二重頌初中二
初結緣之由二正結緣初又二初遠由二近由初
又二初明大通智勝成佛二明十方梵王請法初
又五初佛壽長遠二成道前事三正明成道四明
成道後眷屬供養五請轉法輪。
今初。】

「佛告諸比丘大通智勝佛壽五百四十萬億那由他
劫。」

【△二成道前事。】

「其佛本坐道場破魔軍巳垂得阿耨多羅三藐三菩
提而諸佛法不現在前如是一小劫乃至十小劫結
加趺坐身心不動而諸佛法猶不現前。」

【諸佛道同為緣事異釋迦苦行六年彌勒即日得
道彼佛十劫猶不現前非根有利鈍道有難易也
但緣宜賖促應示長短耳一切八相垂迹之處皆
先破魔準說法華亦應先漸復云破魔似同穢土
若準壽長復非穢土故知同居淨穢其相蓋多成
道等事不必全同此土三藏。】

「爾時(佛未坐道場前)忉利諸天先為彼佛於菩提樹下敷師
子座高一由旬(咸作是念)佛於此坐當得阿耨多羅三藐
三菩提(逮佛)適坐此座時諸梵天王雨眾天華面百由
旬香風時來吹去萎華更雨新者如是不絕滿十小
劫供養於佛乃至滅度常雨此華四王諸天為供養
佛常擊天鼓其餘諸天作天伎樂滿十小劫至於滅
度亦復如是。」

【△二正明成道。】

「諸比丘大通智勝佛過十小劫諸佛之法乃現在前
成阿耨多羅三藐三菩提。」

【△四明成道後眷屬供養。】

「其佛未出家時有十六子其第一者名曰智積諸子
各有種種珍異玩好之具聞父得成阿耨多羅三藐
三菩提皆捨所珍往詣佛所諸母涕泣而隨送之其
祖轉輪聖王與一百大臣及餘百千萬億人民皆共
圍繞隨至道場咸欲親近大通智勝如來供養恭敬
尊重讚歎到巳頭面禮足繞佛畢巳一心合掌瞻仰
世尊以偈頌曰。

大威德世尊為度眾生故於無量億歲爾乃得成佛
諸願巳具足善哉吉無上世尊甚希有一坐十小劫
身體及手足靜然安不動其心常憺怕未曾有散亂
究竟永寂滅安住無漏法今者見世尊安隱成佛道
我等得善利稱慶大歡喜眾生常苦惱盲瞑無導師
不識苦盡道不知求解脫長夜增惡趣減損諸天眾
從冥入於冥永不聞佛名今佛得最上安隱無漏道
我等及天人為得最大利是故咸稽首歸命無上尊。」

【十六王子若約表法即自行化他八正道也。
△五
請轉法輪。】

「爾時十六王子偈讚佛巳勸請世尊轉於法輪咸作
是言世尊說法多所安隱憐愍饒益諸天人民重說
偈言。

世雄無等倫百福自莊嚴得無上智慧願為世間說
度脫於我等及諸眾生類為分別顯示令得是智慧
若我等得佛眾生亦復然世尊知眾生深心之所念
亦知所行道又知智慧力欲樂及修福宿命所行業
世尊悉知巳當轉無上輪。」

【既云令得是智慧又云若我等得佛又結云當轉
無上輪當知即是請滿字教如今佛華嚴也初明
大通智勝成佛竟。
△二明十方梵王請法二初威
光照動二梵王來請。
今初。】

「佛告諸比丘大通智勝佛得阿耨多羅三藐三菩提
時十方各五百萬億諸佛世界六種震動其國中間
幽冥之處日月威光所不能照而皆大明其中眾生
各得相見咸作是言此中云何忽生眾生又其國界
諸天宮殿乃至梵宮六種震動大光普照徧滿世界
勝諸天光。」

【佛降神時初生時成道時法爾世界震動大光普
照但有緣者遠在他方亦覺無緣者近亦不知耳
觀心釋忽生眾生者心性本淨陰入界覆之則暗
若修觀慧本性理顯又兩山是二諦其間是中道
日月光是二智佛光是中道無分別智光照本有
三諦洞明也。
△二梵王來請五初東方二東南方
三南方四總舉餘六方五上方初東方六初覩瑞
驚駭二互相問決三尋光見佛四三業供養五請
轉法轉六如來默許。
今初。】

「爾時東方五百萬億諸國土中梵天宮殿光明照曜
倍於常明諸梵天王各作是念今者宮殿光明昔所
未有以何因緣而現此相。」

【△二互相問決。】

「是時諸梵天王即各相詣共議此事時彼眾中有一
大梵天王名救一切為諸梵眾而說偈言。

我等諸宮殿光明昔未有此是何因緣宜各共求之
為大德天生為佛出世間而此大光明徧照於十方。」

【△三尋光見佛。】

「爾時五百萬億國土諸梵天王與宮殿俱各以衣裓
盛諸天華共詣西方推尋是相見大通智勝如來處
于道場菩提樹下坐師子座諸天龍王乾闥婆緊那
羅摩睺羅伽人非人等恭敬圍繞及見十六王子請
佛轉法輪。」

【△四三業供養。】

「即時諸梵天王頭面禮佛繞百千匝即以天華而散
佛上其所散華如須彌山并以供養佛菩提樹其菩
提樹高十由旬華供養巳各以宮殿奉上彼佛而作
是言惟見哀愍饒益我等所獻宮殿願垂納處時諸
梵天王即於佛前一心同聲以偈頌曰。

世尊甚希有難可得值遇具無量功德能救護一切
天人之大師哀愍於世間十方諸眾生普皆蒙饒益
我等所從來五百萬億國捨深禪定樂為供養佛故
我等先世福宮殿甚嚴飾今以奉世尊惟願哀納受。」

【問梵天雨華如須彌山樹座猶下其相如何答不
思議事彼此不礙。
△五請轉法輪。】

「爾時諸梵天王偈讚佛巳各作是言惟願世尊轉於
法轉度脫眾生開涅槃道時諸梵天王一心同聲而
說偈言。

世雄兩足尊惟願演說法以大慈悲力度苦惱眾生。」

【既云度苦眾生即是請半字教如今鹿苑。
△六如
來默許。】

「爾時大通智勝如來默然許之。」

【諸佛受請之儀法爾皆是默許隨順先佛規則故
生人尊重渴仰故不同凡夫外道故能令目擊道
存故初東方竟。
△二東南方六初覩瑞驚駭(至)六
如來默許。
今初。】

「又諸比丘東南方五百萬億國土諸大梵王各自見
宮殿光明照曜昔所未有歡喜踊躍生希有心。」

【△二互相問決。】

「即各相詣共議此事時彼眾中有一大梵天王名曰
大悲為諸梵眾而說偈言。

是事何因緣而現如此相我等諸宮殿光明昔未有
為大德天生為佛出世間未曾見此相當共一心求
過千萬億土尋光共推之多是佛出世度脫苦眾生。」

【△三尋光見佛。】

「爾時五百萬億諸梵天王與宮殿俱各以衣裓盛諸
天華共詣西北方推尋是相見大通智勝如來處於
道場菩提樹下坐師子座諸天龍王乾闥婆緊那羅
摩睺羅伽人非人等恭敬圍繞及見十六王子請佛
轉法輪。」

【△四三業供養。】

「時諸梵天王頭面禮佛繞百千匝即以天華而散佛
上所散之華如須彌山并以供養佛菩提樹華供養
巳各以宮殿奉上彼佛而作是言惟見哀愍饒益我
等所獻宮殿願垂納受爾時諸梵天王即於佛前一
心同聲以偈頌曰。

聖主天中王迦陵頻伽聲哀愍眾生者我等今敬禮
世尊甚希有久遠乃一現一百八十劫空過無有佛
三惡道充滿諸天眾減少今佛出於世為眾生作眼
世間所歸趣救護於一切為眾生之父哀愍饒益者
我等宿福慶今得值世尊。」

【△五請轉法輪。】

「爾時諸梵天王偈讚佛巳各作是言惟願世尊哀愍
一切轉於法輪度脫眾生時諸梵天王一心同聲而
說偈言。

大聖轉法輪顯示諸法相度苦惱眾生令得大歡喜
眾生聞此法得道若生天諸惡道減少忍善者增益。」

【此亦同前請半字教也。
△六如來默許。】

「爾時大通智勝如來默然許之。」

【二東南方竟。
△三南方六初覩瑞驚駭(至)六如來
默許。
今初。】

「又諸比丘南方五百萬億國土諸大梵王各自見宮
殿光明照曜昔所未有歡喜踊躍生希有心。」

【△二互相問決。】

「即各相詣共議此事以何因緣我等宮殿有此光曜
而彼眾中有一大梵天王名曰妙法為諸梵眾而說
偈言。

我等諸宮殿光明甚威曜此非無因緣是相宜求之
過於百千劫未曾見是相為大德天生為佛出世間。」

【△三尋光見佛。】

「爾時五百萬億諸梵天王與宮殿俱各以衣裓盛諸
天華共詣北方推尋是相見大通智勝如來處于道
場菩提樹下坐師子座諸天龍王乾闥婆緊那羅摩
睺羅伽人非人等恭敬圍繞及見十六王子請佛轉
法輪。」

【△四三業供養。】

「時諸梵天王頭面禮佛繞百千匝即以天華而散佛
上所散之華如須彌山并以供養佛菩提樹華供養
巳各以宮殿奉上彼佛而作是言惟見哀愍饒益我
等所獻宮殿願垂納受爾時諸梵天王即於佛前一
心同聲以偈頌曰。

世尊甚難見破諸煩惱者過百三十劫今乃得一見
諸饑渴眾生以法雨充滿昔所未曾覩無量智慧者
如優曇鉢華今日乃值遇我等諸宮殿蒙光故嚴飾
世尊大慈愍惟願垂納受。」

【△五請轉法輪。】

「爾時諸梵天王偈讚佛巳各作是言惟願世尊轉於
法輪令一切世間諸天魔梵沙門婆羅門皆獲安隱
而得度脫時諸梵天王一心同聲以偈頌曰。

惟願天人尊轉無上法輪擊于大法鼓而吹大法螺
普雨大法雨度無量眾生我等咸歸請當演深遠音。」

【既云無上法輪又云大法鼓大法螺即是請對半
明滿之教如今方等也。
△六如來默許。】

「爾時大通智勝如來默然許之。」

【三南方竟。
△四總舉餘六方。】

「西南方乃至下方亦復如是。」

【列十方梵正法華中先四方次四維次上下並是
隨譯者意未知梵本次第如何。
△五上方五初覩
瑞驚駭(至)五請轉法輪十方請竟世尊即說故無
默許也。
今初。】

「爾時上方五百萬億國土諸大梵王皆悉自覩所止
宮殿光明威曜昔所未有歡喜踊躍生希有心。」

【△二互相問決。】

「即各相詣共議此事以何因緣我等宮殿有斯光明
時彼眾中有一大梵天王名曰尸棄為諸梵眾而說
偈言。

今以何因緣我等諸宮殿威德光明曜嚴飾未曾有
如是之妙相昔所未聞見為大德天生為佛出世間。」

【△三尋光見佛。】

「爾時五百萬億諸梵天王與宮殿俱各以衣裓盛諸
天華共詣下方推尋是相見大通智勝如來處于道
場菩提樹下坐師子座諸天龍王乾闥婆緊那羅摩
睺羅伽人非人等恭敬圍繞及見十六王子請佛轉
法輪。」

【△四三業供養。】

「時諸梵天王頭面禮佛繞百千匝即以天華而散佛
上所散之華如須彌山并以供養佛菩提樹華供養
巳各以宮殿奉上彼佛而作是言惟見哀愍饒益我
等所獻宮殿願垂納處時諸梵天王即於佛前一心
同聲以偈頌曰。

善哉見諸佛救世之聖尊能於三界獄勉出諸眾生
普智天人尊哀愍群萌類能開甘露門廣度於一切
於昔無量劫空過無有佛世尊未出時十方常闇瞑
三惡道增長阿修羅亦盛諸天眾轉減死多墮惡道
不從佛聞法常行不善事色力及智慧斯等皆減少
罪業因緣故失樂及樂想住於邪見法不識善儀則
不蒙佛所化常墮於惡道佛為世間眼久遠時乃出
哀愍諸眾生故現於世間超出成正覺我等甚欣慶
及餘一切眾喜歎未曾有我等諸宮殿蒙光故嚴飾
今以奉世尊惟垂哀納受願以此功德普及於一切
我等與眾生皆共成佛道。」

【前東南方云百八十劫空過無佛南方云百三十
劫乃得一見今云于昔無量劫空過無有佛機緣
不同見佛奢促若此蒙光並集豈偶然哉以古例
今理無二致一見一聞咸從感應聞法之士宜何
如作欣幸難遭想也。
△五請轉法輪。】

「爾時五百萬億諸梵天王偈讚佛巳各白佛言惟願
世尊轉於法輪多所安隱多所度脫時諸梵天王而
說偈言。

世尊轉法輪擊甘露法鼓度苦惱眾生開示涅槃道
惟願受我請以大微妙音哀愍而敷演無量劫習法。」

【既云以大微妙音敷演無量劫習法又云度苦眾
生等即是請帶半明滿之教如今般若也然佛法
道同不應偏請如今佛自始至終具轉五味法輪
一一皆是酬梵王請彼亦應然今寄文便十六王
子初請華嚴乃至上方請于般若十六王子後請
法華節目宛然今古一致也初明結緣遠由竟。
△
二近由由佛受請說法故得覆講結緣也文為二
初轉半字法輪二轉廢半明滿法輪初中三初受
請二正轉三聞法得道。
今初。】

「爾時大通智勝如來受十方諸梵天王及十六王子
請。」

【△二正轉此中應說三乘如序品文而今不說者
正為下根論結緣開顯等略不言六度耳又彼佛
成道亦必演大華嚴以非結緣正由故略不說就
文為二初明四諦二明十二因緣。
今初。】

「即時三轉十二行法輪若沙門婆羅門若天魔梵及
餘世間所不能轉謂是苦是苦集是苦滅是苦滅道。」

【三轉者一示轉二勸轉三證轉也示轉者謂此是
苦三界二十五有果報皆是生死苦法樂是壞苦
苦是苦苦不苦不樂是行苦真實是苦不可令樂
此是苦集三界見思煩惱及有漏善不善不動三
業的是招苦之因更無異因此是苦滅謂見思滅
故有漏滅有漏滅故生死滅惟有此處寂靜安隱
更無餘處此是苦滅道因戒生定因定發慧依四
念處具足三十七品入三脫門乃為滅苦之道更
無餘道也勸轉者謂此是苦汝應知此是集汝應
斷此是滅汝應證此是道汝應修也證轉者謂此
是苦我巳知不復更知此是集我巳斷不復更斷
此是滅我巳證不復更證此是道我巳修不復更
修也何故三轉諸佛說法法至于三為眾生有三
根故為生聞思修三慧故為生見修無學三道故
十二行者一約教二約行約教者即示勸證是也
(三四十二)約行者三轉皆生眼智明覺謂苦法忍為眼
苦法智為智苦類忍為明苦類智為覺餘三諦亦
爾故成十六心三根人各得十六心故成四十八
行且約一諦名十二行也十二諦是教法輪十二
行是行法輪教十二為能轉行十二為所轉教輪
則能轉唯是一權智所轉有十二教也若行法輪
能轉之教有十二所轉之行亦十二或通三人或
約一人今就見諦道三乘利根聞示轉即各生眼
智明覺三人合舉故言十二行也輪者轉也將佛
心中所悟法門度入彼心故言輪也又輪者摧碾
也眾生聞教起行摧破諸惑故名輪也沙門不聞
尚不能知何況能轉支佛雖悟口不能說婆羅門
雖聞其名不解其理天魔梵等亦爾故云所不能
轉也然此四諦義通大小及以偏圓所謂生滅無
生無量無作隨智所解各各不同略如玄義中明
華嚴經有四聖諦品文殊承佛力所宣豈可判作
但聲聞法。
△二明十二因緣。】

「及廣說十二因緣法無明緣行行緣識識緣名色名
色緣六入六入緣觸觸緣受受緣愛愛緣取取緣有
有緣生生緣老死憂悲苦惱無明滅則行滅行滅則
識滅識滅則名色滅名色滅則六入滅六入滅則觸
滅觸滅則受滅受滅則愛滅愛滅則取滅取滅則有
滅有滅則生滅生滅則老死憂悲苦惱滅。」

【及廣說者十二因緣還是別相說于四諦故也無
明行愛取有五支還是集諦其養七支還是苦諦
無明滅則行滅乃至老死滅還是滅諦觀因緣智
即是道諦故云及廣說也此十二法亦通大小偏
圓所謂思議生滅思議不生滅不思議生滅不思
議不生滅略如玄義中明華嚴經六地菩薩十種
觀察十二因緣成就般若無分別智豈可判作但
辟支法今且依唯識稍示思議生滅之相一無明
者謂發業無明即是異熟果愚不可善惡定有果
報及真實義愚不了三界是苦空故能發正招生
死之業雖瞋慢等皆能發業無明是主故偏說之
二行者即彼無明所發善惡不動三種有漏之業
能感將來真異熟果此二共名能引支也二識者
由無明行為能引故所引將來總報種子四名色
者由有總報識種子故即具將來初受生時歌邏
羅等種子受想行識四陰為名色陰為色五六入
者既有識名色種即具將來六處種子謂眼耳鼻
舌身意六觸者既有識名色六入種即具將來六
根觸境之時觸心所種七受者既有識名色六入
觸種即具將來領納違順等境三受心所種子此
五皆名為所引支以無明不發引業則巳既發引
業法爾即引此五種子不失不壞故名為所引支
也八愛者謂由無明與行既引將來識等五種得
成就巳復由迷事無明不了境虗妄于所受而生
貪愛雖于逆境亦起瞋等而愛習如水最能潤生
故偏說之九取者謂由愛故種種追求所愛境界
深生染著十有者謂由愛取所起業力數數滋潤
識等五支之種子故種子被潤而生有芽定感將
來異熟果報此三共名能生支也十一生者謂後
有之芽既巳成就捨此生巳即受彼生十二老死
者謂既生巳漸漸衰變名之為老終歸無常名之
為死此二皆名所生支也前十是因同約現在後
二是果別約未來由前世十支感得今世生死由
今世十支復感後世生死三世因果輪迴不絕故
名十二因緣生相即苦集二諦而廣說之者也若
厭老死知老死由生故有次即厭生知生由有知
有由取知取由愛愛由于受受由于觸觸由六入
六入由于名色名色由識識由于行行由無明無
明止是妄想顛倒故有更無所由正念觀察不愚
于異熟果深信為惡得殃為善得樂不愚于真實
義深信三界內是苦出三界是樂是名觀因緣智
以是智故無明則滅無明滅則行滅乃至老死憂
悲苦惱皆滅故名十二因緣滅相即道滅二諦而
廣說之者也料簡十二支義更有多門非此所急
故不備錄分段生死既爾變易生死亦有緣生緣
滅之相分段十二即思議生滅也若達即空即思
議不生滅也變易十二即不思議生滅也若達即
中即不思議不生滅也又復若悟不思議不生滅
者則分段十二亦即不思議不生滅也故曰惑即
般若業即解脫苦即法身當處清淨當處自在當
處究竟一清淨一切清淨一自在一切自在一究
竟一切究竟二正轉竟。
△三聞法得道。】

「佛於天人大眾之中說是法時六百萬億那由他人
以不受一切法故而於諸漏心得解脫皆得深妙禪
定三明六通具八解脫第二第三第四說法時千萬
億恒河沙那由他等眾生亦以不受一切法故而於
諸漏心得解脫從是巳後諸聲聞眾無量無邊不可
稱數。」

【不受一切法者即不受四見證初果也於諸漏心
得解脫者即脫盡見思諸縛證無學也深妙禪定
者觀練熏修諸禪即俱解脫也問四諦十二因緣
既通四教亦有證大者不答例如釋迦初說三歸
五戒尚有八萬諸天悟無生忍佛佛道同彼安得
無今文意在略敘結緣之由何暇廣述往古秘密
不定等益初轉半字法輪竟。
△二轉廢半明滿法
輪七初諸子出家二請法三所將亦出家四佛受
請五時眾有解不解六時節七說巳入定。
今初。】

「爾時十六王子皆以童子出家而為沙彌諸根通利
智慧明了巳曾供養百千萬億諸佛淨修梵行求阿
耨多羅三藐三菩提。」

【諸根通利即六根清淨也又六根互用曰通證佛
境界曰利智慧明了即開示悟入也(初約相似位釋次約分證
位釋)。
△二請法。】

「俱白佛言世尊是諸無量千萬億大德聲聞皆巳成
就世尊亦當為我等說阿耨多羅三藐三菩提法我
等聞巳皆共修學世尊我等志願如來知見深心所
念佛自證知。」

【彼佛初說圓頓諸子大乘功德悉巳具足愍諸方
便重請佛開權顯實也聲聞皆巳成就者明其障
除機動是故為請我等志願如來知見者此法華
經但明佛之知見唯志於此即正請滿字廢半之
文也。
△三所將亦出家。】

「爾時轉輪聖王所將眾中八萬億人見十六王子出
家亦求出家王即聽許。」

【△四佛受請。】

「爾時彼佛受沙彌請過二萬劫巳乃於四眾之中說
是大乘經名妙法蓮華教菩薩法佛所護念說是經
巳十六沙彌為阿耨多羅三藐三菩提故皆共受持
諷誦通利。」

【過二萬劫者上施三既久不容中間無事望下頌
意二萬劫中必說方等般若頌云說六波羅蜜及
諸神通事般若是行神通是事諸方等經多明不
可思議事行也頌中又云分別真實法即是大品
明實相般若意也。
△五時眾有解不解。】

「說是經時十六菩薩沙彌皆悉信受聲聞眾中亦有
信解其餘眾生千萬億種皆生疑惑。」

【信受則能弘通信解則能入實疑惑不解千萬億
眾即與十六子結法華緣者也問自佛受請以來
巳過二萬劫矣何故十六王子猶不進具而稱沙
彌既是沙彌云何復稱苦薩答十六子本是菩薩
急于學大乘故無暇進具始終現童子身也沙彌
得受菩薩大戒自是諸佛常規何足致疑雖受大
戒位仍沙彌未甞僣越比丘以亂住持僧寶之體
例如文殊大聖一切行坐皆讓摩訶迦葉經有明
文人自不察耳問千萬億眾既不能解何不令如
五千退席何不移置他方佛土乃令生疑惑耶答
生疑亦得作結緣眾故不遣也若生謗墮苦乃須
遣耳即今佛說法華時安保無生疑者。
△六時節。】

「佛說是經於八千劫未曾休廢。」

【問相傳釋迦說法華經僅得八載巳自難信謂開
權顯實開迹顯本要言不煩故也彼佛于八千劫
未曾休廢不知所說云何答只此開權顯實四字
假使恒河沙劫說亦不盡何況僅八千劫僅八年
耶且如諸法實相數語義理浩然該徹百界千如
性修因果橫豎三法罄無不盡便可窮未來際而
演說之何況開迹顯本具明曠劫不思議事耶又
如地涌菩薩以諸菩薩種種讚法而讚於佛便經
五十小劫諸佛出廣長舌現神力時便即滿百千
歲奈何以凡夫心欲測如來無上甚深微妙法耶。

△七說巳入定。】

「說是經巳即入靜室住於禪定八萬四千劫。」

【此正是結緣之近由由佛入定諸疑惑眾無處諮
問十六王子為不解者覆講說經也文中明入定
處所即是靜室正入定即是住於禪定入定時節
即是八萬四千劫然諸佛無不定心寧有出入秖
因時眾機緣在十六子結緣齊限應爾許時耳初
結緣之由竟。
△二正結緣二初法說結緣二譬說
結緣初中三初明昔共結緣二明中間更相值遇
三明今日還說法華初中二初覆講利生二佛起
稱歎。
今初。】

「是時十六菩薩沙彌知佛入室寂然禪定各升法座
亦於八萬四千劫為四部眾廣說分別妙法華經一
一皆度六百萬億那由他恒河沙等眾生示教利喜
令發阿耨多羅三藐三菩提心。」

【沙彌升座不惟十六菩薩為然只今毗尼藏中亦
有明文重在解而不在年也令發大菩提心即名
為度誓願當作佛巳過于世間即是度七方便彼
岸義也。
△二佛起稱歎二初正稱歎二勸親信。

今初。】

「大通智勝佛過八萬四千劫巳從三昧起往詣法座
安詳而坐普告大眾是十六菩薩沙彌甚為希有諸
根通利智慧明了巳曾供養無量千萬億數諸佛於
諸佛所常修梵行受持佛智開示眾生令入其中。」

【△二勸親信。】

「汝等皆當數數親近而供養之所以者何若聲聞辟
支佛及諸菩薩能信是十六菩薩所說經法受持不
毀者皆當得阿耨多羅三藐三菩提如來之慧。」

【此昔佛普懸授記之文也初明昔共結緣竟。
△二
明中間更相值遇。】

「佛告諸比丘是十六菩薩常樂說是妙法蓮華經一
一菩薩所化六百萬億那由他恒河沙等眾生世世
所生與菩薩俱從其聞法悉皆信解以此因緣得值
四萬億諸佛世尊于今不盡。」

【值遇有三種一者從初常受大乘中間皆巳成就
不至于今二者初受大中遇退大仍接以小此則
中間猶故未盡今得還聞大教三者但論遇小不
論遇大或初雖受大退後無機則中間未度于今
亦不盡乃至滅後得道者是也(此人即以初聞小時為初結緣復于
中間唯習于小今遇王子初且聞小人見釋迦一代教中一分聲聞未發心者便即判云永滅不發是則
不知如來長遠之化)問如上塵數多劫今始得阿羅漢當知
無生法忍何易可階答一云大聖善巧依四悉檀
作如是說或說佛道長遠或說佛道易得或隨世
間所欲或為發生宿善或對治厭道長者說短於
道生輕易想者說長或為聞說長短即得入第一
義當知言如許劫方今得羅漢者乃是權行四悉
檀引諸實行令入道耳又理無長短長短在機但
須不篤自勤何須論他時長時短。
△三明今日還
說法華二初先結會古今二正明還說法華初中
二初結師之古今二會弟子古今。
今初。】

「諸比丘我今語汝彼佛弟子十六沙彌今皆得阿耨
多羅三藐三菩提於十方國土現在說法有無量百
千萬億菩薩聲聞以為眷屬其二沙彌東方作佛一
名阿閦在歡喜國二名須彌頂東南方二佛一名師
子音二名師子相南方二佛一名虗空住二名常滅
西南方二佛一名帝相二名梵相西方二佛一名阿
彌陀二名度一切世間苦惱西北方二佛一名多摩
羅䟦旃檀香神通二名須彌相北方二佛一名雲自
在二名雲自在王東北方佛名壞一切世間怖畏第
十六我釋迦牟尼佛於娑婆國土成阿耨多羅三藐
三菩提。」

【十六沙彌是古八方作佛是今也阿閦此云無動。

△二會弟子古今四初明本結大緣二釋今住聲
聞疑三正結會古今四釋未來弟子疑。
今初。】

「諸比丘我等為沙彌時各各教化無量百千萬億恒
河沙等眾生從我聞法為阿耨多羅三藐三菩提。」

【此明初聞法時皆為無上菩提所謂三乘初心不
愚于法也但此後有退不退致使得脫前後差別
耳。
△二釋今住聲聞疑。】

「此諸眾生于今有住聲聞地者我常教化阿耨多羅
三藐三菩提是諸人等應以是法漸入佛道所以者
何如來智慧難信難解。」

【先明此諸眾生大通佛時從我聞法便為無上菩
提何故直至于今猶有尚住聲聞地者釋曰我常
教化之以無上菩提但由是諸人等應以是權小
法漸入佛道故也又有疑曰何故是人應以是法
漸入釋曰良以如來智慧難信難解故也。
△三正
結會古今。】

「爾時所化無量恒河沙等眾生者汝等諸比丘及我
滅度後未來世中聲聞弟子是也。」

【汝等諸比丘即結會于今有住聲聞地者之古今
也及我滅度後聲聞弟子即結會於今不盡之古
今也。
△四釋未來弟子疑。】

「我滅度後復有弟子不聞是經不知不覺菩薩所行
自於所得功德生滅度想當入涅槃我於餘國作佛
更有異名是人雖生滅度之想入於涅槃而於彼土
求佛智慧得聞是經唯以佛乘而得滅度更無餘乘
除諸如來方便說法。」

【疑者云現在聲聞得聞佛說法華開顯悟入可是
結緣之流未來者不聞法華而入滅度豈能捨小
而入一乘釋云彼雖生涅槃想仍生方便有餘土
中受變易身我于彼土仍必為說是經必令入一
乘道更無餘乘也除諸如來方便說法正斷疑也
三是方便假說其實決無三也初先結會古今竟。

△二正明還說法華二初明應時故說二釋前開
三意。
今初。】

「諸比丘若如來自知涅槃時到眾又清淨信解堅固
了達空法深入禪定便集諸菩薩及聲聞眾為說是
經世間無有二乘而得滅度唯一佛乘得滅度耳。」

【涅槃時到者諸佛出世化道將畢時也如迦葉佛
日月燈明佛等說此經竟即入涅槃釋迦亦于此
經唱滅不久故此經為最後極唱也眾清淨即斷
德成就信是四不壞信解是無漏正解了達空法
是證于真諦皆即智德成就智斷既立又復深入
禪定具二解脫堪聞大教能信受也又眾清淨者
得三藏教益免火宅難也信解堅固者得方等教
益心相體信也了達空法者得般若教益能轉教
人也集諸菩薩是會親族也及聲聞眾是命其子
也假使涅槃時到而眾不清淨亦不能說此經如
多寶如來以現世無機緣故不得說法華經所以
留全身塔誓于滅後處處作證也。
△二釋前開三
意。】

「比丘當知如來方便深入眾生之性知其志樂小法
深著五欲為是等故說於涅槃是人若聞則便信受。」

【若實無二乘得滅度者何故如來前說權教釋云
如來深知眾生有小性欲著干五塵弊于五濁故
先說三令破濁免難後說一也初法說結緣竟。
△
二譬說結緣二初立譬二法合初中二初導師譬
二將導譬。
今初。】

「譬如五百由旬險難惡道曠絕無人怖畏之處若有
多眾欲過此道至珍寶處有一導師聰慧明達善知
險道通塞之相。」

【五百由旬者若約果報則同居分段處為三百方
便變易處為四百實報變易處為五百若約煩惱
則三界見思為三百塵沙為四百無明為五百入
空觀能過三百入假觀能過四百入中觀能過五
百也險難惡道譬生死因果分段變易即果險難
見思五住即因險難由此因果故言惡道也道有
二種一雖曠絕有人可依二者曠絕無人可依譬
生死中有涅槃煩惱中有菩提則雖曠絕有人可
依若生死煩惱無涅槃菩提藥中無病病中無藥
則曠絕無人怖畏處也(別圓二教非曠有人通教二乘曠而有人三藏二乘
曠而無人故為此人設化)若有多眾者譬王子所化未脫之眾
也欲過此道至珍寶處者譬發心為求無上菩提
也有一導師者譬第十六王子也耳清淨曰聰意
清淨曰慧眼清淨曰明餘根清淨曰達總而言之
即六根清淨也又慧即一心三智明即具足五眼
又三明為明十力為達善知險道通塞之相者雖
是險道有塞有通具方便者即塞成通乏善巧者
即通成塞資糧器械膽識勇力皆須具足前路水
草皆須諳識也。
△二將導譬三初所將人眾譬二
中路懈退譬三滅化引至寶所譬。
今初。】

「將導眾人欲過此難。」

【譬本結緣未得脫者本緣不失而為導師所將也。

△二中路懈退譬又二初退大二接小。
今初。】

「所將人眾中路懈退白導師言我等疲極而復怖畏
不能復進前路猶遠今欲退還。」

【中路非半途也但以發心為始至佛為終此兩楹
間而起退意故名中路白導師者大機巳退小機
可生以此冥感法身慈悲義如白也疲極者譬善
根微弱無明所翳也怖畏者譬憚惡生死也前路
猶遠者譬三惑難斷也由乏大乘勇力故疲極由
乏大乘膽識及資糧器械故怖畏由不諳識前路
水草故云前路猶遠。
△二接小二初方便設化二
歡喜前入。
今初。】

「導師多諸方便而作是念此等可愍云何捨大珍寶
而欲退還作是念巳以方便力於險道中過三百由
旬化作一城告眾人言汝等勿怖莫得退還今此大
城可於中止隨意所作若入是城快得安隱若能前
至寶所亦可得去。」

【多諸方便譬如來權智能擬宜也此等可愍知其
無大機也化作一城知其可小接也汝等勿怖莫
得退還即是勸令前進譬勸轉也今此大城可於
中止隨意所作即是示城可住譬示轉也若入是
城快得安隱即是讚城功德譬證轉也若能前至
寶所亦可得去者今佛未開顯前不得彰灼而有
此語若論密聞則便不妨若論宿世應有是言何
者王子既知彼等退意即教化云汝等若畏生死
且取涅槃消息然後更行大道亦可隨意也又開
權顯實後即得說之如涅槃經中諸取羅漢者皆
是其義。
△二歡喜前入。】

「是時疲極之眾心大歡喜歎未曾有我等今者免斯
惡道快得安隱於是眾人前入化城生巳度想生安
隱想。」

【大歡喜譬聞慧歎未曾有譬煖位免惡道譬頂位
快安隱譬忍位前入化城譬見諦位巳度想譬得
盡智安隱想譬得無生智又巳度想譬具智德安
隱想譬證斷德也二中路懈退譬竟。
△三滅化引
至寶所譬。】

「爾時導師知此人眾既得止息無復疲倦即滅化城
語眾人言汝等去來寶處在近向者大城我所化作
為止息耳。」

【既得止息譬免難無復疲倦譬大乘機發寶處在
近譬顯實大城化作譬廢權也寶所有二義若約
究竟則以極果為寶所如上文云唯佛與佛乃能
究盡諸法實相也若約分入即以初發心住為寶
所如上文云無上寶聚不求自得又云得佛法分
如佛子所應得者皆巳得之也問凡五處開三顯
一為有何異答通論無異別論有差方便品約教
開三顯一文云如來但以一佛乘故為眾生說法
無有餘乘若二若三也火宅約行門三顯一車是
運義運則譬行文云各乘大車遊于四方嬉戲快
樂也信解約人開三顯一結會作人即長者子文
云我等昔來真是佛子也藥草約差別無差別明
權實不的去取但眾生不知佛令其知若知七種
差別即知權同依一理無差別即知實差而無差
無差而差令知此意耳終不說言無一有一此約
自行權實二智隨自意語故佛能知而眾生不知
也亦是通前通後知不知明權實也今化城正約
理開三顯一寶所化城是大小兩理破除二乘權
理顯如來真實一理也下文五百領解舉衣珠為
譬亦是約理也此隨文相一往而說仍一一文並
具四一並是如來能知眾生不知知即開佛知見
矣初立譬竟。
△二法合二初正合二舉譬帖合初
中二初合導師譬二合將導譬。
今初。】

「諸比丘如來亦復如是今為汝等作大導師知諸生
死煩惱惡道險難長遠應去應度。」

【如來合導師也汝等合多眾也生死合果險難煩
惱合因險難也長遠合五百由旬也應去應度合
善知通塞之相亦合欲至寶處也。
△二合將導譬。】

「若眾生但聞一佛乘者則不欲見佛不欲親近便作
是念佛道長遠久受勤苦乃可得成佛知是心怯弱
下劣以方便力而於中道為止息故說二涅槃若眾
生住於二地如來爾時即便為說汝等所作未辦汝
所住地近於佛慧當觀察籌量所得涅槃非真實也
但是如來方便之力於一佛乘分別說三。」

【若眾生三字合所將人眾譬也但聞一佛乘至乃
可得成合中路懈退譬也佛知是心至說二涅槃
合化作一城譬也巳出同居未到實報兩楹之間
名為中道有餘無餘名二涅槃亦是聲聞緣覺二
人所證名二涅槃也若眾生住於二地以下合滅
化引至寶所譬也初正合竟。
△二舉譬帖合。】

「如彼導師為止息故化作大城既知息巳而告之言
寶處在近此城非實我化作耳。」

【化作大城帖合施三寶處在近帖合顯一初廣述
竟。
△二重頌二初頌結緣之由二頌正結緣初中
二初頌遠由二頌近由初又二初頌大通智勝成
佛二頌十方梵王請法。
今初。】

「爾時世尊欲重宣此義而說偈言。

大通智勝佛十劫坐道場佛法不現前不得成佛道
諸天神龍王阿修羅等眾常雨於天華以供養彼佛
諸天擊天鼓并作眾伎樂香風吹萎華更雨新好者
過十小劫巳乃得成佛道諸天及世人心皆懷踊躍
彼佛十六子皆與其眷屬千萬億圍繞俱行至佛所
頭面禮佛足而請轉法輪聖師子法雨充我及一切。」

【初三偈頌第二成道前事次一偈頌第三正明成
道後二偈頌第五請轉法輪兼第四眷屬供養略
不頌第一佛壽長遠也。
△二頌十方梵王請法二
初頌威光照動二頌梵王來請。
今初。】

「世尊甚難值久遠時一現為覺悟群生震動於一切。」

【△二頌梵王來請。】

「東方諸世界五百萬億國梵宮殿光曜昔所未曾有
諸梵見此相尋來至佛所散華以供養并奉上宮殿
請佛轉法輪以偈而讚歎佛知時未至受請默然坐
三方及四維上下亦復爾散華奉宮殿請佛轉法輪
世尊甚難值願以本慈悲廣開甘露門轉無上法輪。」

【前三偈頌東方後二偈總頌九方也初頌遠由竟。

△二頌近由二初頌轉半字法輪二頌轉廢半明
滿法輪。
今初。】

「無量慧世尊受彼眾人請為宣種種法四諦十二緣
無明至老死皆從生緣有如是眾過患汝等應當知
宣暢是法時六百萬億姟得盡諸苦際皆成阿羅漢
第二說法時千萬恒沙眾於諸法不受亦得阿羅漢
從是後得道其數無有量萬億劫算數不能得其邊。」

【初半偈頌受請次偈半頌正轉後三偈頌聞法得
道言無明至老死皆從生緣有者謂此有故彼有
即指無明為行之生緣行為識之生緣乃至生為
老死之生緣也知其過患則當用觀智力滅彼無
明此滅故彼滅矣。
△二頌轉廢半明滿法輪。】

「時十六王子出家作沙彌皆共請彼佛演說大乘法
我等及營從皆當成佛道願得如世尊慧眼第一淨
佛知童子心宿世之所行以無量因緣種種諸譬喻
說六波羅蜜及諸神通事分別真實法菩薩所行道
說是法華經如恒河沙偈彼佛說經巳靜室入禪定
一心一處坐八萬四千劫。」

【初二句頌第一諸子出家次六句頌第二請法略
不頌第三所將亦出家但以營從二字該之佛知
下二偈頌第四受請中二萬劫先說方等般若次
二句頌受請正說法華略不頌第五有解不解及
第六時節後一偈頌第七說巳入定也初頌結緣
之由竟。
△二頌正結緣二初頌法說二頌譬說初
中三初頌昔共結緣二頌中間更相值遇三頌今
日還說法華。
今初。】

「是諸沙彌等知佛禪未出為無量億眾說佛無上慧
各各坐法座說是大乘經於佛宴寂後宣揚助法化
一一沙彌等所度諸眾生有六百萬億恒河沙等眾。」

【△二頌中間更相值遇。】

「彼佛滅度後是諸聞法者在在諸佛土常與師俱生。」

【△三頌今日還說法華二初頌結會古今二頌正
明還說法華。
今初。】

「是十六沙彌具足行佛道今現在十方各得成正覺
爾時聞法者各在諸佛所其有住聲聞漸教以佛道
我在十六數曾亦為汝說是故以方便引汝趣佛慧。」

【初一偈頌結師之古今次二偈但頌會現在弟子
古今略不頌未來弟子也。
△二頌正明還說法華。】

「以是本因緣今說法華經令汝入佛道慎勿懷驚懼。」

【但頌應時故說略不頌釋開三意初頌法說竟。
△
二頌譬說二初頌立譬二頌法合初中二初頌導
師譬二頌將導譬。
今初。】

「譬如險惡道逈絕多毒獸又復無水草人所怖畏處
無數千萬眾欲過此險道其路甚曠遠經五百由旬
時有一導師強識有智慧明了心決定在險濟眾難。」

【長文云曠絕無人今頌云逈絕多毒獸人譬菩提
涅槃獸譬煩惱生死獸多且毒正以小機見思惑
重五濁障深不得行大直道也水譬禪定草譬智
慧強識二句頌聰慧明達在險一句頌善知險道
通塞之相餘可知。
△二頌將導譬二初頌所將人
眾中路懈退二頌滅化引至寶所初中二初頌眾
人退大二頌導師接小。
今初。】

「眾人皆疲倦而白導師言我等今頓乏於此欲退還。」

【△二頌導師接小又二初頌方便設化二頌歡喜
前入。
今初。】

「導師作是念此輩甚可愍如何欲退還而失大珍寶
尋時思方便當設神通力化作大城郭莊嚴諸舍宅
周帀有園林渠流及浴池重門高樓閣男女皆充滿
即作是化巳慰眾言勿懼汝等入此城各可隨所樂。」

【內曰城外曰郭譬有餘無餘二涅槃也舍譬二乘
生緣慈悲宅譬二乘生空智境園林譬二乘總持
無漏法林渠流譬九次第定浴池譬八解脫重門
譬空無相無願三三昧門亦譬二乘重空三昧謂
生空法空乃至無願亦無願也(與大乘二空不同)高樓閣
譬盡智無生智逈出三界也男譬智慧女譬禪定
觀心釋者智體周備如城善法圓足如郭畢竟空
為舍宅性具萬行為園林九種大禪為渠流浴池
生法二空為重門一心三智為高樓閣直善能成
自行如男幹家慈悲能外化他如女外適(觀心釋化亦通
四教今須約圓)。
△二頌歡喜前入。】

「諸人既入城心皆大歡喜皆生安隱想自謂巳得度。」

【初頌所將人眾中路懈退竟。
△二頌滅化引至寶
所。】

「導師知息巳集眾而告言汝等當前進此是化城耳
我見汝疲極中路欲退還故以方便力權化作此城
汝今勤精進當共至寶所。」

【初頌立譬竟。
△二頌法合二初頌正合二頌舉譬
帖合初中二初頌合導師二頌合將導。
今初。】

「我亦復如是為一切導師。」

【△二頌合將導。】

「見諸求道者中路而懈廢不能度生死煩惱諸險道
故以方便力為息說涅槃言汝等苦滅所作皆巳辦
既知到涅槃皆得阿羅漢爾乃集大眾為說真實法
諸佛方便力分別說三乘唯有一佛乘息處故說二
今為汝說實汝所得非滅為佛一切智當發大精進
汝證一切智十力等佛法具三十二相乃是真實滅。」

【初一句頌合所將人眾次三句頌合中路懈退次
一偈頌合方便設化次四偈頌合滅化引至寶所
也三乘約能趣權行二約所趣權理即有餘無餘
之二亦聲聞緣覺果證之二也一切智是般若三
十二相是法身真實滅是解脫三德不縱不橫即
是如來秘密之藏又一切智即法性識十力等即
法性受想行三十二相即法性色獲得究竟常樂
我淨法性五陰盡未來際不生不滅乃名為真實
滅豈同二乘妄計灰斷仍受變易生死耶初頌正
合竟。
△二頌舉譬帖合。】

「諸佛之導師為息說涅槃既知是息巳引入於佛慧。」

【初二句帖合施權次二句帖合顯實也三因緣說
周中初正說因緣竟。】

妙法蓮華經台宗會義卷三之二

妙法蓮華經台宗會義卷四之一
古吳後學蕅益　智旭　述

【△釋化城喻品竟次釋五百弟子受記品。】

「五百弟子受記品第八」

【此品具記千二百而但標五百者五百得記名同
五百口陳領解故也。
△因緣說周中二授下根記
二初此品授千二百記二學無學品授二千人記
初中二初授滿慈子二授千二百人初又二初序
默領解二如來述記初又二初敘其得解歡喜二
敘其默念領解。
今初。】

「爾時富樓那彌多羅尼子從佛聞是智慧方便隨宜
說法又聞授諸大弟子阿耨多羅三藐三菩提記復
聞宿世因緣之事復聞諸佛有大自在神通之力得
未曾有心淨踊躍即從座起到於佛前頭面禮足却
住一面瞻仰尊顏目不暫捨。」

【先敘得解之由有四一者聞法譬二周開三顯一
智慧是領二處顯實方便隨宜是領二處開權也
二者聞授舍利弗等五人記諸大弟子即領開權
授菩提記即領顯實也三者復聞宿世因緣先教
無上道今還說法華是顯實常與師俱生漸教以
佛道是開權也四者復聞大自在神通力觀彼久
遠猶若今日權立化城如彼導師亦各具權實二
義也次敘內解歡喜得未曾有者從昔未聞開顯
而今始得聞也心淨者除涅槃愛破無明惑也踊
躍者開佛知見大樂歡喜也後敘外形恭敬如文
若約本迹則是慶諸實行耳觀心如前說。
△二敘
其默念領解。】

「而作是念世尊甚奇特所為希有隨順世間若干種
性以方便知見而為說法拔出眾生處處貪著我等
於佛功德言不能宣唯佛世尊能知我等深心本願。」

【文有二意初明默念領解次唯佛世尊下明默求
發迹請記問前二周得悟皆發言領解此何默念
答前為下根未悟事須彰言勸動今下根巳悟無
所勸動故默念也(世界)又上來但領解不求發迹言
明不嫌今亦解亦發亦解故念避物譏嫌故默默
念允宜也(對治)又默念領解是大領解如淨名默然
是真入不二法門也(為人)又權實不可思議非言非
念而言而念非言而言故前來口陳領解非念而
念故今則默念領解也(第一義)問前來何意不求發
迹答為下根未悟故今下根巳解權化事足若下
根發迹則知中上亦權若約上中先發則于下根
不便也世尊甚奇特所為希有領實智也隨順世
間若干種性而為說法領權智也此領方便中開
顯意也拔出眾生處處貪著領火宅中開顯意也
我等於佛功德言不能宣領藥草中如來復有無
量功德等也求發迹中言我等者通念請發諸人
迹也深心者三世助佛宣化之本懷也本願者本
求無上大菩提也從深心故須發迹從本願故須
授記初敘默領解竟。
△二如來述記二初長文二
偈頌初中二初述本迹二與授記初又三初就釋
迦世行因發迹二約過去世顯其本行三約三世
佛所修因。
今初。】

「爾時佛告諸比丘汝等見是富樓那彌多羅尼子不
我常稱其於說法人中最為第一亦常歎其種種功
德精勤護持助宣我法能於四眾示教利喜具足解
釋佛之正法而大饒益同梵行者自捨如來無能盡
其言論之辯。」

【標言汝等見不者有二意一見其迹為小不二見
其本功德不眾人但見迹為聲聞而不能知本是
菩薩故云見不也我常稱其下是標其迹迹於說
法人中最為第一若非法身妙本無以垂於第一
勝迹此舉迹以顯本也亦常歎其下是標其本本
地福慧萬行莊嚴故云種種本地既有種種功德
何但迹為一乘此舉本以明迹也精勤護持下是
釋本迹助宣我法即是迹中助宣半滿之法也迹
在三藏悟四真諦是護持助宣酪法迹在方等示
受彈訶是護持助宣生酥法迹領般若轉教菩薩
是護持助宣熟酥法迹在法華三周得悟是護持
助宣醍醐法具足權實功德而迹起五味助佛調
熟實行眾生故云亦常歎其種種功德也能于四
眾示教利喜是述其迹中助宣半字法門具足解
釋佛之正法是述其迹中助宣滿字法門而大饒
益同梵行者是助佛饒益半滿弟子自捨如來者
謂降妙覺巳下皆無能知此即述其本地功德也。

△二約過去世顯其本行。】

「汝等勿謂富樓那但能護持助宣我法亦於過去九
十億諸佛所護持助宣佛之正法於彼說法人中亦
最第一又於諸佛所說空法明了通達得四無礙智
常能審諦清淨說法無有疑惑具足菩薩神通之力
隨其壽命常修梵行彼佛世人咸皆謂之實是聲聞
而富樓那以斯方便饒益無量百千眾生又化無量
阿僧祇人令立阿耨多羅三藐三菩提為淨佛土故
常作佛事教化眾生。」

【顯本有二一遠本二近本遠本冥邈為信良難故
略而不述但舉九十億近本有宿命智能知近本
故舉近以證遠就九十億文具明助佛宣揚權實
之教調伏眾生護持助宣佛之正法即總明權實
皆正法也又於空法明了等即別明助宣為實施
權了知析空即空第一義空建立差別用擬阿含
方等般若三味也彼佛世人咸皆謂之實是聲聞
者于時既未發迹但謂三藏實證方等被訶般若
被加令說不知是大菩薩也又化無量令立菩提
即別明助宣開權顯實同今法華醍醐味也然于
過去佛所豈不亦助單半單滿等法但由今佛出
五濁世宜引施開廢會等化是故皆從同類以說
例如光照東方文殊敘古豈無餘途引同類耳又
單半單滿為化不難施開廢會方盡如來應病與
藥之妙。
△三約三世佛所修因。】

「諸比丘富樓那亦於七佛說法人中而得第一今於
我所說法人中亦為第一於賢劫中當來諸佛說法
人中亦復第一而皆護持助宣佛法亦於未來護持
助宣無量無邊諸佛之法教化饒益無量眾生令立
阿耨多羅三藐三菩提為淨佛土故常勤精進教化
眾生。」

【亦例前助宣半滿五味利益大小也初述本迹竟。

△二與授記五初明因圓果滿二明國土廣淨三
明劫國名字四明佛壽法住五明滅後供養舍利。

今初。】

「漸漸具足菩薩之道過無量阿僧祇劫當於此土得
阿耨多羅三藐三菩提號曰法明如來應供正徧知
明行足善逝世間解無上士調御丈夫天人師佛世
尊。」

【初一句牒前明因圓過無量下明果滿也。
△二明
國土廣淨又五初明國大嚴淨二明純是善道三
明人天福慧具足四明菩薩聲聞眾數甚多五總
結莊嚴。
今初。】

「其佛以恒河沙等三千大千世界為一佛土七寶為
地地平如掌無有山陵谿㵎溝壑七寶臺觀充滿其
中諸天宮殿近處虗空人天交接兩得相見。」

【地平如掌者或云海底有石名掌此石無有一微
塵許不平或云賢劫經正明如佛手掌非引人掌
也。
△二明純是善道。】

「無諸惡道亦無女人一切眾生皆以化生無有淫欲。」

【有女人而無惡道如阿閦佛國雖有女人而無女
事也今惡道女人俱無則如阿彌陀國清淨最為
第一。
△三明人天福慧具足。】

「得大神通身出光明飛行自在志念堅固精進智慧
普皆金色三十二相而自莊嚴其國眾生常以二食
一者法喜食二者禪悅食。」

【聞法歡喜以資慧命名法喜食入禪適悅以持法
身名禪悅食不須分段飲食也。
△四明菩薩聲聞
眾數甚多。】

「有無量阿僧祇千萬億那由他諸菩薩眾得大神通
四無礙智善能教化眾生之類其聲聞眾算數校計
所不能知皆得具足六通三明及八解脫。」

【△五總結莊嚴。】

「其佛國土有如是等無量功德莊嚴成就。」

【二明國土廣淨竟。
△三明劫國名字。】

「劫名寶明國名善淨。」

【△四明佛壽法住。】

「其佛壽命無量阿僧祇劫法住甚久。」

【△五明滅後供養舍利。】

「佛滅度後起七寶塔徧滿其國。」

【二如來述記中長文竟。
△二偈頌二初頌發迹二
頌授記初中二初總發諸聲聞迹二頌發富樓那
迹。
今初。】

「爾時世尊欲重宣此義而說偈言。

諸比丘諦聽佛子所行道善學方便故不可得思議
知眾樂小法而畏於大智是故諸菩薩作聲聞緣覺
以無數方便化諸眾生類自說是聲聞去佛道甚遠
度脫無量眾皆悉得成就雖小欲懈怠漸當令作佛
內秘菩薩行外現是聲聞少欲厭生死實自淨佛土
示眾有三毒又現邪見相我弟子如是方便度眾生
若我具足說種種化現事眾生聞是者心則懷疑惑。」

【小欲謂志樂小乘懈怠謂不求大乘也示眾有三
毒等者非但示為聲聞亦作三毒凡夫及邪見外
道也又如身子示瞋難陀示貪調達示癡等。
△二
頌發富樓那迹。】

「今此富樓那於昔千億佛勤修所行道宣護諸佛法
為求無上慧而於諸佛所現居弟子上多聞有智慧
所說無所畏能令眾歡喜未曾有疲倦而以助佛事
巳度大神通具四無礙智知諸根利鈍常說清淨法
演暢如是義教諸千億眾令住大乘法而自淨佛土
未來亦供養無量無數佛護助宣正法亦自淨佛土
常以諸方便說法無所畏度不可計眾成就一切智。」

【先五偈頌約過去顯本後二偈頌約未來佛所行
因略不頌現佛及七佛也初頌發迹竟。
△二頌授
記三初頌因圓果滿二超頌國劫名字三頌國土
廣淨略不頌佛壽法住及滅後起塔也。
今初。】

「供養諸如來護持法寶藏其後得成佛號名曰法明。」

【△二超頌國劫名字。】

「其國名善淨七寶所合成劫名為寶明。」

【△三頌國土廣淨。】

「菩薩眾甚多其數無量億皆度大神通威德力具足
充滿其國土聲聞亦無數三明八解脫得四無礙智
以是等為僧其國諸眾生淫欲皆巳斷純一變化生
具相莊嚴身法喜禪悅食更無餘食想無有諸女人
亦無諸惡道富樓那比丘功德悉成滿當得斯淨土
賢聖眾甚多如是無量事我今但略說。」

【初授滿慈子記竟。
△二授千二百人記三初念請
二與記三領解。
今初。】

「爾時千二百阿羅漢心自在者作是念我等歡喜得
未曾有若世尊各見授記如餘大弟子者不亦快乎。」

【△二與記二初長文二偈頌初中三初總記千二
百二別記憍陳如三別記五百。
今初。】

「佛知此等心之所念告摩訶迦葉是千二百阿羅漢
我今當現前次第與授阿耨多羅三藐三菩提記。」

【△二別記憍陳如。】

「於此眾中我大弟子憍陳如比丘當供養六萬二千
億佛然後得成為佛號曰普明如來應供正徧知明
行足善逝世間解無上士調御丈夫天人師佛世尊。」

【陳如最初得度為僧上座故別授記。
△三別記五
百。】

「其五百阿羅漢優樓頻螺迦葉伽耶迦葉那提迦葉
迦留陀夷優陀夷阿㝹樓陀離婆多劫賓那薄拘羅
周陀莎伽陀等皆當得阿耨多羅三藐三菩提盡同
一號名曰普明。」

【迦留陀夷此云黑光佛成道後父王遣令請佛佛
命出家者也據寶積經則善來得道以神通力轉
化父王據阿含毗尼則是六羣比丘之一雖出家
後仍犯多過年七十餘方得調伏證阿羅漢勸化
第一所化夫婦俱見諦者足一千家故知大小兩
機所見各別如此何但佛之身密不可思議即諸
大弟子身密亦皆不可思議也優陀夷亦云優波
離亦云鄔波離梵音輕重耳持律第一周陀此云
大路證阿羅漢能持三藏作大法師即是兄名莎
伽陀此云小路亦云繼道即是弟名其兄授以一
句伽陀一百日中不能成誦兄逐出房佛親授以
我拂塵我除垢六字猶復得前遺後得後遺前教
以調息方證聖果具大神力降毒火龍此四尊者
前列眾中未有名字故今釋出又列眾中有憍梵
波提畢陵伽婆蹉摩訶拘絺羅難陀孫陀羅難陀
凡五人不見別授或是梵文未來或總攝在五百
人及千二百人中長文竟。
△二偈頌二初頌記陳
如及五百二頌總授一切聲聞記。
今初。】

「爾時世尊欲重宣此義而說偈言。

憍陳如比丘當見無量佛過阿僧祇劫乃成等正覺
常放大光明具足諸神通名聞徧十方一切之所敬
常說無上道故號為普明其國土清淨菩薩皆勇猛
咸升妙樓閣遊諸十方國以無上供具奉獻於諸佛
作是供養巳心懷大歡喜須臾還本國有如是神力
佛壽六萬劫正法住倍壽像法復倍是法滅天人憂
其五百比丘次第當作佛同號曰普明轉次而授記
我滅度之後某甲當作佛其所化世間亦如我今日
國土之嚴淨及諸神通力菩薩聲聞眾正法及像法
壽命劫多少皆如上所說。」

【長文略偈頌廣先頌授陳如中初二句明行因次
二偈明得果次二偈半明國淨次一句明佛壽次
二句明正像次法滅天人憂句結上起下次三偈
半頌授五百記也。
△二頌總授一切聲聞記。】

「迦葉汝巳知五百自在者餘諸聲聞眾亦當復如是
其不在此會汝當為宣說。」

【餘諸聲聞指千二百人中巳授五百餘七百人并
總指一切聲聞也其不在此會者無論在與不在
得記是同也授千二百記中二與記竟。
△三領解
二初長文二偈頌初中二初經家敘喜二自陳領
解。
今初。】

「爾時五百阿羅漢於佛前得受記巳歡喜踊躍即從
座起到於佛前頭面禮足悔過自責。」

【歡喜踊躍是慶今得解悔過自責是愧昔不解也。

△二自陳領解二初法說二譬說。
今初。】

「世尊我等常作是念自謂巳得究竟滅度今乃知之
如無智者所以者何我等應得如來智慧而便自以
小智為足。」

【自謂巳得究竟滅度是悔責昔迷今乃知之如無
智者是慶今始悟方知從前小智竟同無智亦自
責根鈍不能早悟也所以者何下釋成無智之意
今日乃知應得如來大智而向日便以小智為足
封小失大豈非竟同無智乎。
△二譬說二初立譬
二法合初中二初醉酒譬譬自謂滅度小智為足
二親友覺悟譬譬今乃知之應得如來智慧初又
二初繫珠譬領上王子結緣二醉臥不覺譬領上
中間退大二起巳遊行譬領上接之以小。
今初。】

「世尊譬如有人至親友家醉酒而臥是時親友官事
當行以無價寶珠繫其衣裏與之而去。」

【有人即五百自譬也親友譬昔日第十六王子也
家譬大乘教為家也醉酒而臥譬無明從未醒也
醉有二義一重醉都不覺知譬一句一偈結緣未
曾登品二輕醉微覺尋忘亦名不覺譬薄有聞慧
在五品初未入似位也官事當行譬王子餘處機
興逗緣往應也弘法化他非是私務故云官事無
價寶珠譬一乘實相真如智寶也繫其衣裏者衣
譬彼時慚愧忍辱及信樂心由聞法時微生信樂
得成了因智願種子也。
△二醉臥不覺譬。】

「其人醉臥都不覺知。」

【此譬無明心重尋復不憶領中間懈退不受大法。

△三起巳遊行譬。】

「起巳遊行到於他國為衣食故勤力求索甚大艱難
若少有所得便以為足。」

【起巳遊行譬善根欲發厭苦求樂也到於他國譬
無明覆解不知還向大乘本國也衣食譬正助二
道也求索艱難譬未入正法時空無證獲也得少
為足譬秉權教修行得小乘果正領中間以小接
也初醉酒譬竟。
△二親友覺悟譬領上以是本因
緣今說法華經等賜諸子白牛大車也文亦為三
初訶責二示珠三勸貿。
今初。】

「於後親友會遇見之而作是言咄哉丈夫何為衣食
乃至如是。」

【會遇見之譬大乘機發也咄哉訶責譬動執生疑
也三周中皆有此意法說中云我令脫苦縛等譬
說中云我先不言皆為三菩提耶因緣中云宿世
因緣我今當說皆訶責之辭也。
△二示珠。】

「我昔欲令汝得安樂五欲自恣於某年日月以無價
寶珠繫汝衣裏今故現在而汝不知勤苦憂惱以求
自活甚為癡也。」

【安樂譬無上大涅槃也五欲自恣譬大乘稱性真
實受用如所云實報勝妙五塵能令迦葉起舞者
是也某年日月譬大通佛覆講法華時也今故現
在譬正顯實法說中廣明五佛譬說中等賜大車
因緣中還為說大皆示珠之義也。
△三勸貿。】

「汝今可以此寶貿易所須常可如意無所乏短。」

【珠雖價直無量仍須貿易方有濟用譬了因內解
雖復究竟必以種易現以昔一解一切解而貿一
行一切行珠體不竭貿亦無窮故須更聽更修方
顯寶之功用如華嚴中得摩尼珠十種瑩治方能
雨寶解行相稱方堪佛記從是以後則具有寂滅
忍衣首楞嚴食自行化他無量眾寶無功用位彼
此不窮故云常可如意無所乏短也法說中身子
得記譬說中四人得記因緣中千二二千得記皆
即勸貿之義初立譬竟。
△二法合二初合醉酒二
合覺悟初中三初合繫珠二合醉臥不知三合起
巳遊行得少為足。
今初。】

「佛亦如是為菩薩時教化我等令發一切智心。」

【△二合醉臥不知。】

「而尋廢忘不知不覺。」

【△三合起巳遊行得少為足。】

「既得阿羅漢道自謂滅度資生艱難得少為足。」

【由三界內資生艱難故於小果自謂為足也然無
大乘功德法財則亦仍是資生艱難初合醉酒譬
竟。
△二合親友覺悟譬三初合訶責二合示珠三
合勸貿。
今初。】

「一切智願猶在不失今者世尊覺悟我等作如是言
諸比丘汝等所得非究竟滅。」

【△二合示珠。】

「我久令汝等種佛善根以方便故示涅槃相而汝謂
為實得滅度。」

【△三合勸貿。】

「世尊我今乃知實是菩薩得受阿耨多羅三藐三菩
提記以是因緣甚大歡喜得未曾有。」

【三領解中初長文竟。
△二偈頌二初頌內心得解
二頌自陳領解。
今初。】

「爾時阿若憍陳如等欲重宣此義而說偈言。

我等聞無上安隱授記聲歡喜未曾有禮無量智佛
今於世尊前自悔諸過咎。」

【初一偈頌歡喜得解次半偈頌悔過自責也。
△二
頌自陳領解二初頌法說二頌譬說。
今初。】

「於無量佛寶得少涅槃分如無智愚人便自以為足。」

【△二頌譬說二初頌立譬二頌法合初中二初頌
醉酒譬二頌親友覺悟譬。
今初。】

「譬如貧窮人往至親友家其家甚大富具設諸肴膳
以無價寶珠繫著內衣裏默與而捨去時臥不覺知
是人既巳起遊行詣他國求衣食自濟資生甚艱難
得少便為足更不願好者不覺內衣裏有無價寶珠。」

【初七句頌繫珠譬第八一句頌醉臥不覺譬後二
偈頌起巳遊行譬也凡夫未有修德名貧窮人諸
佛菩薩與諸眾生同一心性名為親友具足權實
種種功德名為大富諸方便教名為肴膳一乘圓
頓教理名為寶珠慚愧忍辱名為外衣信樂之心
名為內衣初結緣時具足二衣退大墮惡則無外
衣若約現無信樂乃似內衣亦無而種子仍在但
是衣弊非全無也餘如文。
△二頌親友覺悟譬。】

「與珠之親友後見此貧人苦切責之巳示以所繫珠
貧人見此珠其心大歡喜富有諸財物五欲而自恣。」

【初頌立譬竟。
△二頌法合二初頌合醉酒二頌合
覺悟。
今初。】

「我等亦如是世尊於長夜常愍見教化令種無上願
我等無智故不覺亦不知得少涅槃分自足不求餘。」

【初一偈頌合繫珠次半偈頌合醉臥不知後半偈
頌合起巳遊行得少為足也。
△二頌合覺悟。】

「今佛覺悟我言非實滅度得佛無上慧爾乃為真滅
我今從佛聞授記莊嚴事及轉次授決身心徧歡喜。」

【初半偈頌合訶責次半偈頌合示珠後一偈頌合
勸貿初授千二百記竟。】

【△釋五百弟子受記品竟次釋授學無學人記品。】

「授學無學人記品第九」

【研真斷惑慕求勝見名之為學即三果四向真無
漏慧也真窮惑盡勝見巳極無所復學名為無學
即阿羅漢果也(學無學別即世界研真即為人斷惑即對治真窮惑盡即第一義)
約教者析法研真名學惑盡真窮名無學三藏意
也體法研真名學無真無惑名無學通意也自淺
之深名學通別惑盡權實理窮名無學別意也研
如來藏有學無學法性實相非學非無學而學而
無學圓意也是二千人或是學或是無學同是一
流一時受記同一名號故別為一品也本迹者阿
難迹為學人羅睺羅迹為無學而本地不可思議
以例餘二千人亦應各有本迹觀心者名字乃至
分證四位名為學究竟一位名無學理即一位非
學非無學又六即通皆非學非無學分證巳去而
學而無學又可理即學無學乃至究竟學無學。
△
授下根記中二授二千人記二初請記二授記初
中二初二人請次二千人請初又二初默念請二
發言請。
今初。】

「爾時阿難羅睺羅而作是念我等每自思惟設得授
記不亦快乎。」

【△二發言請又二初引例二引望。
今初。】

「即從座起到於佛前頭面禮足俱白佛言世尊我等
於此亦應有分唯有如來我等所歸。」

【△二引望。】

「又我等為一切世間天人阿修羅所見知識阿難常
為侍者護持法藏羅睺羅是佛之子若佛見授阿耨
多羅三藐三菩提記者我願既滿眾望亦足。」

【准前列眾二人皆在多知識中今與學無學二千
人同受記者為引實故四悉檀故初二人請竟。
△
次二千人請。】

「爾時學無學聲聞弟子二千人皆從座起偏袒右肩
到於佛前一心合掌瞻仰世尊如阿難羅睺羅所願
住立一面。」

【但有引例一意而無引望故但默念請不發言也
初請記竟。
△二授記二初記二人次記二千人初
中二初記阿難二記羅睺羅初又五初長文二重
頌三新發意者生疑四如來釋疑五阿難述歎。

今初。】

「爾時佛告阿難汝於來世當得作佛號山海慧自在
通王如來應供正徧知明行足善逝世間解無上士
調御丈夫天人師佛世尊(初明得果)當供養六十二億諸
佛護持法藏然後得阿耨多羅三藐三菩提(二明行因)教
化二十千萬億恒河沙諸菩薩等令成阿耨多羅三
藐三菩提(三明說法度人)國名常立勝幡其土清淨瑠璃為
地劫名妙音徧滿(四明國劫名字)其佛壽命無量千萬億阿
僧祇劫若人於千萬億無量阿僧祇劫中算數校計
不能得知(五明佛壽)正法住世倍於壽命像法住世復倍
正法(六明法住)阿難是山海慧自在通王佛為十方無量
千萬億恒河沙等諸佛如來所共讚歎稱其功德(七明
諸佛稱讚)。

△二重頌。

爾時世尊欲重宣此義而說偈言。

我今僧中說阿難持法者當供養諸佛然後成正覺
號曰山海慧自在通王佛其國土清淨名常立勝幡
教化諸菩薩其數如恒沙佛有大威德名聞滿十方
壽命無有量以愍眾生故正法住倍壽像法復倍是
如恒河沙等無數諸眾生於此佛法中種佛道因緣。」

【△三新發意者生疑。】

「爾時會中新發意菩薩八千人咸作是念我等尚不
聞諸大菩薩得如是記有何因緣而諸聲聞得如是
決。」

【△四如來釋疑。】

「爾時世尊知諸菩薩心之所念而告之曰諸善男子
我與阿難等於空王佛所同時發阿耨多羅三藐三
菩提心阿難常樂多聞我常勤精進是故我巳得成
阿耨多羅三藐三菩提而阿難護持我法亦護將來
諸佛法藏教化成就諸菩薩眾其本願如是故護斯
記。」

【△五阿難述歎。】

「阿難面於佛前自聞授記及國土莊嚴所願具足心
大歡喜得未曾有即時憶念過去無量千萬億諸佛
法藏通達無礙如今所聞亦識本願爾時阿難而說
偈言。

世尊甚希有令我念過去無量諸佛法如今日所聞
我今無復疑安住於佛道方便為侍者護持諸佛法。」

【初記阿難竟。
△二記羅睺羅二初長文二重頌。

今初。】

「爾時佛告羅睺羅汝於來世當得作佛號蹈七寶華
如來應供正徧知明行足善逝世間解無上士調御
丈夫天人師佛世尊當供養十世界微塵等數諸佛
如來常為諸佛而作長子猶如今也是蹈七寶華佛
國土莊嚴壽命劫數所化弟子正法像法亦如山海
慧自在通王如來無異亦為此佛而作長子過是巳
後當得阿耨多羅三藐三菩提。」

【△二重頌。】

「爾時世尊欲重宣此義而說偈言。

我為太子時羅睺為長子我今成佛道受法為法子
於未來世中見無量億佛皆為其長子一心求佛道
羅睺羅密行唯我能知之現為我長子以示諸眾生
無量億千萬功德不可數安住於佛法以求無上道。」

【初記二人竟。
△次記二千人三初長文二重頌三
得記歡喜。
今初。】

「爾時世尊見學無學二千人其意柔軟寂然清淨一
心觀佛佛告阿難汝見是學無學二千人不唯然巳
見阿難是諸人等當供養五十世界微塵數諸佛如
來恭敬尊重護持法藏末後同時於十方國各得成
佛皆同一號名曰寶相如來應供正徧知明行足善
逝世間解無上士調御丈夫天人師佛世尊壽命一
劫國土莊嚴聲聞菩薩正法像法皆悉同等。」

【△二重頌。】

「爾時世尊欲重宣此義而說偈言。

是二千聲聞今於我前住悉皆與授記未來當成佛
所供養諸佛如上說塵數護持其法藏後當成正覺
各於十方國悉同一名號俱時坐道場以證無上慧
皆名為寶相國土及弟子正法與像法悉等無有異
咸以諸神通度十方眾生名聞普周徧漸入於涅槃。」

【△三得記歡喜。】

「爾時學無學二千人聞佛授記歡喜踊躍而說偈言
世尊慧燈明我聞授記音心歡喜充滿如甘露見灌。」

【二迹門正說竟。】

【△釋授學無學人記品竟次釋法師品。】

「法師品第十」

【此品明五種法師一受持二讀三誦四解說五書
寫大論明六種法師一信力故受二念力故持三
看文為讀四不忘為誦五宣傳為說六聖人經書
難解須解釋今經合受持為一合解說為一足書
寫為五若別論則四是自行解說一種是化他若
通論則自軌五法名自行法師教他五法名化他
法師何以言之法者軌則也師者訓匠也法雖可
軌體不自弘通之在人五種通經皆得稱師舉法
成其自行皆以妙法為師師於妙法自行成就故
名法師又五種人能以妙法訓匠於他故舉法目
師名為法師若自軌法若法匠他俱得稱法師品
此因緣釋也(自行化他不同即世界自行成就即生善化他除惡即對治自他俱得名
法師即第一義)約教者四教各有能詮所詮俱名為法各
論自行化他俱得稱師今唯在圓也就圓教五種
若作減數說者束五為四即四安樂行如後說又
束為三即是三業受持是意業讀誦說是口業書
寫是身業別論則口業是化他身意是自行通論
則三業自軌即自行法師三業教詔即化他法師
故言法師品又是三門行此五法以自熏修即福
德門弘宣五法廣利益他即化他門自修益彼皆
順佛教即報恩門別論則自修報恩名自行益彼
即是化他通論則自軌軌他皆稱法師故言法師
品又是三軌讀誦書寫是外行即如來衣受持是
內行即如來座解說益他即如來室別論則室是
匠他衣座自匠通論則慈悲覆物惠利歸巳名之
如室遮彼惡障巳醜名之為衣安心於空方能安
他安他安巳名之為座此則自軌三法亦名法師
化他三法亦名法師利物必以慈悲入室為首涉
有必以忍辱為基濟他必以亡我為本能行三法
大教宣通堪為世間依止故名法師品又束為二
謂自行化他此易可知又束為一謂如來行具一
切行通論則悲拔一切苦謂四趣三界二乘菩薩
等苦慈與一切樂謂人天涅槃常住等樂柔和衣
障一切醜謂四住無知無明等醜空座亡一切相
謂有相無相非有非無相別論則慈悲生一切善
柔和遮一切惡空座蕩一切相又慈忍立一切福
德空座成一切智慧智慧是目福德是足又慈悲
勝一切聲聞緣覺柔和勝一切凡夫外道空座勝
析體偏等菩薩又慈悲破天魔柔和破陰魔空破
煩惱魔死魔又慈忍故能問空座故能答具二莊
嚴又觀空故能問慈忍故能答又慈忍故能種能
立能資空慧故能耘能破能導又慈悲故何所隔
柔和故何所礙空座故何所諍故經言一切善法
慈為根本忍辱第一道無相最上(無相即諸法空)若論圓
行說不可盡具如玄義一心五行攝一切行也問
何故約三法明法師答若一往事論者必須登堂
整服坐座乃可敷弘故約三耳若事理合論者迷
惑不出三種一約苦果起惑須用慈悲與拔二約
結業起惑須用柔忍遠離三約諦理起惑須用法
空了達也(初二屬事後一屬理事理並是所迷之境)若單約理者迷
真故墮苦須用慈悲門迷俗故沉空受樂須用和
忍門迷中故成智障須用法空門也本迹觀心可
解。

△迹門第三流通段凡五品經非止蔭益當時復
欲津洽來世故也一法師品二寶塔品皆明弘經
功深福重利益廣大三達多品引往古弘經彼我
兼益以證功德深重四持品八萬大士忍力成者
此土弘經新得記者他土弘經五安樂行品外凡
初心欣斯勝福見聲聞畏憚聞菩薩擯辱顧巳力
弱無益自他便生退沒佛為此人說安樂行依之
弘法不慮危苦又法師品釋尊自說弘經功福命
覓流通寶塔品多寶分身且證且助勸覓流通(寶塔
證法華經故來分身助開寶塔故集)初法師品二初歎美能持法人
二歎美所持之法及示通經方軌初中二初明稟
道弟子功深福重二明授道師功深福重初又二
初佛世弟子二滅後弟子。
今初。】

「爾時世尊因藥王菩薩告八萬大士藥王汝見是大
眾中無量諸天龍王夜叉乾闥婆阿修羅迦樓羅緊
那羅摩睺羅伽人與非人及比丘比丘尼優婆塞優
婆夷求聲聞者求辟支佛者求佛道者如是等類咸
於佛前聞妙法華經一偈一句乃至一念隨喜者我
皆與授記當得阿耨多羅三藐三菩提。」

【因者憑寄也告者普語也藥王菩薩為法焚身八
萬大士忍力深固故今流通妙法先因藥王普告
八萬欲其精勤護持助宣故也汝見是大眾等者
普授記也不惟身子四人滿慈五百及千二二千
得記而巳舉凡八部四眾求三乘人但聞一偈一
句一念隨喜皆得成佛決定無疑故今普皆與授
記也一偈一句者舉少以況多也一念隨喜者舉
淺以況深也所聞不論何偈何句但令義合權實
本迹十妙四一之流功福皆爾隨喜未論讀誦修
行但令能于一念心中深解開權顯實即是理本
非權非實所以能權能實權實不二事理圓融具
煩惱性能知如來秘密之藏又復即于一念心中
廣解一切心及一切法皆是佛法無有障礙若欲
分別辯說無窮法既如此人亦如是下文常不輕
授四眾記即是得此意也故大經云寧願少聞多
解義味此義至後釋隨喜品當更說之。
△二滅後
弟子。】

「佛告藥王又如來滅度之後若有人聞妙法華經乃
至一偈一句一念隨喜者我亦與授阿耨多羅三藐
三菩提記。」

【滅後聞經隨喜其功福與佛現在是同故亦同授
記也初明稟道弟子功深福重竟。
△二明授道師
功深福重二初長文二偈頌初中二初別明二總
明別者人有下上時有現未總者不論下上及以
現未通明逆之得罪順之得福也初別中二初明
現世二明來世初又二初明下品師二明上品師
皆約凡位判也。
今初。】

「若復有人受持讀誦解說書寫妙法華經乃至一偈
於此經卷敬視如佛種種供養華香瓔珞末香塗香
燒香繒蓋幢幡衣服技樂乃至合掌恭敬。」

【此先明下品師相也一受持二讀三誦四解說五
書寫即是五種法師一華二香三瓔珞四末香五
塗香六燒香七繒蓋幢幡八衣服九技樂十合掌
即是十種供養。】

「藥王當知是諸人等巳曾供養十萬億佛於諸佛所
成就大願愍眾生故生此人間藥王若有人問何等
眾生於未來世當得作佛應示是諸人等於未來世
必得作佛何以故若善男子善女人於法華經乃至
一句受持讀誦解說書寫種種供養經卷華香瓔珞
末香塗香燒香繒蓋幢幡衣服技樂合掌恭敬是人
一切世間所應瞻奉應以如來供養而供養之當知
此人是大菩薩成就阿耨多羅三藐三菩提哀愍眾
生願生此間廣演分別妙法華經。」

【此廣明下品師功報也巳曾供養等是先因深愍
眾生故等明現功大若有人問等明未來報重。
△
二明上品師。】

「何況盡能受持種種供養者藥王當知是人自捨清
淨業報於我滅度後愍眾生故生於惡世廣演此經。」

【先況出上品師相次藥王當知下略明上品師功
報也悲願牽故仍是業生眷屬未是神通應生願
兼於業具如玄義眷屬妙說初明經世竟。
△二明
來世亦二初明下品師二明上品師。
今初。】

「若是善男子善女人我滅度後能竊為一人說法華
經乃至一句當知是人則如來使如來所遣行如來
事。」

【竊為一人極言所化之少乃至一句極言所說之
少良以有慧無聞未堪處眾廣演此明下品師相
也然此經是如智所說說於如理今行人秉此如
教而宣如理故即是如來使如來之所遣也又如
智照如理為事今行人依如教行如理故是行如
來事也又以如智如理化眾生為事今行人能有
大悲以此經中真如之理為餘人說令得利益故
名行如來事此明下品師功報也觀心釋者智心
觀境境即真如境來發智智為如所使也如來所
遣者觀智從如中來也行如來事者歷一切法無
不真如真如即佛事也。
△二明上品師。】

「何況於大眾中廣為人說。」

【以竊為一人況出普為大眾以乃至一句況出廣
說此是上品師相功報之大不言可知初別明竟。

△二總明現未下上法師逆之得罪順之得福。】

「藥王若有惡人以不善心於一劫中現於佛前常毀
罵佛其罪尚輕若人以一惡言毀訾在家出家讀誦
法華經者其罪甚重。」

【此先明逆之得罪也夫罪福重輕或時論田或時
論心或論損益有重有輕今正約損益重輕論也
且如惡人以不善心心既重矣現前罵佛田又尊
矣一劫常罵業又久矣而云尚輕者非謂罪報果
輕但尤未若毀訾讀誦法華之罪為尤重耳何以
故佛證平等大慈恒于惡人生悲愍心又非惡人
所能逼惱故彼罵者始則譬如以禮送人而人不
受持禍自歸墮落三塗百千億劫終則譬如打罵
栴檀亦染香氣反受佛化畢竟得成出世因緣今
初心行人讀誦法華忍力未成易于退沒倘一言
毀訾阻礙勝事是斷佛種損害尤深故其罪甚重
也。】

「藥王其有讀誦法華經者當知是人以佛莊嚴而自
莊嚴則為如來肩所荷擔其所至方應隨向禮一心
合掌恭敬供養尊重讚歎華香瓔珞末香塗香燒香
繒蓋幢幡衣服肴饌作諸技樂人中上供而供養之
應持天寶而以散之天上寶聚應以奉獻所以者何
是人歡喜說法須臾聞之即得究竟阿耨多羅三藐
三菩提故。」

【此次明順之得福也佛以定慧莊嚴此人能修定
慧故言以佛莊嚴而自莊嚴也在背為荷在肩為
擔修非權非實法身之體即是為如來荷具能權
能實二智之用即是為如來擔其所至方應隨向
禮者此人有所趣向悉與實相相應皆可敬順順
即是向敬即是禮教而順之及興供養也應持天
寶等舉重況輕天寶尚應奉供況僅人中上供耶
所以者何下釋成應禮應供之意須臾即得究竟
以能圓顯究竟妙理故也仍須分別始從名字究
竟乃至究竟究竟二明授道師功深福重中初長
文竟。
△二偈頌三初獎勸自行利他二重頌別總
兩義三結歎經最第一。
今初。】

「爾時世尊欲重宣此義而說偈言。

若欲住佛道成就自然智常當勤供養受持法華者
其有欲疾得一切種智慧當受持是經并供養持者。」

【△二重頌別總兩義二初頌別明二頌總明初中
二初頌現世二頌來世。
今初。】

「若有能受持妙法華經者當知佛所使愍念諸眾生
諸有能受持妙法華經者捨於清淨土愍眾故生此
當知如是人自在所欲生能於此惡世廣說無上法
應以天華香及天寶衣服天上妙寶聚供養說法者。」

【初二句頌下品師次二句頌下品功報次二句頌
上品師後十句頌上品功報也。
△二頌來世。】

「吾滅後惡世能持是經者當合掌禮敬如供養世尊
上饌眾甘美及種種衣服供養是佛子冀得須臾聞
若能於後世受持是經者我遣在人中行於如來事。」

【初二句超頌上品師次六句明上品功報(長文不言今偈
則有)次二句追頌下品師後二句頌下品功報也初
頌別明竟。
△二頌總明。】

「若於一劫中常懷不善心作色而罵佛獲無量重罪
其有讀誦持是法華經者須臾加惡言其罪復過彼
有人求佛道而於一劫中合掌在我前以無數偈讚
由是讚佛故得無量功德歎美持經者其福復過彼
於八十億劫以最妙色聲及與香味觸供養持經者
如是供養巳若得須臾聞則應自欣慶我今獲大利。」

【初二偈頌逆之得罪後四偈頌順之得福也讚佛
功德固為無量佛不因讚而有增進若讚持法華
經經典所在即為有佛功德巳同又使持經者從
此增進所以福倍勝也二重頌別總兩義竟。
△三
結歎經最第一。】

「藥王今告汝我所說諸經而於此經中法華最第一。」

【此經中猶言此諸經中通即舉一代所說始自華
嚴終至涅槃也諸大乘經各各稱為第一之說然
是對待第一未若此經絕待第一故名最第一也
初歎美能持法人竟。
△二歎美所持之法及示通
經方軌二初長文二偈頌初中二初歎經法二示
方軌初又五初約法歎二約人歎三約處歎四約
因歎五約果歎。
今初。】

「爾時佛復告藥王菩薩摩訶薩我所說經典無量千
萬億巳說今說當說而於其中此法華經最為難信
難解藥王此經是諸佛秘要之藏不可分布妄授與
人諸佛世尊之所守護從昔巳來未曾顯說而此經
者如來現在猶多怨嫉況滅度後。」

【巳說指般若巳前漸頓諸說也今說指同一座席
無量義經也當說指大涅槃經也般若等漸頓諸
經皆帶方便取信為易無量義經明一生無量未
明無量還一取信亦易今法華經論法則一切差
別融通歸一論人則師弟本迹俱甚久遠二門悉
與昔反難信難解當鋒難事法華巳說涅槃在後
則易可信也秘要之藏者隱而不說名之為秘總
一切法名之為要真如實相包蘊無外名之為藏
不可分布者法妙難信惟有深智乃可授與無智
益罪故不可妄授也從昔巳來未曾顯說者於三
藏中不說二乘作佛亦不明師弟本迹方等般若
雖說實相如來藏理亦未說五乘作佛亦未發迹
顯本頓漸諸經皆未融會故名為秘此經具說昔
所秘法即是開秘密藏亦即是秘密藏如此秘藏
昔為一類根熟眾生雖有密說而四十餘年未曾
彰灼顯說也猶多怨嫉者如五千退席佛世尚爾
何況未來理在難化也。
△二約人歎。】

「藥王當知如來滅後其能書持讀誦供養為他人說
者如來則為以衣覆之又為他方現在諸佛之所護
念是人有大信力及志願力諸善根力當知是人與
如來共宿則為如來手摩其頭。」

【此法在人則人尊貴如來衣覆者即是修學大忍
為衣也諸佛護念者實相為佛實智為子尊崇實
相發生實智即為諸佛所護念也圓教四不壞信
為大信力圓四弘誓為志願力圓妙大智為善根
力信則信理理即法身志願是立行行即解脫善
根根固難動即是般若當知三力即三德秘藏初
心棲此與佛不殊故名與如來共宿又信力修畢
竟空如來智如來棲畢竟空舍此人亦學畢竟空
故與如來共宿以志願力善根力自行權實而為
機感機感名頭如來以化他權實二智之手開發
此人自行權實之頭感應道交故言摩頭摩頭即
授記也。
△三約處歎。】

「藥王在在處處若說若讀若誦若書若經卷所住處
皆應起七寶塔極令高廣嚴飾不須復安舍利所以
者何此中巳有如來全身此塔應以一切華香瓔珞
繒蓋幢幡技樂歌頌供養恭敬尊重讚歎若有人得
見此塔禮拜供養當知是等皆近阿耨多羅三藐三
菩提。」

【此法在處即處尊貴夫佛生處得道處轉法輪處
入涅槃處皆應起塔此經是法身生處得道之場
法輪正體大涅槃窟故應起塔供養也不須復安
舍利者釋論云碎骨是生身舍利經卷是法身舍
利也巳有如來全身者生身舍利有碎有全碎如
釋迦全如多寶法身舍利亦有碎全諸方便教為
碎法華一實為全也(四教五時委簡或純碎無全或全碎相半唯法華為純全)。

△四約因歎。】

「藥王多有人在家出家行菩薩道若不能得見聞讀
誦書持供養是法華經者當知是人未善行菩薩道
若有得聞是經典者乃能善行菩薩之道。」

【餘經帶方便因名為拙度此經正顯圓因聞解圓
因方名巧度巧度為善行也(大論通以衍門為巧今經別以一實為巧)。

△五約果歎又五初明近果二立譬三法合四釋
近五揀非。
今初。】

「其有眾生求佛道者若見若聞是法華經聞巳信解
受持者當知是人得近阿耨多羅三藐三菩提。」

【阿耨菩提有二義一者初心菩提即圓初住二者
後心菩提即妙覺極果今言近者正近初住菩提
也前約因歎修通別因即是未善去圓果遠若修
圓因即是善行去圓果近今以圓如實智為因還
以為果道前真如雖有三因同名正因(理即)道中真
如亦有三因同名緣因(名字即觀行即相似即)亦名了因(分證
即)道後真如亦只三法轉名圓果(究竟即)故普賢觀
云大乘因者諸法實相是大乘果者亦諸法實相
是釋論云初觀實相名因觀竟名果就理而論真
如實相不當因果亦非前後今約修行則有前後
及以因果也。
△二立譬。】

「藥王譬如有人渴乏須水於彼高原穿鑿求之猶見
乾土知水尚遠施功不巳轉見濕土遂漸至泥其心
決定知水必近。」

【釋此為二一約觀門二約教門觀門者眾生之心
具諸煩惱名高原修習觀智名穿掘方證理味如
得清水約通觀則乾慧地如乾土性地為濕土泥
見諦為得清水約別觀則從假入空但見于空不
見不空斷四住惑如掘乾土去水尚遠從空入假
先知非假今知非空因是二觀得入中道能伏無
明轉見濕土去水則近若圓觀中道非空非假而
照空假四住巳盡無明巳伏巳得中道相似圓解
故云如漸至泥若入初住發真中解即破無明如
泥澄清得見中道如得清水故法華論云佛性水
當知次第也教門者土譬經教水譬中道教詮中
道如土含水三藏未詮中道猶如乾土方等般若
帶方便說中道猶如濕土法華正直顯露說中道
猶如泥因法華教然聞思修即悟中道真見佛性
所發真慧不復依文如獲清水無復土相故華嚴
云初發心時便成正覺成就慧身不由他悟也。
△
三法合。】

「菩薩亦復如是若未聞未解未能修習是法華經當
知是人去阿耨多羅三藐三菩提尚遠若得聞解思
惟修習必知得近阿耨多羅三藐三菩提。」

【於法華中獲聞思惟即是圓家三慧方能近果非
乾濕等教中三慧也。
△四釋近。】

「所以者何一切菩薩阿耨多羅三藐三菩提皆屬此
經此經開方便門示真實相是法華經藏深固幽遠
無人能到今佛教化成就菩薩而為開示。」

【一切菩薩指諸權因阿耨菩提指諸權果權因權
果皆攝屬于此經如乾濕等土悉依于水也開方
便門示真實相者昔所不說今皆說之昔說二觀
為方便門今皆開之即是真實寧復是門昔說小
乘方便及小乘果小乘果尚非實相況小方便而
常是門今皆開之即是實相汝等所行是菩薩道
決了聲聞法是諸經之王乃至治世語言資生業
等昔何甞說是方便今皆開之即是實相不相違
背咸令眾生開示悟入佛之知見一色一香無非
佛法若門若非門悉皆開之示真實相顯佛性水
若不開者則深固幽遠無人能到而今開之即得
見水無乾土也。
△五揀非。】

「藥王若有菩薩聞是法華經驚疑怖畏當知是為新
發意菩薩若聲聞人聞是經驚疑怖畏當知是為增
上慢者。」

【新發意菩薩增上慢聲聞既于此經驚疑怖畏悉
是乾土尚非濕土況能見水耶初歎經法竟。
△二
示方軌二初正明方法二明五利益初中三初標
章二解釋三勸修。
今初。】

「藥王若有善男子善女人如來滅後欲為四眾說是
法華經者云何應說是善男子善女人入如來室著
如來衣坐如來座爾乃應為四眾廣說斯經。」

【△二解釋。】

「如來室者一切眾生中大慈悲心是如來衣者柔和
忍辱心是如來座者一切法空是。」

【大慈悲室者若就同體即法身也若被眾生即解
脫也能令眾生會於同體即般若也柔忍衣者若
就所覆即法身也若就能覆嚴身即般若也若就
和光利物即解脫也法空座者若就能坐即般若
也若就所坐即法身也身座冥稱即解脫也又大
慈安樂即資成軌柔和伏瞋斷惑即觀照軌坐座
即真性軌安樂行中還廣此三法也上云以佛莊
嚴又云以衣覆之即此衣也上云如來肩所荷擔
又云手摩其頭即此座也上云與如來共宿即此
室也。
△三勸修。】

「安住是中然後以不懈怠心為諸菩薩及四眾廣說
是法華經。」

【既勸安住三法仍勸不懈怠心然後廣說故知此
勗觀行初心人耳至相似位任運妙音徧滿三千
不待勸也初正明方法竟。
△二明五利益。】

「藥王我於餘國遣化人為其集聽法眾(一遣化人)亦遣化
比丘比丘尼優婆塞優婆夷聽其說法是諸化人聞
法信受隨順不逆(二遣化四眾)若說法者在空閑處我時
廣遣天龍鬼神乾闥婆阿修羅等聽其說法(三遣八部)我
雖在異國時時令說法者得見我身(四見佛身)若於此經
忘失句讀我還為說令得具足(五與總持)。」

【若初心未淳止可遣化人未可遣化四眾八部若
見天龍倚此自高妨損其道故不可令見也若心
無倚著則堪見佛兼得總持證大利益況復天龍
等耶二歎經法及示方軌中初長文竟。
△二偈頌
三初總勸二頌長文三結勸。
今初。】

「爾時世尊欲重宣此義而說偈言。

欲捨諸懈怠應當聽此經此經難得聞信受者亦難。」

【△二頌長文二初但頌約果歎二頌方軌初中二
初頌立譬二頌法合略不頌近果釋近及揀非也。

今初。】

「如人渴須水穿鑿於高原猶見乾燥土知去水尚遠
漸見濕土泥決定知近水。」

【△二頌法合。】

「藥王汝當知如是諸人等不聞法華經去佛智甚遠
若聞是深經決了聲聞法是諸經之王聞巳諦思惟
當知此人等近於佛智慧。」

【初但頌約果歎竟。
△二頌方軌二初頌正明方法
二頌明五利益。
今初。】

「若人說此經應入如來室著於如來衣而坐如來座
處眾無所畏廣為分別說大慈悲為室柔和忍辱衣
諸法空為座處此為說法若說此經時有人惡口罵
加刀杖瓦石念佛故應忍。」

【初偈半頌標章次一偈頌解釋後一偈頌勸修也。

△二頌明五利益。】

「我千萬億土現淨堅固身於無量億劫為眾生說法。」

【此總明如來以五事利益之意正由應身徧滿十
方能為五事守護行人也。】

「若我滅度後能說此經者我遣化四眾比丘比丘尼
及清淨士女供養於法師。」

【此超頌第二遣四眾也。】

「引導諸眾生集之令聽法若人欲加惡刀杖及瓦石
則遣變化人為之作衛護。」

【此追頌第一遣化人也。】

「若說法之人獨在空閑處寂寞無人聲讀誦此經典
我爾時為現清淨光明身若忘失章句為說令通利。」

【此超頌第五與總持也。】

「若人具是德或為四眾說空處讀誦經皆得見我身。」

【此頌第四令見佛也具是德謂室衣座三德。】

「若人在空閑我遣天龍王夜叉鬼神等為作聽法眾
是人樂說法分別無罣礙諸佛護念故能令大眾喜。」

【此追頌第三遣八部也二頌長文竟。
△三結勸。】

「若親近法師速得菩薩道隨順是師學得見恒沙佛。」

【法師品竟。】

妙法蓮華經台宗會義卷四之一
妙法華經台宗會義卷四之二
古吳後學蕅益　智旭　述

「見寶塔品第十一」

【塔具云塔婆或云偷婆新云窣堵波此翻方墳亦
翻靈廟亦翻高顯亦翻浮圖有舍利者名塔無舍
利者名支提舍利復論全碎如釋迦碎身為八斛
舍利阿育王後造八萬四千寶塔以供養之徧布
天下名山今多寶佛全身舍利不散故唯一塔又
按律中四處起塔謂佛生處得道處轉法輪處入
涅槃處今法華實相諸佛三身皆從此生諸佛於
此而坐道場諸佛於此而轉法輪諸佛於此而般
涅槃秖此法華即是三世佛之四塔先佛巳居今
佛並坐當佛亦然此塔出來明顯此事四眾皆覩
故言見寶塔品(世界)瓔珞經云供養一佛舍利起塔
滿四天下不如供養如來生身由色身有舍利故
又起塔滿大千供養色身不如供養法身由法身
有色身故當知見色不及聞經以由聞經有法身
故經有偏圓即法身全碎功德不等今經純詮圓
理是全法身故持經功深弘宣力大多寶佛塔從
地涌出證明此事四眾皆覩故言見寶塔品(為人)三
周說法巳竟從地涌出出大音聲再歎善哉印成
實說即是證前為開塔故須集分身既開塔巳入
塔並坐大聲普告召本弟子由疑地涌方明壽量
展轉為由即是請後正為證前請後從地涌出四
眾皆覩故言見寶塔品(對治)多寶示滅全身舍利儼
然不散又聞其言則是滅而不滅可表法身釋尊
入塔二身相稱如智稱境可表報身分身雲集可
表應身三佛三身而不一異令四眾覩故言見寶
塔品(第一義)塔出有兩意一發音聲以證前三周說
法流通功德皆是真實不同兼但對帶之談即約
教義二因開塔以起後聲徹下方召本弟子乃明
長壽頓破寂場近成之疑即本迹義又久遠之塔
從地涌出開自在神通之力顯過去世益物也發
大音聲開師子奮迅之力顯現在十方開權顯實
也有大誓願未來諸佛若說此經我之寶塔皆到
其所為作證明開大勢威猛之力顯未來常住不
滅也觀心釋者依經修觀與法身相應境智必會
如塔來證經境智既會則大報圓滿如釋迦與多
寶同坐一座大報圓故則隨機出應如分身皆集
由多寶出故三佛得顯由持經故即具三身普賢
觀云佛三種身從方等生即此義也。
△迹門流通
中第二見寶塔品為二初長文二偈頌初中三初
明多寶涌現二明分身遠集三明釋迦唱募初又
六初現塔之相二諸天供養三多寶稱歎四時眾
驚疑五大樂說問六如來答。
今初。】

「爾時佛前有七寶塔高五百由旬縱廣二百五十由
旬從地涌出住在空中種種寶物而莊校之五千欄
楯龕室千萬無數幢幡以為嚴飾垂寶瓔珞寶鈴萬
億而懸其上四面皆出多摩羅䟦栴檀之香充徧世
界其諸幡蓋以金銀琉璃硨磲碼碯真珠玫瑰七寶
合成高至四天王宮。」

【七寶表性德七覺七聖法財也塔表實相之境法
身所依處也(四教各論七覺七財今唯在圓因位亦有七覺七財今約極果七覺七財
皆是修得今明全性起修全修顯性故是無作性德)高五百由旬者是二萬
里豎表因中萬行果中萬德也縱廣二百五十由
旬者是一萬里橫表萬善莊嚴也地表無明心地
空表第一義空以無所破破無明地以無所住住
第一義空故言從地涌出住在空中此亦證前起
後七方便人藏理未開無明所隱如塔在地今聞
三周開顯開佛知見顯出法身如塔涌空此即證
前修得法身久巳明著如塔在空無能開者表本
地久成眾所不識若發迹顯本了達無疑此即起
後也若塔從地出表法身顯與餘經亦同亦異菩
薩顯法身則同二乘顯法身則異若塔在空開門
見佛表發迹顯本與餘經永異若塔來證前事巳
彰灼蓋不須疑塔來起後則密有其意眾所未知
也種種寶物者表眾多定慧而莊校也欄楯表總
持龕室表無量慈悲室亦表無量空舍幢幡表神
通勝相垂諸瓔珞表四十地戒定慧陀羅尼功德
上嚴法身下被眾生也寶鈴表八音四辯四面出
香表無作四諦道風吹四德香也七寶幡蓋高至
四天王宮表神通慈力皆是性德七覺七財所成
皆窮無作四諦之理也。
△二諸天供養。】

「三十三天雨天曼陀羅華供養寶塔餘諸天龍夜叉
乾闥婆阿修羅迦樓羅緊那羅摩睺羅伽人非人等
千萬億眾以一切華香瓔珞幡蓋技樂供養寶塔恭
敬尊重讚歎。」

【事解可知更約理者三十三天即表住行向為三
十十地為一等覺為一妙覺為一合為三十三同
依實相第一義境也雨天曼陀羅華者初心亦具
四十二地功德後心亦爾皆以四十地所有因華
歸向法身也餘諸天龍下即表內凡外凡等亦依
寶相向果行因也。
△三多寶稱歎。】

「爾時寶塔中出大音聲歎言善哉善哉釋迦牟尼世
尊能以平等大慧教菩薩法佛所護念妙法華經為
大眾說如是如是釋迦牟尼世尊如所說者皆是真
實。」

【善哉善哉歎其契理契機也平等有二義一法平
等即中道理二生平等一切眾生同得佛慧大者
如前高廣義也如是如是者一如法性實理之是
二如眾生根性之是故皆是真實也此正證前開
權顯實不虗。
△四時眾驚疑。】

「爾時四眾見大寶塔住在空中又聞塔中所出音聲
皆得法喜怪未曾有從座而起恭敬合掌却住一面。」

【皆得法喜顯領證前怪未曾有起住一面密助起
後也。
△五大樂說問。】

「爾時有菩薩摩訶薩名大樂說知一切世間天人阿
修羅等心之所疑而白佛言世尊以何因緣有此寶
塔從地涌出又於其中發是音聲。」

【准下答意問亦有三一問何因有此塔二問何故
塔從地出三問何故發是音聲也。
△六如來答為
三初超答何故涌出二追答何因有塔三答何故
發是音聲。
今初。】

「爾時佛告大樂說菩薩此寶塔中有如來全身乃往
過去東方無量千萬億阿僧祇世界國名寶淨彼中
有佛號曰多寶其佛行菩薩道時作大誓願若我成
佛滅度之後於十方國土有說法華經處我之塔廟
為聽是經故涌現其前為作證明讚言善哉。」

【此明寶塔為證法華所以從地涌出也問前云地
涌今曰東方何耶答東是述其本緣涌乃申其昔
願不相乖也若約表法則東方為羣方之首所以
表開地涌所以表顯。
△二追答何因有塔由彼佛
命令造此塔也。】

「彼佛成道巳臨滅度時於天人大眾中告諸比丘我
滅度後欲供養我全身者應起一大塔。」

【△三答何故發是音聲由有神通本願故也。】

「其佛以神通願力十方世界在在處處若有說法華
經者彼之寶塔皆涌出其前全身在於塔中讚言善
哉善哉大樂說今多寶如來塔聞說法華經故從地
涌出讚言善哉善哉。」

【釋論明多寶佛不得說法而取滅度南嶽師云彼
佛告諸比丘比丘即受化之人何謂全不說法當
是但得施三不得顯一故云不得說法耳以是義
故雖復滅度在在處處有說法華便皆隨喜作證
也問十方世界豈無他佛不得開顯若不開顯皆
應發願何獨多寶若不發願佛道不同若發願者
皆合聽經又諸佛化皆預照機豈待成佛不得開
顯方始發願答同與不同開與不開有願無願皆
是隨緣若宜有願皆悉盡來何慮不集後方發願
亦是鑑機初明多寶涌現竟。
△二明分身遠集七
初大樂說請見多寶二明應集分身三大樂說請
集四放光遠召五諸佛同來六嚴淨國界七與欲
開塔。
今初。】

「是時大樂說菩薩以如來神力故白佛言世尊我等
願欲見此佛身。」

【欲開塔須集佛集佛即付囑付囑即召下方下方
出即應開近顯遠此是大事之由故是如來神力
令問也。
△二明應集分身。】

「佛告大樂說菩薩摩訶薩是多寶佛有深重願若我
寶塔為聽法華經故出於諸佛前時其有欲以我身
示四眾者彼佛分身諸佛在於十方世界說法盡還
集一處然後我身乃出現耳大樂說我分身諸佛在
於十方世界說法者今應當集。」

【須集分身乃可開塔正密示本地功德也根深則
枝茂源遠則流長分身既爾橫徧十方本地寧不
豎超塵劫。
△三大樂說請集。】

「大樂說白佛言世尊我等亦願欲見世尊分身諸佛
禮拜供養。」

【△四放光遠召。】

「爾時佛放白毫一光即見東方五百萬億那由他恒
河沙等國土諸佛彼諸國土皆以玻瓈為地寶樹寶
衣以為莊嚴無數千萬億菩薩充滿其中徧張寶幔
寶網覆上彼國諸佛以大妙音而說諸法及見無量
千萬億菩薩徧滿諸國為眾說法南西北方四維上
下白毫相光所照之處亦復如是。」

【分身諸佛多是淨土惟此娑婆乃是穢土佛能于
此娑婆穢土說法華經蓋是難中之難然因茲穢
土所以必須為實施權又因施權所以必須開權
顯實因此顯實方得具明如來設化之妙原始要
終罄無不盡可謂蓮出淤泥也又復應知此土釋
迦則指諸佛為分身各土之佛又指餘佛及釋迦
為分身此土說法華經諸佛既來與欲開塔各土
有說法華經處諸佛及此土釋迦亦必同往與欲
開塔是則淨穢交徹彼此互融賓主歷然能所不
二一乘實相之旨法界無礙之宗昭昭在視聽間
矣。
△五諸佛同來。】

「爾時十方諸佛各告眾菩薩言善男子我今應往娑
婆世界釋迦牟尼佛所并供養多寶如來寶塔。」

【△六嚴淨國界三初變娑婆二變八方各二百萬
億那由他三更變八方各二百萬億那由他。
今
初。】

「時娑婆世界即變清淨瑠瑙為地寶樹莊嚴黃金為
繩以界八道無諸聚落村營城邑大海江河山川林
藪燒大寶香曼陀羅華徧布其地以寶網幔羅覆其
上懸諸寶鈴唯留此會眾移諸天人置於他土是時
諸佛各將一大菩薩以為侍者至娑婆世界各到寶
樹下一一寶樹高五百由旬枝葉華果次第莊嚴諸
寶樹下皆有師子之座高五由旬亦以大寶而校飾
之爾時諸佛各於其座結加趺坐如是展轉徧滿三
千大千世界而於釋迦牟尼佛一方所分之身猶故
未盡。」

【△二變八方各二百萬億那由他。】

「時釋迦牟尼佛欲容受所分身諸佛故八方各更變
二百萬億那由他國皆令清淨無有地獄餓鬼畜生
及阿修羅又移諸天人置於他土所化之國亦以瑠
璃為地寶樹莊嚴樹高五百由旬枝葉華果次第嚴
飾樹下皆有寶師子座高五由旬種種諸寶以為莊
校亦無大海江河及目真隣陀山摩訶目真隣陀山
鐵圍山大鐵圍山須彌山等諸山王通為一佛國土
寶地平正寶交露幔徧覆其上懸諸幡蓋燒大寶香
諸天寶華徧布其地。」

【△三更變八方各二百萬億那由他。】

「釋迦牟尼佛為諸佛當來坐故復於八方各更變二
百萬億那由他國皆令清淨無有地獄餓鬼畜生及
阿修羅又移諸天人置於他土所化之國亦以瑠璃
為地寶樹莊嚴樹高五百由旬枝葉華果次第莊嚴
樹下皆有寶師子座高五由旬亦以大寶而校飾之
亦無大海江河及目真隣陀山摩訶目真隣陀山鐵
圍山大鐵圍山須彌山等諸山王通為一佛國土寶
地平正寶交露幔徧覆其上懸諸幡蓋燒大寶香諸
天寶華徧布其地爾時東方釋迦牟尼佛所分之身
百千萬億那由他恒河沙等國土中諸佛各各說法
來集於此如是次第十方諸佛皆悉來集坐於八方
爾時一一方四百萬億那由他國土諸佛如來徧滿
其中。」

【三變土淨正由三昧三昧有三初變娑婆是背捨
力能變穢為淨次變八方各二百萬億那由他是
勝處力轉變自在三變八方更各二百萬億那由
他是十一切處力廣普無礙又初一變表淨除見
思第二變表淨除塵沙第三變表淨除無明也問
華嚴經中十方同名諸佛菩薩來證所說法門但
云充滿十方不云變穢為淨正顯淨穢平等淨穢
無性又顯自他不隔大小無礙也今變穢為淨則
淨穢未忘移諸天人則自他相隔欲容分身而更
變土則大小宛存得無不及華嚴耶答諸經所用
神通不論多少廣狹貴在被機顯理華嚴獨被大
機直顯圓理故神力境界雖多且廣未是難事今
經開小成大即偏明圓如破勁敵故為希有況淨
穢設實有性何能變穢為淨自他設果有隔何能
安然被移大小設果有礙何能通為一土當知融
絕淨穢彼此大小之事而顯理者猶是事理無礙
門也不壞淨穢彼此大小之事而即顯無淨無穢
無彼無此無大無小之理雖顯無淨無穢無彼無
此無大無小之理而淨穢彼此大小之事仍歷然
者正是事事無礙門也是故若約平等大慧則華
嚴方等般若法華不應妄計優劣若約開權顯實
開迹顯本則法華獨擅其功善讀經者貴達體宗
用相不當徒以事迹而妄較評致于如來所說大
法一讚一毀如讚帝釋而毀憍尸迦也問三變土
淨應是首楞嚴三昧力何以仍用小乘事禪答小
乘背捨僅變小千勝處僅變中千十一切處僅變
大千今開權顯實即小事禪是首楞嚴故名雖附
小力用則大也問若爾則隨一三昧便能三變何
必定用三三昧耶答亦正不壞諸法假名故也問
若小乘三種三昧不能徧破三惑若佛果三種三
昧不應次第破惑答既首楞嚴即理之事自能一
一圓破三惑今約三昧正論功用復約所表故云
破惑功用在佛所表在機機雖三根巳破三惑後
來仍當更破故也六嚴淨國界竟。
△七與欲開塔
又五初諸佛問訊說欲二釋迦開塔三四眾皆同
見聞四二佛分座而坐五四眾請加處空。
今初。】

「是時諸佛各在寶樹下坐師子座皆遣侍者問訊釋
迦牟尼佛各齎寶華滿掬而告之言善男子汝往詣
者闍崛山釋迦牟尼佛所如我辭曰少病少惱氣力
安樂及菩薩聲聞眾悉安隱不以此寶華散佛供養
而作是言彼某甲佛與欲開此寶塔諸佛遣使亦復
如是。」

【諸佛同與欲開塔如僧中作法與欲意也大集明
若干佛與欲大品亦明千佛同說般若然皆不云
即是釋迦分身準今經者應是分身彼帶方便故
不顯說耳今經非但數多亦直說是分身咸來與
欲也。
△二釋迦開塔。】

「爾時釋迦牟尼佛見所分身佛悉巳來集各各坐於
師子之座皆聞諸佛與欲同開寶塔即從座起住虗
空中一切四眾起立合掌一心觀佛於是釋迦牟尼
佛以右指開七寶塔戶出大音聲如却關鑰開大城
門。」

【以右指開表用權也開塔表開權見佛表顯實即
是證前又將開後故以如却關鑰表却障開大城
門密表開迹也。
△三四眾同皆見聞。】

「即時一切眾會皆見多寶如來於寶塔中坐師子座
全身不散如入禪定又聞其言善哉善哉釋迦牟尼
佛快說是法華經我為聽是經故而來至此爾時四
眾等見過去無量千萬億劫滅度佛說如是言歎未
曾有以天寶華聚散多寶佛及釋牟尼佛上。」

【△四二佛分座而坐。】

「爾時多寶佛於寶塔中分半座與釋迦牟尼佛而作
是言釋迦牟尼佛可就此座即時釋迦牟尼佛入其
塔中坐其半座結加趺坐。」

【△五四眾請加處空。】

「爾時大眾見二如來在七寶塔中師子座上結加趺
坐各作是念佛坐高遠惟願如來以神通力令我等
輩俱處虗空即時釋迦牟尼佛以神通力接諸大眾
皆在虗空。」

【問眾俱在空分身何故猶處於地答時眾巳聞迹
門開權初入常寂光土故以空居表之分身示迹
各有所化之土故居地以表之又釋迦不久顯本
亦先居空以表之各有其致不須疑也二明分身
遠集竟。
△三明釋迦唱募。】

「以大音聲普告四眾誰能於此娑婆國土廣說妙法
華經今正是時如來不久當入涅槃佛欲以此妙法
華經付囑有在。」

【一募誰能廣說謂於此娑婆二明付囑時至謂當
入涅槃三明付囑有在此復二意一者近明有在
意指法師品初八萬大士持品之初二萬菩薩及
世尊所視八十萬億那由他諸菩薩眾二者遠明
有在意指地涌本弟子眾令觸處流通又發起壽
量也初長文竟。
△二偈頌三初頌多寶二頌分身
三頌付囑。
今初。】

「爾時世尊欲重宣此義而說偈言。

聖主世尊雖久滅度在寶塔中尚為法來諸人云何
不勤為法此佛滅度無央數劫處處聽法以難遇故
彼佛本願我滅度後在在所往常為聽法。」

【△二頌分身。】

「又我分身無量諸佛如恒沙等來欲聽法及見滅度
多寶如來各捨妙土及弟子眾天人龍神諸供養事
令法久住故來至此為坐諸佛以神通力移無量眾
令國清淨諸佛各各詣寶樹下如清淨池蓮華莊嚴
其寶樹下諸師子座佛坐其上光明嚴飾如夜闇中
然大炬火身出妙香徧十方國眾生蒙熏喜不自勝
譬如大風吹小樹枝以是方便令法久住。」

【上明分身遠集共有七文今頌甚略初三偈頌第
二應集義兼初請見多寶及三請集次一偈頌淨
國界後四偈半頌諸佛同來。
△三頌付囑二初舉
三佛以勸流通二舉難持之法以勸流通初中三
初募覓其人二正舉三佛以勸持經三釋勸意。

今初。】

「告諸大眾我滅度後誰能護持讀說斯經今於佛前
自說誓言。」

【△二正舉三佛以勸持經。】

「其多寶佛雖久滅度以大誓願而師子吼多寶如來
及與我身所集化佛當知此意諸佛子等誰能護法
當發大願令得久住。」

【△三釋勸意。】

「其有能護此經法者則為供養我及多寶此多寶佛
處於寶塔當遊十方為是經故亦復供養諸來化佛
莊嚴光飾諸世界者若說此經則為見我多寶如來
及諸化佛。」

【能護持經即為供養三佛若說此經即為具見三
佛所以釋勸意也初舉三佛以勸流通竟。
△二舉
難持之法以勸流通二初正舉勸二釋勸意初中
三初誠勸二正舉難持以勸三釋難持意。
今初。】

「諸善男子各諦思惟此為難事宜發大願。」

【△二正舉難持以勸。】

「諸餘經典數如恒沙雖說此等未足為難若接須彌
擲置他方無數佛土亦未為難若以足指動大千界
遠擲他國亦未為難若立有頂為眾演說無量餘經
亦未為難若佛滅後於惡世中能說此經是則為難
假使有人手把虗空而以遊行亦未為難於我滅後
若自書持若使人書是則為難若以大地置足甲上
升於梵天亦未為難佛滅度滅於惡世中暫讀此經
是則為難假使劫燒擔負乾草入中不燒亦未為難
我滅度後若持此經為一人說是則為難若持八萬
四千法藏十二部經為人演說令諸聽者得六神通
雖能如是亦未為難於我後後聽受此經問其義趣
是則為難若人說法令千萬億無量無數恒沙眾生
得阿羅漢具六神通雖有是益亦未為難於我滅後
若能奉持如斯經典是則為難。」

【八萬四千法藏十二部經俱通大小弘通前四味
教皆帶方便故猶易持說此經純明一實故倍難
也。
△三釋難持意。】

「我為佛道於無量土從始至今廣說諸經而於其中
此經第一若有能持則持佛身。」

【不但此土四十餘年未曾顯說即無量土中從始
至今所說雖多亦未有如此經之深談佛意者此
經體宗用三衣座室三即是佛之三身能持即持
佛身此意豈易初正舉勸竟。
△二釋勸意三初重
募持經之人二明能持難持則諸佛喜歎三明即
成自行化他勝行。
今初。】

「諸善男子於我滅後誰能受持讀誦此經今於佛前
自說誓言。」

【△二明能持難持則諸佛喜歎。】

「此經難持若暫持者我則歡喜諸佛亦然如是之人
諸佛所歎。」

【△三明即成自行化他勝行。】

「是則勇猛是則精進是名持戒行頭陀者則為疾得
無上佛道能於來世讀持此經是真佛子住淳善地。」

【此自行勝行也。】

「佛滅度後能解其義是諸天人世間之眼於恐畏世
能須臾說一切天人皆應供養。」

【此化他勝行也見寶塔品竟。】

「提婆達多品第十二」

【提婆達多亦言達兜亦云調達此翻天熱以其應
行三逆所以生時人天心熱因此立名即因緣釋
也(問惡人出世何名感應答令無量人不敢造惡亦具四悉見者喜巳身不作即世界不作生善
即為人不作惡即對治無障果事即第一義)約教者前三教逆秖是逆
今即逆而順是圓教意本迹者本地清涼眾生煩
惱故菩薩示熱同其病行而度脫之大經云提婆
達多必不破僧報恩經云若有人言提婆達多實
是惡人入阿鼻獄者無有是處大雲經云提婆達
多不可思議所有行業同於如來觀心者究竟斷
彼異相諸陰和合積集名為破僧究竟斷彼諸使
習氣種子名為害阿羅漢究竟斷彼七種識身煩
惱所知種種染汙名為惡心出佛身血(出楞伽經第三)什
師譯經竟宮人請此品淹留在內江東僅傳二十
七品梁有滿法師講經百徧於長沙郡燒身仍以
此品安持品前南岳大師亦以此品次寶塔品後
後見長安舊本方知二師深得經意。
△此迹門流
通第三品來意引古弘經傳益非謬明今宣化事
驗不虗舉往勸今使流通也文為二初明昔日達
多通經釋迦成道二明今日文殊通經龍女作佛
稟教尚然宣通之功益豈不大故達多受記文殊
可以意知初中三初明往昔師弟持經之相二結
會古今三勸信初又二初長文二偈頌長文又四
初明求法時節二正明求法三求得法師四受法
奉行。
今初。】

「爾時佛告諸菩薩及天人四眾吾於過去無量劫中
求法華經無有懈倦。」

【△二正明求法又二初明發願二明修行。
今初。】

「於多劫中常作國王發願求於無上菩提心不退轉。」

【△二明修行又二初明欲滿檀那勤行布施二明
為滿般若勤求妙法。
今初。】

「為欲滿足六波羅蜜勤行布施心無悋惜象馬七珍
國城妻子奴婢僕從頭目髓腦身肉手足不惜軀命。」

【△二明為滿般若勤求妙法。】

「時世人民壽命無量為於法故捐捨國位委政太子
掣鼓宣令四方求法誰能為我說大乘者吾當終身
供給走使。」

【二正明求法竟。
△三求得法師。】

「時有仙人來白王言我有大乘名妙法華經若不違
我當為宣說。」

【△四受法奉行。】

「王聞仙言歡喜踊躍即隨仙人供給所須采果汲水
拾薪設食乃至以身而為牀座身心無倦于時奉事
經於千歲為於法故精勤給侍令無所乏。」

【初長文竟。
△二偈頌四初頌時節及正求法二頌
求得法師三頌受法奉行四結證勸信。
今初。】

「爾時世尊欲重宣此義而說偈言。

我念過去劫為求大法故雖作世國王不貪五欲樂
椎鐘告四方誰有大法者若為我解說身當為奴僕。」

【△二頌求得法師。】

「時有阿私仙來白於大王我有微妙法世間所希有
若能修行者吾當為汝說。」

【△三頌受法奉行。】

「時王聞仙言心生大喜悅即便隨仙人供給於所須
釆薪及果蓏隨時恭敬與情存妙法故身心無懈倦
普為諸眾生勤求於大法。」

【△四結證勸信。】

「亦不為巳身及以五欲樂故為大國王勤求獲此法
遂致得成佛今故為汝說。」

【初明往昔師弟持經之相竟。
△二結會古今二初
正結會二明師弟功報俱滿。
今初。】

「佛告諸比丘爾時王者則我身是時仙人者今提婆
達多是。」

【△二明師弟功報俱滿又二初明弟子圓因報滿
二明法師妙果當成。
今初。】

「由提婆達多善知識故令我具足六波羅蜜慈悲喜
捨。」

【此先明因圓也問提婆達多世世為佛怨云何而
言是善知識答入大乘論云若是怨者云何能得
世世相值如二人行東西各去步步轉遠豈得為
伴耶六度義甚多今當略說如大論云捨依正名
檀防止七支名戒打罵不報名忍為事始終名精
進四禪八定名禪分地息諍名般若又束十善為
六度者不殺至不妄語是檀不兩舌是尸不惡口
是忍不綺語是進不貪瞋是禪不邪見是般若又
菩薩善戒經第十云六波羅蜜有三種一對治謂
慳惡瞋怠亂癡二相生謂捨家持戒遇辱須忍忍
巳精進進巳調五根根調知法界三果報謂大富
饒財諸根具足容色端正有大威力壽命安康辯
才無礙又餘經云施報富戒報善道忍報端正進
報神通禪報生天慧報破煩惱如是等例皆是三
藏明六度相也若施者受者財物三事皆空名檀
不見持犯名戒能忍所忍不可得名忍身心不動
名精進不亂不味名禪非智非愚名般若如此流
例即通教中六度相若言檀有十利一伏慳煩惱
二捨心相續三與眾生同資產四生豪富家五生
生施心現前六四眾愛樂七處眾不怯畏八勝名
徧布九手足柔軟十乃至詣道場恒值善知識戒
有十利一滿一切智二如佛所學三智者不毀四
誓願不退五安住正行六棄捨生死七慕樂涅槃
八得無纏心九得勝三昧十不乏信財忍有十利
一二三四火刀毒水皆不能害五非人所護六身
相莊嚴七閉惡道八生梵天九晝夜常安十身不
離喜樂精進有十利一他不能折伏二佛所攝三
非人所護四聞法不忘五未聞能聞六增長辯才
七得三昧性八少病惱九隨食能消十如優鉢華
增長禪有十利一安住儀式二行慈境界三無悔
熱四守護諸根五得無食喜六離愛欲七修禪不
空八解脫魔羂九安住佛境十解脫成熟般若有
十利一不取施相二不依戒三不住忍力四不離
身心精進五禪無所住六魔不能擾七他言論不
能動八達生死底九起增上慈十不樂二乘地復
次四事應修檀一破慳貪故二莊嚴菩提故三自
他利益故欲施施時施巳皆歡喜名自利饑渴者
得除名利他四得後世大善果謂尊貴饒財故四
事應持戒一自修善法滅惡戒二莊嚴菩提攝眾
生三臥安覺安不悔恨於諸眾生無害心四後受
人天得涅槃樂四事應修忍一除不忍二莊嚴菩
提攝眾生三彼此離怖畏後世無瞋眷屬不壞不
受苦惱四得人天涅槃樂四事應修精進一破懈
怠二莊嚴菩提攝眾生三增善法是自利不惱他
是利他四後得大力致菩提四事應修禪一破亂
心二莊嚴菩提攝眾生三身心寂靜是自利不惱
眾生是利他四後受清淨身安隱得涅槃四事應
修般若一破無明二莊嚴菩提攝眾生三智慧自
樂是自利能教眾生是利他四能壞煩惱及智障
是大果如此流例是別教明六度相也月藏第一
云若眾生唯依讀誦求菩提是人為著世俗尚不
調巳煩惱何能調他是人著嫉妬名利富貴高心
自是輕慢毀他尚不得欲界善根況色無色善根
況二乘菩提況無上菩提如星火不能乾海口氣
不能動山蕅絲不能稱岳當知世俗不能滿菩提
何等是第一義謂造一切福事及修身修心修慧
以第一義熏修則速滿六波羅蜜若行若坐捨攀
緣想是檀捨攀緣不犯是尸於境界不生瘡疣是
羼不捨於離是精進於事中不放逸是禪於諸法
體性無生是般若復次於陰捨是檀不計念陰是
尸於陰無我想是羼於陰起怨想是進於陰不熾
然是禪於陰畢竟棄是般若於界捨是檀於界不
擾濁是尸於界捨因緣是羼於界數數捨是進於
界不起發是禪於界如幻想是般若如是等是名
第一義諦善巧方便甚深法要能滿六波羅蜜以
此法自為為他三世菩薩悉修是法成菩提故非
世俗也此法能息眾生煩惱道苦道安置菩提道
又華嚴明七地菩薩念念具足十波羅蜜當知諸
地皆悉念念具足為存教道故至七地說之諸如
此例是圓教六度相也今明釋迦因行須知迹示
四相本行惟圓次慈悲喜捨各有生緣法緣無緣
三種不同三藏生緣二乘但為自調止可攝入定
學菩薩為度一切別修四無量心若至果成得名
大慈大悲大喜大捨通教法緣三乘同修而亦自
他利別別教次第修三圓教一心圓具迹四本一
例前六度可知。】

「三十二相八十種好紫磨金色十力四無所畏四攝
法十八不共神通道力成等正覺廣度眾生。」

【此次明果圓也三十二相具在法界次第初門及
法數等文句亦略出之茲不暇錄三藏以精進持
戒而為相本若不持戒尚不能得人天之身況佛
身相通教以空無生為相本別教以道種智為相
本圓教以實相為相本今聞法華令我具足即是
稱性發得亦能迹修前三也八十種好十力神通
等具如法數例須先識四教不同之相然後結歸
圓宗。】

「皆因提婆達多善知識故。」

【此結證由通經者益也初明弟子圓因報滿竟。
△
二明法師妙果當成三初明正果成二明所化度
三明滅後利益。
今初。】

「告諸四眾提婆達多却後過無量劫當得成佛號曰
天王如來應供正徧知明行足善逝世間解無上士
調御丈夫天人師佛世尊世界名天道。」

【因名天熱果名天王國名天道總由徹悟性德第
一義天非逆非順而逆而順故也非逆而逆其逆
不可思議即逆而順故名天熱非順而順其順不
可思議統逆成順故名天王行於非道通達佛道
故名天道也問毗尼藏中明調達臨入獄時得無
根信口稱南無未及稱佛身即陷墜佛記其三劫
罪畢出獄為人當得辟支佛果號曰南無既悟道
巳持鉢受供甫得食時以宿命通自觀宿行知是
臨終一稱南無善根之力愧不受食遂取滅度與
此經授記何碩異耶答諸大菩薩遊戲神通普門
示現三十二應具十界身徧于法界盡于未來例
如央掘魔羅薩遮尼犍迦留陀夷等事大小兩機
所見碩異皆由分得如來三密故也若知此意則
知釋尊久遠成佛仍於大通威音等世示行因行
乃至今品之明求法然燈之得受記一一無非垂
迹利生善權方便殷勤稱歎方便良有以也。
△二
明所化度。】

「時天王佛住世二十中劫廣為眾生說於妙法恒河
沙眾生得阿羅漢果無量眾生發緣覺心恒河沙眾
生發無上道心得無生忍至不退轉。」

【△三明滅後利益。】

「時天王佛般涅槃後正法住世二十中劫全身舍利
起七寶塔高六十由旬縱廣四十由旬諸天人民悉
以雜華末香燒香塗香衣服瓔珞幢幡寶蓋技樂歌
頌禮拜供養七寶妙塔無量眾生得阿羅漢果無量
眾生悟辟支佛不可思議眾生發菩提心至不退轉。」

【二結會古今竟。
△三勸信。】

「佛告諸比丘未來世中若有善男子善女人聞妙法
華經提婆達多品淨心信敬不生疑惑者不墮地獄
餓鬼畜生生十方佛前所生之處常聞此經若生人
天中受勝妙樂若在佛前蓮華化生。」

【淨心信敬者不于善惡之迹妄生分別名為淨心
深知生生示現為怨正是成就作佛之大爐鞴名
之為信于彼為怨為惱之人能起真實善知識想
名之為敬了達鐘以扣鳴刀以磨利金以練精梅
以寒香但取其益不計其非如子食乳不譏母醜
如人採果不嫌枝曲名不生疑惑如是方是聞慧
思慧修慧方能永離三塗常奉諸佛恒聞妙法蓮
華化生也初明昔日達多通經釋迦成道竟。
△二
明今日文殊通經龍女作佛二初明通經二明利
益初中五初智積請退二釋尊止之三文殊尋來
四智積問五文殊答。
今初。】

「於時下方多寶世尊所從菩薩名曰智積白多寶佛
當還本土。」

【問多寶巳示入滅何得尚有所從菩薩答應是彼
土奉侍供養寶塔之人能以神通願力隨從寶塔
處處聽經亦由多寶如來神力所引攝故。
△二釋
尊止之。】

「釋迦牟尼佛告智積曰善男子且待須臾此有菩薩
名文殊師利可與相見論說妙法可還本土。」

【智積意謂多寶佛塔秪為證經故出今勸物流通
既訖是故請還釋迦則以迹門雖訖本門未彰故
托在文殊以留多寶佛之密意非菩薩所知也。
△
三文殊尋來。】

「爾時文殊師利坐千葉蓮華大如車輪俱來菩薩亦
坐寶蓮華從於大海娑竭羅龍宮自然涌出住虗空
中詣靈鷲山從蓮華下至於佛所頭面敬禮二世尊
足修敬巳畢往智積所共相慰問却坐一面。」

【問序中文殊在座今何自海而來答凡有三義一
者不起此會於海化物聖境隱顯非凡所測二者
在序一時益訖去時豈必白知來時大益方生與
眾自海而至三者梵文甚廣傳譯甚略彼處或具
有出會之語例如華嚴入法界品等也問三千之
外各有四百萬億那由他土無復大海文殊何故
仍云海來答事釋未爽況不思議今以三義通之
一者既移天人及變大海今神通力遠從所移處
來應無遠弊二者海眾縱移而龍宮不動龍謂不
動而所居巳變從變而不變處來有何不可三者
無緣者被徙有緣者今來此不思議山海宛然令
眾不見但是變見非謂改體文殊既不起而往其
土亦即穢而淨故淨名云移置他土都不使人有
往來相此中乃使有往來相而本不移故知應有
機者則土變眾移而尚來其無緣者則土復眾來
而不至所以理雖無動化事成規故使所見不同
來往時異菩薩化儀尚爾豈佛設變同凡問不起
而往何故云來答示彼此眾知經功力識稟教益
故須云來不往而往不來而來皆為利物何須此
難故知此土雖云移去他土未必見來彼不見來
此不見去不來不去而移事灼然如淨名經中如
來足指按地是時大眾自見坐寶蓮華而土穢如
故。
△四智積問。】

「智積菩薩問文殊師利仁往龍宮所化眾生其數幾
何。」

【△五文殊答又四初答利益甚多二蒙益者集證
三文殊結益四智積偈讚。
今初。】

「文殊師利言其數無量不可稱計非口所宣非心所
測且待須臾自當證知。」

【△二蒙益者集證。】

「所言未竟無數菩薩坐寶蓮華從海涌出詣靈鷲山
住在虗空此諸菩薩皆是文殊師利之所化度具菩
薩行皆共論說六波羅蜜本聲聞人在虗空中說聲
聞行令皆修行大乘空義。」

【坐寶蓮華無數菩薩具有二種一者本發大心二
者本是聲聞今蒙文殊法化同歸一實也大乘空
義即諸法實相。
△三文殊結益。】

「文殊師利謂智積曰於海教化其事如是。」

【△四智積偈讚。】

「爾時智積菩薩以偈讚曰。

大智德勇健化度無量眾今此諸大會及我皆巳見
演暢實相義開闡一乘法廣導諸眾生令速成菩提。」

【初明通經竟。
△二明利益九初文殊自敘二智積
問三文殊答四智積執別教為疑五龍女明圓釋
疑六身子挾三藏權難七龍女以一實除疑八時
眾聞見得益九智積身子默然信受。
今初。】

「文殊師利言我於海中唯常宣說妙法華經。」

【△二智積問。】

「智積問文殊師利言此經甚深微妙諸經中寶世所
希有頗有眾生勤加精進修行此經速得佛不。」

【△三文殊答。】

「文殊師利言有娑竭羅龍王女年始八歲智慧利根
善知眾生諸根行業得陀羅尼諸佛所說甚深秘藏
悉能受持深入禪定了達諸法於剎那頃發菩提心
得不退轉辯才無礙慈念眾生猶如赤子功德具足
心念口演微妙廣大慈悲仁讓志意和雅能至菩提。」

【智慧善知眾生總持能受佛藏皆圓慧也深入禪
定了達諸法即圓定也定慧平等故能於剎那頃
發菩提心所謂悟無生者方見剎那即是剎那際
三昧也達此剎那無生無性頓入不可思議法界
所謂介爾有心三千具足三千即空得位不退三
千即假得行不退三千即中得念不退了知不縱
不橫雙照橫豎故辯才無礙自悟心性與諸佛同
愍念眾生同體在迷故慈念猶如赤子既能上合
諸佛下同眾生所以功德具足能至菩提也心念
口演四句皆是歎其圓行。
△四智積執別教為疑。】

「智積菩薩言我見釋迦如來於無量劫難行苦行積
功累德求菩提道未曾止息觀三千大千世界乃至
無有如芥子許非是菩薩捨身命處為眾生故然後
乃得成菩提道不信此女於須臾頃便成正覺。」

【智積侍從寶塔專證圓經豈應不信蓋是為物騰
疑耳釋迦苦行示迹同別乃化他之權龍女發心
即登不退乃自行之實(此但對偏為權以圓為實也)須臾即上
文所云剎那頃也然權實不二事理互融釋迦埀
迹徧行難事既先久證圓理龍女示現剎那發心
亦必久積資糧況無量劫解之元即一念而須臾
頃性具十世古今如瞿目仙人執善財手于一念
間備歷剎塵數劫承事諸佛行菩薩道理性不動
佛事灼然若謂別教一向屬事圓教一向屬理則
事理分張仍墮邊執事非理何以自立理非事何
以自彰願讀經者思之。
△五龍女明圓釋疑。】

「言論未訖時龍王女忽現於前頭面禮敬却住一面
以偈讚曰。

深達罪福相徧照於十方微妙淨法身具相三十二
以八十種好用莊嚴法身天人所戴仰龍神咸恭敬
一切眾生類無不宗奉者又聞成菩提唯佛當證知
我闡大乘教度脫苦眾生。」

【此由龍女持經得解故矢口讚佛即所以明圓而
釋疑也初兩偈半讚佛明圓後一偈引證釋疑初
言深達罪福相徧照於十方者罪福相秖是十法
界相三塗為罪人天為福有漏為罪無漏為福偏
空為罪出假為福二邊為罪中道為福但中為罪
圓中為福既舉十法界相則性體乃至果報無不
全收此十法界罪福相等皆是因緣生法當體即
空即假即中三藏秖達因緣一句照六而不照十
達則不深照則不徧通教秖達六界因緣即空達
亦不深照亦不徧別次第達亦次第照猶不得名
深達徧照唯有圓人了知現前一念豎徹三諦之
底橫該十界之邊無一諦而非十界則豎非豎無
一界而非三諦則橫非橫非豎非橫而橫而豎故
言深達罪福相徧照於十方也又束此橫豎同名
性德性德非橫非豎以諸凡聖常平等故且說為
橫攬性成修須明六即修亦非橫非豎以無為法
而有差別且說為豎理即在迷達而不達照而不
照名字巳去得達照名至究竟時達乃最深照乃
最徧今讚究竟佛德故言深達罪福相徧照於十
方也微妙淨法身者三千即假故微三千即中故
妙三千即空故淨三德不縱橫不並別即是諸佛
所證法身法身無相無所不相實相為大小相海
之本故具三十二相八十種好一一相好皆即法
界本是法身所具還用莊嚴法身所謂全性成修
全修顯性也天人等四句如文可知又聞成菩提
者牒上文殊稱讚龍女於剎那頃能至菩提也唯
佛當證知者引佛為證釋寶積之疑問也我闡大
乘教度脫苦眾生者意顯不久當往南方無垢世
界成等正覺轉大法輪也。
△六身子挾三藏權難。】

「時舍利弗語龍女言汝謂不久得無上道是事難信
所以者何女身垢穢非是法器云何能得無上菩提
佛道懸曠經無量劫勤苦積行具修諸度然後乃成
又女人身猶有五障一者不得作梵天王二者帝釋
三者魔王四者轉輪聖王五者佛身云何女身速得
成佛。」

【身子於淨名經中曾與天女問答便巳了知男女
無有定相況今初周得悟登圓初住巳與龍女所
證是同何得實有此難亦是為物騰問耳。
△七龍
女以一實除疑。】

「爾時龍女有一寶珠價直三千大千世界持以上佛
佛即受之龍女謂智積菩薩尊者舍利弗言我獻寶
珠世尊納受是事疾不答言甚疾女言以汝神力觀
我成佛復速於此。」

【寶珠表修得圓因上佛表將因尅果佛即受之表
獲果甚速也觀心釋者始覺為寶珠本覺為佛始
覺合乎本覺為以珠上佛佛即受之。】

「當時眾會皆見龍女忽然之間變成男子具菩薩行
即往南方無垢世界坐寶蓮華成等正覺三十二相
八十種好普為十方一切眾生演說妙法。」

【問胎經云魔梵釋女皆不捨身不受身悉於現身
得成佛今乃變成男子然後成佛權實云何答胎
經明現身成佛者約自行破無明惑言也實也此
經明變成男子者約化他八相成道言也權也須
知依圓頓教而修妙行的可立地成佛故云法性
如大海不說有是非凡夫賢聖人平等無高下唯
在心垢滅取證如反掌由其實行甚疾故以權行
示現而證成之令人深信不疑也問女變成男即
坐道場既無降神住胎出家等相何名八相成道
答淨穢土別八相何必盡同又法身示現不可思
議此土自見變女成男彼土仍見始終八相亦奚
不可問舍利弗等巳登圓住亦能八相作佛何以
授記猶在曠劫之後答自行從實則所證理齊化
他從權則物機不等況諸大弟子並是法身應現
處處垂迹不同安知不于他界示成佛耶問設使
舍利弗等巳於他界作佛何必此中又示受記答
此中受記使物見聞更結來緣令于未來得度如
此橫則周徧十方豎則番番不巳廣度眾生眾生
之界仍不可盡安可以情計心測度法界大事。
△
八時眾見聞得益。】

「爾時娑婆世界菩薩聲聞天龍八部人與非人皆遙
見彼龍女成佛普為時會人天說法心大歡喜悉遙
敬禮(彼土)無量眾生聞法解悟得不退轉無量眾生得
受道記無垢世界六反震動娑婆世界三千眾生住
不退地三千眾生發菩提心而得受記。」

【先明遙見遙聞故遙敬禮次明彼土得益後明此
土得益蓋南方緣熟宜以八相作佛此土緣薄秖
以龍女教化皆是從體起用普現色身三昧之力
得一身一切身能隨宜示現也。
△九智積身子默
然信受。】

「智積菩薩及舍利弗一切眾會默然信受。」

【提婆達多品竟。】

「持品第十三」

【二萬菩薩奉命弘經故名持品重勸八十萬億那
由他弘經故名勸持品。
△此迹門流通第四品也
文分為二初明受持二明勸持初中三初二萬菩
薩奉命此土持經二聲聞發誓他國流通三諸尼
請記。
今初。】

「爾時藥王菩薩摩訶薩及大樂說菩薩摩訶薩與二
萬菩薩眷屬俱皆於佛前作是誓言惟願世尊不以
為慮我等於佛滅後當奉持讀誦說此經典後惡世
眾生善根轉少多增上慢貪利供養增不善根遠離
解脫雖難可教化我等當起大忍力讀誦此經持說
書寫種種供養不惜身命。」

【△二聲聞發誓他國流通。】

「爾時眾中五百阿羅漢得受記者白佛言世尊我等
亦自誓願於異國土廣說此經復有學無學八千人
得受記者從座而起合掌向佛作是誓言世尊我等
亦當於他國土廣說此經所以者何是娑婆國中人
多弊惡懷增上慢功德淺薄瞋濁諂曲心不實故。」

【問此諸聲聞巳成大士何故不能此土弘經答為
引初心始行菩薩未能惡世苦行通經復欲開於
安樂行品也。
△三諸尼請記四初記大愛道及六
千尼二記耶輸陀羅三諸尼領解四諸尼發願。

今初。】

「爾時佛姨母摩訶波闍波提比丘尼與學無學比丘
尼六千人俱從座而起一心合掌瞻仰尊顏目不暫
捨於時世尊告憍曇彌何故憂色而視如來汝心將
無謂我不說汝名授阿耨多羅三藐三菩提記耶憍
曇彌我先總說一切聲聞皆巳授記今汝欲知記者
將來之世當於六萬八千億諸佛法中為大法師及
六千學無學比丘尼俱為法師汝如是漸漸具菩薩
道當得作佛號一切眾生喜見如來應供正徧知明
行足善逝世間解無上士調御丈夫天人師佛世尊
憍曇彌是一切眾生喜見佛及六千菩薩轉次授記
得阿耨多羅三藐三菩提。」

【憍曇彌亦云喬答摩即瞿曇也梵音輕重耳此翻
地最勝乃是剎利尊姓故以呼之。
△二記耶輸陀
羅。】

「爾時羅睺羅母耶輸陀羅比丘尼作是念世尊於授
記中獨不說我名佛告耶輸陀羅汝於來世百千萬
億諸佛法中修菩薩行為大法師漸具佛道於善國
中當得作佛號具足千萬光相如來應供正徧知明
行足善逝世間解無上士調御丈夫天人師佛世尊
佛壽無量阿僧祇劫。」

【△三諸尼領解。】

「爾時摩訶波闍波提比丘尼及耶輸陀羅比丘尼并
其眷屬皆大歡喜得未曾有即於佛前而說偈言。

世尊導師安隱天人我等聞記心安具足。」

【△四諸尼發願。】

「諸比丘尼說是偈巳白佛言世尊我等亦能於他方
國廣宣此經。」

【謙讓此土意與上聲聞同又或尼及聲聞皆是他
方緣熟故也初明受持竟。
△二明勸持二初長文
二偈頌初中四初佛眼視二菩薩請敕三念佛默
然四順佛意發誓。
今初。】

「爾時世尊視八十萬億那由他諸菩薩摩訶薩。」

【眼視默勸而不告敕者上來雖不別命而舉持經
功德深厚引證分明多寶分身遠來勸發此之殷
勤事義巳足有欲應命宜即發誓不煩復言又為
將護聲聞他方之願故不稱揚也。
△二菩薩請敕。】

「是諸菩薩皆是阿惟越致轉不退法輪得諸陀羅尼
即從座起至於佛前一心合掌而作是念若世尊告
敕我等持說此經者當如佛教廣宣斯法。」

【△三念佛點然。】

「復作是念佛今默然不見告敕我當云何。」

【△四順佛意發誓。】

「時諸菩薩敬順佛意并欲自滿本願便於佛前作師
子吼而發誓言世尊我等於如來滅後周旋往反十
方世界能令眾生書寫此經受持讀誦解說其義如
法修行正憶念皆是佛之威力惟願世尊在於他方
遙見守護。」

【二明勸持中初長文竟。
△二偈頌是孤起諸菩薩
等請護弘經所以自述弘經方軌蓋由佛於法師
品中說方軌竟寶塔募覓用方軌人達多引往用
方軌者釋迦即是稟法軌眾故云以身為牀坐等
今品即是惡世方軌安樂行是始行方軌故云住
忍辱地等如後廣明若不爾者則弘經無軌如赤
身入陣自損不虗被鎧之言不徒設也就文為四
初明著衣弘經二明入室弘經三明坐座弘經四
總結請知初中三初總論時節以明著衣二別明
所忍之境三明著衣意。
今初。】

「即時諸菩薩俱同發聲而說偈言。

惟願不為慮於佛滅度後恐怖惡世中我等當廣說。」

【△二別明所忍之境三初通明邪人即俗眾也二
明道門增上慢者三明僭聖增上慢者於中初猶
可忍第二過前第三最甚以後後者轉難識故。

今初。】

「有諸無智人惡口罵詈等及加刀杖者我等皆當忍。」

【△二明道門增上慢者。】

「惡世中比丘邪智心諂曲未得謂為得我慢心充滿。」

【△三明僣聖增上慢者。】

「或有阿練若納衣在空閑自謂行真道(遂乃)輕賤(在)人
間(弘法華)者(彼為)貪著利養故(誑妄)與白衣說(相似)法為世(間無
知人之)所恭敬(外現威儀猶)如六通羅漢(然而)是人(雖居阿練若實)懷
惡心常念世俗(名利之)事(但是)假名阿練若(耳彼偏)好出我
等(弘通大乘人之)過而作如是(謗)言此諸比丘等為貪利養
故說外道論議自作此經典誑惑世間人為求名聞
故分別於是經(彼等)常在大眾(之)中欲毀我等(弘法華人)故
向國王大臣婆羅門居士及餘比丘眾誹謗說我惡
謂是邪見人說外道論義。」

【阿練若亦阿蘭若亦阿蘭那亦阿練兒此翻無諍
亦翻無喧雜處凡居阿練若處為調煩惱今自舉
蔑他非無諍行故云假名阿練若也毗尼藏中及
大寶積經寶梁聚會并寶雲經佛藏經等一一廣
明阿練若行若未相應且宜尋師進道何遽守愚
自是願諸行者審自思之二別明所忍之境竟。
△
三明著衣意。】

「我等敬佛故悉忍是諸惡(雖)為斯(人之)所輕言汝等(自作
此經悉)皆是佛(然於)如此輕慢(之)言皆當忍受之(又)濁劫
惡世中多有諸恐怖惡鬼入其身罵詈毀辱我我等
敬信佛當著忍辱鎧為說是經故忍此諸難事我不
愛身命但惜無上道我等於來世護持佛所囑世尊
自當知濁惡世比丘不知佛方便隨宜所說法惡口
而嚬蹙數數見擯出遠離於塔寺如是等眾惡念佛
告敕故皆當忍是事。」

【鎧者甲也忍辱鎧者以能忍辱則雖入惡世而不
受傷猶入陣有甲不被刀箭之所害也須知四教
皆各有忍辱鎧如中阿含經黑齒比丘訴佛云舍
利弗罵我說我佛即喚舍利弗問之汝實罵說黑
齒比丘不舍利弗言心不定者或說罵我心巳定
云何說罵如折牛角不觸嬈人如殘童子恥不惱
彼我心如地水火風淨與不淨大小便利涕唾受
而不罵心如掃帚淨不淨俱掃又如破器盛脂置
之日中渧渧恒漏自觀九孔常漏不淨云何罵說
於他又如死蛇狗等繫淨童子頸慚恥自愧不罵
說他佛問如是惡人汝云同觀舍利弗答言人有
五一身善口意不善但念其善不念不善如納衣
比丘見糞聚弊帛左捉右舒截棄不淨而取於淨
念用其身淨以規我身棄其口意以誡我口意二
口行淨身意不淨亦念其口棄其身意如熱渴者
值多草池披草掬水涼身止渴三意淨身口不淨
亦念其意不用其身口如行路熱渴唯牛跡少水
若用手掬水則渾濁應兩膝跪兩手憑地口就吸
之以除熱渴四三業皆不淨者雖無可用當痛念
之如路見病人安置使穩念此不淨使得值善知
識治其三業勿令墮落三塗五三業皆淨常念是
人以自訓況念齊願齊如清涼池多諸華草熱渴
入中以自蘇息常念境界以去我惡此是三藏教
中用苦無常不淨無我空為鎧也儒者云見賢思
齊見不賢而內自省又云三人行必有我師擇其
善者而從之其不善者而改之亦此義也毗婆沙
云念罵是一語餘皆喚聲終日喚聲於我何為(阿拘
盧奢此言罵拘盧奢此言喚聲我今不應念其阿字若有阿字是名為罵若無阿字即是喚聲)又
此方是卑陋語他方是稱讚語我若念此卑語無
處得樂(此例甚多如尸羅羼提於此未為美辭彼方乃是二波羅蜜又就此土南北異稱浙
閩殊喚於彼為讚於此為毀不可枚舉)又觀此字罵若顛倒此字即
成讚(如見客去若云去早即名為留若云早去即名發遣發遣是罵留即是讚又如正食遇客
若云來早即是罵也若云早來即是讚也世人執覽定有前後共為讚罵妄情積聚言聲性空)又
罵是一界少分一入少分一陰少分罵少不罵多
(十八界中是聲界少分十二入中是聲入少分于五陰中是色陰少分縱此少分是罵其餘非罵)
又誰成就罵罵是我就成就自彼於我何為(彼自攬聲
以成名句而謂是罵如醜在彼面於鏡何干)又罵是一字一字不成罵
二字成罵無有一時稱二字者若稱後字前字巳
滅又能罵所罵一時同一剎那俱滅於我何為如
是等用析空為鎧也又能罵所罵皆同幻人罵字
罵聲皆同谷響諦觀實我實法了不可得云何不
忍此即空為鎧也又凡夫不了罵空起諸憂惱增
長三毒故有三塗法界或強制安忍故有人天法
界聖人了罵是空自斷結使故有二乘法界復于
罵者生大悲心念拔其苦如子狂迷而罵其母母
常憐念冀子病愈故有諸佛菩薩法界如此次第
觀察罵中出生十界差別不同用即假為鎧也今
經明念佛告敕故皆當忍是事佛即佛寶告敕即
法寶佛法不二即僧寶一體三寶凡聖平等諸佛
巳悟眾生尚迷我為眾生翻迷歸悟持說此經了
知我心上等諸佛下等眾生諸佛之悟即我心悟
眾生之迷即我心迷如此之鎧即慈悲室即法空
座一鎧一切鎧乃圓教鎧也初明著衣弘經竟。
△
二明入室弘經。】

「諸聚落城邑其有求法者我皆到其所說佛所囑法。」

【△三明坐座弘經。】

「我是世尊使處眾無所畏我當善說法願佛安隱住。」

【△四總結請知。】

「我於世尊前諸來十方佛發如是誓言佛自知我心。」

【持品竟。】

妙法蓮華經台宗會義卷四之二

妙法蓮華經台宗會義卷五之一
古吳後學蕅益　智旭　述

「安樂行品第十四」

【釋此為三一依事釋二附文釋三法門釋各有略
廣略明依事釋者身無危險故安心無憂惱故樂
身安心樂故能進于弘經口業之行也略明附文
釋者先附上品文著如來衣則法身安入如來室
故解脫心樂坐如來座故般若導行進又附此品
文住忍辱地故身安而不卒暴故心樂觀諸法實
相故行進也略明法門釋者安名不動樂名無受
行名無行不動者六道生死二乘涅槃所不能動
既不緣二邊則法身無動搖安住不動如須彌山
名為常住不動法門上文云身體及手足寂然安
不動其心常憺怕未曾有散亂即此義也無受者
不受凡夫之五受乃至圓教中五受生見亦皆不
受(先約外道四句及以絕言名為五受次約藏通別各各四門及一絕言亦各五受後約圓教四
門及一絕言若未證實而生著見亦名五受體教入理理無所受方名不受)有受則有
苦無受則無苦無苦無樂乃名大樂無行者若有
所受即有所行無受則無所行不行凡夫行不行
賢聖行故言無行而行中道是故名行也次更廣
事釋夫安樂者即大涅槃從果立名也行者即涅
槃道從因得名也若常見外道行于苦行則因果
俱苦若斷見外道恣情取樂則因樂果苦若析法
二乘無常拙度加功苦至方入涅槃則因苦果樂
今是如實巧度故因果俱樂大經云定苦行者謂
諸凡夫苦樂行者聲聞緣覺定樂行者謂諸菩薩
今于菩薩中應更分別三藏菩薩有教無人通教
三乘因果俱偏別教菩薩因偏果圓圓教菩薩因
果俱圓今以俱樂俱圓之妙果妙因稱為安樂行
也次更廣附文釋安樂行是涅槃道涅槃有三義
謂三德秘藏行有三義謂止行觀行慈悲行止行
者三時柔和違從俱寂即是體法身行上文所謂
如來衣也觀行者一實相慧無分別光即是體般
若行上文所謂如來座也慈悲行者四弘誓願廣
度一切即是體解脫行上文所謂如來室也總此
三行為涅槃道總於三德為行之境境稱安樂道
稱為行大論云菩薩從初發心常觀涅槃行道因
時用此三法導三業為行三業淨故即是淨於六
根六根若淨發相似解而得入真果時名為佛眼
耳等因名止行果名斷德因名觀行果名智德因
名慈悲行果名恩德又因名三業果名三密因時
慈悲導三業利他果時名三輪不思議化如此觀
時無復分別一切諸法中悉有安樂性一切眾生
即大涅槃不可復滅行於非道通達佛道故名為
安樂行也此行與涅槃義合彼經云復有一行是
如來行如來是人安樂是法如來是安樂人安樂
是如來法總而言之其義不異別亦不異彼經明
金銀寶樹譬無漏寶林與此經寂滅忍衣合彼經
明金沙大河直入西海譬一實慧與此經法空座
合彼經明得道女人則無諂曲譬無緣大慈與此
經慈悲室合彼經呼為無餘義此經呼為無上道
又彼經所明聖行即如來座天行即如來衣梵行
嬰兒行病行即如來室也問大經明親附國王持
弓帶箭摧伏惡人此經遠離豪勢謙下慈善剛柔
碩乖云何不異答大經偏論折伏而住一子地何
曾無攝受此經偏明攝受而頭破七分何甞無折
伏各舉一端理必具四適時稱宜即世界意攝受
即為人意折伏即對治意悟道即第一義意也次
更廣法門釋所謂不動門不受門不行門具如玄
文十種三法準例可知若以此義為四悉者三法
異即世界解脫即為人般若即對治法身第一義
也問此安樂行有何次第答法華圓行一行無量
行不可思議何定前後今一往隨文說者法師品
略示弘經則以益他為本故先明入室此品辨惡
世弘經安諸逼惱故先明著衣前後互現耳若約
行說者諸法從本來常自寂滅相乖寂起相則應
先以般若蕩累是坐如來座諸法不生而般若生
同體慈悲愍眾故行道次入如來室既以慈悲化
世必涉違從決須安忍次著如來衣然說雖次第
行非次第行時入空即具一切法況慈忍耶四安
樂行者一是止觀慈悲導身業二是止觀慈悲導
口業三是止觀慈悲導意業四是止觀慈悲導誓
願也身業有止故離身粗業有觀故不得身不得
身業不得能離無所得故不墮凡夫地有慈悲故
勤修身業廣利一切不墮二乘地有止行故著如
來衣有觀行故坐如來座有慈悲故入如來室止
行離過即成斷德觀行無著即成智德慈悲利他
即成恩德恩德資成智德智德能通達斷德是名
身業安樂行餘口意誓願亦如是此品來意者若
諸大菩薩受命弘經深識權實廣知漸頓又達機
緣神力自在非復濁世惱亂所能障阻不俟更示
方法若初依始心欲修圓行入濁弘經為濁所惱
自行不立亦無化功為是人故須示安樂行也。
△
此是迹門流通第五品經文分為二初問二答初
中二初歎前品深行菩薩能如法弘經二問始行
菩薩云何惡世弘經。
今初。】

「爾時文殊師利法王子菩薩摩訶薩白佛言世尊是
諸菩薩甚為希有敬順佛故發大誓願於後惡世護
持讀說是法華經。」

【△二問始行菩薩云何惡世弘經。】

「世尊菩薩摩訶薩於後惡世云何能說是經。」

【△二答為三初總標章二解釋修行方法三總明
行成之相。
今初。】

「佛告文殊師利若菩薩摩訶薩於後惡世欲說是經
當安住四法。」

【△二解釋修行方法四初身安樂行二口安樂行
三意安樂行四誓願安樂行初中二初長文二偈
頌長文中二初標二釋。
今初。】

「一者安住菩薩行處親近處能為眾生演說是經。」

【詣理略說名行處即約正行附事廣說名親近處
即約助行然說有廣略理無淺深也具如下釋。
△
二釋二初釋行處二釋親近處。
今初。】

「文殊師利云何名菩薩摩訶薩行處若菩薩摩訶薩
住忍辱地柔和善順而不卒暴心亦不驚又復於法
無所行而觀諸法如實相亦不行不分別是名菩薩
摩訶薩行處。」

【釋此為三初約一法謂一實諦次約二法謂生法
二忍三約三法謂不思議三諦也初一實諦者為
一切所歸為一切作本而徧無分別為一切所歸
故云住忍辱地諸法歸之故名為地眾行休息故
名忍辱此即行不行之行如來衣也(理雖無行依理而行行得
理息即名不行行即不行故云行於不行之行)為一切作本故云柔和善
順等眾行得理而成譬如萬物得地而生若得理
本在剛能柔在逆能順在暴能治在驚能安無量
功德從中道一實地生地無所生而生功德此即
不行行之行如來室也(依理不行而行于行)徧無分別故云
又復於法等謂了知行與不行性相無二見諸法
實名不分別亦無不分別相可得名為亦不行不
分別即是非行非不行之行如來座也(於法無所行故云非
行亦不行不分別故云非不行)無三行而三行故名為行同一實
諦故名為處初約一法釋行處竟次生法二忍者
即生法二空也此與二乘不同二乘生空但破界
內我執二乘法空但破界內邪因緣無因緣法執
今明圓教二空約十界假名即中道故無復十界
假名可得故名生空約十界實法即中道故無復
十界實法可得故名法空若更開者即為四忍謂
伏忍順忍無生忍寂滅忍也或為五忍則更加信
忍或為六忍則更加和從忍或對四十二地則為
四十二忍一地即有四十二地功德一忍寧無四
十二忍法耶今且約四忍消文而與別教永異別
教伏順二忍是生忍位則淺無生寂滅二忍是法
忍位則深圓教不爾二忍四忍悉通初後何者二
空之理即是中道初修四忍入于中道見二空理
乃至後心亦秖窮二空理故大經云發心畢竟二
不別若約無淺深判四忍者從初發心圓伏五住
至金剛頂皆名伏忍初後悉不違實相故皆名順
忍初後悉不起二邊心故皆名為無生忍初後悉
休息眾行故皆名為寂滅忍(凡夫在迷理即二空四忍聞經生解名字
二空四忍圓伏五住觀行二空忍六根清淨相似二空四忍四十一位分證二空四忍妙覺極果究竟
二空四忍也)經云住忍辱地即住二空四忍地也柔和
即伏忍善順等即順忍聞生死苦不匇卒畏懼聞
涅槃樂不匇卒求證聞佛常與無常二乘作佛與
不作佛生死涅槃異與不異佛道長短難易非長
非短非難非易等皆不驚怖故名順忍又復於法
無所行而觀諸法如實相即無生忍亦不行不分
別即寂滅忍前二名生忍後二名法忍從始至終
以二空理忍諸法是著如來衣安住二空理是坐
如來座愍諸眾生是入如來室二空四忍名為行
理即是處故云是菩薩行處也次約二法釋行處
竟三約不思議三諦者住忍辱地總論三諦如有
地可據方能忍辱也柔和善順者善順真諦能忍
界內界外虗妄見愛寒熱等也而不卒暴心亦不
驚者安於俗諦忍眾根緣稱適機宜故不卒暴體
忍違從故心不驚也於法無所行等者即安中諦
能忍二邊故云無所行正住中道故云觀如實相
亦不得中實故云亦不行不分別此則據三諦之
地名為處忍五住之辱名為行行亦為三謂止行
即行而不行著如來衣觀行即非行非不行坐如
來座慈悲行即不行而行入如來室是謂約三法
釋菩薩行處明弘經方軌也。
△二釋親近處三初
約遠論近二約近論近三約非遠非近論近(遠近二字
並去聲讀是虗活字)初約遠論近是附戒門以助止觀成就
慈悲亦是廣上住忍辱地行不行也文為十初遠
豪勢乃至十遠畜養於中九是生死第五二乘一
種是涅槃二俱遠離乃名親近中道。
初遠豪勢。】

「云何名菩薩摩訶薩親近處菩薩摩訶薩不親近國
王王子大臣官長。」

【恐始行人恃附勢力失正道故初似小益久則大
損。
△二遠邪人邪法。】

「不親近諸外道梵志尼犍子等及造世俗文筆讚詠
外書及路伽耶陀逆路伽耶陀者。」

【梵志亦云淨裔在家事梵者也尼犍此翻離繫出
家外道之通名也路伽耶陀亦云韋陀西域外道
典籍依于愛見而為答釋者也逆者徵問之謂即
是依于愛見而為問難者也正觀未成切須防斷
恐其染習迷於正理。
△三遠兇險戲。】

「亦不親近諸有兇戲相扠相撲及那羅等種種變現
之戲。」

【那羅此云力即捔力戲也不親近者恐散逸故。
△
四遠旃陀羅。】

「又不親近旃陀羅及畜豬羊雞狗畋獵漁捕諸惡律
儀如是人等或時來者則為說法無所希望。」

【近旃陀羅令人無慈。
△五遠二乘眾。】

「又不親近求聲聞比丘比丘尼優婆塞優婆夷亦不
問訊若於房中若經行處若在講堂中不共住止或
時來者隨宜說法無所希求。」

【近二乘人令人遠菩提故西土大小兩乘各居不
雜故云或來既未受大勿妨小志故云隨宜說法。

△六遠欲想。】

「文殊師利又菩薩摩訶薩不應於女人身取能生欲
想相而為說法亦不樂見若入他家不與小女處女
寡女等共語。」

【欲想最能殺害菩提心故。
△七遠不男。】

「亦復不近五種不男之人以為親厚。」

【不男最能壞亂菩提志故五不男者一生不男謂
胎中或初生時便缺男根二犍不男謂截去或爛
壞等三妬不男謂因他婬欲乍有根起而無根用
四變不男謂見男變女見女變男五半不男謂半
月有用半月不能此皆宿造惡業今感惡報不任
載道非佛法器故名重難不得出家亦不應與親
厚。
△八遠危害。】

「不獨入他家若有因緣須獨入時但一心念佛。」

【獨入他家恐招危害一心念佛障難悉除。
△九遠
譏嫌。】

「若為女人說法不露齒笑不現胸臆乃至為法猶不
親厚況復餘事。」

【律中若為女人說法須有男子知好惡者在旁若
無有知男子不得過五六語皆是遠嫌避疑勿令
增他不善心也。
△十遠畜養。】

「不樂畜年少弟子沙彌小兒亦不樂與同師。」

【少年之人習性未定自畜則妨修正業同師則嬈
亂請益故也前文但云住忍辱地是直緣理今戒
門廣出眾辱之緣應修遠離非持刀杖亦不棄捨
但以正慧而遠離之如是十法諸教皆然但離二
乘諸教小異今弘妙典須屬圓人觀心釋者應作
總別二種總者無非法界何所可離何所不離非
離非不離而論離耳還同非遠非近而論近初心
雖了一切本無而須數數近於遠離別者遠離三
教教主豪勢二邊之法即是邪法二邊人者即名
邪人二觀神通名為兇戲三惑旃陀羅殺三智命
偏空滅想名二乘眾偏觀真俗乃至中道法愛皆
名欲想滅色住空名為不男方便觀智皆害圓極
一切俗境名為譏嫌前三教善根名為年少小兒
一一皆以所離為境皆遠三惑而近三觀也初約
遠論近竟。
△二約近論近是附定門以助止觀成
就慈悲亦是廣上柔和善順而不卒暴心亦不驚
不行行也上直明不暴不驚今廣出修定之心修
定之處修定要門以定力故在暴而治在驚而安。】

「常好坐禪在於閑處修攝其心文殊師利是名初親
近處。」

【常好坐禪是修定之心好于中道實相禪法即五
法中欲兼攝得精進念巧慧一心也在於閑處是
修定之處即五緣中處也修攝其心是修定要門
謂呵五欲棄五蓋調五事也于二十五方便中前
文附戒門離十惱亂即第一持戒清淨今云在於
閑處即第三閑居靜處既在閑處理必兼攝第四
息諸緣務但略不言第二衣食具足第五得善知
識耳若約觀心明具五緣則三觀為衣禪悅法喜
為食諸佛菩薩六度道品法性實際皆為善知識
也呵五欲者謂色聲香味觸皆是劫功德賊深知
其過休息貪染棄五蓋者謂貪欲瞋恚睡眠掉悔
疑惑蓋覆定慧故須急棄如剪毒樹如檢偷賊調
五事者謂調食不饑不飽調眠不節不恣調身不
寬不急調息不澁不滑調心不沉不浮此二十法
一一皆有事相理觀具如摩訶止觀須者尋之行
五法者欲得初禪亦須五法乃至諸禪亦復如是
今約圓觀則是欲從二邊正入中道不雜二邊為
精任運流入為進繫緣法界一念法界為念修中
觀方便名巧慧息於二邊心水澄清能知世間生
滅法相是為不二其心清淨常一能見般若也以
此戒定二門為前方便是故結云初親近處。
△三
約非遠非近論近是附慧門以助止觀成就慈悲
亦是廣上於法無所行而觀諸法如實相亦不行
不分別非行非不行也文分為三初總標境智二
別釋三結成。
今初。】

「復次菩薩摩訶薩觀一切法空。」

【觀者中道觀智也一切法者十法界境也空者不
思議第一義諦也若單論智智無所觀故舉一切
以顯皆空此空即是諸法實相唯佛與佛乃能究
盡今菩薩初心便以中道止觀而觀察之所謂從
始至終皆以佛知佛見而為修行故能開示悟入
中間永無諸委曲相也。
△二別釋。】

「如實相不顛倒不動不退不轉如虗空無所有性一
切語言道斷不生不出不起無名無相實無所有無
量無邊無礙無障。」

【如實相句別釋所觀十法界境不顛倒以下別釋
能觀中道智也二邊三諦無一異故名之為如非
七方便故名為實以實為相故言如實相也(二邊對中
中必三諦三而不三名無一異三諦如實對七辨異故云實耳實即無相徧相一切)不顛倒
者無凡夫常樂我淨四倒無二乘無常苦無我不
淨四倒亦無出假常樂我淨四倒即是非榮非枯
雙照榮枯正中道觀也不動者不為二死所動也
不退者心心寂滅自然流入薩婆若海也不轉者
不如凡夫輪轉生死不如二乘轉凡為聖也如虗
空者但有名字字不可得中道觀智亦但有字求
不可得也無所有性者無自性無他性無共性無
無因性也一切語言道斷者離四句絕百非故不
可思議也不生者惑智理皆不生謂所破能破稱
理故俱不生則行位因果等皆不生也不出者如
來所治全體即是故無可出畢竟不復發也不起
者以入理故一切方便理教皆寂滅也無名者一
切名所不能詮即不顛倒乃至不起亦不足以名
之也無相者一切相所不能狀即不顛倒乃至不
起亦不足以形容之也無名即是性空無相即是
相空實無所有者重歎觀體非二邊之有也無量
者非陰入界等諸數法也無邊者非偏小等諸有
分限法也無礙者徧入一切諸法也無障者無有
一法能遮止之也雖復多句秖是能觀之智無相
無作與所觀之境稱實相應耳。
△三結成。】

「但以因緣有從顛倒生故說常樂觀如是法相是名
菩薩摩訶薩第二親近處。」

【但以因緣有者結也上直明中道觀慧今明雙照
二邊理性畢竟清淨如上所說非解非惑而從惑
因緣生生死從解因緣生涅槃生死涅槃如六龍
舞從顛倒故有生死由生死故有涅槃故皆從顛
倒生由有生死涅槃故有十界一切諸法可說而
十界一切諸法畢竟皆空皆如實相也(上直明中道觀慧者
多約雙非故也然而豈有中道不照二邊今此重明照于二邊用結諸文以顯中觀不思議體)又因
緣有有於涅槃從顛倒生生於生死由有涅槃生
死故有可說而中道實相之體證涅槃而非涅槃
在生死而非生死終不可說故菩薩常樂觀之觀
涅槃是真諦生死是俗諦涅槃生死所依之體即
非涅槃生死是中諦也(此分因緣顛倒而為二邊義則更顯然生死正屬因
緣且從倒邊故名顛倒若達因緣便有涅槃故以初句判屬涅槃也又三種涅槃皆以觀因緣有二種生
死皆從三惑顛倒而生指迷歸悟故有言說)又但以因緣有從顛倒生
者結不思議三諦境也故說者不思議教也常樂
觀者不思議三觀也(一切從因緣生顛倒之法無非妙境由此本有妙境說上
中道妙觀稟此妙說常樂觀于如是妙境也)巳上三節雙約境智釋竟
今更通三節文全約觀釋初云觀一切法空如實
相者標觀體也實相正是所觀以所顯能觀方有
體故也不顛倒下皆釋觀相不為二邊八倒所動
故云不倒不動不墮二乘凡夫二地故云不退不
轉非未來故不生非過去故不出非現在故不起
釋論云如虗空無入無出無住相攝大乘亦爾無
未來入處(不從于現以入未故即是不生)無過去出處(不從於現以出過故)
無現在住處(現在不住即是不起)餘皆如前可解又經文有
十九句初一句是總後十八句對大品十八空如
實相即第一義空不顛倒即內空內無六入我我
所執故不顛倒不動即外空外不為六塵所流動
也不退即內外空十二入皆空故言不退不轉即
空空空破諸法諸法是所破空是能破無復諸法
唯有空在此空亦空故言空空空既空故無復能
轉故言不轉也如虗空者即是大空執方計破故
言如虗空也無所有性即畢竟空諸法無遺餘故
名畢竟空以畢竟空故無所有性也一切語言道
斷即一切空一切空不可說故語言道斷也不生
即有為空有為是因緣和合既不合故不生也不
出即無為空無為名出離出離法空故名不出也
不起即無始空求原初不可得故無起也無名即
性空無相即相空並可解實無所有即不可得空
無量即有法空有法則有量有量既空故言無量
也無邊即無法空無法則是邊表今空故無邊也
無礙即有法無法空二俱不可得故言無礙也無
障即散空妨障不可得故言無障也十八空皆是
中道正慧皆名為空隨十八種境故言十八耳大
經云如來常修十八空義故用十八空釋十八句
也復次約十八空既可云初總後別前約體相亦
可云總體別體總相別相復次初雙約境智釋次
但全約觀釋然觀必觀境故可但全約觀境能發
觀亦可但全約境今更私作全約境釋謂菩薩觀
一切法無不皆空一切法皆如實相一切法皆不
顛倒一切法皆不動皆不退皆不轉一切法皆如
虗空無所有性一切語言道斷不生不出不起一
切法皆無名一切法皆無相一切法皆實無所有
一切法皆無量一切法皆無邊一切法皆無礙無
障此顯百界千如諸法一一無非實相即權而實
即俗而真也但以因緣有從顛倒生故說此顯實
相無相之體隨染淨緣具造十界百界千如一切
諸法即實而權即真而俗也權實不二乃是圓融
不思議之二諦其體相即即名為一實諦言空則
一切皆空言有則一切皆有言中則一切皆中復
名為圓融三諦非一二三而一二三雖一二三而
真理不當名一二三復名為圓妙無諦常樂觀如
是法相即是正觀不思議境是故結云第二親近
處也問前云行處是正行親近處是助行今第二
親近處云何即名正觀答前不云乎詣理略說名
行處略說名正附事廣說名親近處廣說名助說
有廣略理無淺深圓家正助正助並圓直是非正
非助圓道妙理約廣文能裨理觀名為助耳初身
安樂行中初長文竟。
△二偈頌三初頌標二頌釋
三明行成。
今初。】

「爾時世尊欲重宣此義而說偈言。

若有菩薩於後惡世無怖畏心欲說是經應入行處
及親近處。」

【△二頌釋二初頌約遠論近二頌非遠非近長文
分釋行處親近處頌中取意合頌不復次第正顯
文有廣略理非淺深也。
今初。】

「常離國王及國王子大臣官長(一)兇險戲者(三)及旃
陀羅(四)外道梵志(二)亦不親近增上慢人貪著小乘
三藏學者破戒比丘名字羅漢及比丘尼好戲笑者
深著五欲求現滅度諸優婆夷皆勿親近若是人等
以好心來到菩薩所為聞佛道菩薩則以無所畏心
不懷希望而為說法(五兼第十)寡女處女及諸不男皆勿
親近以為親厚(六七)亦莫親近屠兒魁膾畋獵漁捕為
利殺害販肉自活衒賣女色如是之人皆勿親近(又四)
兇險相撲種種嬉戲諸婬女等盡勿親近(又三又六)莫獨
屏處為女說法若說法時無得戲笑(九)入里乞食將
一比丘若無比丘一心念佛(八)是則名為行處近處
以此二處能安樂說。」

【增上慢人謂坐禪得小輕安妄謂有所證得者也
貪著小乘三藏學者謂專圖名相口耳學問不肯
觀心修證者也名字羅漢謂假名阿練若也深著
五欲謂于色聲香味觸五塵之中隨有偏嗜者也
求現滅度謂但求小乘果證無大慈悲者也著五
欲是生死邊求滅度是涅槃邊二皆勿近應近中
道明矣此皆長文近處所列而今結云行處近處
故知正助但約廣略決無淺深。
△二頌非遠非近。】

「又復不行上中下法有為無為實不實法亦不分別
是男是女不得諸法不知不見是則名為菩薩行處。」

【別教名上法通教名中法藏教名下法咸開入圓
無復藏通別法可得故不行也六凡法界惑業苦
等名有為有漏法四聖法界功德智慧名有為無
漏法十界真如平等之性名無為法有為色心暫
有體用名為實法不相應行依于色心分位假立
名不實法又或有為名不實法性生滅故無為名
實法性不改故或有漏名不實法以違性故無漏
名實法以稱性故或一切實二俱稱諦故(有為是俗諦無
為是真諦)一切不實情有理無理有情無故(有漏情之所有理之
所無以理無故名為不實無漏理之所有情之所無以情無故名為不實)今皆不行者
由觀諸法如實相則有為亦實相非復有為無為
亦實相非復無為實亦實相非復是實不實亦實
相非復不實故不行也此頌於法無所行而觀諸
法如實相也亦不分別是男是女者男即是慧女
即是定定慧之法性本絕言故不可分別也不得
諸法者常自寂滅相故不知不見者遠離能取所
取戲論相故此頌亦不行不分別也。】

「一切諸法空無所有無有常住亦無起滅是名智者
所親近處。」

【此略頌觀一切法空等文也無有常住遮於真諦
亦無起滅遮於俗諦真俗雙遮正顯中道言略意
周矣。】

「顛倒分別諸法有無是實非實是生非生在於閑處
修攝其心安住不動如須彌山觀一切法皆無所有
猶如虗空無有堅固不生不出不動不退常住一相
是名近處。」

【此頌從顛倒生故說以為所觀之境兼頌約近論
近以為方便然後重頌正觀一切法空等也上文
附戒附定合為初親近處慧名第二親近處今以
定慧合頌而頌戒門則雙結行近正顯三學互融
事理不二也問上云無有常住今云常住一相何
也答若對起滅而言常住則是情計是故須破情
計破巳理本常住又對起滅而言常住則有二相
今一切法皆無所有則無起無滅當體常住故名
一相一相即實相實相即諸法而非諸法諸法即
非法故名實相也二頌釋竟。
△三明行成三初標
行成二釋行成而得安樂三頌總結。
今初。】

「若有比丘於我滅後入是行處及親近處說斯經時
無有怯弱。」

【事成則外儀無失理成則內心無滯故無怯弱也。

△二釋行成而得安樂。】

「菩薩有時入於靜室以正憶念隨義觀法從禪定起
為諸國王王子臣民婆羅門等開化演暢說斯經典
其心安隱無有怯弱。」

【此釋安樂之因因修禪定止於過惡得人無我外
則不損因修智慧離諸取著得法無我內無顛倒
是以心不怯弱不怯弱名安樂也。
△三頌總結。】

「文殊師利是名菩薩安住初法能於後世說法華經。」

【初身安樂行竟。
△二口安樂行二初長文二偈頌
初中二初標二釋。
今初。】

「又文殊師利如來滅後於末法中欲說是經應住安
樂行。」

【△二釋為二初止行二觀行止行防非是如來衣
觀行說法是如來座又止行拔苦觀行與樂是如
來室也初止行又四初不說過二不輕慢三不歎
毀四不怨嫌。
今初。】

「若口宣說若讀經時不樂說人及經典過。」

【人雖有過于我何與秖應內省何暇非他若喜談
人過者如揚糞穢自薰薰他損惱實重非安樂行
也一切經典皆是如來方便隨宜所說如食石蜜
中邊皆甜安得有過說經典過皆由不解權實妙
理故亦非安樂行也。
△二不輕慢。】

「亦不輕慢諸餘法師。」

【不倚圓而蔑偏不重實而輕權佛尚以異方便助
顯第一義諦豈可自恃不護物機。
△三不歎毀。】

「不說他人好惡長短於聲聞人亦不稱名說其過惡
亦不稱名讚歎其美。」

【人皆惡聞其短故不譚短面譽彼人則如對毀此
人故不稱長大論云自讚者是貢高人自毀者是
妖惑人讚他者是諂佞人毀他者是讒賊人智者
應以四悉籌量而護自他又日藏經云初中後夜
減省睡眠精進坐禪誦經修道背捨生死向涅槃
路不稱他短不說巳長謙下卑遜不自憍高衣服
知足不放逸行繫念思惟心不馳散於一切眾生
起慈悲心此皆安樂行之相也於聲聞人等者根
性不定若歎二乘或令彼退大取小若毀呰二乘
或令彼大小俱失兩無所取也。
△四不怨嫌。】

「又亦不生怨嫌之心。」

【若謂彼人彼法妨害我道即是怨心若謂彼人彼
法鄙劣即是嫌心心機一動聲說即發杜說過之
源故不生怨嫌心也大集經云過去拘留孫佛法
中有一比丘發菩提心誦持大小乘法聚各八萬
四千意嫌頭陀比丘不誦經典猶如株杌由此墮
獄受大苦惱從地獄出受羅剎身至賢劫佛樓至
佛時方脫鬼身常人尚爾況安樂行為弘大典將
護小行安得不慎其心念耶怨怪嫌責怨深嫌淺
淺深俱捨方稱正行此口安樂行所言心者為制
口故初止行竟。
△二觀行。】

「善修如是安樂心故諸有聽者不逆其意有所難問
不以小乘法答但以大乘而為解說令得一切種智。」

【觀諸法空無所取著心不苟執不逆人意不違法
相故不以小乘法答若見無大機而為說小則令
得方便益若不見無大而為說小則恐妨其大緣
故深位有知機之智則可隨宜說法始行無鑒物
之能但可說大乘法也口安樂行初長文竟。
△二
偈頌三初頌標二頌釋三明行成。
今初。】

「爾時世尊欲重宣此義而說偈言。

菩薩常樂安隱說法於清淨地而施牀座以油塗身
澡浴塵穢著新淨衣內外俱淨。」

【長文但云應住此中別出行相安隱說法欲令前
人得安隱道及安隱果即入如來室也於清淨地
而施牀座即坐如來座也以油塗身四句即著如
來衣也以此三法而導口業名安樂行。
△二頌釋
二初頌止行二頌觀行初中四初頌二不輕慢二
頌三不歎毀三頌初不說過四頌四不怨嫌長文
俱約止善說頌中皆約行善說也。
今初。】

「安處法座隨問為說。」

【慢則不隨隨即不輕慢意。
△二頌三不歎毀。】

「若有比丘及比丘尼諸優婆塞及優婆夷國王王子
羣臣士民以微妙義和顏為說若有難問隨義而答。」

【但依于義不譚人好惡也隨義答者有二一可答
二不可答若問答相難詰相上下若勝負則自知
是為智者語一可答也若自放恣敢有違者誅之
是為王者語若長短是非皆不知惟覓勝而巳是
為愚者語二不可答也。
△三頌初不說過。】

「因緣譬喻敷演分別以是方便皆使發心漸漸增益
入於佛道。」

【若樂說人及經典過生人毒念今不說過故使發
心入於佛道佛道從喜生也。
△四頌四不怨嫌。】

「除懶惰意及懈怠想離諸憂惱慈心說法。」

【怨嫌心起則懈懶憂惱今慈心說法則精進歡悅
也初頌止行竟。
△二頌觀行。】

「晝夜常說無上道教以諸因緣無量譬喻開示眾生
咸令歡喜衣服臥具飲食醫藥而於其中無所希望
但一心念說法因緣願成佛道令眾亦爾是則大利
安樂供養。」

【說無上道即頌但以大乘法答願成佛道令眾亦
爾即頌令得一切種智也二頌釋竟。
△三明行成
四初標行成二明內無過則外難不生三明內有
善法所以行成四格量功德。
今初。】

「我滅度後若有比丘能演說斯妙法華經。」

【△二明內無過則外難不生如無臭物蠅則不來。】

「心無嫉恚諸惱障礙亦無憂愁及罵詈者又無怖畏
加刀杖等亦無擯出安住忍故。」

【△三明內有善法所以行成。】

「智者如是善修其心能住安樂如我上說。」

【若內無過如長文中說若內有善如偈中說也。
△
四格量功德。】

「其人功德千萬億劫算數譬喻說不能盡。」

【二口安樂行竟。
△三意安樂行二初長文二偈頌
初中三初標二釋三結行成。
今初。】

「又文殊師利菩薩摩訶薩於後末世法欲滅時受持
讀誦斯經典者。」

【△二釋二初止行二觀行止行是衣觀行是座拔
苦與樂是室也初中四初不嫉誑二不輕罵三不
惱亂四不諍競。
今初。】

「無懷嫉妬諂誑之心。」

【不耐他榮名為嫉妬由貪故瞋瞋垢之最重者也
險曲罔他名之為諂藏逆露順不任教誨貪癡為
體正與道相違也矯現有德以圖利養名之為誑
由貪癡故墮邪命法謬膺恭敬招苦無窮故此等
心皆是學道大障苟有其一尚不能得二乘菩提
況可弘通大法上求下化耶安樂行菩薩急須棄
之。
△二不輕罵。】

「亦勿輕罵學佛道者求其長短。」

【彼既發心學佛便墮未來佛數縱令煩惱習性不
同互有長短但取其長以自益勿求其短而忤彼
也。
△三不惱亂。】

「若比丘比丘尼優婆塞優婆夷求聲聞者求辟支佛
者求菩薩道者無得惱之令其疑悔語其人言汝等
去道甚遠終不能得一切種智所以者何汝是放逸
之人於道懈怠故。」

【四眾各有求三乘人所求三乘義攝藏通別之三
教此三教法皆是如來善巧方便循循善誘為實
所施之權四眾苟能依之求道自可漸引歸圓若
自恃圓解呵其去道尚遠自恃薄有行門呵其放
逸懈怠彼既被呵便生疑悔進不能薦取圓理退
不能遵守三權是即惱亂行人招過不小矣若具
知根智眼乃能與奪適宜。
△四不諍競。】

「又亦不應戲論諸法有所諍競。」

【名字位人薄解文義未能念念觀心每于消文釋
義而起諍競只此諍競便名戲論何況縱恣習氣
言語嘲謔濁亂心神增長放逸非安樂行切須戒
之初止行竟。
△二觀行四初大悲想治嫉誑二慈
父想治輕罵三大師想治惱亂四平等說法治諍
競。
今初。】

「當於一切眾生起大悲想。」

【既起大悲誓當拔苦何忍嫉之諂之誑之。
△二慈
父想治輕罵。】

「於諸如來起慈父想。」

【既學佛道即未來佛佛即我等大慈悲父何可輕
罵求其長短。
△三大師想治惱亂。】

「於諸菩薩起大師想於十方諸大菩薩常應深心恭
敬禮拜。」

【三乘四眾無非菩薩有化訓德皆眾生師常應深
心禮敬何得惱令懷疑。
△四平等說法治諍競。】

「於一切眾生平等說法以順法故不多不少乃至深
愛法者亦不為多說。」

【文隨於義義隨文名為平等平等則無偏執不起
諍競也以順法故不多不少量機利鈍隨器而授
也多說便為戲論以彼不堪領解徒費文辭無實
益故若能領解則如娑竭龍王雨注大海乃至塵
說剎說亦不為多二釋竟。
△三結行成。】

「文殊師利是菩薩摩訶薩於後末世法欲滅時有成
就是第三安樂行者說是法時無能惱亂。」

【此由止行成故惡不能加也。】

「得好同學共讀誦是經亦得大眾而來聽受聽巳能
持持巳能誦誦巳能說說巳能書若使人書供養經
卷恭敬尊重讚歎。」

【此由觀行成故勝人來集也意安樂行初長文竟。

△二偈頌二初頌釋二頌行成略不頌標也初中
二初頌止行二頌觀行。
今初。】

「爾時世尊欲宣重此義而說偈言。

若欲說是經當捨嫉恚慢諂誑邪偽心常修質直行
不輕蔑於人亦不戲論法不令他疑悔云汝不得佛。」

【初四句頌初不嫉誑恚慢二字嫉之本也邪偽二
字諂誑之註脚也常修質直行正明對治門也第
五句頌二不輕罵第六句頌四不諍競後兩句頌
三不惱亂。
△二頌觀行。】

「是佛子說法常柔和能忍慈悲於一切不生懈怠心
十方大菩薩愍眾故行道應生恭敬心是則我大師
於諸佛世尊生無上父想破於憍慢心說法無障礙。」

【初一偈頌初大悲想第二偈頌三大師想次半偈
頌二慈父想後半偈頌四平等說法初頌釋竟。
△
二頌行成。】

「第三法如是智者應守護一心安樂行無量眾所敬。」

【三意安樂行竟。
△四誓願安樂行二初長文二偈
頌初中二初明行法二歎經初又三初標二釋三
結行成。
今初。】

「又文殊師利菩薩摩訶薩於後末世法欲滅時有持
是法華經者。」

【△二釋為三初明誓願所緣之境二明起誓願之
由三正立誓願。
今初。】

「於在家出家人中生大慈心於非菩薩人中生大悲
心。」

【巳發三乘出世心者名為在家出家之人全未發
心名為非菩薩人就發心中未斷通惑在三界內
名在家人巳斷通惑出三界外名出家人此收藏
通三乘別四十心皆盡也非菩薩人即收六道四
生皆盡也如此十法界境各有苦集應拔皆當起
於大悲各有道滅應與皆當起於大慈但巳發心
者善芽既萌因其善而玉成之故起大慈此慈即
能拔三惑苦未發心者惡習偏強因其惡而拯救
之故起大悲此悲即能與三德樂是謂緣無作諦
起無作誓也。
△二明起誓願之由。】

「應作是念如是之人則為大失如來方便隨宜說法
不聞不知不覺不問不信不解。」

【如來方便隨宜說法者通指一代時教或頓或漸
或大或小或圓或偏或顯或密或定不定乃至或
兼或但或對或帶或開或顯或廢或立一一皆是
不可思議善巧方便一一皆是隨順眾生所宜也
非菩薩人則于權法不聞不知不覺在家出家菩
薩則于妙法不問不信不解不聞故無三乘聞慧
不知故無三乘思慧不覺故無三乘修慧不問故
無一乘聞慧不信故無一乘思慧不解故無一乘
修慧此皆迷本道滅而為界內界外種種苦集不
達苦集體即道滅所以為起弘誓願之由也。
△三
正立誓願。】

「其人雖不問不信不解是經我得阿耨多羅三藐三
菩提時隨在何地以神通力智慧力引之令得住是
法中。」

【前明誓由雙舉無權實三慧今但約無圓三慧而
立誓者實能攝權故也但乏圓慧尚在所愍況彼
沉迷尤當哀惻神通力者如來衣如來室力不起
滅定現諸威儀先以定動也智慧力者如來座力
四辯莊嚴後以慧拔也引之令得住是法中則必
為實施權開權顯實二釋竟。
△三結行成二初明
離過二明利益。
今初。】

「文殊師利是菩薩摩訶薩於如來滅後有成就此第
四法者說是法時無有過失。」

【起大慈悲是入如來室行成知諸菩薩非菩薩等
失于權實三慧是坐如來座行成弘誓制心始終
不倦是著如來衣行成室行成故無瞋垢過失座
行成故無諂誑過失衣行成故無懈怠過失自既
拔苦徧拔他苦義同止行成也。
△二明利益又二
初正明二釋結。
今初。】

「常為比丘比丘尼優婆塞優婆夷國王王子大臣人
民婆羅門居士等供養恭敬尊重讚歎虗空諸天為
聽法故亦常隨侍若在聚落城邑空閑林中有人來
欲難問者諸天晝夜常為法故而衛護之能令聽者
皆得歡喜。」

【室行成故人天供養隨侍聽法衣行成故諸天衛
護無能難問座行成故聽者歡喜自既得樂徧與
他樂義同觀行成也。
△二釋結。】

「所以者何此經是一切過去未來現在諸佛神力所
護故。」

【三世諸佛同皆守護如是妙典說此經者安得不
獲此大利益耶初明行法竟。
△二歎經二初就法
略歎二約譬廣歎。
今初。】

「文殊師利是法華經於無量國中乃至名字不可得
聞何況得見受持讀誦。」

【諸佛出世懸遠難值正使佛出久默斯要是故聞
名尚不可得況得見耶況受持耶況讀誦耶意顯
今得見聞受持讀誦乃是不可思議因緣應須寶
重如說修行也。
△二約譬廣歎二初不與珠譬二
與珠譬初中二初立譬二法合初又五初威伏諸
國(至)五惟不與珠。
今初。】

「文殊師利譬如強力轉輪聖王欲以威勢降伏諸國。」

【輪王譬如來化世諸國譬陰入界諸境也。
△二小
王不順。】

「而諸小王不順其命。」

【小王譬見愛等諸煩惱魔即是寇盜所謂林中王
耳未得無漏調伏名不順其命。
△三起兵討伐。】

「時轉輪王起種種兵而往討伐。」

【戒如堅甲定如營壘慧如利器七賢中方法為前
軍須陀洹斯陀含中方法為次軍阿那含阿羅漢
中方法為後軍所破者是三毒等分八萬四千之
寇盜能破者是八萬四千法門之官兵(小乘八萬四千法蘊)。

△四有功喜賜。】

「王見兵眾戰有功者即大歡喜隨功賞賜或與田宅
聚落城邑或與衣服嚴身之具或與種種珍寶金銀
瑠璃硨磲碼碯珊瑚琥珀象馬車乘奴婢人民。」

【田譬禪定宅譬解脫聚落譬初果二果邑譬三果
城譬涅槃即第四果衣服譬慚忍善法嚴身之具
譬一切助道善法種種七寶譬七科無漏道品象
馬車乘譬二乘盡智及無生智奴婢譬神通人民
譬有漏善法。
△五惟不與珠。】

「唯髻中明珠不以與之所以者何獨王頂上有此一
珠若以與之王諸眷屬必大驚怪。」

【有出分段機發名小功勳有出變易機發為大功
勳若未有大勳忽賜髻珠則眷屬驚怪譬眾生大
機未發忽說此經不惟二乘疑惑即菩薩亦驚怪
也初立譬竟。
△二法合亦五初合威伏諸國(至)五
合唯不與珠。
今初。】

「文殊師利如來亦復如是以禪定智慧力得法國土
王於三界。」

【禪定智慧力得法國土者禪定是慈忍行成福德
莊嚴解脫德也智慧是空座行成智慧莊嚴般若
德也以此二修而顯一性合上轉輪聖王雖是王
胤由有強力而得登極故言得法國土即是證于
常寂光土也王於三界者統攝實報方便同居三
土合上欲以威勢降伏諸國令斷三惑出二死順
法性也。
△二合小王不順。】

「而諸魔王不肯順伏。」

【同居三界則有見愛魔王方便三界則有塵沙魔
王實報三界則有無明魔王皆不順法性也。
△三
合起兵討伐。】

「如來賢聖諸將與之共戰。」

【即是七賢前軍乃至四果後軍與界內見愛煩惱
戰也。
△四合有功喜賜。】

「其有功者心亦歡喜於四眾中為說諸經令其心悅
賜以禪定解脫無漏根力諸法之財又復賜與涅槃
之城言得滅度引導其心令皆歡喜。」

【能降見愛名為有功餘可知。
△五合唯不與珠。】

「而不為說是法華經。」

【濁障雖除大機未發故不為說也初不與珠譬竟。

△二與珠譬亦二初立譬二法合。
今初。】

「文殊師利如轉輪王見諸兵眾有大功者心甚歡喜
以此難信之珠久在髻中不妄與人而今與之。」

【圓明如意珠王譬中道實智體具三德圓即法身
德明即般若德如意雨寶即解脫德極果所宗故
在王頂臣下從來所未聞見故名難信實為權所
隱故云久在髻中解髻即開權與珠即顯實也。
△
二法合。】

「如來亦復如是於三界中為大法王以法教化一切
眾生見賢聖軍與五陰魔煩惱魔死魔共戰有大功
勳滅三毒出三界破魔網爾時如來亦大歡喜此法
華經能令眾生至一切智一切世間多怨難信先所
未說而今說之。」

【大集經云知苦壞陰魔斷集離煩惱魔證滅離死
魔修道壞天子魔此約小乘破界內四魔言也然
而小乘修出世道但以天魔不能為障故云壞天
子魔其實未能降伏天魔惟有如來應身八相成
道示現降天魔耳今云與五陰魔煩惱魔死魔共
戰滅三毒出三界即是分段功成又云有大功勳
破魔網即是大乘機發故大歡喜而說此難信之
妙經也。】

「文殊師利此法華經是諸如來第一之說於諸法中
最為甚深末後賜與如彼強力之王久護明珠今乃
與之文殊師利此法華經諸佛如來秘密之藏於諸
經中最在其上長夜守護不妄宣說始於今日乃與
汝等而敷演之。」

【既以法合譬竟又復提譬帖合殷勤讚歡不一而
足欲令聞者作難遭想依安樂行敬愛持弘故也
誓願安樂行初長文竟。
△二偈頌二初頌行法二
頌歎經初中二初超頌行成二追頌行法。
今初。】

「爾時世尊欲重宣此義而說偈言。

常行忍辱哀愍一切乃能演說佛所讚經。」

【上總明行成今頌別顯初句頌著衣行成次句頌
入室行成演說頌坐座行成也。
△二追頌行法三
初頌誓願所緣之境二頌起誓願之由三頌正立
誓願。
今初。】

「後末世時持此經者於家出家及非菩薩應生慈悲。」

【△二頌起誓願之由。】

「斯等不聞不信是經則為大失。」

【△三頌正立誓願。】

「我得佛道以諸方便為說此法令住其中。」

【初頌行法竟。
△二頌歎經但頌約譬廣歎不頌就
法略歎又長文兩譬兩合今初總頌兩譬二總頌
兩合也。
初總頌兩譬。】

「譬如強力轉輪之王兵戰有功賞賜諸物象馬車乘
嚴身之具及諸田宅聚落城邑或與衣服種種珍寶
奴婢財物歡喜賜與如有勇健能為難事王解髻中
明珠賜之。」

【先三偈頌不與珠譬後一偈頌與珠譬。
△二總頌
兩合。】

「如來亦爾為諸法王忍辱大力智慧寶藏以大慈悲
如法化世見一切人受諸苦惱欲求解脫與諸魔戰
為是眾生說種種法以大方便說此諸經既知眾生
得其力巳末後乃為說是法華如王解髻明珠與之
此經為尊眾經中上我常守護不妄開示今正是時
為汝等說。」

【先三偈半頌合不與珠後三偈頌合與珠也二解
釋修行方法竟。
△三總明行成之相三初結勸四
行二舉三報以勸三總結。
今初。】

「我滅度後求佛道者欲得安隱演說斯經應當親近
如是四法。」

【△二舉三報以勸亦名三障清淨復為三初報障
轉轉現報二業障轉轉生報三煩惱障轉轉後報。

今初。】

「讀是經者常無憂惱又無病痛顏色鮮白。」

【常無憂惱轉現報之心又無病痛等轉現報之色
也。
△二業障轉轉生報。】

「不生貧窮卑賤醜陋。」

【惡業之因乃感惡果持經則不作貧賤業所以不
生卑陋處也。
△三煩惱障轉轉後報二初別明三
煩惱障轉二總明一切煩惱障轉初又三初貪障
轉二瞋障轉三癡障轉。
今初。】

「眾生樂見如慕賢聖天諸童子以為給使。」

【多貪欲者則人忽慢又復障生梵天今貪欲障轉
故眾生敬慕天童給使也。
△二瞋障轉。】

「刀杖不加毒不能害若人惡罵口則閉塞遊行無畏
如師子王。」

【捨瞋則內除刀箭入陣則外刃不傷。
△三癡障轉。】

「智慧光明如日之照。」

【初別明三煩惱障轉竟。
△二總明一切煩惱障轉
四初夢入十信相似位(至)四夢入妙覺究竟位蓋
安樂既是如來之行故弘經者預表果成當知弘
功其力不小又百千萬億劫事咸在一念夢中用
表妙法不可思議一中無量無量中一是相前現
後當尅果一生弘教功超累劫也。
初夢入十信
相似位。】

「若於夢中但見妙事見諸如來坐師子座諸比丘眾
圍繞說法又見龍神阿修羅等數如恒沙恭敬合掌
自見其身而為說法。」

【初二句總貫諸文次四句見佛聞法表上求佛道
也後六句為龍神等說法表下化眾生也。
△二夢
入初住見道位。】

「又見諸佛身相金色放無量光照於一切以梵音聲
演說諸法佛為四眾說無上法見身處中合掌讚佛
聞法歡喜而為供養得陀羅尼證不退智佛知其心
深入佛道即為授記成最正覺汝善男子當於來世
得無量智佛之大道國土嚴淨廣大無比亦有四眾
合掌聽法。」

【見身處中表入實也聞法歡喜表悟圓因所證與
別歡喜地同也得陀羅尼即三總持證不退智即
三不退授記作佛即無生現前記也。
△三夢入住
行向地修道位。】

「又見自身在山林中修習善法證諸實相深入禪定
見十方佛。」

【善法者稱性所起慧行及與行行即是七科道品
十波羅蜜四等四攝三昧總持等一切佛道也實
相即是中道中道非一非多由破四十品惑即有
四十番分證中道故名證諸實相也深入禪定即
首楞嚴定不以二相見于如來故云見十方佛也
又後心菩薩入金剛定諸佛現前灌頂授職故云
見十方佛。
△四夢入妙覺究竟位。】

「諸佛身金色百福相莊嚴聞法為人說常有是好夢
又夢作國王捨宮殿眷屬及上妙五欲行詣於道場
在菩提樹下而處師子座求道過七日得諸佛之智
成無上道巳起而轉法輪為四眾說法經千萬億劫
說無漏妙法度無量眾生後當入涅槃如煙盡燈滅。」

【夢八相佛寄顯妙覺也從須陀洹至辟支佛悉有
夢唯佛不夢無疑無習氣故金光明最勝王經明
將證十地皆先有夢夢是獨頭意識與睡眠心所
合幻現三世種種境界所夢與過去事相應即是
習氣影子若與未來事相應即是吉凶先兆今持
經王得此好夢未來不虗是吉兆也二舉三報以
勸竟。
△三總結。】

「若後惡世中說是第一法是人得大利如上諸功德。」

【原此安樂行品特示初心弘法方軌具含十乘觀
法今略點之令緣心有在觀諸法如實相第一觀
不思議境也於在家出家起大慈心於非菩薩起
大悲心第二真正發菩提心也三業各有止行觀
行第三善巧安心也觀一切法空等第四破法徧
也亦不行不分別第五識通塞也三業及誓願即
圓四念處依此圓斷二惡而生二善成就如意根
力覺道第六調適道品也離十惱亂等第七對治
助開也夢中所見表第八次位也而不卒暴心亦
不驚第九能安忍也於法無所行第十離法愛也
通括四行十法略周又細論之則一一行中並具
十法又十法為正四行助之若四若十並涉因果
又四行為總十觀為別若總若別俱通橫豎十法
導理無不尅終四行事儀豈局在始圓道妙行終
始無殊六即義明措足有地初迹門開權顯實竟。】

妙法蓮華經台宗會義卷五之一
妙法蓮華經台宗會義卷五之二
古吳後學蕅益　智旭　述

【△釋安樂行品竟次釋從地涌出品。】

「從地涌出品第十五」

【師嚴道尊鞠躬祇奉如來一命四方奔踊故言從
地涌出品(道在師故道尊師有道故師嚴師嚴故命不可違道尊故有命必赴命者一由
寶塔品末云佛欲以此妙法華經付囑有在此命猶通二由此品之初他方菩薩請弘佛止之曰我娑婆
世界自有六萬恒河沙等即別命也此世界悉檀也)三世化物惠利無疆一
月萬影孰能思量召過以示現弘經以益當故言
從地涌出品(為人悉檀)虗空湛然無早無晚惑者執迹
而闇其本召昔示今破近執而顯遠事故言從地
涌出品(虗空譬理理無早睌依理成事事有本迹或執近迹以失遠本本迹尚迷況不思議
一故本弟子居下虗空本地之家師經久虗空今之師弟在今虗空久空今空下空上空雖則體一然本弟
子元知近迹今之弟子猶迷遠本為破近執召昔示今今弟子因疑致請聞說方破執近之惡對治悉也)
寂場少父久服種智還年之藥故老而若少寂光
老兒亦久稟常住不死之方故少而若老示其藥
力咸令得知故言從地涌出品(第一義悉)文云是從何
所來以何因緣集當知四悉檀因緣故涌出也(然初
一悉文在今品第二意兼後品三四二悉探用後品皆是助後以成顯遠善生惡破見本故也故知世界
即後三悉之由今涌出品專在世界)。
△二本門開近顯遠三初從此
至汝等自當因是得聞是序段二從爾時釋迦牟
尼佛告彌勒菩薩下訖分別功德品初彌勒說偈
是正說段三從爾時佛告彌勒訖常不輕品共三
品半是流通段初序為二初涌出二疑問初中三
初他方菩薩請弘經二如來不許三下方涌出。

今初。】

「爾時他方國土諸來菩薩摩訶薩過八恒河沙數於
大眾中起合掌作禮而白佛言世尊若聽我等於佛
滅後在此娑婆世界勤加精進護持讀誦書寫供養
是經典者當於此土而廣說之。」

【他方菩薩巳聞迹門說流通竟慕此通經勝福故
願住此弘宣也。
△二如來不許。】

「爾時佛告諸菩薩摩訶薩眾止善男子不須汝等護
持此經所以者何我娑婆世界自有六萬恒河沙等
菩薩摩訶薩一一菩薩各有六萬恒河沙眷屬是諸
人等能於我滅後護持讀誦廣說此經。」

【如來止之凡有三義一者汝等各各自有巳任若
住此土廢彼利益二者他方菩薩此土結緣事淺
雖欲宣授必無巨益三者若復許之則不得召下
下若不來不得破近顯遠也問諸佛菩薩分身散
影普徧十方誘化一切有何彼此而言巳任及廢
彼耶答佛菩薩心實無彼此但機有在無無始法
爾初從此佛菩薩結緣還於此佛菩薩成熟由此
須召下方也召下方來亦有三義一者是我弟子
應弘我法二者以緣深廣能徧此土徧分身土而
作利益三者得開近顯遠也(各有巳任無世界益結緣事淺無為人益
不得破近無對治益不得顯遠無第一義益以無四益所以止之子弘父法有世界益結緣深廣有為人
益開近有對治益顯遠有第一義益具有四益所以召之)。
△三下方涌出二初
經家敘相二明問訊初中五初涌出二身相三住
處四聞命五眷屬。
今初。】

「佛說是時娑婆世界三千大千國土地皆振裂而於
其中有無量千萬億菩薩摩訶薩同時涌出。」

【地覆本時眷屬如迹隱本今開迹顯本故裂地以
表之。
△二身相。】

「是諸菩薩身皆金色三十二相無量光明。」

【△三住處。】

「先盡在此娑婆世界之下此界虗空中住。」

【在此世界之下則不屬此世界此界虗空中住則
不屬彼下界非此非彼即表中道常寂光土也常
即常德寂即樂德光即淨我常即法身寂即解脫
光即般若三德無不常樂我淨四德無非即空假
中是為不縱不橫秘密之藏不即此界不離此界
故以世界之下此界虗空表之住者以不住法住
於秘藏也當知本有四德以為所依修得四德以
為能依能所並有能依之身依於能所所依之土
二義齊等方是毗盧遮那身土之相是故一人成
佛時法界皆為此佛之依正一佛既爾當知一切
諸佛亦復如是重重互徧重重互入重重互現重
重互融又諸佛既爾當知一切菩薩之所分證亦
復如是又諸佛菩薩滿分修德既爾當知一切眾
生所有性德亦復如是無不互徧互入互現互融
但迷悟攸分故即而常六然法性平等故六而常
即所以阿鼻依正全處極聖之自心遮那身土不
離下凡之一念也。
△四聞命。】

「是諸菩薩聞釋迦牟尼佛所說音聲從下發來。」

【即是聞命故來弘法故來破執故來顯本故來也。

△五眷屬。】

「一一菩薩皆是大眾唱導之首各將六萬恒河沙眷
屬況將五萬四萬三萬二萬一萬恒河沙等眷屬者
(其數轉多)況復乃至一恒河沙半恒河沙四分之一乃至
千萬億那由他分之一(其數轉多)況復千萬億那由他眷
屬(其數轉多)況復億萬眷屬(其數轉多)況復千萬百萬乃至一
萬(其數展轉倍多)況復一千一百乃至一十(其數展轉倍多)況復將
五四三二一弟子者(其數展轉倍多)況復單巳樂遠離行(其數
展轉倍多)如是等比無量無邊算數譬喻所不能知。」

【一一皆是導師之德能引眾人至於寶所當知一
巳非獨六萬恒沙眷屬非多也若約法門者一即
一道清淨二即福智三即戒定慧四即四諦五即
五眼六即六度一一度具十法界一一界各有十
十即有百百即具千十善即有萬一度具萬六度
即六萬法門多不為多一不為一非多非一而多
而一初經家敘相竟。
△二明問訊五初三業供養
二陳問訊之辭三佛答安樂四偈頌隨喜五如來
述歎初中三初正明供養二明所經時節三明佛
神力加持。
今初。】

「是諸菩薩從地出巳各詣虗空七寶妙塔多寶如來
釋迦牟尼佛所到巳向二世尊頭面禮足及至諸寶
樹下師子座上佛所亦皆作禮右遶三帀合掌恭敬
以諸菩薩種種讚法而以讚歎住在一面欣樂瞻仰
於二世尊。」

【作禮右遶是身業供養種種讚歡是口業供養欣
樂瞻仰是意業供養以此不思議三業供不思議
三身而為能感故佛以神力應之令諸大眾長時
謂短即狹見廣也。
△二明所經時節。】

「是諸菩薩摩訶薩從初涌出以諸菩薩種種讚法而
讚於佛如是時間經五十小劫是時釋迦牟尼佛默
然而坐及諸四眾亦皆默然。」

【種種讚法而讚於佛遂經五十小劫何止百千恒
河沙偈故知梵文積至八里未足為多也問釋迦
住世僅八十年說法四十九載相傳八年說法華
經何得有此五十小劫答如維摩丈室得容三萬
二千師子之座一一座高八萬四千由旬既橫論
大小小可容大則豎論久暫暫豈不容久耶問若
爾則是延半日以為五十小劫也何故下云佛神
力故令諸大眾謂如半日答非延半日而為五十
小劫乃納五十小劫于半日中亦猶遠將燈王國
中大師子座而入丈室非變丈室為師子座也問
時無實法長短本空何得戲論有納入耶答若約
真諦則大小久暫悉皆平等若約俗諦則大小久
暫仍自歷然若約迷情不知全俗即真故言俗之
時則大自大小自小久自久暫自暫不相容攝言
真之時則一味掃蕩若約諸佛菩薩了達真俗不
二故不惟一事攝一切理而且一事攝一切事所
以丈室容師子座師子座不小丈室不大則知半
日容五十劫五十劫不促半日不延也又若論寂
光實報境界則下方菩薩常面稱揚如來默然常
受其讚盡未來時無有疲厭亦不休歇若論同居
穢土機緣則住世八旬事須唱滅故令大眾謂如
半日若論方便淨土機緣則巳破三界見思未破
無明別惑應見菩薩讚歎經五十劫是知即此靈
山橫論四土眾生福薄見佛入滅是同居土相也
五十小劫讚歎于佛儼然未散方便土相也於阿
僧祇劫常在靈鷲山眾生見劫盡我此土安隱實
報寂光土相也問若方便土菩薩讚歎五十小劫
今猶未散則此後十三品經何從得有答佛之神
力不可思議為彼示長為此示短三世互入亦無
所在如安樂行人一夢尚可經于千萬億劫豈不
能攝未來之事令入現在俾此土眾生得沾滅後
流通益耶。
△三明佛神力加持。】

「五十小劫佛神力故令諸大眾謂如半日爾時四眾
亦以佛神力故見諸菩薩徧滿無量百千萬億國土
虗空。」

【若約真諦則時劫本空今約俗諦則五十小劫是
實故巳破無明者知見五十小劫未破無明者不
堪耐久由佛神力令其謂如半日不生疲倦也又
諸菩薩徧滿無量國土虗空豈惟肉眼不能遠矚
縱令天眼何可盡瞻而今四眾以佛神力則能徧
見當知長而謂短由迷情未袪狹而見廣由妙機
當發又長而謂短意表本為迹隱此迹須開狹而
見廣意表迹含於本此本須顯又自佛眼觀則長
短平等廣狹平等如理則非本非迹自四眼觀則
解者見長見廣如知遠本惑者見短見狹如執近
迹今迷長謂短亦云佛之神力是顯佛能隨情即
狹見廣亦云佛之神力是顯佛能破情又壽量未
談故長令見短下方巳涌故狹令見廣夫見雨猛
知龍大見華盛知池深見所化如此之多則知能
化甚大久遠既開顯巳眾豈終惑所以下文神力
品中滿百千歲然後還攝舌相不復更云謂如半
日也初三業供養竟。
△二陳問訊之辭。】

「是菩薩眾中有四導師一名上行二名無邊行三名
淨行四名安立行是四菩薩於其眾中最為上首唱
導之師在大眾前各共合掌觀釋迦牟尼佛而問訊
言世尊少病少惱安樂行不所應度者受教易不不
令世尊生疲勞耶爾時四大菩薩而說偈言。

世尊安樂少病少惱教化眾生得無疲倦又諸眾生
受化易不不令世尊生疲勞耶。」

【初標四導師者欲擬開示悟入四十位耳如華嚴
經但舉法慧德林金剛幢金剛藏說四十位也四
皆名行者安樂行成也上行者開佛知見超于九
界也無邊行者示佛知見一行一切行也淨行者
悟佛知見事理融妙也安立行者入佛知見自安
安他猶如大地也問辭有長文重頌各有二意一
問如來安樂二問眾生易度安樂即自行易度即
化他自行化他總不出于衣座室三衣座室三即
安樂行前品用勗始行菩薩今地涌問佛亦不過
云安樂行不而巳故知圓行始終理同佛是究竟
安樂行菩薩是分證安樂行前品是明觀行安樂
行乃至一切眾生無非理即安樂行也。
△三佛答
安樂。】

「爾時世尊於菩薩大眾中而作是言如是如是諸善
男子如來安樂少病少惱諸眾生等易可化度無有
疲勞所以者何是諸眾生世世巳來常受我化亦於
過去諸佛恭敬尊重種諸善根此諸眾生始見我身
聞我所說即皆信受入如來慧除先修習學小乘者
如是之人我今亦令得聞是經入於佛慧。」

【佛答安樂易度兩事相成安樂故易度易度故安
樂也所以者何下釋成易度之由由諸眾生世世
受化故也然有二種一者種諸善根則始見我身
聞說華嚴即皆信受入如來慧或聞方等般若亦
入佛慧二者先修習小則漸漸調伏來至法華亦
令聞經得入佛慧(方等般若小乘亦有密得入者但不彰灼故此不言)是知
華嚴方等般若法華佛慧不殊不當優劣然佛慧
雖同教相稍異且約華嚴法華對辨略明十異第
一始見今見華嚴初成道時名為始見法華久後
說實故名今見始見今見佛慧不殊也第二開合
不開合華嚴日照高山即說於頓故不須開合為
不入者開頓說漸展轉調伏令漸歸頓故法華為
開巳得合開合雖殊二頓無別也第三橫豎廣略
華嚴頓直豎入入於法界故言豎廣不歷方便故
言橫略法華備歷五味即是橫廣得入佛慧亦是
豎廣然既入法界自當通達一切方便二經不殊
也第四本迹不同華嚴以遮那為本千百億釋迦
為迹法華以久成為本寂場為迹則華嚴之本秖
是法華之迹又華嚴雖云或見如來初成道或見
如來成道巳無量劫意亦密顯于本而未彰灼明
言成道久遠若斯是則非本非迹法界理同久本
近迹隱顯事異也第五加說不加說華嚴唯阿僧
祇及隨好品是佛自說餘皆菩薩被加而說法華
迹門三周本門壽量等並佛自說雖加說自說理
常平等而化儀有異也第六變土不變土華嚴即
穢而淨表圓直大道故不須變法華轉穢為淨表
會權歸實故須三變若變不變淨土不毀則無殊
也第七多處不多處華嚴七處九會是為多處法
華靈鷲虗空故不多處處雖多少理常平等也第
八斥奪不斥奪華嚴初會永無聲聞故無斥奪法
華正破小執故有斥奪又入法界品二乘如聾如
瘂故有斥奪法華皆與佛記故無斥奪華嚴但被
界外兩機如醫輕重兩種不死之病收功猶易法
華能治定性聲聞如令敗種復生于芽收功更奇
也第九直顯開顯華嚴行大直道名直顯實法華
決了聲聞法名開權顯實所顯之實終無二也第
十根利根鈍利者華嚴即悟鈍者法華方悟利鈍
雖殊悟理則一能令鈍悟功亦倍難也經宜不同
略為十異種智法界等無差別故云始見我身聞
我所說即皆信受入如來慧除先修習學小乘者
我今亦令得聞是經入於佛慧明文在茲不須疑
也諸師見其緣異逐緣異解迷不知反去道轉遠
若識理同千車共轍佛慧無殊也然華嚴兼別以
明佛慧方等對三以明佛慧般若帶二以明佛慧
唯有法華開彼所兼所對所帶乃至三藏但生滅
法咸成佛慧是則所詮圓理彼此無殊能詮之教
純雜有異獨稱為妙良不虗也舊云華嚴了義滿
字常住法華不了義非滿非常今以此文並之若
始入是了義今入不了義者亦應始入是佛慧今
入非佛慧若佛慧既齊則了義亦等滿常亦然又
地人呼華嚴為圓宗法華為不真宗今亦用此文
並之。
△四偈頌隨喜。】

「爾時諸大菩薩而說偈言。

善哉善哉大雄世尊諸眾生等易可化度能問諸佛
甚深智慧聞巳信行我等隨喜。」

【能問者如華嚴方等般若經中俱有當機問法菩
薩乃至法華經中身子三請俱是能問也所問者
即甚深智慧所謂如來慧也。
△五如來述歎。】

「於時世尊讚歎上首諸大菩薩善哉善哉善男子汝
等能於如來發隨喜心。」

【菩薩隨喜能問能信之人佛乃歎其能於如來發
隨喜心意顯諸能問者皆是古佛示迹故菩薩隨
喜其迹如來述歎其本亦是密顯壽量也初涌出
序竟。
△二疑問序二初此土菩薩疑問二他土菩
薩疑問初中二初長文敘疑念二偈頌正發問。

今初。】

「爾時彌勒菩薩及八千恒河沙諸菩薩眾皆作是念
我等從昔巳來不見不聞如是大菩薩摩訶薩眾從
地涌出住世尊前合掌供養問訊如來。」

【彌勒及菩薩眾咸疑念者凡有四意一者自寂場
以後今座以前十方大士來會不絕雖不可限我
以補處智力悉見悉知何於此眾不識一人又我
遊化十方奉覲諸佛一切海會咸所諳知就歷履
處亦所不識若來若去推求不識不識則無世界
益故須疑問二者彼諸大士是前進先達彌勒是
後番末學後不知前例如文殊不知入定女人境
界女人不知棄諸陰蓋菩薩境界以不識故不知
彼之內善自善不生無為人益故須疑問三者彼
等大士本實相底應現十方別頭教化所有真應
皆非彌勒境界既不識彼利物之道即不識病無
對治益故須疑問四者佛託弘經召諸大士大士
奉師嚴命故來密開壽量非時眾之所知既不識
如來密旨則無第一義益故須疑問也然彌勒迹
居補處本亦應深何當如此不識凡有二義若約
實論則近成補處不知久本若約權論則本高迹
下為物騰疑也。
△二偈頌正發問四初問來處來
緣(至)四結請決疑。
今初。】

「時彌勒菩薩摩訶薩知八千恒河沙諸菩薩等心之
所念并欲自決所疑合掌向佛以偈問曰。

無量千萬億大眾諸菩薩昔所未曾見願兩足尊說
是從何所來以何因緣集巨身大神通智慧叵思議
其志念堅固有大忍辱力眾生所樂見為從何所來。」

【一問何處來二問何因緣來也巨身大神通是歎
入如來室智慧叵思議是歎坐如來座其志念堅
固有大忍辱力是歎著如來衣三皆自行德也眾
生所樂見是歎化他德也。
△二敘眷屬數量。】

「一一諸菩薩所將諸眷屬其數無有量如恒河沙等
或有大菩薩將六萬恒沙如是諸大眾一心求佛道
是諸大師等六萬恒河沙俱來供養佛及護持是經
將五萬恒沙其數過於是四萬及三萬二萬至一萬
一千一百等乃至一恒沙半及三四分億萬分之一
千萬那由他萬億諸弟子乃至於半億其數復過上
百萬至一萬一千及一百五十與一十乃至三二一
單巳無眷屬樂於獨處者俱來至佛所其數轉過上
如是諸大眾若人行籌數過於恒沙劫猶不能盡知。」

【△三問師法是誰。】

「是諸大威德精進菩薩眾誰為其說法教化而成就
從誰初發心稱揚何佛法受持行誰經修習何佛道。」

【△四結請決疑又四初結歎(至)四明大會同請。

今初。】

「如是諸菩薩神通大智力。」

【△二請答來處。】

「四方地振裂皆從中涌出世尊我昔來未曾見是事
願說其所從國土之名號我常遊諸國未曾見是眾
我於此眾中乃不識一人。」

【△三請答來緣。】

「忽然從地出願說其因緣。」

【△四明大會同請。】

「今此之大會無量百千億是諸菩薩等皆欲知此事
是諸菩薩眾本末之因緣無量德世尊唯願決眾疑。」

【既云欲知本末因緣則若所師若來處若來緣總
求佛答明矣初此土菩薩疑問竟。
△二他土菩薩
疑問。】

「爾時釋迦牟尼分身諸佛從無量千萬億他方國土
來者在於八方諸寶樹下師子座上結加趺坐其佛
侍者各各見是菩薩大眾於三千大千世界四方從
地涌出住於虗空各白其佛言世尊此諸無量無邊
阿僧祇菩薩大眾從何所來爾時諸佛各告侍者諸
善男子且待須臾有菩薩摩訶薩名曰彌勒釋迦牟
尼佛之所授記次當作佛巳問斯事佛今答之汝等
自當因是得聞。」

【分身眷屬橫在十方亦復不知本地未有四益故
與彌勒同其疑問諸佛皆不為答抑待釋迦答彌
勒者彌勒所問事迹不輕釋尊一代未曾顯說因
茲答問廣顯長壽此大玄秘須待釋迦自開汝自
當聞分身來集本為證明故不應答也初本門序
段竟。
△二正說段二初誡許二正說初中二初長
文二偈頌長文又三初述歎二誡三許。
今初。】

「爾時釋迦牟尼佛告彌勒菩薩善哉善哉阿逸多乃
能問佛如是大事。」

【初一善哉述其上契佛心次一善哉述其下契羣
念開迹顯本乃一代時教所未顯談故為佛之大
事又須約修德果位深遠不約性德平等理趣故
名為事也。
△二誡。】

「汝等當共一心被精進鎧發堅固意。」

【一心誡勿亂精進誡勿懈堅固誡勿退也良以如
來實智久成權迹長遠化窮三世益徧十方非等
覺巳下所能思議故也亦是寄彌勒以誡大會。
△
三許。】

「如來今欲顯發宣示諸佛智慧諸佛自在神通之力
諸佛師子奮迅之力諸佛威猛大勢之力。」

【諸佛智慧總標果智也自在是我德神通是樂德
奮迅除垢是淨德大勢威猛是常德此點圓滿四
德徧能三世益物故皆名力約過去久遠久遠名
為自在神通約現在分身徧滿十方名為師子奮
迅約未來益物永永不窮名為大勢威猛或可奮
迅是將前之狀表未來益物大勢是震動十方即
現在益物亦無不可又自在神通是究竟慈悲室
師子奮迅是究竟法空座威猛大勢是究竟忍辱
衣證此究竟三德故力徧十方三世為益不窮也
初長文竟。
△二偈頌三初頌誡二頌許略不顯述
歎。
今初。】

「爾時世尊欲重宣此義而說偈言。

當精進一心我欲說此事勿得有疑悔。」

【△二頌許。】

「佛智叵思議汝今出信力住於忍善中昔所未聞法
今皆當得聞我今安慰汝勿得懷疑懼佛無不實語
智慧不可量所得第一法甚深叵分別如是今當說
汝等一心聽。」

【初誡許竟。
△二正說三初從此訖壽量品是正開
近顯遠二分別功德品初長文是總授法身記三
彌勒說偈是總申領解初中二初訖此品是略開
顯動執生疑二壽量品是廣開顯斷疑生信初又
二初略開二疑請初又二初長文二偈頌初又二
初答所師二答來處不答何因緣集所以下文重
請。
今初。】

「爾時世尊說此偈巳告彌勒菩薩我今於此大眾宣
告汝等阿逸多是諸大菩薩摩訶薩無量無數阿僧
祇從地涌出汝等昔所未見者我於是娑婆世界得
阿耨多羅三藐三菩提巳教化示導是諸菩薩調伏
其心令發道意。」

【此先答誰為其說法教化而成就從誰初發心之
問也。
△二答來處又二初答二釋。
今初。】

「此諸菩薩皆於是娑婆世界之下此界虗空中住於
諸經典讀誦通利思惟分別正憶念。」

【界下空中略如前釋此答其住處即是來處也於
諸經典等者追答稱揚何佛法受持行誰經修習
何佛道之問也於諸經典者圓人受法無法不圓
法華妙典一切十方三世經典悉入其中權實不
二終不取一捨一此答稱揚也讀誦通利思惟分
別是答受持正憶念是答修習。
△二釋又二初釋
住處二釋稱揚受持修習。
今初。】

「阿逸多是諸善男子等不樂在眾多有所說常樂靜
處勤行精進未曾休息亦不依止人天而住。」

【不樂在眾者界內界外五陰名之為眾二邊分別
名為多有所說靜處者中道第一義諦也法界一
相絕待無餘故名靜處勤行精進未曾休息者心
心流注任運與薩婆若相應也不依人天者人表
有邊天表空表不依二邊故以此界虗空表之正
住常寂光法性土也。
△二釋稱揚受持修習。】

「常樂深智無有障礙亦常樂於諸佛之法一心精進
求無上慧。」

【由其常樂深智無有障礙所以於諸經典悉皆稱
揚由其常樂諸佛之法所以讀誦通利思惟分別
由其一心精進求無上慧所以能正憶念也初長
文竟。
△二偈頌二初頌長文二正略開顯初中二
初頌答所師二頌答來處。
今初。】

「爾時世尊欲重宣此義而說偈言。

阿逸汝當知是諸大菩薩從無數劫來修習佛智慧
悉是我所化令發大道心此等是我子。」

【長文伹云得菩提巳化令發心不云無數劫來或
謂止是圓頓利根一生超證此中但云無數劫來
是我所化不云在成道後或謂止是行因行時化
令發心故為但答所師未曾彰灼開顯。
△二頌答
來處。】

「依止是世界常行頭陀事志樂於靜處捨大眾憒鬧
不樂多所說如是諸子等學習我道法晝夜常精進
為求佛道故在娑婆世界下方空中住志念力堅固
常勤求智慧說種種妙法其心無所畏。」

【初頌長文竟。
△二正略開顯。】

「我於伽耶城菩提樹下坐得成最正覺轉無上法輪
爾乃教化之令初發道心今皆住不退悉當得成佛
我今說實語汝等一心信我從久遠來教化是等眾。」

【既云成道之後令初發心又云從久遠來教化是
等乃是略開近而顯遠所以動執生疑也初略開
竟。
△二疑請二初長文二偈頌初中二初經家敘
疑二騰疑請答。
今初。】

「爾時彌勒菩薩摩訶薩及無數諸菩薩等心生疑惑
怪未曾有而作是念云何世尊於少時間教化如是
無量無邊阿僧祇諸大菩薩令住阿耨多羅三藐三
菩提。」

【△二騰疑請答二初騰疑二請答初中三初法說
二立譬三法合初又三初執近疑遠二執遠疑近
三結難信。
今初。】

「即白佛言世尊如來為太子時出於釋宮去伽耶城
不遠坐於道場得成阿耨多羅三藐三菩提從是巳
來始過四十餘年世尊云何於此少時大作佛事以
佛勢力以佛功德教化如是無量大菩薩眾當成阿
耨多羅三藐三菩提。」

【△二執遠疑近。】

「世尊此大菩薩眾假使有人於千萬億劫數不能盡
不得其邊斯等久遠巳來於無量無邊諸佛所植諸
善根成就菩薩道常修梵行。」

【△三結難信。】

「世尊如此之事世所難信。」

【初法說竟。
△二立譬。】

「譬如有人色美髮黑年二十五指百歲人言是我子。」

【此譬上執近而疑遠也色美髮黑總是明年少耳。】

「其百歲人亦指年少言是我父生育我等。」

【此譬上執遠而疑近也。】

「是事難信。」

【此譬結難信也。
△三法合。】

「佛亦如是得道巳來其量未久。」

【此合年二十五不應有百歲子也。】

「而此大眾諸菩薩等巳於無量千萬億劫為佛道故
勤行精進善入出住無量百千萬億三昧得大神通
久修梵行善能次第習諸善法巧於問答人中之寶
一切世間甚為希有。」

【此合百歲之人不應是年二十五者所生也。】

「今日世尊方云得佛道時初令發心教化示導令向
阿耨多羅三藐三菩提世尊得佛未久乃能作此大
功德事。」

【此合結難信也初騰疑竟。
△二請答又二初明請
意二正請答初又二初為現在二為未來。
今初。】

「我等雖復信佛隨宜所說佛所出言未曾虗妄佛所
知者皆悉通達。」

【我等雖未了知仰信而巳。
△二為未來。】

「然諸新發意菩薩於佛滅後若聞是語或不信受而
起破法罪業因緣。」

【淺行易生誹謗謗墮惡道不退者雖復仰信以未
了知不能增道損生故須答釋令謗者生信信者
增道損生也初明請意竟。
△二正請答。】

「唯然世尊願為解說除我等疑及未來世諸善男子
聞此事巳亦不生疑。」

【一請除現在疑二請除未來疑也初長文竟。
△二
偈頌二初頌騰疑二頌請答初中二初頌法說二
頌立譬三頌法合初又三初頌執近二頌執遠三
頌結難信。
今初。】

「爾時彌勒菩薩欲重宣此義而說偈言。

佛昔從釋種出家近伽耶坐於菩提樹爾來尚未久。」

【△二頌執遠。】

「此諸佛子等其數不可量久巳行佛道住於神通力
善學菩薩道不染世間法如蓮華在水從地而涌出
皆起恭敬心住於世尊前。」

【△三頌結難信。】

「是事難思議云何而可信佛得道甚近所成就甚多
願為除眾疑如實分別說。」

【初頌法說竟。
△二頌立譬。】

「譬如少壯人年始二十五示人百歲子髮白而面皺
是等我所生子亦說是父父少而子老舉世所不信。」

【初五句頌譬執近疑遠次一句頌譬執遠疑近後
二句頌譬結難信也。
△三頌法合。】

「世尊亦如是得道來甚近是諸菩薩等志固無怯弱
從無量劫來而行菩薩道巧於難問答其心無所畏
忍辱心決定端正有威德十方佛所讚善能分別說
不樂在人眾常好在禪定為求佛道故於下空中住。」

【初半偈頌合年二十五次三偈半頌合百歲子略
不頌合結難信也初頌騰疑竟。
△二頌請答。】

「我等從佛聞於此事無疑願佛為未來演說令開解
若有於此經生疑不信者即當墮惡道願今為解說
是無量菩薩云何於少時教化令發心而住不退地。」

【初略開顯動執生疑竟。】

【△釋從地涌出品竟次釋壽量品。】

「如來壽量品第十六」

【如來者十方三世諸佛二佛三佛本佛迹佛之通
號也壽者受也量者詮量也詮量十方三世二佛
三佛本佛迹佛之功德也今正詮量本地三佛功
德故言如來壽量品如來義甚多今且明二身三
身餘例可解二身者真身如來應身如來也如成
論云乘如實道來成正覺故名如來即二身義顯
何者乘是如智實是如境道是因覺是果若單論
乘則如無所知若單明實則如無能知境智和合
則有因果照境未窮名因盡源為果因圓果滿即
是乘如實道來成正覺此真身如來也以如實智
乘如實道來生三有示正成覺即應身如來也(報智
冥法名為真身從體起用名為應身但云二身攝法周足)三身者法身如來報
身如來化身如來也如大論云如法相解如法相
說故名如來即三身義足何者如即法如如境非
因非果有佛無佛性相常然徧一切處而無有異
故名為如不動而至名之為來此約所證即法身
如來也又復如智稱於如理從理名如從智名來
故曰如法相解此約能證即報身如來也又以如
如境智合故即能處處示成正覺轉正法輪故曰
如法相說此約起用即化身如來也偈云水銀和
真金能塗諸色像功德和法身處處應現往如明
月之影徧萬川故名為應亦名為化此之三身不
可單取故大經云法身亦非涅槃般若亦非涅槃
解脫亦非涅槃三法具足稱秘密藏名大涅槃當
知三身不可一異縱橫並別圓覽三法稱假名如
來也文云非如非異者非彼偏如以顯圓如即法
身如來義又云如來如實知見三界之相即如如
智稱如如境以一切種智知以佛眼見是報身如
來義又云或示巳身巳事或示他身他事即應身
如來義若但性德三如來者是橫若但修德三如
來者是縱若先法次報後應亦是縱今經圓說不
縱不橫三如來也縱橫三身尚非今義況三藏通
教所明如來耶又法華前亦明圓三身義同是迹
中三身耳發迹顯本三如來者永異諸經故天親
論云示現成大菩提無上故示三種菩提一應化
菩提隨所應現即為示現如經出釋氏宮故二報
佛菩提十地滿足得常涅槃如經我實成佛巳來
無量無邊劫故三法佛菩提謂如來藏性淨涅槃
不變如經如來如實知見三界之相故經具其義
論出其名不如上釋寧會經論耶又三身各論單
複單義如前法身複者一自性清淨法身二離垢
妙極法身報身複者一自受用報二他受用報應
身複者一勝應二劣應又一應現佛界身二應現
九界身若束此單複三身而為二身則二種法身
及自受用報名為真身他受用報及勝劣應等名
為應身故知若複若單若三若二平等平等更欲
廣說則四身十身三十二身無量身等開合自在
多不為多少不為少非少非多而少而多倘執名
相而欲妄較諸經優劣遠之遠矣次明壽量者真
如不隔諸法故名為受此法身壽也境智相應故
名為受此報身壽也一期示現連持不斷故名為
受此應身壽也詮量法身如來如理壽命詮量報
身如來智慧壽命詮量應身如來同緣壽命故言
壽量法身如來如理壽命者有佛無佛性相常然
不論相應不論連持非無量非有量故文云非如
非異非實非虗蓋詮量法身如理命也報身如來
智慧壽命者以如如智契如如境境發智為報智
冥境為受境既無量無邊常住不滅智亦如是譬
如函大蓋大故文云我智力如是久修業所得慧
光照無量壽命無數劫此詮報身智慧命也應身
如來同緣壽命者緣長則長緣促則促如水清月
現月實不來水濁月亡月亦不去故文云數數現
生數數現滅或復自說名字不同年紀大小此詮
應身同緣命也當知所詮不出四句一者有量二
者無量三者亦有量亦無量四者非有量非無量
有量則無常無量則常雙亦則亦常亦無常雙非
則非常非無常今以四句更作別圓二釋一別教
各釋者非常非無常雙非理極即法身也常即報
身報智冥法亦非常非無常但取金剛道後正智
圓滿不復生滅故名為常又依唯識則法身不生
不滅故名為常報身生因所生故非常圓滿成就
故非無常即雙非句也亦常亦無常即是應身應
用無盡故亦常數數唱滅故亦無常也無常即是
金剛心前智用增進乃至凡夫生滅出沒皆是無
常也三佛各一句凡夫共一句故是別義二圓教
通釋者三身各備四句法身四句者不生不滅故
名為常無彼凡夫妄計倒常故名無常寂而雙照
故名亦常亦無常雙破凡聖八倒故名非常非無
常也報身四句者出過二乘故名為常無妄計常
故名無常智能雙照故名亦常亦無常智冥諦境
故名非常非無常也應身四句者應用不絕故名
為常示同生滅故名無常兩義雙具故名亦常亦
無常既非實報亦非業感故名非常非無常也乃
至凡夫亦具三種四句心性隨緣不變故名為常
所謂自從無始至盡未來輪迴生死而生實不生
死實不死此是性具法身常也即此心性不變隨
緣流轉五道生滅不停名為無常此是法身無常
義也隨緣不變故亦常不變隨緣故亦無常此是
法身雙亦義也雖不變而非凝然雖隨緣而非斷
滅此是法身雙非義也約性具法身既得作此四
句依法身而起惑惑即般若即是性具報身亦作
四句依惑苦而起業業即解脫即是性具應身亦
作四句是為凡夫理即三身各各四句尚無四句
名字何況行用圓人稱理而解故有名字三身四
句觀行三身四句乃至果成則為究竟三身四句
從始至終一身即三身三身即一身不一不異亦
不縱橫當知一佛身即具諸身壽命功德隨緣感
見長短不同大經云凡夫二乘見佛壽命猶如冬
日菩薩所見猶如春日唯佛見佛壽命無量猶如
夏日所以然者凡夫博地翳障朦朧藏通二乘雖
斷四住不見中道若捨分段受法性身未破無明
方便土中所見之佛猶是勝應當知二乘秖見冬
日若諸菩薩未登別地圓住所見同彼凡夫二乘
若破無明乃至受于分證法身與而言之得見報
身壽命奪而言之他受用報猶名勝應未窮報身
之源未盡法性之極所見佛壽猶是春日唯佛與
佛窮性盡源見法身壽猶如夏日也故舉三譬譬
之一者於諸常中虗空第一一切壽命如來第一
此譬法身壽命無始無終性相凝湛也二者譬如
四河皆歸大海此譬報身壽命所修萬善皆感佛
報歸壽命海也三者阿耨達池出四大河此譬應
身壽命從法報出隨緣長短也此品詮量通明三
身若從別意正在報身何以故義便文會義便者
報身智慧上冥下契三身宛足文會者我成佛來
甚大久遠故能三世利益眾生所成即法身能成
即報身法報合故能益物以此推之正意是論報
身佛功德也如是三身種種功德悉是過去久遠
久遠劫前道場樹下先所成就名之為本中間今
日寂滅道場所成就者名之為迹非本無以垂迹
非迹無以顯本本迹雖殊不思議一也若諸經所
說本迹則以寂場所成法報為本從本所起勝劣
兩應為迹今以寂場所成三身乃至無量劫來中
間所成三身皆名為迹獨取最初實得菩提所成
三身名之為本故與諸經異也。
△二廣開顯斷疑
生信為二初誡信二正答初中四初三誡二三請
三重請四重誡共為四請四誡并前迹門三請一
誡合有五誡七請奇特大事殷勤鄭重也。
今初
三誡。】

「爾時佛告諸菩薩及一切大眾諸善男子汝等當信
解如來誠諦之語復告大眾汝等當信解如來誠諦
之語又復告諸大眾汝等當信解如來誠諦之語。」

【誠是忠誠諦是審實不欺於物言則詣真昔由機
淺止可隨他意語故方便施權說三說近未告誠
實今是隨自意語故言誠諦也。
△二三請。】

「是時菩薩大眾彌勒為首合掌白佛言世尊惟願說
之我等當信受佛語如是三白巳。」

【菩薩既秉誠誡不敢致疑說必信受也。
△三重請。】

「復言惟願說之我等當信受佛語。」

【△四重誡。】

「爾時世尊知諸菩薩三請不止而告之言汝等諦聽。」

【初誡信竟。
△二正答二初長文二偈頌初中二初
正開近顯遠二明三世益物初又二初出執近之
情二破近顯遠。
今初。】

「如來秘密神通之力一切世間天人及阿修羅皆謂
今釋迦牟尼佛出釋氏宮去伽耶城不遠坐於道場
得阿耨多羅三藐三菩提。」

【此文三意初云如來秘密神通之力是出所迷之
法二云一切世間天人及阿修羅是出能迷之眾
三云皆謂今釋迦等是出其迷遠之情謂也秘密
者一身即三身名為秘三身即一身名為密又昔
所不說名為秘唯佛自知名為密神通之力者三
身之用也神是天然不動之理即法性身通是無
壅不思議慧即果報身力是幹用自在即應化身
也佛於三世等有三身實得三身其來甚久於諸
教中秘而不說故一切世間天人阿修羅皆謂今
佛始於道樹得此三身乃執近以疑遠也此本說
中不復言及二乘二乘開巳皆名菩薩故但對菩
薩菩薩攝在天人修羅三善道內餘三惡趣罪重
根鈍少智并不知作此情謂也菩薩有三種下方
他方舊住下方即本日所化故無執近之謂他方
舊住俱有二種一從法身應生者往世先得無生
或先巳聞發迹顯本設往世未曾得聞往世報盡
受法性身於法身地自應得聞長遠之說是故應
生菩薩多無執近之謂二者今生始得無生法忍
及未得者咸有此謂也。
△二破近顯遠上文誠諦
之誡正為此復為二初正顯遠二舉譬格量久遠。

今初。】

「然善男子我實成佛巳來無量無邊百千萬億那由
他劫。」

【成佛甚大久遠則伽耶近謂即破。
△二舉譬格量
久遠又三初舉譬問二答三合顯久遠。
今初。】

「譬如五百千萬億那由他阿僧祇三千大千世界假
使有人抹為微塵過於東方五百千萬億那由他阿
僧祇國乃下一塵如是東行盡是微塵諸善男子於
意云何是諸世界可得思惟校計知其數不。」

【直爾下塵之界尚不可說況下塵不下塵界豈可
說耶。
△二答。】

「彌勒菩薩等俱白佛言世尊是諸世界無量無邊非
算數所知亦非心力所及一切聲聞辟支佛以無漏
智不能思惟知其限數我等住阿惟越致地於是事
中亦所不達世尊如是世界無量無邊。」

【一非算數心力所及二非無漏智所思惟三非阿
惟越致所達蓋惟佛智之所知耳故佛功德如十
方大地土十地功德如閻浮地土非虗語也。
△三
合顯久遠。】

「爾時佛告大菩薩眾諸善男子今當分明宣語汝等
是諸世界若著微塵及不著者盡以為塵一塵一劫
我成佛巳來復過於此百千萬億那由他阿僧祇劫。」

【下塵不下塵界巳不可說況界復為塵耶況復過
於此耶僧傳云羅什舊經無一塵一劫四字有齊
高僧曇副誦經感夢云少一句後果得之金光明
經云一切海水可知滴數無有能知如來之壽此
亦明未來常住非明過去久成也若引證此殊不
相應又有約法身解此者則有二迷一法身無始
豈論遠劫二法身平等何獨釋迦先成故知不達
經宗求深反淺問一切諸佛悉顯本不若有顯有
不顯則不得云諸佛道同亦不得云是我方便諸
佛亦然若同皆顯本則諸佛皆云成佛甚久遠耶
答顯本可同遠近不等例如日月燈明八子大通
智勝有十六子釋迦一子有子是同數不必等又
凡成佛則所證三身必同故云諸佛道同三世益
物必同故云是我方便諸佛亦然耳況本高迹下
本下迹高本迹俱高本迹俱下凡有四句一期開
顯何必盡同惟原始要終則諸佛所證之體同滿
三身所起之用同亘三世故不可說有異也初正
開近顯遠竟。
△二明三世益物此以最初成道為
體為本從體起用為迹又以最初實得體用為本
從是以來所有三世體用皆為迹也文分為二初
法說二譬說初中二初正明三世益物二總結不
虗初又三初明過去益物二明現在益物三明未
來益物初又三初過去益物處二拂過去迹疑三
明過去益物所宜。
今初。】

「自從是來我常在此娑婆世界說法教化亦於餘處
百千萬億那由他阿僧祇國導利眾生。」

【須顯處者上明成道甚久久居何處故云常在此
界及於餘國說法利生也此之娑婆即本應身所
居之土今日迹居不移於本但今昔時異見燒者
謂近照本者達遠故云我淨土不毀常在靈鷲山
豈離伽耶別求常寂非寂光外別有娑婆。
△二拂
過去迹疑。】

「諸善男子於是中間我說然燈佛等又復言其入於
涅槃如是皆以方便分別。」

【疑曰若成佛如此之久云何經中說於然燈佛時
方得授記又既成佛證常住身云何儒童菩薩在
然燈時得記弘法壽終入滅更生餘處諸如此類
不一而足今拂之曰皆是方便分別譬如幻師所
現幻事非實爾時方得授記亦非業果分段生身
捨壽入滅皆是從本所垂諸化迹耳。
△三明過去
益物所宜又二初感應二施化。
今初。】

「諸善男子若有眾生來至我所我以佛眼觀其信等
諸根利鈍隨所應度。」

【至我所者即是過去眾生漸頓兩機冥扣法身也
佛眼觀者即是久巳成佛用佛眼鑑照無有遺差
將欲起於劣勝兩應而利益之善機凡有二力一
感人天華報及三乘權果二感佛道實果若以法
眼觀知萬善緣其輕重各得華報及權果報不能
究竟知其終得種智果報若以佛眼圓照萬善則
能具知始末華果此經一向明佛眼觀能知眾生
所有萬善究竟得佛種智果也信等諸根即五根
也慧根是了因信進念定四根皆屬緣因此二善
根各有利鈍通攝頓漸機緣頓機利鈍即圓別根
機漸機利鈍即通藏根機又大乘根名利小乘根
名鈍又小乘根名利人天乘名鈍又四教乃至人
天諸根各各自論利鈍十法界眾生所有善根利
鈍為機如來悉照無有遺差隨所應度而現形聲
饒益也。
△二施化又二初明形聲兩益二明得益
歡喜。
今初。】

「處處自說名字不同年紀大小亦復現言當入涅槃
又以種種方便說微妙法。」

【名字不同年紀大小即非生現生當入涅槃即非
滅現滅皆形益也方便說法即聲益也處處者豎
則微塵劫數橫則十方剎海一一劫中皆徧十方
一一剎中皆歷塵劫無非如來垂迹之時處也名
字不同者或示勝應或示劣應或示佛身或示菩
薩聲聞等身身既不同故名字亦不同也年紀大
小者既示有身則有壽命修短不等也應以現生
而得度者既能處處非生現生應以現滅而得度
者亦必處處非滅現滅故云亦復現言當入涅槃
也種種方便說微妙法者或頓或漸或顯或密或
定不定或兼或但或對或帶或施或開或廢或立
總是如來善巧方便總令眾生究竟得成一切種
智故微妙也。
△二明得益歡喜。】

「能令眾生發歡喜心。」

【由施形聲兩化令得權實四益但云歡喜舉一以
攝三也初明過去益物竟。
△二明現在益物二初
感應二施化。
今初。】

「諸善男子如來見諸眾生樂於小法德薄垢重者。」

【如來見者即佛眼照也諸眾生樂小法者所見之
機也貪愛二十五有即人天機名樂小法自求現
滅即二乘機名樂小法樂於漸次紆迴佛道即三
教菩薩機亦名為樂小法乃至樂近說者亦名為
樂小法緣了二善功用微劣名為德薄見思塵沙
無明三惑濃厚名為垢重問非生現生備施頓漸
二化七方便等可是樂小法者圓頓赴機是應樂
大法者云何通名為樂小法耶答此有四義一約
往日雖發大心不能專精多著弊欲不得出世故
名弊欲以為小法二約現在如佛未出世諸天人
等雖有大機而心染世樂或著邪見故名為樂小
法此二義與下譬中宛轉於地之意同也三約修
行雖不樂三界愛見小法而樂三乘灰斷亦名小
法雖不樂三乘近果而樂歷別修行一乘不能一
心圓頓普修故名樂小此三意約因門明樂小法
也四約果門樂聞近成之小出釋氏宮始得菩提
不樂欲聞長遠大久之道故言樂小此等小心非
始今日若先樂大佛即不說始成說始成者皆為
樂小者耳。
△二施化二初明現形二明說法。
今
初。】

「為是人說我少出家得阿耨多羅三藐三菩提然我
實成佛巳來久遠若斯但以方便教化眾生令入佛
道作如是說。」

【此明現在為眾生故非生現生而生實非生也前
明頓漸兩機來感法身今即現勝劣兩應劣應應
漸機勝應應頓機此兩種應並有生法二身示生
之相劣應二身生相者正慧托胎右脇出生即行
七步一手指天一手指地自言天上天下唯吾獨
尊此生身生相也坐吉祥草三十四心斷結習盡
證得五分法身即法身生相也勝應二身生相者
乘旃檀宮與諸菩薩處摩耶胎常說大乘作大佛
事從右脇出十方周行各各七步作師子吼此生
身生相也寂滅道場坐菩提座金剛後心斷無明
盡妙覺朗然窮照法性種智圓明萬德普備此法
身生相也出家者劣應出分段家勝應出二死家
得菩提者劣應得生滅四諦所發無漏盡無生智
名為菩提勝應照三諦一實之道究竟一切種智
為菩提也(勝劣二種生身生相秖是一番托胎出生但大小兩機所見不同故須甄明非
有兩番托胎出生也二種出家二種成道二種法身生相亦無不然故云雙垂兩相二始同時)然我
實成佛下明本實不生彼天人阿修羅等今始見
此二種生法二身謂言始生其實不然然我實成
佛道甚大久遠如上所說剎塵之譬尚復過之今
日現生非實生也或疑既非實生何故現生釋曰
但為方便教化德薄垢重眾生令入佛道所以作
如是說我少出家得菩提耳餘大乘經但破劣應
生法二身生實非生不破勝應生法二身今云成
佛甚久正破勝應法身非從寂場始生故與餘經
永異。
△二明說法又二初正明一代所說二釋出
巧說之由。
今初。】

「諸善男子如來所演經典皆為度脫眾生或說巳身
或說他身或示巳身或示他身或示巳事或示他事
諸所言說皆實不虗。」

【所演經典徧指一代五味八教也皆為度脫眾生
總釋頓漸顯密定與不定無非應病與藥令得度
脫故也或說巳身等略舉一代教中所有種種差
別示現事也說自巳往昔因緣名說巳身說諸佛
菩薩及餘弟子種種因緣名說他身現佛界像名
示巳身現九界像名示他身或現勝應名示巳身
現劣應身名示他身現佛界事名示巳事現九界
事名示他事或現種智名示巳事現小智斷名示
他事現大自在名示巳事現九惱等名示他事諸
所言說皆實不虗者明其不同世間之寓言也為
眾生故一一示現一一有因有果一一有始有終
惟其所說巳身他身所示巳身他身巳事他事並
無分毫虗言誑語故能度脫一切眾生譬如幻師
于四衢道幻作象馬牛羊種種諸物象即是象馬
即是馬更無一物而不酷肖乃能令彼愚小歡悅
佛亦如是以法性大幻三昧徧于十方三世幻作
巳身他身巳事他事說示于人令彼眾生咸得見
聞並無一事徒搆空言乃使眾生信受而得度脫
也。
△二釋出巧說之由又二初明由照權實理故
即是說示之本二明由稱漸頓機故即是說示之
緣。
今初。】

「所以者何如來如實知見三界之相無有生死若退
若出亦無在世及滅度者非實非虗非如非異不如
三界見於三界如斯之事如來明見無有錯謬。」

【夫現前一念真如法性本無一法可得而無法不
具無法不造一切凡聖平等無差然凡夫及二乘
人則滯于二死不能自度自脫因位諸大菩薩則
局於數量不能橫徧豎窮皆由于此真如法性未
能圓滿徹證故也惟有如來久遠劫來圓滿徹證
此真法性故能以種智佛眼如實知見分段變易
二種三界之相當體即是真如實相了知二種生
死即非生死無有若退而在世者既無生死可退
則無生死可出故無有若出而滅度者無有生死
若退若出是十界實法皆空亦無在世及滅度者
是十界假名皆空生死涅槃等如昨夢故非實迷
為生死悟證涅槃緣起宛然故非虗無差別而十
界差別故非如即差別而一性融通故非異不同
二種三界之人或見三界為有或見三界為空故
云不如三界見於三界也如斯之事即結指上文
所明真俗妙諦即生死無有生死即退無有退即
出無有出即在世無在世者即滅度無滅度者即
實非實即虗非虗即如非如即異非異是謂即俗
而真之事如來以如理智而明見之無有錯謬故
能隨智說于隨自意語開權顯實開迹顯本也無
有生死而妄見生死無有退出而妄見退出無在
世而妄見在世無滅度而妄見滅度非實而妄見
實非虗而妄見虗非如而妄見如非異而妄見異
是謂即真而俗之事如來以如量智而明見之無
有錯謬故能隨情說于隨他意語為實施權為本
垂迹也。
△二明由稱漸頓機故即是說示之緣。】

「以諸眾生有種種性種種欲種種行種種憶想分別
故欲令生諸善根以若干因緣譬喻言辭種種說法
所作佛事未曾暫廢。」

【種種者頓漸利鈍千差萬別也性者習欲所成指
過去根種也欲者樂欲即從種所發之現行也行
者隨諸樂欲所作善惡業行乃至三乘一乘出世
行也憶想分別者隨所作行而生于解即相似智
慧也於種種性宜用種種為人悉檀於種種欲宜
用種種世界悉檀於種種行宜用種種為人對治
二悉於種種憶想分別宜用種種第一義悉何以
故隨其所得憶想之解更為說法即得朗悟第一
義故乃至初地欲樂修行第二地時亦必憶想二
地之境即是念想若發二地真解即是念想觀除
言語法滅直至佛地方得究竟離于憶想獲常寂
照耳故以若干因緣譬喻之辭種種說法令其生
諸善根所作佛事未曾暫廢也權實善根有三五
七九之不同故名為諸究竟皆歸一切種智故名
佛事三輪不思議化晝夜常演令他得益無有間
歇故云未曾暫廢二明現在益物竟。
△三明未來
益物二初正明非滅唱滅以益未來二釋須唱滅
意初又二初明本實不滅二明方便唱滅。
今初。】

「如是我成佛巳來甚大久遠壽命無量阿僧祇劫常
住不滅諸善男子我本行菩薩道時所成壽命今猶
未盡復倍上數。」

【甚大久遠壽命無量阿僧祇劫牒前過去事也常
住不滅正明未來永永恒益物也我本行下舉因
況果以明常住謂于本未成佛巳前初悟圓因而
登圓住分證常住法身之壽巳不可盡倍於如上
所說塵數何況果壽而非常住譬如太子時祿巳
不可盡況登尊極祿用寧可盡乎當知法身壽命
無始無終報身壽命有始無終應身壽命隨緣修
短示有始終今正明報身修得壽命故過去雖約
剎塵為譬仍是有始未來直云常住不滅則是無
終也然三身本非一異鈍者但見應化不知即報
即法所以妄計無常利者即于應化而悟法報所
以能知常住耳。
△二明方便唱滅。】

「然今非實滅度而便唱言當取滅度如來以是方便
教化眾生。」

【現在眾生見佛聞法或始見我身聞我所說即皆
信受入如來慧或先修習學小乘者我今亦令得
聞是經入於佛慧既入佛慧即知如來常住不滅
不為此人而唱滅也其有悠悠結緣之眾乃至五
千退席之流移置他方之類現在未得種熟脫者
此等眾生緣在未來故以唱滅方便而教化之當
知三身並有非滅唱滅之義法身非滅唱滅者如
淨名云法本不生今則無滅即是法身非滅又云
是寂滅義即是法身唱滅何者若巳了達不唱寂
滅為未了者唱耳又若言照寂即是唱滅若言寂
照即是唱生夫法身者雖非生非滅而亦有生滅
若迷心執著即煩惱生而智慧滅若解心無染即
智慧生而煩惱滅滅惑生解此是無常滅若解生
惑滅即是寂滅此之生滅悉約法性而辨若無迷
解二緣則不唱有此生滅也報身非滅唱滅者誰
有智慧誰有煩惱而言智慧能破煩惱此即明闇
不相除是報身不滅義眾生未了聞此便謂即佛
而生憍恣不復修道故復唱言道能滅惑有煩惱
時則無智慧有智慧時則無煩惱豈非智慧能滅
煩惱耶應身非滅唱滅者應是法報之用體既無
滅用豈有窮即是應身不滅但為眾生若常見佛
則生憍恣故唱我於今夜當取滅度也又法身當
體不生不滅報身了達無能生滅應身相續不生
不滅是故三身並皆非滅今為方便教化眾生應
身唱滅事同三身皆唱滅也初正明非滅唱滅以
益未來竟。
△二釋須唱滅意亦二初不滅有損二
唱滅有益。
今初。】

「所以者何若佛久住於世薄德之人不種善根貧窮
下賤貪著五欲入於憶想妄見網中若見如來常在
不滅便起憍恣而懷厭怠不能生難遭之想恭敬之
心。」

【不種善根則不生真中二善是為無益思惑貪著
五欲見惑入於憶想見思方生而不斷無明重沓
而罔知則不斷通別二惡是為有損又起憍恣即
增見惑懷厭怠即增思惑故有損不生難遭想即
不能生見諦解不生恭敬心即不能生思惟道故
無益也若見聞三佛不滅悉有憍恣義聞法身不
滅便謂眾生如彌勒如一如無二如平等即真由
是生於憍心上慢一切煩惱本自不生今亦無滅
何須修道即便恣情放逸為是唱言是寂滅義又
聞一切眾生即菩提相菩提相即煩惱相明闇不
相除顯出佛菩提便起慢恣不復修善懈怠放逸
為是唱言報身智慧能滅煩惱無明力大佛菩提
智之所能滅應身不滅憍恣易解。
△二唱滅有益。】

「是故如來以方便說比丘當知諸佛出世難可值遇
所以者何諸薄德人過無量百千萬億劫或有見佛
或不見者以此事故我作是言諸比丘如來難可得
見斯眾生等聞如是語必當生於難遭之想心懷戀
慕渴仰於佛便種善根是故如來雖不實滅而言滅
度。」

【是故唱言雖法本不生今亦不滅要須滅惑方乃
寂滅此法身難見義雖云智慧不滅煩惱然明時
無闇汝今具足煩惱何能有慧當知智慧能滅障
惑此報身難見義應身難見易解眾生聞是唱滅
便於三佛生難遭想戀慕渴仰惡滅善生是故三
身雖不實滅而唱滅也初正明三世益物竟。
△二
總結不虗。】

「又善男子諸佛如來法皆如是為度眾生皆實不虗。」

【既成佛巳實得三身皆悉不生不滅為諸眾生盡
未來時現生現滅實得三身亦實不虗現生現滅
亦實不虗所以三世眾生各各得益亦不虗也若
但論理而不論事但論性而不論修則同世間寓
言何名不虗又設但論事而不達理但論修而不
悟性則同權小生滅境界何名不虗故皆實不虗
者即是權實本迹無不誠諦故也初法說竟。】

妙法蓮華經台宗會義卷五之二
妙法蓮華經台宗會義卷五之三
古吳後學蕅益　智旭　述

△本門二明三世益物中二譬說二初立譬二法
合初中二初良醫治子譬譬上三世益物二治子
實益譬譬上總結不虗初又三初遠行譬譬過去
益物二還來譬譬現在益物三復去譬譬未來益
物。
今初。

「譬如良醫智慧聰達明練方藥善治眾病其人多諸
子息若十二十乃至百數以有事緣遠至餘國。」

【前法說中有三意初益物處二拂迹疑三益物所
宜今但譬益物所宜就所宜中有感應有施化今
具譬之譬如良醫至善治眾病即譬我以佛眼觀
有能應之智也其人多諸至乃至百數即譬眾生
來至我所有能感之機也於施化中有形聲兩益
及得益歡喜今略不譬歡喜又略不譬聲益於形
益中又略不譬非生現生但譬非滅現滅一意即
是以有事緣遠至他國也言良醫者醫有十種一
者治病病增無損或時致死譬空見外道恣意行
惡教人起邪斷善根法法身既亡慧命亦死二者
治病不增不損譬有見苦行外道投巖赴火苦行
行善不得禪定不能斷結故不損亦不斷善故不
增也三者治病損而不增但差巳還發譬修定斷
結外道也四者治病能令差巳不發而所治不徧
譬二乘人但治一兩種有緣者不能徧治一切也
五者雖能兼徧而無巧術用治苦痛譬六度菩薩
慈悲廣治難行苦行釋論呼為拙度也六治病巧
術治無痛惱但不能治必死之人譬通教菩薩體
法巧度但治有反復凡夫不治敗種二乘也七雖
能治難愈之病不能一時治一切病譬別教地前
菩薩也八能一時治一切病而不能令平復如本
譬圓教十信也九能徧治一切亦令平復如本而
不能令過本譬圓教四十位也十者一時治一切
病即能平復又使過本即是如來(醫有十種者通收邪正貫彼偏
圓前之三種亦稱醫者佛未出時一切外道皆自謂出家各自領眾故也第三醫中云差巳還發者雖斷
事惑還墮三塗以見惑未斷故隨禪受生之後仍受輪迴也如阿含云良醫有四一善知病相二知病因
起三善知方治四畢竟不發但是此中第四第五二種醫相何以故所知病相不出界內知病因起不出
依正所有方治不逾生滅無常苦空無我不淨所云不發秪是住二涅槃若以四名義通諸教則一一教
隨義各別乃至圓教於理無妨若直引彼以證此經則尚不同通教巧治安譬本門數數生滅深不可也
第八不能令平復者自入未深未能令他見本法身法身被無明所覆義如病損令還得見方名為復也
第十言過本者法身本有今令證本名之為復以對性德無功用故故修名過然初住巳上亦得名為分
過由殘惑在且名為復又讓極地究竟名過也)前三種醫即大經中之舊
醫用乳藥也後七並是客醫無巧術者但用無常
苦無我法如用苦酢醎藥有術遠來還令服乳即
最後究竟良醫良者善也具曉八術譬三達五眼
也智慧者權實二智深知二諦也聰達者五眼鑒
機頓漸不差也明練方藥者譬十二部教文理甚
深也能詮文如方所詮理如藥藥通行理今且云
理理即攝行也善治眾病者譬能觀知諸根利鈍
巧用四悉檀也多諸子息者子義有三種一正因
佛子謂一切眾生皆有三種性德佛性即是佛子
故云其中眾生悉是吾子也二緣因佛子謂曾聞
一句一偈稟說修行所生微解即了因性所修微
行即緣因性正性為本束此三性總名緣因以能
資發一實解故故云長者諸子若十二十乃至三
十先因遊戲入火宅也三了因佛子謂聞法悟道
三因開發正因理心發即法身德了因慧心發即
般若德緣因善心發即解脫德束此三性總名了
因以能了達中道義故故云從佛口生從法化生
得佛法分真是佛子也若了因子常得見父父不
遠行若緣因子機尚未熟父即遠行得有飲他毒
藥之義今云多諸子息正是普收正因子也若十
者十界中佛界機也二十者十界中佛及菩薩兩
界機也乃至百數者十界互具十界故為百也百
界並有性德三因並有生善之義故皆名子息也
以有事緣者譬此土機淺彼方緣熟也遠至他國
者譬非滅現滅即所謂亦復現言當入涅槃也。
△二
還來譬譬現在益物二初譬感應二譬施化。
今初。】

「諸子於後飲他毒藥藥發悶亂宛轉於地。」

【此譬上文機應相關見諸眾生樂於小法德薄垢
重也佛在世時不但巳聞法者薄有解行縱令不
見聞者亦蒙利益如生盲不見日輪亦藉日輪而
得起作佛既非滅示滅不惟大地幽闇縱令曾結
緣者通惑未斷漸著三界見思毒藥故云飲他毒
藥不知出要故云悶亂輪轉六道故云宛轉於地
也。
△二譬施化二初譬現形二譬說法。
今初。】

「是時其父還來歸家諸子飲毒或失本心或不失者
遙見其父皆大歡喜拜跪問訊善安隱歸我等愚癡
誤服毒藥願見救療更賜壽命。」

【還來歸家譬上為是人說我少出家得三菩提非
生而現生也或失本心者譬貪著三界失先所種
若頓若漸諸善根也或不失者譬雖著五欲不失
三乘善根也遙見其父者譬佛出時眾生亦見色
身而為見思障隔五分不得親奉法身故云遙也
見聞佛出皆有喜敬求救之事具如諸經所明。
△
二譬說法上文廣明一代所說及釋巧說之由所
謂照理稱機今但總明三意初譬佛受請轉頓漸
法輪二譬勸誡三譬得益。
今初。】

「父見子等苦惱如是依諸經方求好藥草色香美味
皆悉具足擣篩和合與子令服。」

【經方譬頓漸一切諸教典也藥草譬頓漸一切諸
法門也並是出世正法故名為好色譬大小乘戒
戒防身口事相彰顯也香譬事理諸禪功德普熏
也味譬權實諸慧能證空中理味也皆悉具足者
不論頓漸大小偏圓皆有此三學也又色是法身
體質義故香是解脫離臭義故味是般若證覺義
故大小偏圓一切法門皆悉攬此三德而為體也
擣譬空三昧篩譬無相三昧和合譬無作三昧大
小偏圓皆有此三種三昧一一三昧皆具戒定慧
三亦皆以三德為其體性但有明昧之不同耳又
空觀如擣假觀如篩中觀如和合三觀皆不離戒
定慧亦皆不出三德體性將此法與頓漸眾生令
其修行名令服也。
△二譬勸誡。】

「而作是言此大良藥色香美味皆悉具足汝等可服
速除苦惱無復眾患。」

【汝等可服勸也速除苦惱誡也勸令早服誡令勿
遲頓漸諸典俱有勸誡。
△三譬得益。】

「其諸子中不失心者見此良藥色香俱好即便服之
病盡除愈。」

【子既徧收十界故獨舉不失心者能得現在益也
從初成道乃至涅槃最後得度皆由不失三乘善
根故耳見色香好即便服之服乃得味得味病除
譬因戒生定因定發慧能斷三惑也二還來譬譬
現在益物竟。
△三復去譬譬未來益物上文有二
初非滅唱滅次釋須唱滅就初又二初明本實不
滅二明方便唱滅次文亦二初明不滅有損二明
唱滅有益今具譬之即為四初超譬不滅有損二
譬方便唱滅三譬唱滅有益四追譬本實不滅。

今初。】

「餘失心者見其父來雖亦歡喜問訊求索治病然與
其藥而不肯服所以者何毒氣深入失本心故於此
好色香藥而謂不美。」

【餘失心者譬往昔結緣尚淺之人及昔未結緣之
輩不能于今佛世得度須至滅後方漸熟脫即是
未來機也毒氣深入譬上貪著五欲入於憶想妄
見網中好色香藥而謂不美即是不能持戒習定
所以終不能得理味譬上便起憍恣而懷厭怠也。

△二譬方便唱滅。】

「父作是念此子可愍為毒所中心皆顛倒雖見我喜
求索救療如是好藥而不肯服我今當設方便令服
此藥即作是言汝等當知我今衰老死時巳至是好
良藥今留在此汝可取服勿憂不差作是教巳復至
他國遣使還告汝父巳死。」

【死時巳至譬當入涅槃也留好良藥譬留諸經教
法門也復至他國譬此方現滅他方現生故上文
云惟願世尊在於他方遙見守護也遣使者或取
涅槃中大聲普告為使人或用神通或用舍利或
用經教等為使人今用四依菩薩語眾生云佛巳
滅度但留此法我今宣弘汝當受行也後時若無
四依傳述經法則眾生豈能自知有佛巳滅故用
四依為所遣使。
△三譬唱滅有益。】

「是時諸子聞父背喪心大憂惱而作是念若父在者
慈愍我等能見救護今者捨我遠喪他國自惟孤露
無復恃怙常懷悲感心遂醒悟乃知此藥色香美味
即取服之毒病皆愈。」

【△四追譬本實不滅。】

「其父聞子悉巳得差尋便來歸咸使見之。」

【良由滅後眾生醒悟服藥修行以作因緣能感未
來應化如遺教云其未度者亦皆巳作得度因緣
也亦有精進苦到即于道場感見諸佛者如天台
大師親見靈山一會儼然未散便是服藥病除之
驗故知滅實不滅益徧未來初良醫治子譬譬上
三世益物竟。
△二治子實益譬譬上總結不虗。】

「諸善男子於意云何頗有人能說此良醫虗妄罪不
不也世尊。」

【初立譬竟。
△二法合。】

「佛言我亦如是成佛巳來無量無邊百千萬億那由
他阿僧祇劫為眾生故以方便力言當滅度亦無有
能如法說我虗妄過者。」

【成佛巳來無量劫合過去益物譬言當滅度合未
來益物譬現在易知故略不合亦無能說虗妄合
治子實益譬也前巳具顯過去久遠今此合意正
欲顯示未來常住與大涅槃及金光明義同初長
文竟。
△二偈頌二初頌正顯遠二頌三世益物。

今初。】

「爾時世尊欲重宣此義而說偈言。

自我得佛來所經諸劫數無量百千萬億載阿僧祇。」

【不頌執近之情但頌顯遠也億載皆數名。
△二頌
三世益物二初頌法說二頌譬說初中二初頌正
明三世益物二頌總結不虗初又三初頌過去二
頌現在三頌未來初又三初超頌過去益物所宜
二追頌過去益物處三頌拂過去迹疑。
今初。】

「常說法教化無數億眾生令入於佛道爾來無量劫
為度眾生故方便現涅槃。」

【說法教化頌聲益也令入佛道頌得益也方便涅
槃頌形益中非滅現滅即兼得非生現生也。
△二
追頌過去益物處。】

「而實不滅度常住此說法。」

【△三頌拂過去迹疑。】

「我常住於此以諸神通力令顛倒眾生雖近而不見。」

【雖近不見故但見儒童得記及壽終等也初頌過
去竟。
△二頌現在二初頌感應二頌施化。
今初。】

「眾見我滅度廣供養舍利咸皆懷戀慕而生渴仰心
眾生既信伏質直意柔軟一心欲見佛不自惜身命。」

【長文明感應中則云樂於小法德薄垢重今頌明
供養渴仰等者彼約不知久成義說今約能感迹
化義說也又雖戀慕渴仰乃至不惜身命以佛眼
觀總是樂於近成小法者耳。
△二頌施化。】

「時我及眾僧俱出靈鷲山我時語眾生常在此不滅
以方便力故現有滅不滅。」

【俱出靈鷲山頌現形也我時語眾生頌說法也長
文頌說法中先正明一代所說次釋出巧說之由
其文甚廣今頌甚略常在此不滅句但頌顯實以
方便力二句略頌稱機也二頌現在竟。
△三頌未
來長文有二初正明非滅唱滅二釋須唱滅意就
初又二初明本實不滅二明方便唱滅今頌不次
第初先頌方便唱滅兼頌須唱滅意二頌本實不
滅兼廣釋不見得見之由。
今初。】

「餘國有眾生恭敬信樂者我復於彼中為說無上法
汝等不聞此但謂我滅度我見諸眾生沒在於苦惱
故不為現身令其生渴仰因其心戀慕乃出為說法。」

【初一偈先明不滅次半偈正頌唱滅次一偈頌釋
須唱滅意後二句是頌唱滅有益得成未來機應
也。
△二頌本實不滅兼廣釋不見得見之由。】

「神通力如是於阿僧祇劫常在靈鷲山及餘諸住處
眾生見劫盡大火所燒時我此土安隱天人常充滿
園林諸堂閣種種寶莊嚴寶樹多華果眾生所遊樂
諸天擊天鼓常作眾伎樂雨曼陀羅華散佛及大眾。」

【此正頌本實不滅也常在靈鷲山指本時應身居
于此土也及餘諸住處指本時應身亦徧十方若
淨若穢諸處也本既在此諸處迹亦不移但眾生
妄見劫盡而佛土本無生滅即此同居便是方便
實報寂光妙土何以言之我此土安隱是佛所證
安隱之法即常寂光土也由佛能證即自受用報
土也天人常充滿者十地為天三十心為人即他
受用報土也眾生所遊樂即方便有餘土九種方
便眾生之所居也天鼓伎樂及天華等即實報土
中俗諦勝妙五塵方便土中真諦法性五塵也。】

「我淨土不毀而眾見燒盡憂怖諸苦惱如是悉充滿
是諸罪眾生以惡業因緣過阿僧祇劫不聞三寶名。」

【此釋不見之由由于惡業罪也寂光實報方便三
種淨土皆悉不毀惡業因緣妄見燒盡在彼眾生
則是同分妄見以佛菩薩觀之還是別業妄見而
巳。】

「諸有修功德柔和質直者則皆見我身在此而說法。」

【此釋得見之由由於修緣了二因也諸者徧指三
乘權實緣修及真修也功德是如來室柔和是如
來衣質直是如來座相似三法行成則見如來方
便應身分證三法行成則見如來實報報身究竟
三法行成則見如來寂光法身。】

「或時為此眾說佛壽無量久乃見佛者為說佛難值。」

【此總結由于眾生有見不見故使如來所說不同
意顯說雖不同皆實不虗也初頌正明三世益物
竟。
△二頌總結不虗。】

「我智力如是慧光照無量壽命無數劫久修業所得
汝等有智者勿於此生疑當斷令永盡佛語實不虗。」

【初一偈頌諸佛如來法皆如是長文引諸佛以證
我今頌我以證諸佛也久修業所得正顯此品所
詮如來壽量是約修得不約性得性得無始無終
生佛體同修得有始無終佛佛道同唯其有始故
過去實成有久有近唯其無終故盡未來時常住
不滅也次一偈頌為度眾生皆實不虗結勸令斷
執近之疑也初頌法說竟。
△二頌譬說二初頌立
譬二頌法合。
今初。】

「如醫善方便為治狂子故實在而言死無能說虗妄。」

【初三句但頌非滅現滅一意即顯三世益物方便
又顯滅實非滅過去久遠未來常住皆實不虗矣
第四句即頌總結不虗。
△二頌法合。】

「我亦為世父救諸苦患者為凡夫顛倒實在而言滅
以常見我故而生憍恣心放逸著五欲墮於惡道中。」

【此亦總頌非滅現滅一意兼頌不滅有損以顯唱
滅是方便也。】

「我常知眾生行道不行道隨所應可度為說種種法
每自作是意以何令眾生得入無上慧速成就佛身。」

【此正頌合總結不虗猶良醫之方便治子病也初
正開近顯遠竟。】

【△釋如來壽量品竟次釋分別功德品。】

「分別功德品第十七」

【此品具有授記領解流通於授記及流通中各有
淺深不同故言分別佛說壽量本迹二種弟子得
種種益乃至現在四信滅後五品亦皆得益故言
功德(本弟子即地涌眾迹弟子即靈山眾)。
△二總授法身記三初經
家總敘二如來分別三瑞表圓益。
今初。】

「爾時大會聞佛說壽命劫數長遠如是無量無邊阿
僧祇眾生得大饒益。」

【△二如來分別。】

「於時世尊告彌勒菩薩摩訶薩阿逸多我說是如來
壽命長遠時六百八十萬億那由他恒河沙眾生得
無生法忍。」

【迹門三周說法三根得記並是初住無生法忍見
道之位今聞本門復有爾許眾生得入圓住故知
一代極唱利益難思也。】

「復有千倍菩薩摩訶薩得聞持陀羅尼門。」

【先巳證無生者今聞本門極唱轉入修道增圓妙
道損變易生證圓十住得大聞持圓頓妙法能受
能持猶如大海普能受持龍王雨也。】

「復有一世界微塵數菩薩摩訶薩得樂說無礙辯才。」

【此是增道損生證圓十行不思議假恒沙佛法橫
豎貫通故能自在演說辯才無礙也。】

「復有一世界微塵數菩薩摩訶薩得百千萬億無量
旋陀羅尼。」

【此是增道損生證圓十迴向法事理圓融真俗不
二一中無量無量中一重重旋轉互總互持也。】

「復有三千大千世界微塵數菩薩摩訶薩能轉不退
法輪。」

【此是增道損生證圓初地心心流注薩婆若海圓
轉三不退輪也。】

「復有二千中國土微塵數菩薩摩訶薩能轉清淨法
輪。」

【此是增道損生證圓二地自離三惑垢令他離三
惑垢故云轉清淨法輪也。】

「復有小千國土微塵數菩薩摩訶薩八生當得阿耨
多羅三藐三菩提。」

【此是增道損生證圓四地止餘八品微細無明故
云八生當得菩提也斷一品入五地斷二品入六
地斷三品入七地斷四品入八地斷五品入九地
斷六品入十地斷七品入等覺斷八品盡入妙覺
每斷一品無明即損一變易生增明一分中道也。】

「復有四四天下微塵數菩薩摩訶薩四生當得阿耨
多羅三藐三菩提。」

【此是增道損生證圓八地止餘四品微細無明也
損一生入九地損二生入十地損三生入等覺損
四生盡即成妙覺。】

「復有三四天下微塵數菩薩摩訶薩三生當得阿耨
多羅三藐三菩提。」

【此是增道損生證圓九地故止餘三生也。】

「復有二四天下微塵數菩薩摩訶薩二生當得阿耨
多羅三藐三菩提。」

【此是增道損生證圓十地故止餘二生也。】

「復有一四天下微塵數菩薩摩訶薩一生當得阿耨
多羅三藐三菩提。」

【此是增道損生證圓等覺故止餘一生也。】

「復有八世界微塵數眾生皆發阿耨多羅三藐三菩
提心。」

【此即博地凡夫由聞經力證圓十信發相似心也
本門得道如此之多一切諸經皆所不及良由原
本垂迹處處開引中間相值數數成熟今世五味
節節調伏收羅結撮歸會法華譬如田家春生夏
長耕種耘治秋收冬藏一時穫刈此後雖復有得
道者如捃拾耳問授法身記何缺五地六地七地
人耶答此非思議可知惟如來能分別惟補處能
領解何必于此生疑問聞持陀羅尼等何與舊文
對位又略不同答無生忍等名字並通偏圓權實
本無一定但須消釋令會圓理今約義便作此分
配若欲互融何所不可當知惟八生四生等的有
次序餘皆約義配釋而巳二如來分別竟。
△三瑞
表圓益。】

「佛說是諸菩薩摩訶薩得大法利時於虗空中雨曼
陀羅華摩訶曼陀羅華以散無量百千萬億寶樹下
師子座上諸佛并散七寶塔中師子座上釋迦牟尼
佛及久滅度多寶如來亦散一切諸大菩薩及四部
眾又雨細末栴檀沉水香等於虗空中天鼓自鳴妙
聲深遠又雨千種天衣垂諸瓔珞真珠瓔珞摩尼珠
瓔珞如意珠瓔珞徧於九方眾寶香鑪燒無價香自
然周至供養大會一一佛上有諸菩薩執持幡蓋次
第而上至于梵天是諸菩薩以妙音聲歌無量頌讚
歎諸佛。」

【此中亦有六瑞一雨華瑞二雨香瑞表圓妙慧福
自行德也三天鼓瑞四天衣瓔珞瑞表圓妙教行
化他德也五燒香供養瑞六幡蓋讚歎瑞表圓妙
自行化他同歸極果也初虗空雨華者虗空表平
等法性從此法性出生四十真位圓妙慧華也前
文既借分身表應釋迦表報多寶表法今先散分
身諸佛次及釋迦多寶意顯三身雖非一異而由
得見應身乃知報身修德及法身性德也亦散一
切菩薩四眾即表大會皆得圓因妙慧皆成三身
妙果無差別也細末栴檀沉水諸福德香亦從法
性出生亦以奉供三身普及四眾文影略耳天鼓
自鳴是表圓音演深妙教千種天衣表寂滅忍衣
徧覆一切垂諸瓔珞表戒定慧陀羅尼四種瓔珞
攝化眾生令生喜悅也摩尼此云如意又言如意
珠者或是偶爾重文華梵雙舉或以四瓔珞字用
擬戒等四瓔珞也徧於九方者本從上方雨垂徧
於八方及下地也問何不如華嚴云充滿十方耶
答華嚴以十表無盡此經以一表同歸今云徧於
九方正表一佛界理徧該九界九界無非一佛界
也眾寶香鑪燒無價香自然周至供養大會者即
表自行妙德總趣極果也前既雨華雨香用表福
慧今之燒香即以燒表慧以香表福供養大會三
身諸佛普及菩薩四眾諸未來佛故云趣極果也
言自然者不由人力亦從法性虗空而顯現也有
諸菩薩者亦是自然化現諸菩薩像亦從法性虗
空出生也旛者轉義即表增道損生蓋者覆義即
表慈悲益物次第而上即表從因至果至于梵天
者梵是淨義即表究竟四德妙音歌頌讚歎諸佛
即表以佛道聲令一切聞上既以天鼓表化他之
教衣瓔表化他之行今還用幡蓋表行歌讚表教
二種化他妙德同趣極果也圓益既深故現瑞以
表之華嚴佛頂諸經說大法竟皆現奇瑞此經何
獨不然二總授法身記竟。
△三彌勒總申領解上
迹門中菩薩亦悟而大事未畢所以不陳今本門
既竟故托補處以總申之文分為三初頌時眾得
解二頌如來分別三頌瑞表圓益。
今初。】

「爾時彌勒菩薩從座而起偏袒右肩合掌向佛而說
偈言。」

【一切菩薩分證法空名之為座今從座起表不住
所證展轉增進也本實迹權向未發迹如右肩被
覆今巳開竟故偏袒以表之本迹雖殊不思議一
故合掌以表之增道損生速趣極果故向佛以表
之。】

「佛說希有法昔所未曾聞世尊有大力壽命不可量
無數諸佛子聞世尊分別說得法利者歡喜充徧身。」

【△二頌如來分別。】

「或住不退地或得陀羅尼或無礙樂說萬億旋總持。」

【不退地即頌無生法忍初住念不退位餘可知。】

「或有大千界微塵數菩薩各各皆能轉不退之法輪
復有中千界微塵數菩薩各各皆能轉清淨之法輪
復有小千界微塵數菩薩餘各八生在當得成佛道
復有四三二如此四天下微塵諸菩薩隨數生成佛
或一四天下微塵數菩薩餘有一生在當成一切智
如是等眾生聞佛壽長遠得無量無漏清淨之果報。」

【無量無漏揀異二乘之有量也妙因所感故言清
淨無障礙土故言果報。】

「復有八世界微塵數眾生聞佛說壽命皆發無上心。」

【二頌如來分別竟。
△三頌瑞表圓益。】

「世尊說無量不可思議法多有所饒益如虗空無邊
雨天曼陀羅摩訶曼陀羅釋梵如恒沙無數佛土來
雨旃檀沉水繽紛而亂墜如鳥飛空下供散於諸佛。」

【此頌雨華雨香二瑞總皆供散諸佛也長有釋梵
二句以表機徧十方。】

「天鼓虗空中自然出妙聲天衣千萬種旋轉而來下。」

【此頌天鼓天衣二瑞略不頌瓔珞而天衣長有萬
字正顯所覆必多。】

「眾寶妙香鑪燒無價之香自然悉周徧供養諸世尊。」

【此頌燒香供養瑞也長文云大會今頌云世尊當
知大會皆是三世佛也。】

「其大菩薩眾執七寶幡蓋高妙萬億種次第至梵天
一一諸佛前寶幢懸勝幡亦以千萬偈歌詠諸如來。」

【此頌幡蓋讚歎瑞也。】

「如是種種事昔所未曾有聞佛壽無量一切皆歡喜
佛名聞十方廣饒益眾生一切具善根以助無上心。」

【此結頌瑞表圓益不同循常瑞相故云昔所未曾
有也二本門正說段竟。

△三流通段此下共有十一品半經文盡屬流通今
且逐近以三品半而為本門流通者凡有兩意一
者四信五品並以聞壽長遠而為言端隨喜功德法
師功德兩品秖是申明初品因果功德不輕一品
秖是引證讚毀福罪當知此三品半正為流通本
門例如法師至安樂行五品正為流通迹門也二
者既以初品別序為迹門序迹門自具三段故以
此三品半而為本門流通本門亦具三段本迹各
三束為正說乃以通序五事而序兩門囑累八品
流通兩門體格周正眉目分明也今就此三品半
分為三意初一品半明初品因功德以勸流通二
法師功德品明初品果功德以勸流通三不輕品
引信毀福罪證勸流通初中二初明現在四信二
明滅後五品初又四初一念信解二解其言趣三
聞持供養四深信觀成初又二初長文二偈頌初
又三初出相貌二明功德三明位行不退。
今初。】

「爾時佛告彌勒菩薩摩訶薩阿逸多其有眾生聞佛
壽命長遠如是乃至能生一念信解。」

【上巳分別聞佛壽長得益深廣未入住者悟無生
忍巳入住者增道損生位鄰極聖未發心者發無
上心入于十信此皆夙種既深現得熟脫無生發
心二位並屬當機增道損生通于影響發起當機
三眾故屬正說授記段也今流通之始乃約初結
緣人未登十信或從此會略聞或從現在諸菩薩
等展轉得聞聞佛壽命長遠如是然時既甚促聞
亦不多故云乃至能生一念信解極言其時之暫
而獲益之淺也夫一念者即現前一念介爾之心
也信解者信佛本地所證之理是法界妙理此理
非實非權而能實能權自行冥理名實化他種種
方便名權此理非本非迹而能本能迹初證權實
體用名本證後所施體用權實名迹又信解此理
既是釋尊之所久證亦是眾生之所久迷亦是現
前介爾一念之所同具故曰如心佛亦爾如佛眾
生然心佛及眾生是三無差別如是隨所聞處豁
爾開明隨語而入無有罣礙信一切法皆是佛法
(即權而實不思議真)又信佛法不隔一切法(即實而權不思議俗)不得
佛法不得一切法(雙遮)而見一切法亦見佛法(雙照此二
句是不思議中)即一而三(隨舉一諦皆具三諦)即三而一(雖分三諦秪是一心)
亦是行於非道通達佛道(九界非道純是佛界妙道之用釋上一切法皆
是佛法也)行於佛道通達一切道(釋上佛法不隔一切法也)不得佛
道一切道(釋雙遮)而通達佛道一切道(釋雙照)無所有
而有(三諦皆有)有而無所有(三諦皆無)非所有非無所有(三諦
皆非有非無)如門前路通達一切東西南北無有壅礙
眼耳鼻舌身意凡有所對悉亦如是(六塵體是法界亘古亘今
無非圓妙三諦也)無疑曰信明了曰解是為一念信解心
也(上約聞法信解即是信行)若坐思惟隨所思惟豁然開悟通
達三諦亦復如是(更約思惟而生一念信解即是法行)如是信解即
十信初心未得六根清淨未入鐵輪正位也。
△二
明功德二初總論無量二格量顯多。
今初。】

「所得功德無有限量。」

【△二格量顯多又二初舉五度為格量本二正格
信解功德甚多。
今初。】

「若有善男子善女人為阿耨多羅三藐三菩提故於
八十萬億那由他劫行五波羅蜜檀波羅蜜尸羅波
羅蜜羼提波羅蜜毗梨耶波羅蜜禪波羅蜜除般若
波羅蜜。」

【般若即是今之正慧故言除般若也問既離般若
則前五不應名波羅蜜答約別教人為求無上菩
提各自於五而盡其邊亦得名度以別教十向後
心名假邊際故也問別教亦有次第般若還同所
校何以除之答豎論空假般若可為所校中證不
殊名等體等故須除也。
△二正格信解功德甚多。】

「以是(五度)功德比前(一念信解)功德百分千分百千萬億分
不及其一乃至算數譬喻所不能知。」

【△三明位行不退。】

「若善男子善女人有如是功德於阿耨多羅三藐三
菩提退者無有是處。」

【別六心猶退七心不退今圓初心即不退者聞壽
量功德自外而資圓順信解自內而熏故不退也
初長文竟。
△二偈頌三初超頌功德二頌位行不
退三追頌相貌初又二初超頌格量顯多二追頌
總論無量初又二初頌舉五度為格量本二頌正
格信解功德甚多。
今初。】

「爾時世尊欲重宣此義而說偈言。

若人求佛慧於八十萬億那由他劫數行五波羅蜜
於是諸劫中布施供養佛及緣覺弟子并諸菩薩眾
珍異之飲食上服與臥具旃檀立精舍以園林莊嚴
如是等布施種種皆微妙盡此諸劫數以迴向佛道
若復持禁戒清淨無缺漏求於無上道諸佛之所歎
若復行忍辱住於調柔地設眾惡來加其心不傾動
諸有得法者懷於增上慢為斯所輕惱如是亦能忍
若復勤精進志念常堅固於無量億劫一心不懈息
又於無數劫住於空閑處若坐若經行除睡常攝心
以是因緣故能生諸禪定八十億萬劫安住心不亂
持此一心福願求無上道我得一切智盡諸禪定智
是人於百千萬億劫數中行此諸功德如上之所說。」

【△二頌正格信解功德甚多。】

「有善男女等聞我說壽命乃至一念信其福過於彼。」

【初超頌格量顯多竟。
△二追頌總論無量。】

「若人悉無有一切諸疑悔深心須臾信其福為如此。」

【須臾即一念也初超頌功德竟。
△二頌行位不退
又二初明不易信解二明信解則必發願故得不
退。
今初。】

「其有諸菩薩無量劫行道聞我說壽命是則能信受。」

【其有諸菩薩者約鈍根菩薩言也行道經無量劫
善根淳熟方能信受根若未熟佛不為說設令聞
之彼必疑惑故信解誠不易也今若利根初聞即
能一念信解便可等彼久行菩薩亦且超過彼矣。

△二明信解則必發願故得不退。】

「如是之人等頂受此經典願我於未來長壽度眾生
如今日世尊諸釋中之王道場師子吼說法無所畏
我等未來世一切所尊敬坐於道場時說壽亦如是。」

【如是之人等者雙指利鈍兩根言也聞而信解則
必頂受發願所以決不退也問近成者無長可說
何得皆言亦如是耶答言如是者謂說常壽若得
常壽盡未來際必當過此何但如是今從實成巳
來故且舉爾許塵劫耳二頌行位不退竟。
△三追
頌相貌。】

「若有深心者清淨而質直多聞能總持隨義解佛語
如是之人等於此無有疑。」

【長文直明乃至能生一念信解便即較顯功德今
正釋出相貌以顯一念信解之難得也若欲于此
佛壽長遠而無有疑不論久行始行須有深心又
須清淨質直又須多聞總持能隨義解不隨文字
具此三法方能一念信解則一念信解談何容易
信解既不容易所以功德不得不多也深心者上
求下化之心了知心佛眾生理元不二依之而起
無作四弘故名深心即如來室也清淨而質直者
不為五住所污正念真如即如來衣也多聞能總
持隨義解佛語者隨有所聞便能總一切法持一
切義便能解了如來隨智隨情等語故雖少聞多
解義亦名為多聞即如來座也有此觀行三法乃
能信解究竟三法既信究竟三法之理乃于究竟
位中所有本迹之事亦無疑也初一念信解竟。
△
二解其言趣。】

「又阿逸多若有聞佛壽命長遠解其言趣是人所得
功德無有限量能起如來無上之慧。」

【前但一念信解如人飲水冷煖自知今解其言趣
便可略舉似人故能起自他無上之慧也。
△三聞
持供養。】

「何況廣聞是經若教人聞若自持若教人持若自書
若教人書若以華香瓔珞幢幡繒蓋香油蘇燈供養
經卷是人功德無量無邊能生一切種智。」

【廣聞廣持廣書廣修供養自行化他功德外資令
內智疾入故能生一切種智也。
△四深信觀成。】

「阿逸多若善男子善女人聞我說壽命長遠深心信
解則為見佛常在耆闍崛山共大菩薩諸聲聞眾圍
遶說法又見此娑婆世界其地瑠璃坦然平正閻浮
檀金以界八道寶樹行列諸臺樓觀皆悉寶成其菩
薩眾咸處其中若有能如是觀者當知是為深信解
相。」

【見佛常在靈山共大菩薩諸聲聞眾說法者方便
有餘土相也又見娑婆其地瑠璃乃至菩薩咸處
其中者實報莊嚴土相也理具此相今依理修觀
故觀成而相可見又見此相雖未真證以觀力故
暫見二土若三惑分滅方永與相應也有餘土中
有聲聞者藏通兩教二乘巳斷通惑出生其中仍
本為名實報土中純諸菩薩亦是他受用耳但依
此觀漸深漸成入圓初住則任運徧見應用無方
矣問稱理修觀但觀一念妙理即足何須約土以
明深信解相答藏通初心皆滅陰入況能見士別
教初心亦且破陰後心乃見帝網之土唯圓即觀
一念三千三諦具足是則一心一切心一身一切
身一土一切土一念俱觀若身心土若空假中更
無前後故觀成時一心見一切心一身見一切身
一土見一切土十方諸佛身中現故故於自心常
寂光中徧見十方一切身土若但觀心而不觀具
何異權乘若唯觀他遮那之土必迷自境若了心
境則自即他故他即自故觀土既爾身佛心然故
聞長壽須了宗旨所以本門聞壽益倍餘經良由
所聞異常故也初明現在四信竟。
△二明滅後五
品二初列五品粗格量後四品功德二隨喜功德
品廣格量初品功德廣格量巳況出勝者可以意
得佛不煩文巧說若此也初中二初長文二偈頌
長文為五初直起隨喜心二加受持讀誦三加教
人四加兼行六度五加正行六度。
今初。】

「又復如來滅後若聞是經而不毀訾起隨喜心當知
巳為深信解相。」

【初品標人而巳格量在後品說。
△二加受持讀誦
二初標人相二格量功德。
今初。】

「何況讀誦受持之者。」

【△二格量功德。】

「斯人則為頂戴如來阿逸多是善男子善女人不須
為我復起塔寺及作僧坊以四事供養眾僧所以者
何是善男子善女人受持讀誦是經典者為巳起塔
造立僧坊供養眾僧則為以佛舍利起七寶塔高廣
漸小至於梵天懸諸幡蓋及眾寶鈴華香瓔珞末香
塗香燒香眾鼓伎樂簫笛箜篌種種舞戲以妙音聲
歌唄讚頌則為於無量千萬億劫作是供養巳。」

【不須為我復起塔寺等者初心恐被事緣紛動妨
修正業故也則為以佛舍利等者指此經文所詮
之理即是法身全身舍利能詮之文不異七寶高
廣妙塔能所和合不二亦是第一義僧故直專持
此經即為廣大供養廢事從理所益弘多若至後
心理觀既熟則涉外不妨內觀事資於道如油多
火猛順流揚帆又加櫓棹其勢轉疾也問若持經
即是起塔乃至即是第一義僧不須起塔供僧者
則持經亦即第一義戒不須復持戒耶答持經即
順理戒任運不犯性罪亦自任運持得初篇二篇
所謂乘急戒緩非全無戒也若至兼行六度則五
篇七聚性業遮業悉皆清淨是乘戒俱急也又凡
修圓觀者理須自思若初心念念常在四種三昧
容於二篇之外所有遮罪或可少違若未專於四
種三昧則五篇七聚菩薩重輕不可微犯方合一
期教門大旨何以故出家菩薩具足堅持毗尼篇
聚大乘戒意一切皆然況僅護篇聚於彼梵網八
萬律儀猶未足為持相但因此土器劣且以小檢
助成大儀仍須備曉開遮輕重制緣漸頓捨義有
無坐次分流懺法天隔復有七眾同否大小共別
方於自行量巳品位去取適時勿慕大節而昧存
亡勿據小文而迷觀道若得今意先以理教定次
以行位驗倘不爾者鳥鼠人也安論品位乎敬請
受佛遺言少分恭稟。
△三加教人二初標人相二
格量功德。
今初。】

「阿逸多若我滅後聞是經典有能受持若自書若教
人書。」

【△二格量功德。】

「則為起立僧坊以赤栴檀作諸殿堂三十有二高八
多羅樹高廣嚴好百千比丘於其中止園林浴池經
行禪窟衣服飲食牀褥湯藥一切樂具充滿其中如
是僧坊堂閣若干百千萬億其數無量以此現前供
養於我及比丘僧是故我說如來滅後若有受持讀
誦為他人說若自書若教人書供養經卷不須復起
塔寺及造僧房供養眾僧。」

【前但自巳讀誦受持便為具足供養三寶況今轉
以教人則法施功德寧非供養中最耶。
△四加兼
行六度二初標人相二格量功德。
今初。】

「況復有人能持是經兼行布施持戒忍辱精進一心
智慧。」

【圓觀漸深涉事不坊正行故以事助理名兼行也。

△二格量功德。】

「其德最勝無量無邊譬如虗空東西南北四維上下
無量無邊是人功德亦復如是無量無邊疾至一切
種智。」

【△五加正行六度二初標人相二格量功德。
今
初。】

「若人讀誦受持是經為他人說若自書若教人書復
能起塔及造僧房供養讚歎聲聞眾僧亦以百千萬
億讚歎之法讚歎菩薩功德又為他人種種因緣隨
義解說此法華經(財法二施)復能清淨持戒與柔和者而
共同止(如法持戒統理大眾)忍辱無瞋志念堅固(忍)常貴坐禪
得諸深定(禪)精進勇猛攝諸善法(進)利根智慧善答
問難(般若)。」

【安樂行中不親近求聲聞人亦不說過亦不讚美
今云供養讚歎聲聞眾僧何耶始心觀淺恐染小
習故誡勿親近今觀深力大故供養讚歎于彼即
能化彼令趣大乘又復彌助權實不二妙觀也文
中先禪後進義無先後。
△二格量功德。】

「阿逸多若我滅後諸善男子善女人受持讀誦是經
典者復有如是諸善功德當知是人巳趣道場近阿
耨多羅三藐三菩提坐道樹下阿逸多是善男子善
女人若坐若立若行處此中便應起塔一切天人皆
應供養如佛之塔。」

【巳趣道場坐道樹下者位在鐵輪不久得入銅輪
能八相作佛也坐立行處便應起塔皆應供養如
佛塔者初依人號如來也結此五品初三是聞慧
第四是思慧第五是修慧都是十信前耳或云初
隨喜品即是入信心位分一品為兩心五品即十
信心是鐵輪六根清淨位也今謂兩釋理須並存
若圓教利根一念隨喜初垢先落乃至正行塵沙
亦盡即相似如來鐵輪位也若解雖圓頓事障未
除僅能圓伏五住通惑種子尚存即觀行如來具
縛凡夫能知如來秘密之藏也若以五品對前四
信則初二品即一念信解第三品即解其言趣第
四品即聞持供養第五品即深信觀成其義既齊
四五無別但是滅後加讀誦位為第二品耳初長
文竟。
△二偈頌四初頌第二品(至)四頌第五品。

今初。】

「爾時世尊欲重宣此義而說偈言。

若我滅度後能奉持此經斯人福無量如上之所說
是則為具足一切諸供養以舍利起塔七寶而莊嚴
表剎甚高廣漸小至梵天寶鈴千萬億風動出妙音
又於無量劫而供養此塔華香諸瓔珞天衣眾伎樂
然香油蘇燈周帀常照明惡世法末時能持是經者
則為巳如上具足諸供養。」

【△二頌第三品。】

「若能持此經則如佛現在以牛頭栴檀起僧房供養
堂有三十二高八多羅樹上饌妙衣服牀臥皆具足
百千眾住處園林諸浴池經行及禪窟種種皆嚴好。」

【△三頌第四品。】

「若有信解心受持讀誦者若復教人書及供養經卷
散華香末香以須曼薝蔔阿提目多伽熏油常然之
如是供養者得無量功德如虗空無邊其福亦如是。」

【長行但云兼行布施等今頌供養經卷即兼行之
意也須曼華此云善攝意華薝蔔華此云黃華阿
提目多伽華此云龍䑛華又云善思夷華。
△四頌
第五品。】

「況復持此經兼布施持戒忍辱樂禪定不瞋不惡口
恭敬於塔廟謙下諸比丘遠離自高心常思惟智慧
有問難不瞋隨問為解說若能行是行功德不可量
若見此法師成就如是德應以天華散天衣覆其身
頭面接足禮生心如佛想又應作是念不久詣道樹
得無漏無為廣利諸人天其所住止處經行若坐臥
乃至說一偈是中應起塔莊嚴令妙好種種以供養
佛子住此地則是佛受用常在於其中經行及坐臥。」

【初列五品粗格量後四品功德竟。】
妙法蓮華經台宗會義卷五之三

卷六之一

【△釋分別功德品竟次釋隨喜功德品。】

「隨喜功德品第十八」

【隨者聞深奧法隨順事理無二無別喜者慶巳慶
人理者現前一念心之本性即是法界實相之體
非本非迹名為理本非實非權名為實理事者如
來久遠證此妙理故名為本從本徧垂三世十方
種種應化故名為迹本是自行契理之修德迹是
果後利他之妙用本迹二事同依一理故云本迹
雖殊不思議一直詮如此圓妙事理名之為實種
種方便引導眾生名之為權非實則權無所依非
權則實無由顯呼此實理實事為理呼彼權理權
事為事事理雖殊心外無法亦是不思議一今順
理者聞佛本地久遠久遠證于妙理信順不逆無
一毫疑滯順事者聞佛三世益物橫豎該亘徧一
切處亦無一毫疑滯即廣事而達深理即深理而
達廣事不二而二故言事理不別而別故言本迹
(本迹皆約事說)雖二雖別無二無別(理具三千事造三千同居一念故雖二無
二本時事理迹中事理不思議一故雖別無別)如此信解名之為隨如來
證此現前一念之實相故本迹權實不可思議我
及眾生同此心性佛既若此我及眾生亦當得之
故慶巳慶人名之為喜又本迹權實雖復性具如
來出世四十餘年未顯真實七方便人不聞誠諦
慶我及人以凡夫心等佛所知用所生眼同如來
見如此知見究竟法界深廣無涯底無等無等等
故名隨喜以順理故有實功德以順事故有權功
德以慶巳故有智慧自行功德以慶人故有慈悲
化他功德權實自他合而說之故言隨喜功德品
此世界意也(事理本迹自他今昔相望故為世界)第五十人是初品
之初初但有一念妙解但有一念慶巳慶他未有
圓行恩未及人所獲功德不可得比況復最初於
會聞者況復讀誦講說兼行正行況復十信十住
十行乃至等妙誰聞如是深妙功德而不景慕如
來說此令物尚之故言隨喜功德品此為人意也
上來稱美持經功德時眾咸謂入真因位乃致斯
德於彼初心之初起輕弱想忽聞好堅處地芽巳
百圍頻伽在㲉聲勝眾鳥希有奇特輕想釋然故
名隨喜功德品此對治意也外道得五通者能移
山竭海而不能伏見愛不及煖法人二乘無學子
果俱脫猶被涅槃縛不知其因果俱權通教人修
因雖巧發心不識五百由旬得果止除四住通惑
別人雖勝二乘修因則偏其門又拙非佛所讚皆
不及初隨喜人佛今舉觀行初心以況極果都勝
諸教故言隨喜功德品此即約教以顯第一義也。

△二廣格量初品功德二初問二答。
今初。】

「爾時彌勒菩薩摩訶薩白佛言世尊若有善男子善
女人聞是法華經隨喜者得幾所福而說偈言。

世尊滅度後其有聞是經若能隨喜者為得幾所福。」

【前品巳格後四功德不說初品故彌勒承機問出
也。
△佛答為二初長文二偈頌長文為二初答內
心隨喜人功德二直明外聽法人功德初中五初
約展轉相教舉最後人以顯初心之初二格量本
三問四答五正格量。
今初。】

「爾時佛告彌勒菩薩摩訶薩阿逸多如來滅後若比
丘比丘尼優婆塞優婆夷及餘智者若長若幼(餘智者謂
未受四眾戒律不得名為比丘優婆塞等而宿有大乘智種聞能信解便可隨力演說不論年長年幼也)聞
是經隨喜巳從法會出至於餘處若在僧坊若空閑
地若城邑巷陌聚落田里如其所聞(文義不謬)為父母宗
親善友知識隨力演說是諸人等聞巳隨喜復行轉
教餘人聞巳亦隨喜轉教如是展轉至第五十阿逸
多其第五十善男子善女人隨喜功德我今說之汝
當善聽。」

【展轉至第五十意顯後後漸劣于前前也何者四
依弘法必具辯才聞而隨喜法味必厚逮彼聞者
從法會出隨力演說雖云如其所聞理決不謬而
辯說莊嚴未必遂能與法師同況能過之如是展
轉第二第三或十二十巳漸不如況至第五十人
豈不更劣又前之四十九人皆有轉教功德今第
五十但論一念隨喜不論更復轉教當知正是初
品之初初今約此初初一念隨喜而明功德則後
後不言可知言展轉至五十者但欲顯於法味漸
薄功德漸劣不必約表法釋。
△二格量本。】

「若四百萬億阿僧祇世界六趣四生眾生卵生胎生
濕生化生若有形無形有想無想非有想非無想無
足二足四足多足如是等在眾生數者有人求福隨
其所欲娛樂之具皆給與之一一眾生與滿閻浮提
金銀瑠璃硨磲碼瑙珊瑚琥珀諸妙珍寶及象馬車
乘七寶所成宮殿樓閣等是大施主如是布施滿八
十年巳而作是念我巳施眾生娛樂之具隨意所欲
然此眾生皆巳衰老年過八十髮白面皺將死不久
我當以佛法而訓導之即集此眾生宣布法化示教
利喜一時皆得須陀洹道斯陀含道阿那含道阿羅
漢道盡諸有漏於深禪定皆得自在具八解脫。」

【六趣天人阿修羅地獄鬼畜生也受生之法不出
四種在㲉曰卵處腹曰胎煖氣曰濕變易曰化天
但化生人具四生而多胎生修羅四生地獄化生
鬼畜具四有形謂欲色二界無形謂無色界有想
謂空處識處無想謂無所有處非有想非無想即
非想非非想處也。
△三問。】

「於汝意云何是大施主所得功德寧為多不。」

【△四答。】

「彌勒白佛言世尊是人功德甚多無量無邊若是施
主但施眾生一切樂具功德無量何況令得阿羅漢
果。」

【△五正格量。】

「佛告彌勒我今分明語汝是人以一切樂具施於四
百萬億阿僧祇世界六趣眾生又令得阿羅漢果所
得功德不如是第五十人聞法華經一偈隨喜功德
百分千分百千萬億分不及其一乃至算數譬喻所
不能知阿逸多如是第五十人展轉聞法華經隨喜
功德尚無量無邊阿僧祇何況最初於會中聞而隨
喜者其福復勝無量無邊阿僧祇不可得比。」

【夫受施之人滿四百萬億阿僧祇界不為不多矣
先與世樂滿八十年後與法樂證四聖果不為不
大矣而不及初初一念圓隨喜者充此一念必當
盡虗空界盡未來時普度一切皆令成佛最後功
德不離最初一念故也又約大論較量之意以釋
此旨滿閻浮提人福不及西瞿耶尼一人福滿西
洲人福不如東弗婆提一人福滿三洲人福不及
北鬱單越一人福滿四洲人福不及一四天王四
天王不及一釋乃至第六天不及一梵福又初禪
不及二禪二禪不及三禪三禪不及四禪乃至無
所有處不及非非想處非非想處三界極尊不及
須陀洹福須陀洹不及二果二果不及三果三果
不及四果四果不及辟支藏教二乘不及通教體
法二乘體法二乘不及出假菩薩通教菩薩不及
別教初心以聞中故別教十回向後心不及圓教
隨喜初心以圓聞故故知華嚴較量發心功德猶
未為奇此經較量隨喜功德最為難信然一念隨
喜便具十乘若解十乘則功德有據請略明之隨
者順事順理事理即不思議境也喜者慶巳慶人
即菩提心也一念隨喜不散即止不昏即觀是善
巧安心也順理圓伏無明見思順事圓伏塵沙無
知是破法徧也了達權實不二是識通塞也秖于
一念心中信解不可思議佛法即圓念處法爾具
足七科道品是調適也既隨喜巳憫巳傷他必修
五悔是助開也既能信順事理本迹決不以凡妄
擬上聖是知次位他順事順理強軟諸魔所不能
動是能安忍也實心繫實境實緣次第生實實迭
相注是離法愛也如此功德豈世間財施小果法
施所能及哉如此圓觀豈次第修中者所能及哉
初答內心隨喜人功德竟。
△二直明外聽法人功
德四初自往二分座三勸他四具聽修行。
今初。】

「又阿逸多若人為是經故往詣僧坊若坐若立須臾
聽受緣是功德轉身所生得好上妙象馬車乘珍寶
輦輿及乘天宮。」

【△二分座。】

「若復有人於講法處坐更有人來勸令坐聽若分座
令坐是人功德轉身得帝釋坐處若梵王坐處若轉
輪聖王所坐之處。」

【△三勸他。】

「阿逸多若復有人語餘人言有經名法華可共往聽
即受其教乃至須臾間聞是人功德轉身得與陀羅
尼菩薩共生一處(一)利根(二)智慧(三)百千萬世終不
瘖瘂(四)口氣不臭(五)舌常無病(六)口亦無病(七)齒不
垢黑(八九)不黃(十)不疎(十一)亦不缺落(十二)不差(十三)不曲(十四)
唇不下垂(十五)亦不褰縮(十六)不粗澁(十七)不瘡胗(十八胗口瘡也)
亦不缺壞(十九二十)亦不咼斜(二十一二十二)不厚(二十三)不大(二十
四)亦不黧黑(二十五)無諸可惡(二十六)鼻不匾𠥶(二十七)亦
不曲戾(二十八)面色不黑(二十九)亦不陿長(三十三十一)亦不
窳曲(三十二)無有一切不可喜相(三十四)唇舌牙齒悉皆
嚴好(三十五六七八)鼻脩高直(三十九四十四十一)面貌圓滿(四十二)眉
高而長(四十三四)額廣平正(四十五六七)人相具足(四十八)世世
所生見佛(四十九)聞法信受教誨(五十)。」

【此文亦有六根功德利根是六根皆利智慧是意
功德不瘖瘂是舌功德脩高直是鼻功德見佛是
眼功德聞法是耳功德餘是身功德後明六根清
淨是相似位功德今是相似位前功德耳然此五
十功德或具足或不具足或隨得一二隨其功力
不可一等也又隨喜是觀行位今明自往分座勸
他三種未談理觀是名字位名字功德尚巳如此
況觀行耶況相似分證及究竟耶。
△四具聽修行。】

「阿逸多汝且觀是勸於一人令往聽法功德如此何
況一心聽說讀誦而於大眾為人分別如說修行。」

【初長文竟。
△二偈頌二初頌內心隨喜功德二頌
外聽法人功德。
今初。】

「爾時世尊欲重宣此義而說偈言。

若人於法會得聞是經典乃至於一偈隨喜為他說
如是展轉教至於第五十最後人獲福今當分別之
如有大施主供給無量眾具滿八十歲隨意之所欲
見彼衰老相髮白而面皺齒疎形枯竭念其死不久
我今應當教令得於道果即為方便說涅槃真實法
世皆不牢固如水沫泡𦦨汝等咸應當疾生厭離心
諸人聞是法皆得阿羅漢具足六神通三明八解脫
最後第五十聞一偈隨喜是人福勝彼不可為譬喻
如是展轉聞其福尚無量何況於法會初聞隨喜者。」

【△二頌外聽法人功德四初超頌勸他二頌自往
三頌分座四頌具聽修行。
今初。】

「若有勸一人將引聽法華言此經深妙千萬劫難遇
即受教往聽乃至須臾聞斯人之福報今當分別說
世世無口患齒不疎黃黑唇不厚褰缺無有可惡相
舌不乾黑短鼻高脩且直額廣而平正面目悉端嚴
為人所喜見口氣無臭穢優鉢華之香常從其口出。」

【△二頌自往。】

「若故詣僧坊欲聽法華經須臾聞歡喜今當說其福
後生天人中得妙象馬車珍寶之輦輿及乘天宮殿。」

【△三頌分座。】

「若於講法處勸人坐聽經是福因緣得釋梵轉輪座。」

【△四頌具聽修行。】

「何況一心聽解說其義趣如說而修行其福不可限。」

【初明初因功德以勸流通竟。】

妙法蓮華經台宗會義卷六之一
妙法蓮華經台宗會義卷六之二
古吳後學蕅益　智旭　述

【△釋隨喜功德品竟次釋法師功德品。】

「法師功德品第十九」

【法師者受持讀誦等五種法師如上法師品廣釋
此五種行始從名字通於分證皆得為之隨一種
行皆由五品而淨六根但五品約觀五種約事是
故此中讀誦非必即指第二品人此中解說非必
即指第三品人前隨喜品巳明初品初心功德今
則泛約於五事中隨行一事皆得淨於六根既云
當得即是舉果以勸乃五種法師所獲之功德也
然欲淨六根須修十乘觀法或以讀而修十觀或
以誦而修十觀或以解說而修十觀或以書寫而
修十觀上根觀境便淨六根中根從二至六得淨
六根下根具用十法乃淨六根而階分證五根清
淨名外莊嚴意根清淨名內莊嚴又從地獄乃至
諸佛一切色像悉身中現名內莊嚴以普現色身
三昧現十界像化度一切名外莊嚴身根既爾餘
五根亦然受持既爾餘四事亦然隨喜品既爾餘
四品倍然相似既爾分真倍然故言法師功德品
此世界意也行者聞說此功德利喜不自勝勤求
無厭信進倍增故言法師功德品此為人意也聞
此說巳深識大乘有大勢力決無疑網故言法師
功德品此對治意也以似解之初初過二乘之極
極百千萬倍指始顯終懸解第一義諦不可思議
故言法師功德品此入理意也。
△二明初品果功
德以勸流通二初總列數二別解釋。
今初。】

「爾時佛告常精進菩薩摩訶薩若善男子善女人受
持是法華經若讀若誦若解說若書寫是人當得八
百眼功德千二百耳功德八百鼻功德千二百舌功
德八百身功德千二百意功德以是功德莊嚴六根
皆令清淨。」

【五品觀行豎約一人五種法師橫約五人然隨一
一觀亦能圓淨六根則豎而非豎隨一一人亦可
兼行五事則橫而非橫今借非橫之橫以對非豎
之豎信納名受任荷名持受即是隨持即是喜故
以受持擬隨喜品讀之與誦還用擬第二品解說
擬第三品書寫供養堪擬第四第五兩品由其一
一品中必與十乘觀法相應是故當得六根清淨
之果報也八百千二等者但依大佛頂經釋相則
性德修得二義俱成良由現前一念心性本自豎
窮橫徧由豎窮故幻現三世由橫徧故幻現四方
約世則世世有方三四亦是十二約方則方方有
世四三亦是十二故云三四四三宛轉十二也隨
其一方一世必有十界便是一百二十隨一一界
必有十如便是一千二百故云流變三疊一十百
千也(本唯一心一變而為三四四三之十二二疊而為十界之百二十三疊而為十如之千二
百也)約十方三世一切十界亦唯有此千二百數足
以盡之約一一眾生亦各具此千二百數無餘無
欠約一眾生既全具此千二百數約一一根亦全
具此千二百數此是不可思議法性全真成妄全
妄即真在聖不增在凡不減在六根而不多在一
根而不少故名為性德也眾生迷此性德而為逆
修致使六根之用有多有少眼則明前不明後四
維虧一半故唯八百耳則周聽十方故千二百鼻
則出息取氣入息知香兩交之際無勝力用故唯
八百舌則宣揚無盡故千二百身則合知違順離
時不知故唯八百意則默容世出世法盡其涯際
故千二百此偏約迷情言也圓人依此性德而起
順修則六根互用無復勝劣一根徧照一切境一
境徧對一切根根根塵塵圓顯法界此偏約開悟
言也今上順開悟故云功德莊嚴清淨下順迷情
故仍八百千二不同文云雖未得天眼即是下順
迷情又云肉眼力如是即是上順開悟一根既爾
餘悉可知。
△二別解釋即為六初眼根(至)六意根。

今初。】

「是善男子善女人父母所生清淨肉眼見於三千大
千世界內外所有山林河海下至阿鼻地獄上至有
頂亦見其中一切眾生及業因緣果報生處悉見悉
知爾時世尊欲重宣此義而說偈言。

若於大眾中以無所畏心說是法華經汝聽其功德
是人得八百功德殊勝眼以是莊嚴故其目甚清淨
父母所生眼悉見三千界內外彌樓山須彌及鐵圍
并餘諸山林大海江河水下至阿鼻獄上至有頂處
其中諸眾生一切皆悉見雖未得天眼肉眼力如是。」

【夫次第五眼則肉眼見顯對色天眼見障外色慧
眼觀空法眼觀俗佛眼觀中就天眼中上能見下
下不見上梵王報得天眼徧見自所統界而不能
傍見他界二乘天眼能見大千而作意則見不作
意則不見又目犍連以八千三昧能見八千世界
舍利弗以一萬三昧能見一萬世界等並由入定
方見出定則不見今明父母所生肉眼見於大千
內外上下並非他教所詮當知即是圓融肉眼一
眼一切眼秖于肉眼而具五眼之用見大千即天
眼用見業因緣果報即法眼用清淨故無見思惑
即慧眼用清淨故伏無明惑即佛眼用大經云雖
是肉眼名為佛眼即佛眼故名為清淨具五眼故
名為莊嚴即是相似佛眼亦是相似佛五眼也猶
是分段之身故名父母所生肉眼故順迷情而言
八百巳證相似之解故似如來稱性五眼故順開
悟而言功德又準下文亦應具見佛及菩薩聲聞
眾等亦應具見聲香味觸及與法等既得相似圓
融五眼必得相似六根互用但是文略也偈中初
三句具顯三軌若於大眾中是如來室以無所畏
心是如來衣說是法華經是如來座三軌弘經十
乘具足故得六根清淨豈徒然哉彌樓此云光即
七金山之一也。
△二耳根。】

「復次常精進若善男子善女人受持此經若讀若誦
若解說若書寫得千二百耳功德以是清淨耳聞三
千大千世界下至阿鼻地獄上至有頂其中內外種
種語言音聲象聲馬聲牛聲車聲啼哭聲愁歎聲螺
聲鼓聲鐘聲鈴聲笑聲語聲男聲女聲童子聲童女
聲法聲非法聲苦聲樂聲凡夫聲聖人聲喜聲不喜
聲天聲龍聲夜叉聲乾闥婆聲阿修羅聲迦樓羅聲
緊那羅聲摩睺羅伽聲火聲水聲風聲地獄聲畜生
聲餓鬼聲比丘聲比丘尼聲聲聞聲辟支佛聲菩薩
聲佛聲以要言之三千大千世界中一切內外所有
諸聲雖未得天耳以父母所生清淨(平)常(肉)耳皆悉
聞知如是分別種種音聲而不壞耳根爾時世尊欲
重宣此義而說偈言。

父母所生耳清淨無濁穢以此常耳聞三千世界聲
象馬車牛聲鐘鈴螺鼓聲琴瑟箜篌聲簫笛之音聲
清淨好歌聲聽之而不著無數種人聲聞悉能解了
又聞諸天聲微妙之歌音及聞男女聲童子童女聲
山川險谷中迦陵頻伽聲命命等諸鳥悉聞其音聲
地獄眾苦痛種種楚毒聲餓鬼饑渴逼求索飲食聲
諸阿修羅等居在大海邊自共言語時出於大音聲
如是說法者安住於此間遙聞是眾聲而不壞耳根
十方世界中禽獸鳴相呼其說法之人於此悉聞之
其諸梵天上光音及徧淨乃至有頂天言語之音聲
法師住於此悉皆得聞之一切比丘眾及諸比丘尼
若讀誦經典若為他人說法師住於此悉皆得聞之
復有諸菩薩讀誦於經法若為他人說撰集解其義
如是諸音聲悉皆得聞之諸佛大聖尊教化眾生者
於諸大會中演說微妙法持此法華者悉皆得聞之
三千大千界內外諸音聲下至阿鼻獄上至有頂天
皆聞其音聲而不壞耳根其耳聰利故悉能分別知
持是法華者雖未得天耳但用所生耳功德巳如是。」

【徧聞大千內外十法界聲聞六道即肉天二耳聞
二乘即慧耳聞菩薩即法耳聞佛即佛耳又父母
所生即肉耳能聞內外即天耳聽之而不著即慧
耳悉能分別知即法耳一時互聞不可思議即佛
耳也。
△三鼻根。】

「復次常精進若善男子善女人受持是經若讀若誦
若解說若書寫成就八百鼻功德以是清淨鼻根聞
於三千大千世界上下內外種種諸香須曼那華香
闍提華香末利華香薝蔔華香波羅羅華香赤蓮華
香青蓮華香白蓮華香華樹香果樹香旃檀香沉水
香多摩羅䟦香多伽羅香及千萬種和香若末若丸
若塗香持是經者於此間住悉能分別又復別知眾
生之香象香馬香牛羊等香男香女香童子香童女
香及草木叢林香若近若遠所有諸香悉皆得聞分
別不錯持是經者雖住於此亦聞天上諸天之香波
利質多羅拘鞞陀羅樹香及曼陀羅華香摩訶曼陀
羅華香曼殊沙華香摩訶曼殊沙華香旃檀沉水種
種末香諸雜華香如是等天香和合所出之香無不
聞知又聞諸天身香釋提桓因在勝殿上五欲娛樂
嬉戲時香若在妙法堂上為忉利諸天說法時香若
於諸園遊戲時香及餘天等男女身香皆悉遙聞如
是展轉乃至梵世上至有頂諸天身香亦皆聞之并
聞諸天所燒之香及聲聞香辟支佛香菩薩香諸佛
身香亦皆遙聞知其所在雖聞此香然於鼻根不壞
不錯若欲分別為他人說憶念不謬爾時世尊欲重
宣此義而說偈言。

是人鼻清淨於此世界中若香若臭物種種悉聞知
須曼那闍提多摩羅栴檀沉水及桂香種種華果香
及諸眾生香男子女人香說法者遠住聞香知所在
大勢轉輪王小轉輪及子羣臣諸宮人聞香知所在
身所著珍寶及地中寶藏轉輪王寶女聞香知所在
諸人嚴身具衣服及瓔珞種種所塗香聞香知其身
諸天若行坐遊戲及神變持是法華者聞香悉能知
諸樹華果實及酥油香氣持經者住此悉知其所在
諸山深險處旃檀樹華敷眾生在中者聞香悉能知
鐵圍山大海地中諸眾生持經者聞香悉知其所在
阿修羅男女及其諸眷屬鬬諍遊戲時聞香皆能知
曠野險隘處師子象虎狼野牛水牛等聞香知所在
若有懷姙者未辨其男女無根及非人聞香悉能知
以聞香力故知其初懷姙成就不成就安樂產福子
以聞香力故知男女所念染欲癡恚心亦知修善者
地中眾伏藏金銀諸珍寶銅器之所盛聞香悉能知
種種諸瓔珞無能識其價聞香知貴賤出處及所在
天上諸華等曼陀曼殊沙波利質多樹聞香悉能知
天上諸宮殿上中下差別眾寶華莊嚴聞香悉能知
天園林勝殿諸觀妙法堂在中而娛樂聞香悉能知
諸天若聽法或受五欲時來往行坐臥聞香悉能知
天女所著衣好華香莊嚴周旋遊戲時聞香悉能知
如是展轉上乃至於梵世入禪出禪者聞香悉能知
光音徧淨天乃至于有頂初生及退沒聞香悉能知
諸比丘眾等於法常精進若坐若經行及讀誦經典
或在林樹下專精而坐禪持經者聞香悉知其所在
菩薩志堅固坐禪若讀誦或為人說法聞香悉能知
在在方世尊一切所恭敬愍眾而說法聞香悉能知
眾生在佛前聞經皆歡喜如法而修行聞香悉能知
雖未得菩薩無漏法生鼻而是持經者先得此鼻相。」

【父母所生即肉鼻大千內外即天鼻不染不著即
慧鼻分別不謬即法鼻一時互用即佛鼻此章明
互用最為顯著委悉知好惡別貴賤辨天宮莊嚴
等即鼻有眼用讀經說法聞香能知即鼻有耳用
諸樹華果實及酥油香氣即鼻有舌用入禪出禪
禪有八觸五欲嬉戲亦是觸塵即鼻有身用染欲
癡恚心亦知修善者即鼻有意用夫約迷情執見
則惟鼻用最劣故小乘六通但約眼耳身意不明
鼻舌二通然舌能說法猶為稍勝鼻惟通息更無
他能今偏于此章廣明勝用者正顯圓通妙性實
無優劣姑順迷情且云八百相似佛鼻千二宛然。

△四舌根。】

「復次常精進若善男子善女人受持是經若讀若誦
若解說若書寫得千二百舌功德若好若醜若美不
美及諸苦澁物在其舌根皆變成上味如天甘露無
不美者若以舌根於大眾中有所演說出深妙聲能
入其心皆令歡喜快樂又諸天子天女釋梵諸天聞
是深妙音聲有所演說言論次第皆悉來聽及諸龍
龍女夜义夜义女乾闥婆乾闥婆女阿修羅阿修羅
女迦樓羅迦樓羅女緊那羅緊那羅女摩睺羅伽摩
睺羅伽女為聽法故皆來親近恭敬供養及比丘比
丘尼優婆塞優婆夷國王王子羣臣眷屬小轉輪王
大轉輪王七寶千子內外眷屬乘其宮殿俱來聽法
以是菩薩善說法故婆羅門居士國內人民盡其形
壽隨侍供養又諸聲聞辟支佛菩薩諸佛常樂見之
是人所在方面諸佛皆向其處說法悉能受持一切
佛法又能出於深妙法音爾時世尊欲重宣此義而
說偈言。

是人舌根淨終不受惡味其有所食噉悉皆成甘露
以深淨妙聲於大眾說法以諸因緣喻引導眾生心
聞者皆歡喜設諸上供養諸天龍夜叉及阿修羅等
皆以恭敬心而共來聽法是說法之人若欲以妙音
徧滿三千界隨意即能至大小轉輪王及千子眷屬
合掌恭敬心常來聽受法諸天龍夜叉羅剎毗舍闍
亦以歡喜心常樂來供養梵天王魔王自在大自在
如是諸天眾常來至其所諸佛及弟子聞其說法音
常念而守護或時為現身。」

【父母所生即肉舌能作十法界語即五舌義明矣
又能作十界語即天舌不壞即慧舌不謬即法舌
一時互用即佛舌也問若澁惡味至舌皆變成上
味眾色到眼何不變成妙色舊答不例味有損益
損者變不損者不變諸色不壞眼故不例今解不
爾一切色同佛色一切聲同佛聲乃至一切法同
佛法等皆清淨例亦何妨徧知一切色聲香味觸
法無亂無謬分別亦何妨雖無著而能分別豈同
二乘之觀空雖分別而不壞諸根豈同凡夫之滯
有自在之根那作頑礙之解。
△五身根。】

「復次常精進若善男子善女人受持是經若讀若誦
若解說若書寫得八百身功德得清淨身如淨瑠璃
眾生喜見其身淨故三千大千世界眾生生時死時
上下好醜生善處惡處悉於中現及鐵圍山大鐵圍
山彌樓山摩訶彌樓山等諸山及其中眾生悉於中
現下至阿鼻地獄上至有頂所有及眾生悉於中現
若聲聞辟支佛菩薩諸佛說法皆於身中現其色像。

爾時世尊欲重宣此義而說偈言。

若持法華者其身甚清淨如彼淨瑠璃眾生皆喜見
又如淨明鏡悉見諸色像菩薩於淨身皆見世所有
唯獨自明了餘人所不見三千世界中一切諸群萌
天人阿修羅地獄鬼畜生如是諸色像皆於身中現
諸天等宮殿乃至於有頂鐵圍及彌樓摩訶彌樓山
諸大海水等皆於身中現諸佛及聲聞佛子菩薩等
若獨若在眾說法悉皆現雖未得無漏法性之妙身
以清淨(平)常(父母所生之)體一切於中現。」

【世間所有皆於身中現肉身用也上至有頂於身
中現天身用也二乘於身中現慧身用也菩薩於
身中現法身用也佛於身中現佛身用也一時圓
現一時互用(佛身)一時無謬(法身)一時無著(慧身)。
△六意
根。】

「復次常精進若善男子善女人如來滅後受持是經
若讀若誦若解說若書寫得千二百意功德以是清
淨意根乃至聞一偈一句通達無量無邊之義解是
義巳能演說一句一偈至於一月四月乃至一歲諸
所說法隨其義趣皆與實相不相違背若說俗間經
書治世語言資生業等皆順正法三千大千世界六
趣眾生心之所行心所動作心所戲論皆悉知之雖
未得無漏智慧而其意根清淨如此是人有所思惟
籌量皆是佛法無不真實亦是先佛經中所說爾時
世尊欲重宣此義而說偈言。

是人意清淨明利無濁穢以此妙意根知上中下法
乃至聞一偈通達無量義次第如法說月四月至歲
是世界內外一切諸眾生若天龍及人夜叉鬼神等
其在六趣中所念若干種持法華之報一時皆悉知
十方無數佛百福莊嚴相為眾生說法悉聞能受持
思惟無量義說法亦無量終始不忘錯以持法華故
悉知諸法相隨義識次第達名字語言如所知演說
此人有所說皆是先佛法以演此法故於眾無所畏
持法華經者意根淨若斯雖未得無漏先有如是相
是人持此經安住希有地為一切眾生歡喜而愛敬
能以千萬種善巧之語言分別而說法持法華經故。」

【世間資生產業皆順正法即人意淨天心所行天
所動作悉知即天意淨四月表四諦一歲是十二
月表十二因緣皆與實相不相違背即慧意淨一
月表一大乘即法意淨有所思量皆是先佛經中
所說即佛意淨一時圓明一時圓互一時無染一
時無謬二明初品果功德以勸流通竟。】

【△釋法師功德品竟次釋常不輕菩薩品。】

「常不輕菩薩品第二十」

【內懷不輕之解外敬不輕之境(世界)身立不輕之行
(為人)口宣不輕之教(對治)人作不輕之目(第一義)不輕之
解者法華論云此菩薩知眾生有佛性不敢輕之
佛性有五正因佛性通亘本當(通于迷悟因果)緣了佛性
種子本有非適今也(還約性德以明二因以對新熏成修得故)果性(菩提)
果果性(涅槃)定當得之決不虗也(了因至果轉名菩提緣因至果轉名
涅槃又性三因至果之時了名三種菩提緣名三種涅槃)是名不輕之解將解
以歷人彼亦如此是名敬不輕之境敬此境故名
不輕之行宣此語故名不輕之教昔毀者以此目
人今經家以此目品此因緣釋也約教者藏通二
教不詮中道佛性別入通通含別明二種人有佛
性三種人無佛性別教但有正因佛性不說有緣
了性況有果性果果性耶今云汝等皆當作佛具
有五佛性故即是開顯圓也故見實三昧經云佛
為父王說一切皆是佛王問一切眾生即是佛不
佛答若如實見眾生於其即是佛今類此語若不
如實見佛於其即非聖譬如初學射的多乖少中
以地為的無往不著若分別賢聖孰是孰非如實
觀之即是佛也本迹者本巳成佛久遠久遠中間
垂迹復于威音王世為常不輕流通本迹四一化
度眾生今又垂迹示成正覺番番無盡威猛大勢
之力也觀心者苦即正因佛性惑即了因佛性業
即緣因佛性了因即果佛性緣因即果果佛性又
三因至果即轉名三菩提三涅槃故即以性德三
因而為果性及果果性一念具足三因五因不縱
橫不一異一切眾生無不皆然常作是解即是常
不輕也。
△三引信毀福罪證勸流通二初長文二
偈頌長文為三初雙指前品所說罪福二雙明往
昔信毀果報三勸持。
今初。】

「爾時佛告得大勢菩薩摩訶薩汝今當知若比丘比
丘尼優婆塞優婆夷持法華經者若有惡口罵詈誹
謗獲大罪報如前(法師品)所說其所得功德如向(法師功德
品)所說眼耳鼻舌身意清淨。」

【△二雙明往昔信毀果報二初明事本二明本事
初明事本者通舉往昔威音王佛以為不輕事之
本也又為二初明最初一佛二明次第二萬億佛
初中六初時節(至)六正像。
今初。】

「得大勢乃往古昔過無量無邊不可思議阿僧祇劫。」

【雖云無量無邊若望壽量品中所謂塵劫則不啻
近故知此是果後復示行因之相也問前既開迹
顯本今胡復舉迹中因行答正由既顯本巳時會
了知所說然燈時事日月燈明時事大通智勝時
事威音王佛時事並屬中間化他方便並是自在
神通之力師子奮迅之力威猛大勢之力也問果
後權現不輕之行故止流通作佛一句便得淨于
六根若實初心恐未必爾答凡云權者皆為引實
倘實行不爾則權行徒施況不輕之解正是一念
隨喜初心初心功德巳自不可思議依解立行必
淨六根何須致疑但不輕之行非專禮拜具如下
文所明耳。
△二名號。】

「有佛名威音王如來應供正徧知明行足善逝世間
解無上士調御丈夫天人師佛世尊。」

【△三劫國。】

「劫名離衰國名大成。」

【△四說法。】

「其威音王佛於彼世中為天人阿修羅說法為求聲
聞者說應四諦法度生老病死究竟涅槃為求辟支
佛者說應十二因緣法為諸菩薩因阿耨多羅三藐
三菩提說應六波羅蜜法究竟佛慧。」

【先方便施三後究竟佛慧是顯一悉與今佛同也。

△五佛壽。】

「得大勢是威音王佛壽四十萬億那由他恒河沙劫。」

【△六正像。】

「正法住世劫數如一閻浮提微塵像法住世劫數如
四天下微塵其佛饒益眾生巳然後滅度。」

【初明最初一佛竟。
△二明次第二萬億佛。】

「正法像法滅盡之後於此國土復有佛出亦號威音
王如來應供正徧知明行足善逝世間解無上士調
御丈夫天人師佛世尊如是次第有二萬億佛皆同
一號。」

【正像滅盡後佛方出眾生種熟脫之機緣法應如
是故也初明事本竟。
△二明本事者別約最初威
音王佛時不輕之事是我世尊垂迹重復示現本
行菩薩道之事也文為三初就本時雙標兩人名
二雙明信毀之相三雙明信毀果報。
今初。】

「最初威音王如來既巳滅度正法滅後於像法中增
上慢比丘有大勢力爾時有一菩薩比丘名常不輕。」

【本時者最初威音王佛像法中也毀者本時名增
上慢信者本時名常不輕夫增上慢者由秉權教
修權行微有所得不知次位深淺悞認煖法四禪
以為四果妄自生滿足想此等即是無聞比丘之
流縱無不輕強毒以大亦必墮落均是墮落宜為
下圓頓種故以禮拜授記作得度因緣也。
△二雙
明信毀之相二初明信者之得二明毀者之失。

今初。】

「得大勢以何因緣名常不輕是比丘凡有所見若比
丘比丘尼優婆塞優婆夷皆悉禮拜讚歎而作是言
我深敬汝等不敢輕慢所以者何汝等皆行菩薩道
當得作佛而是比丘不專讀誦經典但行禮拜乃至
遠見四眾亦復故往禮拜讚歎而作是言我不敢輕
於汝等汝等皆當作佛。」

【名常不輕即人一凡有所見即理一皆悉禮拜即
行一而作是言即教一此自行四一也汝等即人
一皆行菩薩道即行一當得作佛即證理一詮此
三一即是教一此以四一化他也良由彼時四眾
既多起增上慢執方便之方便著小之小(藏教巳為方便
煖法又是藏教方便四果巳小四禪又是小中之小也)故以大乘實義而開
曉之不敢輕慢對治增上慢失也言汝等皆行菩
薩道者四念處是摩訶衍煖法四禪並資實相若
知所行是菩薩道則始終理等而次位歷然終不
起增上慢也不專讀誦但行禮拜者迹示初隨喜
品之相隨喜一切法悉有安樂性皆一實相隨喜
一切人皆有三佛性有心者皆得作佛即正因性
讀誦威音王權乘遺法即了因性煖法四禪皆菩
薩道即緣因性故不敢輕慢而深敬之敬人敬法
不起諍競即隨喜意也乃至遠見四眾等者表示
本四一也遠見四眾表本人一故往禮拜表本行
一而作是言表本教一皆當作佛表本理一以此
本迹四一強毒增上慢人令成圓頓妙種可謂得
正說之宏宗也又不輕深敬是如來座忍於打罵
是如來衣以慈悲心常行不替是如來室又深敬
是意業不輕之說是口業故往禮拜是身業此三
與慈悲俱是誓願安樂行可謂得流通之妙益也
問大小二律俱制比丘不禮俗人不輕胡得通禮
四眾答為度增上慢人令得遠近二益(四眾之中有受不受
受得近益不愛得遠益也)大權方便知機不妨破格初心四安
樂行須依律文問大經禮知法者淨名比丘禮俗
同異如何答不同大經顯敬法之志從彼請益故
忘情禮下淨名獲法忍之恩不存恒則故忘犯設
敬若大乘正儀出俗恒則並無以道禮俗之科今
不輕立行既非請益獲恩又非大小律制直是果
後行因格外化他方便不可以為典要故與四安
樂行對辨理雖不殊事儀七別一者彼則安處法
座隨問為說此乃遠見四眾故往禮拜二者彼則
有所難問方乃為答此乃瓦石打擲猶強宣之三
者彼則常好坐禪在空閑處此乃不專讀誦入眾
申通四者彼則深愛法者不為多說此乃被虗妄
謗仍強稱揚五者彼則初修理觀觀十八空此乃
但宣一句作佛之解六者彼則以順化故護持律
儀此乃以逆化故亡於恒則七者彼則初心行成
夢承佛記此乃果後示現廣授記人又以此品望
法師功德品則彼是全弘經文此是略弘經意全
略雖殊獲果不二又以此意望餘經教凡有四別
一者小典生信未是佛因今經或毀還成妙種二
者諸經但明順化弘教此品禮俗逆化通經三者
餘經所表權實尚隔此品表開莫非四一四者諸
經所表迹尚不周此品兼表本迹二相也。
△二明
毀者之失。】

「四眾之中有生瞋恚心不淨者惡口罵詈言是無智
比丘從何所來自言我不輕汝而與我等授記當得
作佛我等不用如是虗妄授記。」

【此明增上慢人不信四一而毀罵也不用如是虗
妄授記即不信教一以授記為虗妄則不知自巳
所行是菩薩道即不信行一不知我等當得作佛
即不信人一及理一也。】

「如此經歷多年常被罵詈不生瞋恚常作是言汝當
作佛說是語時眾人或以杖木瓦石而打擲之避走
遠住猶高聲唱言我不敢輕於汝等汝等皆當作佛
以其常作是語故增上慢比丘比丘尼優婆塞優婆
夷號之為常不輕。」

【被罵不瞋常作是言結深信不退之相也杖等打
擲結不受開權顯實之四一也避走遠住猶高聲
唱以訾毀故號為不輕結不受開近顯遠之四一
也問釋迦四十餘年不務速說不輕凡有所見造
次而言何也答本巳有善釋迦以小而將護之本
未有善不輕以大而強毒之二雙明信毀之相竟。

△三雙明信毀果報二初明信者果報二明毀者
果報初中二初明果報二結會古今。
今初。】

「是比丘臨欲終時於虗空中具聞威音王佛先所說
法華經二十千萬億偈悉能受持即得如上眼根清
淨耳鼻舌身意根清淨得是六根清淨巳更增壽命
二百萬億那由他歲廣為人說是法華經於時增上
慢四眾比丘比丘尼優婆塞優婆夷輕賤是人為作
不輕名者見其得大神通力樂說辨力大善寂力聞
其所說皆信伏隨從是菩薩復化千萬億眾令住阿
耨多羅三藐三菩提命終之後得值二千億佛皆號
日月燈明於其法中說是法華經以是因緣復值二
千億佛同號雲自在燈王於此諸佛法中受持讀誦
為諸四眾說此經典故得是常眼清淨耳鼻舌身意
諸根清淨於四眾中說法心無所畏得大勢是常不
輕菩薩摩訶薩供養如是若干諸佛恭敬尊重讚歎
種諸善根於後復值千萬億佛亦於諸佛法中說是
經典功德成就當得作佛。」

【問不輕既是釋迦垂迹但應以菩薩比丘身得度
者即現菩薩比丘身而為說法及非生現生非滅
現滅固無疑矣至若臨終具聞威音所說法華乃
得六根清淨豈以果佛現身猶待聞于他佛根尚
未淨由聞持而始淨耶答既屬果後示現何所不
可前此六根未淨是圓病行臨終聞經受持是圓
嬰兒行也大神通力即如來室樂說辨力即如來
座大善寂力即如來衣以此三法莊嚴六根能令
四眾轉毀為信又問本巳成佛何得又云種諸善
根乃至功德成就當得作佛答譬如陶朱公善得
致富奇術住于一處貨殖萬億捨之而去不𢹂一
文復于他處赤手成家貨殖萬億又捨而去又于
他處貨殖萬億佛亦如是本地功德並置不用復
示行因復示得果徧於十方亘於三世番番不息
不可思議故云我本行菩薩道時所成壽命今猶
未盡既成佛時不用菩薩所成壽命則垂迹時亦
不用本地所有功德也又梵網經吾今來此世界
八千返為此娑婆世界坐金剛華光王座既於娑
婆示現成佛巳八千返他方分身所徧之處亦可
例知此中共論信者三報六根清淨更增壽命是
現報命終值佛是生報復值諸佛乃至當得作佛
是後報也。
△二結會古今。】

「得大勢於意云何爾時常不輕菩薩豈異人乎則我
身是若我於宿世不受持讀誦此經為他人說者不
能疾得阿耨多羅三藐三菩提我於先佛所受持讀
誦此經為人說故疾得阿耨多羅三藐三菩提。」

【初正結會次若我於宿世下是舉信者而勸順也
如陶朱公赤手復到餘處若不用致富奇術不能
疾致貨殖萬億當知法華是疾致成佛之奇術也
初明信者果報竟。
△二明毀者果報二初明果報
二結會古今。
今初。】

「得大勢彼時四眾比丘比丘尼優婆塞優婆夷以瞋
恚意輕賤我故二百億劫常不值佛不聞法不見僧
千劫於阿鼻地獄受大苦惱畢是罪巳復遇常不輕
菩薩教化阿耨多羅三藐三菩提。」

【由謗故墮苦由聞作佛之記結圓頓緣復是不輕
菩薩弘誓願力所攝受故復得相遇而受教化也
問彼時四眾既皆信伏隨從何故猶久墮苦答此
有二意一者身打口罵巳成重業理須受報明此
一意用警行人不可輙爾生瞋起過也二者經時
既久四眾之中有存有亡存者信伏亡者未悔又
就信伏隨從之中悔有淺深行有勤怠事非一等
者悔深行勤容可不墮雖墮易出若悔淺行怠自
然先墮後方得益若未悔者墮苦則久但由菩薩
慈悲攝受終蒙度脫也問若因謗墮苦菩薩何故
為作苦因答彼既懷增上慢縱令不謗亦必墮苦
今因謗墮得作遠因如人倒地還從地起故以正
謗接於邪墮問何不以神通力令其即皆信伏隨
從答諸佛菩薩非不欲之但為眾生機宜各別自
有不到地獄決不肯發心者譬如良醫為治惡疾
不得不用鍼灸及苦藥也。
△二結會古今。】

「得大勢於汝意云何爾時四眾常輕是菩薩者豈異
人乎今此會中䟦陀婆羅等五百菩薩師子月等五
百比丘尼思佛等五百優婆塞皆於阿耨多羅三藐
三菩提不退轉者是。」

【二雙明往昔信毀果報竟。
△三勸持。】

「得大勢當知是法華經大饒益諸菩薩摩訶薩能令
至於阿耨多羅三藐三菩提是故諸菩薩摩訶薩於
如來滅後常應受持讀誦解說書寫是經。」

【承上所明不惟信者疾得成佛亦使毀者終得不
退故當勤習五種之行所謂受持讀誦解說書寫
也初長文竟。
△二偈頌二初頌信毀果報二頌勸
持略不頌雙指也初中二初頌事本二頌本事。

今初。】

「爾時世尊欲重宣此義而說偈言。

過去有佛號威音王神智無量將導一切天人龍神
所共供養。」

【△二頌本事三初頌雙標兩名二頌雙明信毀三
頌雙明果報。
今初。】

「是佛滅後法欲盡時有一菩薩名常不輕時諸四眾
計著於法。」

【計著於法即頌增上慢也是法不可示言辭相寂
滅若定謂是有即是著法定謂是無亦是著法定
謂亦有亦無亦是著法定謂非有非無亦是著法
定謂離四句故不可得說亦是著法故佛藏經云
刀輪害閻浮人其罪猶少有所得心說大乘者其
罪過彼大論云執有與無諍乃至執非有非無與
有無諍如牛皮龍繩俱不免患中論云諸佛說空
法本為化於有若有著空者諸佛所不化若定言
諸法非有非無者是名愚癡論當知若得四悉檀
意自行化他皆能無著若失四悉檀意自行化他
皆名著法以著法故有所得心于劣小證而生矜
傲名增上慢也。
△二頌雙明信毀。】

「不輕菩薩往到其所而語之言我不輕汝汝等行道
皆當作佛諸人聞巳輕毀罵詈不輕菩薩能忍受之。」

【△三頌雙明果報二初頌信者果報二頌毀者果
報。
今初。】

「其罪畢巳臨命終時得聞此經六根清淨神通力故
增益壽命復為諸人廣說是經諸著法眾皆蒙菩薩
教化成就令住佛道不輕命終值無數佛說是經故
得無量福漸具功德疾成佛道彼時不輕則我身是。」

【其罪畢巳者既垂迹為六根未淨之人必埀示同
病行之罪由此罪故多招打罵由能忍故罪畢根
淨也。
△二頌毀者果報。】

「時四部眾著法之者聞不輕言汝當作佛以是因緣
值無數佛此會菩薩五百之眾并及四部清信士女
今於我前聽法者是我於前世勸是諸人聽受斯經
第一之法開示教人令住涅槃世世受持如是經典。」

【初頌信毀果報竟。
△二頌勸持。】

「億億萬劫至不可議時乃得聞是法華經億億萬劫
至不可議諸佛世尊時說是經是故行者於佛滅後
聞如是經勿生疑惑應當一心廣說此經世世值佛
疾成佛道。」

【問長文既明此經有大饒益乃至毀者亦終得益
何故億億萬劫至不可議諸佛乃時說是經耶答
有四悉益則可得說無四悉益諸佛終不妄說法
也是故欲弘大法先須明了四悉因緣二別說迹
本兩門竟。

△三流通迹本兩門共八品經分為三意初神力囑
累兩品明付囑流通二藥王下五品約化他勸流
通三普賢勸發品約自行勸流通初中二初神力
品明菩薩受命弘經二囑累品明如來摩頂付囑。】

【△釋常不輕菩薩品竟次釋如來神力品。】

「如來神力品第二十一」

【如來上巳釋竟神名不測力名幹用不測則天然
之體深幹用則轉變之力大此中為付囑深法現
十種大力故名神力品(神在於內即是體宗力名幹用即顯經用佛說本迹
口輪力用巳竟於前今復身輪現此勝用令眾流通本迹之教故云體深力大)。
△初明菩
薩受命弘經二初長文二偈頌初中三初菩薩受
命二佛現神力三結要勸持。
今初。】

「爾時千世界微塵等菩薩摩訶薩從地涌出者皆於
佛前一心合掌瞻仰尊顏而白佛言世尊我等於佛
滅後世尊分身所在國土滅度之處當廣說此經所
以者何我等亦自欲得是真淨大法受持讀誦解說
書寫而供養之。」

【發誓弘經為三一明時節是佛滅後二明處所是
分身國土三明利益非但益他亦自欲得真淨大
法自他兼濟也實體名真權用名淨權實不二名
大又非權非實名真能權能實名淨遮照不二名
大。
△二佛現神力二初約所對總標二約所表正
現。
今初。】

「爾時世尊於文殊師利等無量百千萬億舊住娑婆
世界菩薩摩訶薩及諸比丘比丘尼優婆塞優婆夷
天龍夜叉乾闥婆阿修羅迦樓羅緊那羅摩睺羅伽
人非人等一切眾前現大神力。」

【文殊等迹化眾也舊住者下方本化眾也及諸比
丘等一切眾者從他方來及從分身佛來者也。
△
二約所表正現十初出舌相二毛孔放光三謦咳
四彈指五地動六普見大會七空中唱聲八遙歸
命九遙供養十十方通達如一佛土。
初出舌相
二毛孔放光。】

「出廣長舌上至梵世一切毛孔放於無量無數色光
皆悉徧照十方世界眾寶樹下師子座上諸佛亦復
如是出廣長舌放無量光釋迦牟尼佛及寶樹下諸
佛現神力時滿百千歲然後還攝舌相。」

【出廣長舌表誠實語也福德人舌至鼻三藏佛舌
至髮際今至梵天出過凡聖之外相既殊常說彌
可信當知開三顯一開近顯遠皆實不虗也毛孔
放光徧照表二門理一也序中白毫東照表七方
便初見一理今本門既竟放一切光照一切土能
令初心究竟佛慧智境斯罄也分身諸佛化道是
同故亦復如是滿百千歲意表橫該百界千如豎
極古今十世于八年中而復滿百千歲巳如上文
五十小劫中釋今此大會並破無明故不須以神
力令其謂如半日也。
△三謦咳四彈指。】

「一時謦咳俱共彈指是二音聲徧至十方諸佛世界。」

【謦咳者通暢之相又是將語之狀四十餘年未得
說實今獲伸舒無有遺滯大事通暢是故謦咳欲
以此法付囑菩薩令於後世導利眾生將語斯事
是故謦咳即表教一彈指者隨喜也隨喜七方便
同入圓道隨喜圓位增道損生隨喜諸菩薩持真
淨大法隨喜後世獲無上寶即表人一故此彈指
及與謦咳豎徹三世橫徧十方。
△五地動六普見
大會。】

「地皆六種震動其中眾生天龍夜叉乾闥婆阿修羅
迦樓羅緊那羅摩睺羅伽人非人等以佛神力故皆
見此娑婆世界無量無邊百千萬億眾寶樹下師子
座上諸佛及見釋迦牟尼佛共多寶如來在寶塔中
坐師子座又見無量無邊百千萬億菩薩摩訶薩及
諸四眾恭敬圍繞釋迦牟尼佛既見是巳皆大歡喜
得未曾有。」

【十方世界地皆六種震動者表動一切眾生六根
令得清淨亦表圓道始終六番破于無明表行一
也普見此間大會者表諸佛道同而今而後亦復
如是也上來五千起去三變被移乃至本住十方
人非人等機未熟者既不能雲集來此法會今以
神力皆令遙見結歡喜緣即是未來得度之總瑞
也。
△七空中唱聲。】

「即時諸天於虗空中高聲唱言過此無量無邊百千
萬億阿僧祇世界有國名娑婆是中有佛名釋迦牟
尼今為諸菩薩摩訶薩說大乘經名妙法蓮華教菩
薩法佛所護念汝等當深心隨喜亦當禮拜供養釋
迦半尼佛。」

【雖以佛力令其遙見大會而猶未知佛名何等何
事集會今虗空諸天唱使聞知令其隨喜妙法供
養世尊即表未來有教一也。
△八遙歸命。】

「彼諸眾生聞虗空中聲巳合掌向娑婆世界作如是
言南無釋迦牟尼佛南無釋迦牟尼佛。」

【合掌南無為佛弟子此表未來有人一也。
△九遙
供養。】

「以種種華香瓔珞旛蓋及諸嚴身之具珍寶妙物皆
共遙散娑婆世界所散諸物從十方來譬如雲集變
成寶帳徧覆此間諸佛之上。」

【所散諸物變成寶帳覆諸佛上表萬善同歸皆含
佛果即是未來有行一也。
△十十方通達如一佛土。】

「于時十方世界通達無礙如一佛土。」

【此表未來理一也既悟理巳權實本迹不思議一
差別即無差別也二佛現神力竟。
△三結要勸持
四初稱歎付囑二結要付囑三勸獎付囑四釋付
囑。
今初。】

「爾時佛告上行等菩薩大眾諸佛神力如是無量無
邊不可思議若我以是神力於無量無邊百千萬億
阿僧祇劫為囑累故說此經功德猶不能盡。」

【△二結要付囑。】

「以要言之如來一切所有之法如來一切自在神力
如來一切秘要之藏如來一切甚深之事皆於此經
宣示顯說。」

【所有之法者一切諸法皆是佛法此結一切皆妙
名也自在神力者通達無礙具八自在結妙用也
秘要之藏者徧一切處皆是實相結妙體也甚深
之事者一切因果唯一大事結妙宗也皆於此經
宣示顯說者總結一經唯四而巳撮其樞柄而授
與之。
△三勸獎付囑。】

「是故汝等於如來滅後應一心受持讀誦解說書寫
如說修行所在國土若有受持讀誦解說書寫如說
修行若經卷所住之處若於園中若於林中若於樹
下若於僧坊若白衣舍若在殿堂若山谷曠野是中
皆應起塔供養。」

【△四釋付囑。】

「所以者何當知是處即是道場諸佛於此得阿耨多
羅三藐三菩提諸佛於此轉于法輪諸佛於此而般
涅槃。」

【此釋何故經卷所在皆應起塔以是處即是道場
故也得道處轉法輪處入涅槃處皆名道場道場
是總即釋一切皆妙名也得菩提者證于秘要之
藏釋妙體也轉法輪者說示自行本迹因果甚深
之事釋妙宗也般涅槃者非滅唱滅神力自在釋
妙用也得菩提是法身轉法輪是般菩入涅槃是
解脫三法成秘密藏佛住其中即是道場即是塔
義故應起塔以表彰之初長文竟。
△二偈頌二初
頌神力二頌結要勸持。
今初。】

「爾時世尊欲重宣此義而說偈言。

諸佛救世者住於大神通為悅眾生故現無量神力
舌相至梵天身放無數光為求佛道者現此希有事
諸佛謦咳聲及彈指之聲周聞十方國地皆六種動
以佛滅度後能持是經故諸佛皆歡喜現無量神力。」

【十種神力但頌前五後五皆由二聲震動故現是
故略之又前五後五表義不殊但有現在未來之
異舉現例未是故略之。
△二頌結要勸持三初頌
稱歎二頌結要即兼得釋付囑意三頌勸獎。
今初。】

「囑累是經故讚美受持者於無量劫中猶故不能盡
是人之功德無邊無有窮如十方虗空不可得邊際。」

【長文云說此經功德猶不能盡今頌云是人之功
德無邊無有窮法妙故人妙人妙故法妙互相顯
也。
△二頌結要兼釋四初頌一切法二頌自在神
力三頌秘要之藏四頌甚深之事。
今初。】

「能持是經者則為巳見我亦見多寶佛及諸分身者
又見我今日教化諸菩薩。」

【所有之法不出能化能證及所化也無二乘故不
兼帶故其法純妙亦即道場以總冠三。
△二頌自
在神力。】

「能持是經者令我及分身滅度多寶佛一切皆歡喜
十方現在佛并過去未來亦見亦供養亦令得歡喜。」

【歡喜即是神力用暢亦即涅槃最安隱故。
△三頌
秘要之藏。】

「諸佛坐道場所得秘要法能持是經者不久亦當得。」

【同于諸佛得三菩提證秘密藏之妙體也。
△四頌
甚深之事。】

「能持是經者於諸法之義名字及言辭樂說無窮盡
如風於空中一切無障礙於如來滅後知佛所說經
因緣及次第隨義如實說如日月光明能除諸幽冥
斯人行世間能滅眾生闇教無量菩薩畢竟住一乘。」

【以一乘因果之宗教化菩薩即是轉法輪也二頌
結要兼釋竟。
△三頌勸獎。】

「是故有智者聞此功德利於我滅度後應受持斯經
是人於佛道決定無有疑。」

【略不頌起塔供養但云於佛道無疑蓋深信是處
即是道場諸佛於此得菩提轉法輪入涅槃也初
明菩薩受命弘經竟。】

【△釋如來神力品竟次釋囑累品。】

「囑累品第二十二」

【囑是佛所付囑累是煩爾宣傳此從如來聖旨得
名囑是頂受所囑累是甘而弗勞此從菩薩敬順
得名囑是如來金口所囑累是菩薩丹心頂荷此
從授受合論是故如來躬從座起申手摩頂授以
難得之法大眾曲躬合掌如世尊敕當具奉行殷
勤授受故名囑累品也。
△二明如來摩頂付囑二
初付囑二歡喜初中三初如來付囑二菩薩領受
三事畢唱散初又三初正付二釋付三誡付。
今
初。】

「爾時釋迦牟尼佛從(寶塔中)法座起現大神力以右手
摩無量菩薩摩訶薩頂而作是言我於無量百千萬
億阿僧祇劫修習是難得阿耨多羅三藐三菩提法
今以付囑汝等汝等應當一心流布此法廣令增益
如是三摩諸菩薩摩訶薩頂而作是言我於無量百
千萬億阿僧祇劫修習是難得阿耨多羅三藐三菩
提法今以付囑汝等汝等當受持讀誦廣宣此法令
一切眾生普得聞知。」

【如來以一權智善巧之手一時徧摩無量菩薩實
智之頂故名現大神力如來授道化他故以右手
表權菩薩自行受道故以頂表實也申手摩頂即
身付囑權智臨實智即意付囑而作是言即口付
囑三摩三囑慇懃不輕普令自行化他俾四悉檀
永永無盡。
△二釋付。】

「所以者何如來有大慈悲無諸慳悋亦無所畏能與
眾生佛之智慧如來智慧自然智慧如來是一切眾
生之大施主汝等亦應隨學如來之法勿生慳悋。」

【有大慈悲者究竟室也無諸慳悋者究竟衣也亦
無所畏者究竟座也佛之智慧者覺法實性一切
智也如來智慧者從性起修從因至果道種智也
自然智慧者其體天然雙照不二一切種智也衣
座室三各具三智三一相即三一互融以此化他
名大施主室無衣座則弘誓不普衣無室座則法
身不滿座無衣室則惑破不周勿生慳悋是勸分
證施主應學究竟大施主也若有慳悋即非慈悲
亦即有畏故舉一語即是勸令三軌弘經。
△三誡
付。】

「於未來世若有善男子善女人信如來智慧者當為
演說此法華經使得聞知為令其人得佛慧故若有
眾生不信受者當於如來餘深法中示教利喜汝等
若能如是則為巳報諸佛之恩。」

【除佛慧外皆名為餘為實施權權含于實故皆名
深故知但讚佛乘不能徧通前三教法未為傳法
報佛恩也初如來付囑竟。
△二菩薩領受。】

「時諸菩薩摩訶薩聞佛作是說巳皆大歡喜徧滿其
身益加恭敬曲躬低頭合掌向佛俱發聲言如世尊
敕當具奉行唯然世尊願不有慮諸菩薩摩訶薩眾
如是三反俱發聲言如世尊敕當具奉行唯然世尊
願不有慮。」

【歡喜恭敬意領受也曲躬低頭身領受也俱發聲
言口領受也如世尊敕領正付也當具奉行具行
三法領釋付也願不有慮領誡付也如來三付菩
薩三受殷勤鄭重一代所無。
△三事畢唱散。】

「爾時釋迦牟尼佛令十方來諸分身佛各還本土而
作是言諸佛各隨所安多寶佛塔還可如故。」

【分身為開塔故集開塔事了故令各隨所安而還
本土寶塔為證經故來今本迹二門巳訖故敬令
還閉如故也塔不重開故分身去而不現塔猶聽
法故下文閉而尚在問塔若聽法亦應不閉答證
正巳故閉聽流通故在初付囑竟。
△二歡喜。】

「說是語時十方無量分身諸佛坐寶樹下師子座上
者及多寶佛并上行等無邊阿僧祇菩薩大眾舍利
弗等聲聞四眾及一切世間天人阿修羅等聞佛所
說皆大歡喜。」

【諸佛為化他事遂故喜菩薩為自行得法故喜又
說人清淨故喜佛是也聞清淨法故喜妙經是也
獲證清淨故喜現在未來得益者是也初明付囑
流通竟。

△二藥王下五品約化他勸流通又分為四初藥
王品勗弘法之師宜如藥王竭其神力盡其形命
惟願大法弘通眾生獲益庶令弟子有所宗法也
二妙音觀音二品勗受法弟子於弘法人勿生輕
想何以故他方大士奉命弘經普現色身形無定
準不可以牛羊眼視不可以凡庸識度也三陀羅
尼品是明呪護四妙莊嚴品是明人獲又藥王以
苦行乘此一乘妙音觀音以三昧乘此一乘陀羅
尼以總持乘此一乘妙莊嚴以誓願乘此一乘普
賢以神通乘此一乘真如實相是所乘之體佛界
因果是所乘之事苦行等是乘乘之緣隨物機宜
故使弘者示緣不同而所乘體皆是妙法所有因
果並依一實以此利物故曰乘乘。】

【△釋囑累品竟次釋藥王菩薩本事品。】

「藥王菩薩本事品第二十三」

【觀藥王藥上菩薩經云昔名星光從尊者日藏聞
說佛慧以雪山上藥供養眾僧願我未來能治眾
生身心兩病舉世歡喜號曰藥王大佛頂經云我
無始劫為世良醫口甞娑婆世界所有藥味承事
如來分別味因從是開悟如來印我昆季藥王藥
上二菩薩名此文明一切眾生喜見菩薩頓捨一
身復燒兩臂輕生重法命殞道存舉昔顯今故言
本事品也說此諸品並令眾生得四悉益不必拘
拘分配。
△初勗弘法之師文為四初問二答三利
益四多寶稱善。
今初。】

「爾時宿王華菩薩白佛言世尊藥王菩薩云何遊於
娑婆世界世尊是藥王菩薩有若干百千萬億那由
他難行苦行善哉世尊願少解說諸天龍神夜叉乾
闥婆阿修羅迦樓羅緊那羅摩睺羅伽人非人等又
他國土諸來菩薩及此聲聞眾聞皆歡喜。」

【初世尊下通問遊化二世尊下別問苦行三善哉
下請答也遊化是利他苦行是自利遊化亦苦行
苦行亦利他巳下妙音等文總不出自他二利自
行總不出智斷福慧利他總不出三昧神通通問
遊者遊必具足十法界身並如妙音觀音但別舉
苦行以逗所宜故請答之言意在苦行。
△二答二
初但答苦行遊化則指普現色身三昧或指下二
品也二歎經初中二初明事本二明本事。
今初。】

「爾時佛告宿王華菩薩乃往過去無量恒河沙劫有
佛號日月淨明德如來應供正徧知明行足善逝世
間解無上士調御丈夫天人師佛世尊其佛有八十
億大菩薩摩訶薩七十二恒河沙大聲聞眾佛壽四
萬二千劫菩薩壽命亦等彼國無有女人地獄餓鬼
畜生阿修羅等及以諸難地平如掌瑠璃所成寶樹
莊嚴寶帳覆上埀寶華幡寶瓶香爐周徧國界七寶
為臺一樹一臺其樹去臺盡一箭道此諸寶樹皆有
菩薩聲聞而坐其下諸寶臺上各有百億諸天作天
技樂歌歎於佛以為供養。」

【△二明本事三初佛說法二修供養三結會古今。

今初。】

「爾時彼佛為一切眾生喜見菩薩及眾菩薩諸聲聞
眾說法華經。」

【亦猶今佛之告舍利弗日月燈明佛之因妙光也。

△二修供養二初現生供養二次生供養初中二
初修行得法二作念報恩。
今初。】

「是一切眾生喜見菩薩樂習苦行於日月淨明德佛
法中精進經行一心求佛滿萬二千歲巳得現一切
色身三昧。」

【△二作念報恩又二初三昧力供養二燒身供養。

今初。】

「得此三昧巳心大歡喜即作念言我得現一切色身
三昧皆是得聞法華經力我今當供養日月淨明德
佛及法華經即時入是三昧於虗空中雨曼陀羅華
摩訶曼陀羅華細末堅黑栴檀滿虗空中如雲而下
及雨海此岸栴檀之香此香六銖價直娑婆世界以
供養佛。」

【普現三昧理無出入表用三昧之力故云入耳。
△
二燒身供養又三初燒身二佛讚三時節。
今初。】

「作是供養巳從三昧起而自念言我雖以神力供養
於佛不如以身供養即服諸香栴檀薰陸兜樓婆畢
力迦沉水膠香又飲薝蔔諸華香油滿千二百歲巳
香油塗身於日月淨明德佛前以天寶衣而自纏身
灌諸香油以神通力願而自然身光明徧照八十億
恒河沙世界。」

【神通力願者明其不用世火還依所得三昧起利
他願以觀智火焚難思境故使光明徧照多國。
△
二佛讚。】

「其(八十億恒河沙世界)中諸佛同時讚言善哉善哉善男子是
真精進是名真法供養如來若以華香瓔珞燒香末
香塗香天繒幡蓋及海此岸栴檀之香如是等種種
諸物供養所不能及假使國城妻子布施亦所不及
善男子是名第一之施於諸施中最尊最上以法供
養諸如來故作是語巳而各默然。」

【真法供養者當是內運觀智觀煩惱因果皆用空
慧蕩之故言真法又觀若身若火能供所供皆是
實相誰燒誰然誰供誰受故名真法也作是觀時
苦為法界見聞獲益故曰乘乘若不爾者便成無
益苦行。
△三時節。】

「其身火然千二百歲過是巳後其身乃盡。」

【前服香油先滿千二百歲表用方便道先淨界內
十二因緣諸苦集也今火然身亦滿千二百歲表
用實智火永盡界外十二因緣諸苦集也初現生
苦行供養竟。
△二次生供養五初生王家二說本
事三往佛所四如來付囑五奉命任持。
今初。】

「一切眾生喜見菩薩作如是法供養巳命終之後復
生日月淨明德佛國中於淨德王家結加趺坐忽然
化生。」

【△二說本事。】

「即為其父而說偈言大王今當知我經行彼處即時
得一切現諸身三昧勤行大精進捨所愛之身說是
偈巳而白父言日月淨明德佛今故現在我先供養
佛巳得解一切眾生語言陀羅尼復聞是法華經八
百千萬億那由他甄迦羅頻婆羅阿閦婆等偈大王
我今當還供養此佛。」

【燒身供養佛巳得陀羅尼聞法華偈即是得法性
身常不離佛故也若約事迹則是于中陰身得聞
妙法如佛尚自入中陰國教化況菩薩而無中陰
身耶。
△三往佛所。】

「白巳即坐七寶之臺上升虗空高七多羅樹往到佛
所頭面禮足合十指爪以偈讚佛容顏甚奇妙光明
照十方我適曾供養今復還親覲爾時一切眾生喜
見菩薩說是偈巳而白佛言世尊世尊猶故在世。」

【△四如來付囑。】

「爾時日月淨明德佛告一切眾生喜見菩薩善男子
我涅槃時到滅盡時至汝可安施牀座我於今夜當
般涅槃又敕一切眾生喜見菩薩善男子我以佛法
囑累於汝及諸菩薩大弟子并阿耨多羅三藐三菩
提法亦以三千大千七寶世界諸寶樹寶臺及給侍
諸天悉付於汝我滅度後所有舍利亦付囑汝當令
流布廣設供養應起若干千塔如是日月淨明德佛
敕一切眾生喜見菩薩巳於夜後分入於涅槃。」

【佛法通指一代所說阿耨菩提法別指法華經也。

△五奉命任持又四初起塔二燒臂三利益四現
報。
今初。】

「爾時一切眾生喜見菩薩見佛滅度悲感懊悔戀慕
於佛即以海此岸旃檀為𧂐供養佛身而以燒之火
滅巳後收取舍利作八萬四千寶瓶以起八萬四千
塔高三世界表剎莊嚴垂諸幡蓋懸眾寶鈴。」

【△二燒臂。】

「爾時一切眾生喜見菩薩復自念言我雖作是供養
心猶未足我今當更供養舍利便語諸菩薩大弟子
及天龍夜叉等一切大眾汝等當一心念我今供養
日月淨明德佛舍利作是語巳即於八萬四千塔前
然百福莊嚴臂七萬二千歲而以供養。」

【問燒身但經千二百歲燒臂何故時長答前為自
行身盡入滅今為弘法令物會三故云令無數等
既言無數聲聞發菩提心故知喜見於佛滅後不
令此等住於小果此土亦然。
△三利益。】

「令無數求聲聞眾無量阿僧祇人發阿耨多羅三藐
三菩提心皆使得住現一切色身三昧。」

【△四現報。】

「爾時諸菩薩天人阿修羅等見其無臂憂惱悲哀而
作是言此一切眾生喜見菩薩是我等師教化我者
而今燒臂身不具足于時一切眾生喜見菩薩於大
眾中立此誓言我捨兩臂必當得佛金色之身若實
不虗令我兩臂還復如故作是誓巳自然還復由斯
菩薩福德智慧淳厚所致當爾之時三千大千世界
六種震動天雨寶華一切人天得未曾有。」

【金色之身指妙覺極果究竟常色也二修供養竟。

△三結會古今又二初結會二勸修。
今初。】

「佛告宿王華菩薩於汝意云何一切眾生喜見菩薩
豈異人乎今藥王菩薩是也其所捨身布施如是無
量百千萬億那由他數。」

【△二勸修。】

「宿王華若有發心欲得阿耨多羅三藐三菩提者能
然手指乃至足一指供養佛塔勝以國城妻子及三
千大千國土山林河池諸珍寶物而供養者。」

【手指謂一節兩節足一指謂滿足然一手指令盡
眾生身見最難拔除故然指功德遠勝外施妻子
是外身國城等是外財也問毗尼中制燒身燒指
此勸然指其事如何答大小制別教意不同小制
結罪大制令燒故梵網云若不燒身臂指供養諸
佛非出家菩薩大佛頂經云能於如來像前身然
一燈燒一指節及於身上爇一香炷無始宿債一
時酬畢夫順小行易不燒何難從大誠難燒乃不
易世以不持為大則大小俱傾當知此土機緣咸
迷大小不知先小後大依何夏次(應開小夏以成大夏)先大
後小何心而受(為知比丘戒法是大乘所應學耶為慕比丘位高而徒掛虗名耶為
退大求小而反學小法耶)先小後大開小乘遮不先大後小遮
菩薩開不(開遮之法具在菩薩戒本先大後小仍名菩薩比丘)一界之內兩
眾如何(在大依大戒次在小依小戒次)一身之中二體同異(大乘無作
戒體極至佛身比丘無作律儀但盡形壽)大秉於小取益從何(以住持僧寶為
人天榜樣比丘軌則一不可虧)小誦於大招損誰測(未受大戒不宜盜聽何況
自誦)勤勤甄別用為來種所乘之乘皆妙法故以依
一實立因果故乘其所乘以利物故但自揣巳德
歷境觀心與心相應當順何制初答苦行竟。
△二
歎經三初歎能持人二歎所持法三明持經福深。

今初。】

「若復有人以七寶滿三千大千世界供養於佛及大
菩薩辟支佛阿羅漢是人所得功德不如受持此法
華經乃至一四句偈其福最多。」

【七寶奉四聖不如持一偈法是聖師能生能養能
成能榮莫過於法也。
△二歎所持法又二初歎法
體二歎法用(體非宗體之體乃通指一部為體用非宗用之用乃指部內體宗用三共
有如是𢪛與等用也)。
今初。】

「宿王華譬如一切川流江河諸水之中海為第一此
法華經亦復如是於諸如來所說經中最為深大。」

【川流江河譬乳酪二酥四味教也海譬法華醍醐
說窮本地為最深徧開一切為最大。】

「又如土山黑山小鐵圍山大鐵圍山及十寶山眾山
之中須彌山為第一此法華經亦復如是於諸經中
最為其上。」

【十寶山名出華嚴經須彌亦其一也土黑鐵圍故
非是寶餘九雖寶或一或二神龍雜居惟此須彌
四寶所成純天所住譬餘教所詮能依之四十心
十地或凡或賢或聖所依之理或俗或真或中是
為卑下此經所詮能依是開示悟入之天所依是
常樂我淨之寶是故第一最上。】

「又如眾星之中月天子最為第一此法華經亦復如
是於千萬億種諸經法中最為照明。」

【星月俱於夜現可譬權智星多而小又無盈虧譬
諸經所詮隨情方便各逗一機不得自在月獨而
大又能盈虧譬此經所詮隨智方便即實而權照
一切法最為明了。】

「又如日天子能除諸闇此經亦復如是能破一切不
善之闇。」

【日出名晝可譬實智諸經不開權顯惟一實故不
能除執三之闇又不能除執近之闇此經尚破等
覺位闇況復餘闇而不破耶。】

「又如諸小王中轉輪聖王最為第一此經亦復如是
於眾經中最為其尊。」

【三藏教如粟散王三乘各別通教如鐵輪王三乘
同位別教如銅輪王次第詮於真中二理諸經隔
偏之圓如銀輪王頓詮三諦而不收彼定性二乘
此經開顯之圓如金輪王北洲冰執無我所者亦
歸統御。】

「又如帝釋於三十三天中王此經亦復如是諸經中
王。」

【三十二天四方各八可譬四教各有四門自行化
他此經統而御之故如帝釋為忉利王。】

「又如大梵天王一切眾生之父此經亦復如是一切
賢聖學無學及發菩薩心者之父。」

【劫欲盡時一切世間眾生法爾皆得二禪上生光
天(少光無量光光音總名光天也)劫火方起壞巳乃空空巳復成
世界成巳光天眾生有命盡者以福德力化生初
禪即大梵天王也初唯一人乃作是念云何此間
無有伴侶此後光天復有諸命盡者亦來化生初
禪即是梵輔及梵眾等故大梵王自謂我是一切
眾生之父眾生亦謂梵王是我等父斯乃妄計非
是實義今順眾生情謂借此比況而巳此經正詮
實相妙理實相徧能出生一切諸法一切賢聖學
無學及發四教菩薩心者並依實相而得成就故
為其父也。】

「又如一切凡夫人中須陀洹斯陀含阿那含阿羅漢
辟支佛為第一此經亦復如是一切如來所說若菩
薩所說若聲聞所說諸經法中最為第一有能受持
是經典者亦復如是於一切眾生中亦為第一。」

【辟支出無佛世不藉聞法獨自超悟故其福田能
勝四果餘經所說並涉方便如四果人因聞思修
方乃得悟此經所詮純明無作一實之理但悟實
相任運契入如辟支佛不藉外緣也。】

「一切聲聞辟支佛中菩薩為第一此經亦復如是於
一切諸經法中最為第一。」

【三乘皆屬因位唯菩薩為第一餘經明七方便因
譬猶二乘此經明圓因無上譬猶菩薩即是因第
一也。】

「如佛為諸法王此經亦復如是諸經中王。」

【諸經明佛寂場近成此經明佛久久遠成故此妙
經統攝一代所說即是果第一也大海須彌山月
日轉輪王帝釋大梵王辟支菩薩佛十喻顯尊妙
初歎法體竟。
△二歎法用。】

「宿王華此經能救一切眾生者(總標與拔)此經能令一切
眾生離諸苦惱(別明拔苦)此經能大饒益一切眾生充滿
其願(別明與樂)如清涼池能滿一切諸渴乏者如寒者得
火如躶者得衣如商人得主如子得母如渡得船如
病得醫如闇得燈如貧得寶如民得王如賈客得海
如炬除闇(以十二譬譬圓與拔)此法華經亦復如是能令眾生
離一切苦一切病痛能解一切生死之縛(總結與拔)。」

【二歎所持法竟。
△三明持經福深又二初明持全
經福二明持此品福。
今初。】

「若人得聞此法華經若自書若使人書所得功德以
佛智慧籌量多少不得其邊若書是經卷華香瓔珞
燒香末香塗香幡蓋衣服種種之燈酥燈油燈諸香
油燈薝蔔油燈須曼那油燈波羅羅油燈婆利師迦
油燈那婆摩利油燈供養所得功德亦復無量。」

【△二明持此品福二初格量二囑累。
今初。】

「宿王華若有人聞是藥王菩薩本事品者亦得無量
無邊功德若有女人聞是藥王菩薩本事品能受持
者盡是女身後不復受若如來滅後後五百歲中若
有女人聞是經典如說修行於此命終即往安樂世
界阿彌陀佛大菩薩眾圍繞住處生蓮華中寶座之
上不復為貪欲所惱亦復不為瞋恚愚癡所惱亦復
不為憍慢嫉妬諸垢所惱得菩薩神通無生法忍得
是忍巳眼根清淨以是清淨眼根見七百萬二千億
那由他恒河沙等諸佛如來是時諸佛遙共讚言善
哉善哉善男子汝能於釋迦牟尼佛法中受持讀誦
思惟是經為他人說所得福德無量無邊火不能焚
水不能漂汝之功德千佛共說不能令盡汝今巳能
破諸魔賊壞生死軍諸餘怨敵皆悉摧滅善男子百
千諸佛以神通力共守護汝於一切世間天人之中
無如汝者唯除如來其諸聲聞辟支佛乃至菩薩智
慧禪定無有與汝等者宿王華此菩薩成就如是功
德智慧之力若有人聞是藥王菩薩本事品能隨喜
讚善者是人現世口中常出青蓮華香身毛孔中常
出牛頭旃檀之香所得功德如上所說。」

【受持此品不受女身者女人身見尤重今苦行捨
身功德能拔之也如說修行即能往生安樂世界
者便以此經為淨土因與十六觀經大小彌陀經
等無二無別也如此經說修行三軌四安樂行若
伏五住即生同居淨土若淨六根即生方便淨土
若破無明即生實報淨土亦復分證寂光也問淨
土甚多何心安樂答由如來願攝生故物機宿緣
厚故標心一方令專注故一即一切不思議故所
以諸經多讚說之文中身口出香即是現報餘是
生報後報。
△二囑累。】

「是故宿王華以此藥王菩薩本事品囑累於汝我滅
度後後五百歲中廣宣流布於閻浮提無令斷絕惡
魔魔民諸天龍夜叉鳩槃茶等得其便也宿王華汝
當以神通之力守護是經所以者何此經則為閻浮
提人病之良藥若人有病得聞是經病即消滅不老
不死宿王華汝若見有受持是經者應以青蓮華盛
滿末香供散其上散巳作是念言此人不久必當取
草坐於道場破諸魔軍當吹法螺擊大法鼓度脫一
切眾生老病死海是故求佛道者見有受持是經典
人應當如是生恭敬心。」

【不老是樂不死是常聞經得常樂解坦然無畏三
惑病消滅也品中初問二答竟。
△三利益。】

「說是藥王菩薩本事品時八萬四千菩薩得解一切
眾生語言陀羅尼。」

【△四多寶稱善。】

「多寶如來於寶塔中讚宿王華菩薩言善哉善哉宿
王華汝成就不可思議功德乃能問釋迦牟尼佛如
此之事利益無量一切眾生。」

【初藥王品勗弘法之師竟。】

妙法蓮華經台宗會義卷六之二

妙法蓮華經台宗會義卷七之一
古吳後學蕅益　智旭　述

【△約化他勸流通中二勗受法弟子有兩品經一
妙音品二普門品。
今先釋妙音品。】

「妙音菩薩本事品第二十四」

【放光相召從東現來而品稱本事者因華德菩薩
之問具明往昔伎樂寶鉢供佛因緣果報又明現
一切色身三昧之用故云本事品也又藥王品但
明本行不明遊化普門品但明遊化不明本行今
品則具明之又藥王普門兩品由問故說今由光
召故說彼此互彰並顯圓行非謂有優劣也。
△品
文分六初放光東召二奉命西來三十方弘經四
二土得益五還歸本國六聞品進道。
初放光東
召。】

「爾時釋迦牟尼佛放大人相肉髻光明及放眉間白
毫相光徧照東方百八萬億那由他恒河沙等諸佛
世界過是數巳有世界名淨光莊嚴其國有佛號淨
華宿王智如來應供正徧知明行足善逝世間解無
上士調御丈夫天人師佛世尊為無量無邊菩薩大
眾恭敬圍繞而為說法釋迦牟尼佛白毫光明徧照
其國。」

【佛是究竟人故名大人微妙淨法身具相三十二
相相皆是法界故名為大人相肉髻白毫即大人
相之二種肉髻表圓極妙果白毫表中道妙因意
顯妙音菩薩果後行因與文殊不輕藥王觀音普
賢等無不同也問如地涌及藥王等足可流通妙
法何必遠召妙音答妙音亦與此土有緣此土眾
生宜從妙音而得四益是故召之問十方菩薩能
令此土眾生得四益者理必甚多何故此但東召
妙音西說觀音不及餘八方耶答此有二意一者
徧召徧說于事無妨印土法華積至八里安知無
此文也二者召東說西於理亦足東表於始西表
於終始表發心終表畢竟發心畢竟二不別何所
不該聖不煩文舉一例諸耳。
△二奉命西來二初
發來之緣二正明發來初中五初經家敘德二被
照辭佛三彼佛寄誡四菩薩受旨五先現來相。

今初。】

「爾時一切淨光莊嚴國中有一菩薩名曰妙音久巳
植眾德本供養親近無量百千萬億諸佛而悉成就
甚深智慧得妙幢相三昧法華三昧淨德三昧宿王
戲三昧無緣三昧智印三昧解一切眾生語言三昧
集一切功德三昧清淨三昧神通遊戲三昧慧炬三
昧莊嚴王三昧淨光明三昧淨藏三昧不共三昧日
旋三昧得如是等百千萬億恒河沙等諸大三昧。」

【德者福慧二種莊嚴也供養諸佛敘其福慧之由
甚深智慧敘其即福之慧諸大三昧敘其即慧之
福略列一十六名並是圓道妙定也實相妙體高
顯無上無相而無所不相名妙幢相三昧因果不
二權實不二本迹不二名法華三昧離三惑垢證
本淨性名淨德三昧權智照機盈虧巧現名宿王
戲三昧(月名宿王)平等大慈不緣假名不緣實法名無
緣三昧一心三智印一切法名智印三昧十界語
言並是因緣生法解其一一即空假中一切語言
即一語言一語言即一切語言非一非一切而一
而一切名解一切眾生語言三昧住一三昧一切
三昧功德悉入其中名集一切功德三昧六根清
淨互用自在名清淨三昧自在化物遊諸世間幻
事傀儡普攝一切名神通遊戲三昧平等大慧普
照昏衢名慧炬三昧性具萬德緣了融通隨舉一
法統一切法名莊嚴王三昧三智圓淨照法無遺
名淨光明三昧一念淨心含攝萬德名淨藏三昧
七方便人所不能入名不共三昧實智照理而無
所住名日旋三昧。
△二被照辭佛。】

「釋迦牟尼佛光照其身即白淨華宿王智佛言世尊
我當往詣娑婆世界禮拜親近供養釋迦牟尼佛及
見文殊師利法王子菩薩藥王菩薩勇施菩薩宿王
華菩薩上行意菩薩莊嚴王菩薩藥上菩薩。」

【△三彼佛寄誡。】

「爾時淨華宿王智佛告妙音菩薩汝莫輕彼國生下
劣想善男子彼娑婆世界高下不平土石諸山穢惡
充滿佛身卑小諸菩薩眾其形亦小而汝身四萬二
千由旬我身六百八十萬由旬汝身第一端正百千
萬福光明殊妙是故汝往莫輕彼國若佛菩薩及國
土生下劣想。」

【妙音菩薩本迹燎然何煩佛誡所將眷屬或有未
達故寄上以規下耳佛證平等法性為眾生故脫
珍御弊示卑小身及穢惡土只此卑小穢惡身土
體即法界何大何小何淨何穢當知非小現小非
穢現穢忍辱衣也小原非小穢原非穢法空座也
以小以穢曲順眾生慈悲室也佛既如此菩薩亦
然故應了達三軌勿存勝劣情見問此土人八尺
時佛身丈六不過高一倍耳彼土佛菩薩身相去
一百五十餘倍何耶答淨土勝應之相事非一概
不可例同問既是勝妙眷屬何得有未達者答濁
輕福勝故土淨位權智淺故須規。
△四菩薩受旨。】

「妙音菩薩白其佛言世尊我今詣娑婆世界皆是如
來之力如來神通遊戲如來功德智慧莊嚴。」

【彼佛既以三法寄規妙音亦以三法受旨皆是如
來之力者總推功於佛力不敢輕也神通遊戲者
脫珍御弊長者之身不改忍辱衣也功德莊嚴者
大慈悲室也智慧莊嚴者諸法空座也仗此如來
三力方能往詣娑婆然妙音自有分證三力今顯
皆仗如來究竟三力令彼眷屬不起輕心。
△五先
現來相又六初遣蓮華二文殊問三釋迦答四文
殊請見五釋迦推功多寶六多寶命來。
今初。】

「於是妙音菩薩不起于座身不動搖而入三昧以三
昧力於耆闍崛山去法座不遠化作八萬四千眾寶
蓮華閻浮檀金為莖白銀為葉金剛為鬚甄叔迦寶
以為其臺。」

【△二文殊問。】

「爾時文殊師利法王子見是蓮華而白佛言世尊是
何因緣先現此相有若干千萬蓮華閻浮檀金為莖
白銀為葉金剛為鬚甄叔迦寶以為其臺。」

【問若文殊位下則妙音辭彼佛時不應云及見文
殊若文殊位高則此相來何得不識答縱使位高
未階妙覺此相不識亦無所妨縱使位下別有他
長遠來求見亦復何失況雖同一位有始中終雖
始中終亦同而所得三昧境界亦容有互未達者
彼此互資互相得益若同是古佛則無復高下妙
音為眾生得利益故辭云求見文殊為大會無敢
問故發起令知也。
△三釋迦答。】

「爾時釋迦牟尼佛告文殊師利是妙音菩薩摩訶薩
欲從淨華宿王智佛國與八萬四千菩薩圍繞而來
至此婆婆世界供養親近禮拜於我亦欲供養聽法
華經。」

【△四文殊請見。】

「文殊師利白佛言世尊是菩薩種何善本修何功德
而能有是大神通力行何三昧願為我等說是三昧
名字我等亦欲勤修行之行此三昧乃能見是菩薩
色相大小威儀進止惟願世尊以神通力彼菩薩來
令我得見。」

【△五釋迦推功多寶。】

「爾時釋迦牟尼佛告文殊師利此久滅度多寶如來
當為汝等而現其相。」

【文殊雖問功德三昧而意在請見故推功多寶以
召其來下文因華德重問乃答功德及三昧也推
功多寶者應是多寶如來昔日弟子。
△六多寶命
來。】

「時多寶佛告彼菩薩善男子來文殊師利法王子欲
見汝身。」

【初發來之緣竟。
△二正明發來七初與眷屬經歷
二敘相登臺三問訊傳旨四請見多寶五釋迦為
通六塔中稱善七問答往因。
今初。】

「于時妙音菩薩於彼國沒與八萬四千菩薩俱共發
來所經諸國六種震動皆悉雨於七寶蓮華百千天
樂不鼓自鳴。」

【昔奉寶鉢今得菩薩法器相隨昔奉音樂今得天
樂相隨也。
△二敘相登臺。】

「是菩薩目如廣大青蓮華葉正使和合百千萬月其
面貌端正復過於此身真金色無量百千功德莊嚴
威德熾盛光明照曜諸相具足如那羅延堅固之身
入七寶臺上升虗空去地七多羅樹諸菩薩眾恭敬
圍繞而來詣此娑婆世界耆闍崛山。」

【△三問訊傳旨。】

「到巳下七寶臺以價直百千瓔珞持至釋迦牟尼佛
所頭面禮足奉上瓔珞而白佛言世尊淨華宿王智
佛問訊世尊少病少惱起居輕利安樂行不四大調
和不世事可忍不眾生易度不無多貪欲瞋恚愚癡
嫉妬慳慢不無不孝父母不敬沙門邪見不善心不
攝五情不世尊眾生能降伏諸魔怨不久滅度多寶
如來在七寶塔中來聽法不(巳上俱傳淨華宿王佛旨)又問訊多
寶如來安隱少惱堪忍久住不。」

【△四請見多寶。】

「世尊我今欲見多寶佛身惟願世尊示我令見。」

【△五釋迦為通。】

「爾時釋迦牟尼佛語多寶佛是妙音菩薩欲得相見。」

【△六塔中稱善。】

「時多寶佛告妙音言善哉善哉汝能為供養釋迦牟
尼佛及聽法華經并見文殊師利等故來至此。」

【稱善即是相見巳竟不須開塔也。
△七問答往因
又二初問二答。
今初。】

「爾時華德菩薩白佛言世尊是妙音菩薩種何善根
修何功德有是神力。」

【妙音即是淨德夫人後身華德即是妙莊嚴王後
身本是宿世大善知識故今為眾請問顯其功德
也。
△二答。】

「佛告華德菩薩過去有佛名雲雷音王多陀阿伽度
阿羅訶三藐三佛陀國名現一切世間劫名喜見妙
音菩薩於萬二千歲以十萬種伎樂供養雲雷音王
佛并奉上八萬四千七寶鉢以是因緣果報今生淨
華宿王智佛國有是神力華德於汝意云何爾時雲
雷音王佛所妙音菩薩伎樂供養奉上寶器者豈異
人乎今此妙音菩薩摩訶薩是華德是妙音菩薩巳
曾供養親近無量諸佛久植德本又值恒河沙等百
千萬億那由他佛。」

【二奉命西來竟。
△三十方弘經二初正明現身說
法二問答所住三昧。
今初。】

「華德汝但見妙音菩薩其身在此而是菩薩現種種
身處處為諸眾生說是經典或現梵王身或現帝釋
身或現自在天身或現大自在天身或現天大將軍
身或現毗沙門天王身或現轉輪聖王身或現諸小
王身或現長者身或現居士身或現宰官身或現婆
羅門身或現比丘比丘尼優婆塞優婆夷身或現長
者居士婦女身或現宰官婦女身或現婆羅門婦女
身或現童男童女身或現天龍夜叉乾闥婆阿修羅
迦樓羅緊那羅摩睺羅伽人非人等身而說是經諸
有地獄餓鬼畜生及眾難處皆能救濟乃至於王後
宮變為女身而說是經華德是妙音菩薩能救護娑
婆世界諸眾生者是妙音菩薩如是種種變化現身
在此娑婆國土為諸眾生說是經典於神通變化智
慧無所損減是菩薩以若干智慧明照娑婆世界令
一切眾生各得所知於十方恒河沙世界中亦復如
是若應以聲聞形得度者現聲聞形而為說法應以
辟支佛形得度者現辟支佛形而為說法應以菩薩
形得度者現菩薩形而為說法應以佛形得度者即
現佛形而為說法如是種種隨所應度而為現形乃
至應以滅度而得度者示現滅度華德妙音菩薩摩
訶薩成就大神通智慧之力其事如是。」

【示現三十四凡身四聖人身結成六道十法界耳
此明菩薩以難思力隨類通經物覩其迹不測其
本但甘其味勿擇其形也。
△二問答所住三昧又
二初問二答。
今初。】

「爾時華德菩薩白佛言世尊是妙音菩薩深種善根
世尊是菩薩住何三昧而能如是在所變現度脫眾
生。」

【深種善根領前寶鉢伎樂供佛之事住何三昧正
問現十界身弘法之由也。
△二答。】

「佛告華德菩薩善男子其三昧名現一切色身妙音
菩薩住是三昧中能如是饒益無量眾生。」

【三十方弘經竟。
△四二土得益。】

「說是妙音菩薩品時與妙音菩薩俱來者八萬四千
人皆得現一切色身三昧此娑婆世界無量菩薩亦
得是三昧及陀羅尼。」

【三昧及陀羅尼體一而用異寂用名三昧持用名
陀羅尼又色身變現名三昧音聲辨說名陀羅尼
秖是圓定圓慧耳既能現身必能說法謂無次第
亦可據藥王品中先得三昧焚身供佛乃得總持
謂有深淺亦可今約二土言之俱來菩薩是淨土
人福勝于智故但得三昧此界菩薩是穢土人忍
智力強故兼得總持。
△五還歸本國。】

「爾時妙音菩薩摩訶薩供養釋迦牟尼佛及多寶佛
塔巳還歸本土所經諸國六種震動雨寶蓮華作百
千萬億種種伎樂既到本國與八萬四千菩薩圍繞
至淨華宿王智佛所白佛言世尊我到娑婆世界饒
益眾生見釋迦牟尼佛及見多寶佛塔禮拜供養又
見文殊師利法王子菩薩及見藥王菩薩得勤精進
力菩薩勇施菩薩等亦令是八萬四千菩薩得現一
切色身三昧。」

【△六聞品進道。】

「說是妙音菩薩來往品時四萬二千天子得無生法
忍華德菩薩得法華三昧。」

【得無生忍開佛知見也得法華三昧增道損生也
華德正是當機故得益倍深天子先巳根淨今悟
圓因故知正說流通節節皆有種熟脫益功用不
殊也釋妙音品竟。】

【△次釋普門品。】

「觀世音菩薩普門品第二十五」

【觀者能觀之智即一心三智也世音者所觀之境
即十法界機也境智雙舉感應合標故名為觀世
音菩薩義如前釋普者徧也門者能通義也用一
實相開十普門無所障閡故稱普門釋此為二初
通次別通釋又四初列名二次第三解釋四料簡
初列名者一人法二慈悲三福慧四真應五藥珠
六冥顯七權實八本迹九緣了十智斷也二次第
者又有兩意一約觀明次第二約教明次第約觀
者欲明觀行必有其人人必秉法故最居初次慈
悲者良由觀音之人觀於實相普門之法達於非
人非法實相之理了知一切眾生亦復如是故華
嚴云心佛及眾生是三無差別此理圓足無有缺
減云何眾生理具情迷顛倒苦惱既觀是巳即起
慈悲誓願拔苦與樂也次福慧者初人法相成此
據其信次慈悲與拔此明其願欲滿此願必須修
行修行不出福慧慧即般若福即五度互相資導
以行順願事理圓足則能與拔也次真應者福慧
具足契於法性法性即實相名為法身法身既顯
從真起應也次藥珠者證得真應俱能益物破三
惑病如藥樹王雨三諦寶如如意珠王也次冥顯
者眾生機感二身應之或冥或顯得益不同也次
權實者得益不同皆由二智之力不失其宜也次
本迹者雖巧用二智利益一切而優降不同良由
本迹或本迹俱高或本高迹下則二智必優若本
下迹高或本迹俱下則二智必降也次緣了者上
明行人發心修行從因尅果化他利物深淺不同
從人法至真應是自行次第從藥珠至本迹是化
他次第皆是順論未是却討根本今原其性德種
子若是觀智之人悲心誓願智慧莊嚴顯出真身
皆是了因為種子若是普門之法慈心誓願福德
莊嚴顯出應身皆是緣因為種子也次智斷者既
却討其根源乃順論其究竟始則起自了因終則
菩提大智始則起自緣因終則涅槃斷德也二約
教明次第者又有通別通者五時四教各可論十
隨法義立不可深窮且如三藏十雙攬五陰名為
人諦緣度名為法聲聞法緣菩薩生緣名為慈悲
聲聞三學菩薩六度名為福慧五分法身為真作
意神通為應治四住病為藥雨三乘寶為珠見聞
獲益為顯不見不聞為冥稱真為實隨情為權自
證為本示現為迹一句一偈為了三業微善為緣
盡無生智為智有餘無餘為斷聲聞漸證菩薩頓
成三藏尚備通別可知不暇廣述也別者歷五味
以明多少不同如乳味頓教教名大方廣佛華嚴
大方廣是法佛即是人此人秉法必具慈悲因華
即是福慧二嚴嚴于果德即是真應既能利物必
辨藥珠物得其益必有冥顯而權實本迹緣了智
斷通論則有別論則無何以故佛一期化物明于
頓漸今華嚴頓說漸教未彰故不明四意也小隔
于大如聾如瘂覆于此權未顯其實故無權實未
發王宮生身之迹未發寂場法身之迹未顯久遠
久遠久成之本故無本迹不言小乘本有性德緣
了之因當尅智斷本具之果故無後二意也次酪
味三藏教但明人法慈悲福慧三義無真應等七
義何以故灰身滅智那得從真起應既無真應將
何益物又縱約真諦通論有十而菩薩三祇伏惑
亦不得論真應等也次生酥方等教對小明大得
有中道大乘人法乃至冥顯兩益然猶帶方便調
熟眾生故不得說權實等四意也次熟酥般若教
雖巳會小乘之法皆摩訶衍猶未會小乘之人亦
帶方便故亦止有六義未明權實等四意也今醍
醐法華教則會小乘之人汝實我子我實汝父汝
等所行是菩薩道開權顯實開迹顯本了義決定
不相疑難得明中道人法乃至本迹八意三世諸
佛調熟眾生大事因緣究竟圓滿備在此經故二
萬燈明但說法華即便息化迦葉如來亦復如是
若涅槃教則為鈍根弟子于法華經未能悟入所
以却討源由廣說緣了明三佛性性德了因種子
修得即成三般若智德菩提性德緣因種子修得
即成三解脫斷德涅槃性德非緣非了即是正因
修得成就則是不縱不橫三點法身故知涅槃所
明却說八法之始終成智斷十義具足既歷五味
以論十法次第約四教則可解也又華嚴六意於
利人成醍醐於鈍人成乳三藏三意於利人密去
亦成醍醐於鈍人成酪方等六意於利人成醍醐
於鈍人成生酥般若六意於利人成醍醐於鈍人
成熟酥若法華八意於鈍人亦成醍醐也二次第
竟三解釋者初釋人法人即假名眾生法即五陰
實法法是能成人是所成此之人法通于凡聖若
色受想行識是世間法攬此成生死凡人若戒定
慧解脫解脫知見是出世法攬此成出世聖人故
大論云眾生無上者佛是法無上者涅槃是然雖
通凡聖不無差別上中下惡即成三塗之人法上
中下善即成三善道之人法故有六趣階差若更
細論百千萬品出世人法亦復不同若三藏有門
觀眾生我人如龜毛兔角畢竟不可得但有五陰
之法乃是人空法不空諦觀此法無常生滅能伏
見愛發生煖頂等位善有漏五陰即攬此方便之
法成似道賢人若發真無漏戒定慧等即攬此無
漏之法成四果聖人若不聞法華實教任運餘依
滅巳灰身泯智自謂入于無餘涅槃人法都寂其
實生在界外方便有餘土中攬彼法性色受想行
識之法成彼土假名之人空門觀五陰和合假名
為人三假浮虗會入空平發生煖頂等例如前說
餘二門亦如是若摩訶衍中明人法者亦不言人
空法不空亦不言攬實法體成假人用但觀陰界
入法及假名人性本自空非滅故空故大品云色
性如我性我性如色性始從初心終于後心常觀
人法俱空此復為三一者但觀二空發生似解即
攬如幻善有漏法成性地如幻之人次發真解斷
見思惑即攬如幻無漏戒等成見地等如幻之人
而根鈍故但見於空不見不空還與三藏同其灰
斷不覺生在方便有餘土中攬彼土法成彼土人
若根利者既發真巳不但見空兼見不空了知人
法二性不可斷滅則接入別圓也二者了知生死
人法出世人法名為二邊而實相法性非人非法
非世出世其體常住為欲證此實相體故先觀生
死人法本空斷見思惑即攬方便五陰成十住假
名之人次觀出世人法本空不住出世無漏道中
斷塵沙惑即攬方便五陰成十行假名之人次觀
二邊人法皆空不住二邊伏無明惑即攬方便五
陰成十迴向假名之人次發中道真明破無明惑
即攬實報土常住五陰之法成十地菩薩常住假
名之人也三者了知生死人法出世人法一一無
非真如實相故大論云菩薩常觀涅槃行道以觀
人空即是了因種子故論云眾生無上者佛是佛
者即覺覺是智慧既覺人空亦覺法空故知觀人
空是了因種也以觀法空即是緣因種子故論云
法無上者涅槃是是以生死陰斷涅槃陰興如水
成冰冰還成水大經云因滅是色獲得常色受想
行識亦復如是大品云菩薩行般若時得無等等
色得無等等受想行識當知涅槃是無上法攬此
法成無上眾生號之為佛故知觀法空是緣因種
也以觀人法空即識三種佛性故大經云眾生佛
性不即六法不離六法不即者明正因佛性非陰
非我非陰故非法非我故非人非人故非了非法
故非緣故言不即六法也不離六法者不離眾生
空而有了因不離五陰空而有緣因故言不離六
法也佛從初發心觀人法空修三佛性歷六即位
成六即人法今觀世音普門未是究竟之人法即
是分證之人法前一番問答是分釋無上之人稱
觀世音後一番問答是分釋攬無上之法故稱普
門當知人法因緣故名觀世音菩薩普門品也二
釋慈悲悲名愍傷慈名愛念愍故拔苦念故與樂
然但起慈悲心不牢固須發弘誓加持使堅譬如
工匠造物節廨雖復相應若無膠漆則有零落誓
願如膠要心不退悲心愍傷拔於世間苦果集因
興兩誓願所謂眾生無邊誓願度煩惱無盡誓願
斷慈心愛念欲與出世道因滅果之樂興兩誓願
所謂法門無量誓願學佛道無上誓願成但前明
人法凡聖不同今辨慈悲大小亦異若三藏事六
度行人觀分段生死八苦誓度無邊眾生觀見思
顛倒結業誓斷無盡煩惱觀此因果無常生滅念
念流動而修對治誓學無量法門觀于真諦無為
之理誓成無上佛道如此慈悲即緣有作四諦所
起也若通教行人觀生死八苦如幻如化眾生顛
倒謂為真實即起誓願度如幻眾貪恚癡等如幻
如化眾生顛倒為之受惱即起誓願斷如幻惑觀
即色是空以如幻故乃至即識是空即貪瞋癡等
是空以如幻故非滅故空性本自空空亦不可得
而眾生不能了知即空即起誓願學如幻法門又
觀涅槃設有一法過涅槃者我亦說如幻化而眾
生謂有佛道可求計著佛想即起誓願成如幻覺
覺如幻眾如此慈悲是緣無生四諦所起也若別
教行人觀于因緣生法假名無量十界森羅應須
分別導利眾生那得沉空取證觀此苦果非止一
種分段變易皆名為苦即起誓願度九界生無量
之苦由無量集所謂二惑五住浩若塵沙即起誓
願度九界集集既無量治亦無量所謂三止三觀
法門即起誓願徧學徧行治既無量滅亦無量所
謂四種涅槃六種無為即起誓願令他同證如此
慈悲是緣無量四諦所起也若圓教行人觀一切
法實相真如圓融法界非違非順非明非闇而無
明闇故則違違之則有苦集因果智慧明故則順
順之則有道滅因果緣此違順因果而起弘誓譬
如磁石不作心想任運吸鐵慈悲亦爾不作眾生
及以法想任運拔苦與樂故名無緣大慈大悲菩
薩從初發心修此無緣慈悲歷六即位隣于究竟
今前一番問答明大悲拔苦一心稱名即得解脫
後一番問答明大慈與樂現身說法皆令得度當
知以大慈大悲因緣故名觀世音普門也三釋福
慧亦名定慧寂照妙智無幽不朗如明鏡高堂福
德禪定純厚資發如明燈淨油亦稱目足目足兩
備入清涼池池即涅槃涅槃稱為二種莊嚴莊嚴
法身釋此定慧亦有多種三藏以無常觀理為慧
以觀練熏修種種事禪為福以定資慧發真無漏
所證天然真理名為法身通教但以體法異于析
法餘悉同于三藏別教則以緣修智慧與諸禪定
助開中道法身圓教則以實相觀智為慧實相寂
定為福共顯非定非慧之理名為實相法身菩薩
從初發心修此不二定慧歷六即位鄰于究竟今
前問答智光照闇應機拔苦是從慧莊嚴以得名
後問答首楞嚴定普現色身是從福莊嚴以得名
當知以福慧因緣故名觀世音普門也四釋真應
真名不偽不動應名稱適根緣若契實相不偽不
動之理即能稱機適緣而應譬如攬鏡形對影呈
此之真應不得相離若外道修有漏通雖能變化
譬如瓦石光影不現不可名應未破四住未顯偏
真那有中道圓真若二乘作意神通亦不名應譬
如圖畵作意乃成了不相似但證偏真出于三界
不達中道不動之理故非圓真從何起應大乘不
爾得實相真譬得明鏡不須作意法界色像隨對
隨應如鏡寫像與真不殊爾乃名為真寂身應菩
薩從初發心歷六即位隣于究竟今前問答明真
寂不動法界獲益是從真身得名後問答明隨機
廣利出沒多端是從應身得名當知以真應因緣
故名觀世音普門也五釋藥珠藥樹王療治苦患
出柰女經如意珠王能雨眾寶廣出諸經三藏通
別亦各得明治病雨寶而所治不徧所雨不普今
約圓教明之如華嚴云有上藥樹其根深入枝葉
四布根莖枝葉皆能愈病見聞嗅觸無不得益菩
薩亦爾大悲熏身形聲利物名大藥王身又如如
意珠王能雨大千珍寶隨意無盡菩薩亦爾大慈
熏身與眾生樂名如意珠王身此亦約六即判位
今前問答徧救種種幽厄苦難從藥王身得名後
問答稱適所求雨大法雨皆令得度從如意珠王
身得名當知以二身因緣故名觀世音普門也六
釋冥顯兩益冥是冥密顯是顯露大聖恒以二益
利安一切而眾生及與下地日用不知譬如日月
照世盲雖不見實荷深恩乃至同是一位而下品
不知上品神力所作以不知故名為冥益又聖人
之益雖不可知若聖欲使知雖蜫蟲等亦能知之
以使知故名為顯益此亦約六即判位今前問答
不見形聲密荷深祐即是冥益後問答覩所現身
聞所說法即是顯益當知以冥顯因緣故名觀世
音普門也七釋權實權是暫用實非暫用略言權
實共有三種一自行權實中觀為實二觀為權二
化他權實他人根性不同或說權為實或說實為
權不可定判但約他意以明權實耳三自行化他
合明權實自行有權有實皆束為實化他亦有權
有實總束為權用此三意廣歷四教復就自行權
實以判六即如玄義及方便品所明可以意得今
前問答從自他合明之實智益物後問答從自他
合明之權智益物當知以權實因緣故名觀世音
普門也八釋本迹本名實得迹名應現自有本高
迹下本下迹高等四句事非一概亦約六即判位
今前問答不可見聞但獲冥祐是從本地得名後
問答應現殊形說法度脫是從迹地得名當知以
本迹因緣故名觀世音普門也九釋緣了了是顯
發緣是資助資助于了顯發法身了者即是般若
亦名慧行亦名正道亦名智慧莊嚴緣者即是解
脫亦名行行亦名助道亦名福德莊嚴大論云一
人能耘一人能種種譬緣因耘譬了因通論四教
皆具緣了二義今正明圓教二種莊嚴之因佛具
二種莊嚴之果原此因果根本即是性德緣了此
之性德本自有之非適今也大經云一切諸法本
性自空亦由菩薩修習空故見諸法空此即了因
種子本自有之又云一切眾生皆有初地味禪思
益云一切眾生即滅盡定此即緣因種子本自有
之依此法爾本有緣了種子方便修習漸漸增長
從於毫末得成合抱大樹所謂摩訶般若首楞嚴
定此一科不論六即但論根本性德今前問答從
了種受名後問答從緣種受名當知以了因緣因
因緣故名觀世音普門也十釋智斷通途為語則
智即有為功德滿亦名菩提斷即無為功德滿亦
名涅槃言有為功德者即是因時智慧有照用修
成之義故稱有為因雖無常而果是常將因名果
故言有為功德滿也言無為功德者若小乘但取
煩惱滅無以為斷德則是但離虗妄名為解脫其
實未得一切解脫乃無體之斷德也大乘是有體
之斷不取滅無以為斷德但取隨所調伏眾生之
處惡不能染縱任自在無有累縛名為斷德指此
名無為功德故淨名云不斷癡愛起諸明脫又云
於諸見不動而修三十七品愛見為侍者亦名如
來種乃至五無間皆生解脫相無所染礙名為一
切解脫即是斷德無為也寂而常照即智德也小
乘灰身滅智既無其身將何入生死而論調伏無
礙無染既無其智何所照寂大乘智斷圓極故法
身顯著即是三種佛性義圓也法身滿足即是非
因非果正因滿足故曰隱名如來藏顯名法身雖
非是因而名為正因雖非是果而名為法身大經
云非因非果名為佛性即是此正因佛性也又云
是因非果名為佛性此據性德緣了皆名為因也
又云是果非因名為佛性此據修得緣了皆滿了
滿轉名般若亦名大菩提果緣滿轉名解脫亦名
大涅槃果果皆稱為果也佛性通于因果不縱不
橫性德時三因不縱不橫果滿時名三德亦不縱
不橫故普賢觀云大乘因者諸法實相大乘果者
亦諸法實相智德既滿湛然常照隨機即應一時
解脫斷德既滿處處調伏現形說法皆令得度今
前問答從智德分滿受名後問答從斷德分滿受
名當知以智斷因緣故名觀世音普門也三解釋
竟四料簡者一料簡人法問若人對觀音法對普
門者則方等有普門法王子標於人名此義云何
答此有二義一者人非法法非人二者人即法法
即人若約華嚴自有二意一者不次第意人即實
相實相即人人法不二也二者次第意地前生死
行人未是實相之法此法亦非彼人也若約三藏
有門明無假人但有實法此法非人空門明攬實
法以成假人亦人法兩異縱令不離人論法不離
法論人俗有真無亦界內二諦意耳非中道之人
法也若約方等對小明大論人法者小同三藏大
同華嚴般若涅槃亦爾今方等中明普門法王子
即大乘意與此經同此經普門是法何得有法無
人方等普門是人何得有人無法但人法互舉耳
二料簡慈悲問若大悲拔苦苦除即是得樂若大
慈與樂樂至即是拔苦何意兩分答通論如此別
則不然譬如拔罪于獄未施五塵身雖免痛根情
未娛不名與樂又如施五塵于獄中五情雖悅不
名拔苦為從別義各顯一邊故別說之復次外道
修四無量自證禪定作想虗運彼無實益不能令
他拔苦得樂雖自獲定虗妄世法報盡還墮不免
于苦自他俱無利益二乘修四無量但自拔分段
苦未免變易非究竟樂亦不益他菩薩不爾非凡
夫行非賢聖行非凡夫者不同自受禪樂非賢聖
者不同自拔于苦不同自受樂故即與他樂不同
自拔苦故即拔他苦亦是即拔苦即與樂即與樂
即拔苦但分別說之前明拔苦後明與樂耳又但
論慈悲不論喜捨者四無量心名雖有四義但有
三大經云憂畢叉憂畢叉名捨即是兩捨非慈非
悲不二之意不二而二即是慈悲喜者從樂生喜
初願與樂眾生苦重不能得樂則無可喜既拔苦
竟即能得樂遂其初願是故喜也三料簡福慧問
何故觀音對慧稱之而拔苦普門對福見之而得
樂答慧是光明正治闇惑惑是生死苦惱欲治闇
惑之苦豈不用智慧之光故稱智慧人名即拔苦
也法是法門門名能通通至涅槃安樂之處初習
此法是得樂因後證此法是得樂果故對普門法
而明與樂也然自有智慧是福德福德是智慧自
有智慧非福德福德非智慧大小乘皆備四句小
乘四句者如六度菩薩修般若分閻浮提為七分
此是世智不能斷惑猶屬福德所攝是第一句即
名此福是智以息諍故是第二句如餓阿羅漢以
能斷惑名為智慧而非福德即第三句如白象王
有大受用名為福德非出世智亦非世智不名智
慧即第四句也大乘四句者別教地前三十心行
行名福德慧行名智慧此慧不能破無明還屬福
德所攝即第一句此福亦能治取相惑亦可名為
智慧即第二句若地上皆名智慧不名福德即第
三句若地前皆名福德不名智慧即第四句也今
圓教所明福即是慧慧即是福福慧不二故大論
云如是尊妙人則能見般若此慧那得無定又云
健相三昧能破強敵此定那得無慧不二而二故
分別說之耳四料簡真應亦有四句非真非應應
而非真真而非應亦真亦應一非真非應就理可
解又凡夫不見理故非真無用故非應二應而非
真者外道修得五通同他施化亦得名應而不見
諦不得名真三真而非應者二乘斷結見諦亦得
名真灰身滅智不能起應四亦真亦應者此則別
顯中道為真即真論用為應真應不二不二而二
故依文互舉一往言之前番問答明真身恒益後
番問答明應身間益然恒間亦不相離如二鳥雙
遊故盡理而言則真身亦恒亦不恒應身亦間亦
不間也五料簡藥珠藥有差病拔苦之功亦有全
身增命致寶之用如意珠王非但雨寶亦能除病
大施太子入海得珠還治父母之眼大品云若人
眼痛珠著身上病即除愈故知通具二義今亦別
據一邊說耳六料簡冥顯兩益共有三十六句如
玄義七料簡權實亦具四句或因實智解脫于權
七難銷除二求願滿是也或因實智解脫于實三
毒皆離是也或因權智得度于實三十三身得度
是也或因權智得度于權怖畏急難之中能得無
畏是也或二俱度脫或二俱不度不脫今依文互
出一邊前文脫權後文度實耳八料簡本迹通論
本迹俱能與拔故壽量品云聞佛壽無量得無量
無漏清淨之果報即是從本得樂請觀音經云或
遊戲地獄大悲代受苦即是從迹拔苦但眾生不
達本源所以流轉苦惱若識本理即于苦得解脫
不見迹化不能三業種福若遇形聲即為致樂之
因故亦一往說之然非本無以垂迹非迹無以顯
本則是二而不二問本迹與真應何異答真應就
一世橫辨本迹就三世豎論也九料簡緣了問緣
了既有性德善亦有性德惡否答具問闡提與佛
斷何等善惡答闡提斷修善盡但性善在佛斷修
惡盡但性惡在問性德善惡何不可斷答性之善
惡但是善惡法門性不可改歷三世無誰能毀亦
復不可斷壞譬如魔雖燒經何能令善法門斷盡
假令佛燒惡譜亦不能令惡法斷盡如秦焚典坑
儒豈能令善惡斷盡耶問闡提不斷性善還能令
修善起佛既不斷性惡亦還令修惡起耶答闡提
既不達性善由不達故還為善所染所以修善得
起廣治諸惡佛雖不斷性惡以達惡故于惡自在
故不為惡所染永無修惡復能自在廣用諸惡法
門化度眾生終日用之終日不染不染故不起那
得以闡提為例設使闡提能達此善惡者則不復
名一闡提也十料簡智斷此是一法異名不得相
離如人被縛運力得脫運力名智釋然繫外名斷
運力屬心故名智慧莊嚴釋然繫外屬身故名福
德莊嚴今經言說不得一時故互舉智斷若深得
此十義意者解一千從廣釋觀世音普門義則不
可盡也初通釋竟次別釋為二先釋觀世音次釋
普門先釋觀世音者以何因緣名觀世音通釋如
前別則以境智因緣故名觀世音也境智有二一
思議境智二不思議境智一思議境智又二一約
理外二約理內理外境智共有四句一天然境智
二相待境智三因緣境智四絕待境智天然境智
者境自是境其性常爾智自是智性亦常爾非佛
天人所作故名天然即諸法自生句也相待境智
者境不自境待智故境智不自智待境故智故名
相待即諸法他生句也因緣境智者非但由境故
境亦非但由智故境以境因智緣故而有其境非
但由智故智亦非但由境故智以智因境緣故而
有其智故名因緣即諸法共生句也絕待境智者
非由境故境非由智故境非由境智因緣和合故
境名絕待境非由智故智非由境故智非由智境
因緣和合故智名絕待智即諸法無因生句也今
當次第破之若境自是境者不應為智所照若智
自是智者不應得照于境今既境為智照則境不
自境智能照境則智不自智云何妄計為天然耶
若待智故境者境從智生境應名智何得名境如
人秖應生人不應生木石等又若境從智生則無
智時亦應無境又若境從智生則智復從何生待
境故智亦如是破云何妄計為相待耶若境因智
緣故境者為境中有境故藉智緣為境中無境而
藉智緣為智中有境而藉境因為智中無境而藉
境因若境中有境則不須藉智方有若智中有境
則不須藉境方有又設各有而仍相藉則一時應
有二境若境中無境則雖藉智亦不應有若智中
無境則雖藉境亦不應有譬如一沙無油雖合多
沙亦不出油一盲不見雖合多盲亦不能見也智
因境緣故智亦如是破云何妄計為因緣耶若非
由境故境等者從因緣尚不可得況無因緣而可
名境智亦如是一往謂絕理而窮之不成絕待以
其謂有無因緣之境故以其謂有無因緣之智故
云何妄計為絕待耶此等並是心行理外妄想推
計戲論分別終無實義故中論云諸法不自生亦
不從他生不共不無因是故知無生那得如前四
種計執隨執一種自謂是實謂餘是妄見愛生著
迷于四諦八十八使浩然無涯方招苦果流轉不
息雖傍經論引證文言如蟲蝕木偶爾成字實不
能解是字非字以不解故從于境智而起見執如
服甘露傷命早夭故名理外境智為龍樹之所破
今不取此為境智以釋觀世音也理內思議境智
者亦復作上四門然名字雖同而觀智淳熟不生
執見畢故不造新成方便道發生煖頂乃至一十
六心眼智明覺豁然得悟破諸見惑與理相應譬
如盲人金錍抉膜灼然不謬此之真觀名之為智
所照之理名之為境以發無漏故稱理內境智雖
見此理終是作意入真故名思議境智今明觀世
音亦不從此境智因緣得名也二不思議境智者
境智雖非自他共無因等而以四悉檀赴緣假名
字說或說境自是境智自是智令他歡喜生善滅
惡入理或說由智故境由境故智或說因緣境智
或說絕待境智令得四益亦復如是若無四悉檀
益諸佛如來不空說法雖作四說無四性執無執
故無見愛眾生聞者如良馬見鞭影即能破惑入
道故名為智此智所照名之為境若以智照境入
空取證成真諦理內思議境智如前所說若不以
空為證知此境智但有名字名為境智是字不在
內外中間是字不住亦不不住是字無所有故雖
作四句明境智實不分別四句境智雖作四句聞
境智實不得四句境智雖體達四句境智實不作
四句思量境智言語道斷心行處滅不可四句思
惟圖度故名不思議境智金光明云不思議智照
不思議境此如玄義境妙智妙中廣說今言觀者
即是不思議智言世音者即是不思議境若從文
便宜先釋智次釋境若從義便須先明世音境次
論觀智世者有三一五陰世間二眾生世間三國
土世間既有實法即有假人假實正成即有依報
故名三種世間也世是隔別之義即十法界之世
亦是十種五陰十種假名十種依報隔別不同故
名為世間是間差之義三十種世差別不相謬亂
故名為間言十法界者各各有因各各有果故名
為法各各有界畔分齊故名為界今就一法界復
有十法所謂如是相性體力作因緣果報本末究
竟等十界即有百法十界相互即有千法如是千
法皆是因緣生法六道是惑因緣法四聖是解因
緣法故大經云無漏亦有因緣因滅無明則得熾
然三菩提燈是諸因緣生法當體即是三諦故中
論云因緣所生法我說即是空亦名為假名亦名
中道義故明十種法界三十種世間即是所觀境
也此境復為二所謂自他他者謂眾生及佛自者
即心而具如華嚴云心如工畵師造種種五陰一
切諸世間莫不由心造又云如心佛亦爾如佛眾
生然心佛及眾生是三無差別是故隨舉一念心
即具三十世間三千性相隨舉一佛法亦即具三
十世間三千性相隨舉一眾生法亦即具三十世
間三千性相當知若自若他一一無非三諦不思
議妙境也音者即十法界口業之機界既不同音
亦有異發音成聲即備三業以此三業而為機感
也結此世音之境即應為六一結十法界是因緣
境二結為四諦境三結為三諦境四結為二諦境
五結為一實諦境六結為無諦境具如玄義廣明
次明觀智者傍境明智則有五番論觀若就因緣
論四種觀若就四諦亦四種觀若就三諦有二種
觀若就二諦有七種觀若就一實諦唯一種觀若
無諦則無觀此亦具如玄義廣明今且約十界以
明二種三諦一通二別通論者十界皆是因緣生
法一一無不即空即假即中空是真諦假是俗諦
中是中道第一義諦別論者六凡界是因緣生法
二乘界是空菩薩界是假佛界是中境諦既有通
別二意對境明觀亦為二意一次第三觀二一心
三觀次第者如瓔珞云從假入空名二諦觀從空
入假名平等觀二觀為方便得入中道第一義觀
此之三觀即大品所明三智一一切智二道種智
三一切種智通論則觀智但是一法異名別論則
因時名觀果時名智也大經明十二因緣有四種
觀謂下智中智上智上上智析空為下即藏教體
空為中即通教從空入假為上即別教中道正觀
為上上即圓教當知析體二觀皆是一切智攝若
以三智四觀對五眼者肉眼天眼照粗細事皆是
世智悉為諸觀境本慧眼對空觀一切智法眼對
假觀道種智佛眼對中觀一切種智也中論偈因
緣所生法句為觀智之本後三句如次對三智若
對四教則初一句即對藏教後三句如次對通別
圓所以對四教者若無教即無觀稟教修觀得成
于智所以須明教也教必有主主即是佛或可一
佛說四教或可示四相明四佛既四教有四佛即
應有四補處菩薩輔佛弘此四教若言諸法寂滅
相不可以言宣則生生尚不可說何況生不生等
若言有因緣故亦可得說非但生生可說乃至不
生不生亦可得說以佛教門出生死苦不得一向
執無說也三藏教補處者百劫種相好因伏惑未
斷僅可對聲聞忍位但以六度行成誓願將滿慈
悲熏于眾生亦能拔苦與樂即是約因緣生法世
智觀于六道世間之音名觀世音也通教補處者
觀真斷結不住于空從空出假道觀雙流遊戲神
通淨佛國土即是用體空一切智觀于六道世間
之音名觀世音也別教補處者十住斷見思惑成
一切智十行四教四門觀假斷塵沙惑成道種智
十迴向習中觀伏無明初地斷一分無明分成一
切種智十地後心無明將盡灌頂受職大慈大悲
普熏法界隨有機感皆能與拔即是用次第三智
觀于十法界世間之音名觀世音也圓教補處者
從初發心正觀中道了知十界眾生三千性相如
鏡中像如水中月不在內不在外不可謂有不可
謂無畢竟非實而三諦之理宛然具足無前無後
在一心中即一而論三即三而論一觀智既爾諦
理亦然一諦即三諦三諦即一諦即于初心具觀
三諦一切佛法無緣慈悲於一心中具修萬行諸
波羅蜜入十信位巳能長別三界苦輪四住先落
六根清淨名為似解進入十住初心即破無明開
發實相得如來一身無量身湛然應一切圓具三
智從勝受名但名一切種智圓具五眼從勝受名
但名佛眼故云開佛知見初住功德巳不可盡況
十住十行十向十地況等覺耶若能如是解者名
為圓教人法約無作四諦起無緣慈悲修不二定
慧成真應二身真徧法界藥珠普應一切橫豎逗
機冥顯兩益以無缺寶藏金剛般若拔二種生死
微細諸苦以首楞嚴法界健相與三點涅槃大自
在樂是名不思議一心三智觀于不思議十法界
一境三諦之音名為觀世音也問既觀眾生非有
非無云何行于慈悲答若不明中道則不識非權
非實若不識非權非實則亦無權無實若無權實
則無四番因果若明中道則權實雙照若雙照權
實則有三種權四諦世出世因果亦有一實無作
四諦世出世因果宛然具足在于一念心中所以
者何以實相慧覺了諸法非空非有是名佛寶所
覺法性之理三諦具足即是法寶如此覺慧與理
事和合名為僧寶事和即有前三教賢聖僧理和
即有圓教四十二賢聖僧故大經以月光增減喻
智斷二德前十五日喻智光漸增即是智德後十
五日喻邪光漸減即是斷德月體本無偏圓光相
不無盈昃體無偏圓以喻實相光有盈昃以喻智
斷智光增者即諸法不生而般若生斷光減者即
諸法不滅而煩惱滅如是增減日日有之如是智
斷地地皆具若十五日體圓光足則月不更圓光
不更盛此喻中道理極菩提智滿故云不生不生
名大涅槃若三十日體盡光滅究竟無餘此喻無
明巳遣邪倒永除無惑可斷故云不滅不滅名大
涅槃如此明僧寶智斷皆約中道一實相法一切
因果無所破失也若不明中道非空非假但計斷
常等即破生滅四諦世出世因果破三藏教三寶
若但說無常生滅即破無生四諦通教三寶若但
說體法不生不滅真諦即破無量四諦別教三寶
若但說次第顯于非空非有亦破圓教無作四諦
一體三寶傳傳相望前所破失者多後所破失者
少若得今圓教意即一切無所破失也問若圓修
實相則一法三諦一心三觀具足諸法亦應一教
四詮但明圓教即足何用四教如前分別耶答若
一教圓詮一切諸法赴利根人若四教差別逗鈍
根人苟不假漸次分別則圓頓何由可解用別顯
圓所以先明四教例如欲顯一心三觀先明次第
三觀也雖說種種道其實為一乘若有眾生不信
受者當於如來餘深法中示教利喜餘法即前三
教既入佛慧方便自息故云惟此一事實餘二則
非真故知但一圓頓之教一切種智中道正觀唯
此為實觀世音餘皆方便說也本迹者千手眼大
悲經云此菩薩不可思議威神之力於過去無量
劫前巳作佛竟號正法明如來大悲願力安樂眾
生現作菩薩又觀音三昧經云先巳成佛號正法
明如來釋迦為彼佛作苦行弟子悲華經云過去
寶藏佛時轉輪王第一太子三月供佛及比丘僧
發菩提心若有眾生受三塗等一切苦惱若能念
我稱我名字為我天眼天耳聞見不免苦者我終
不成無上菩提寶藏佛言汝觀一切眾生欲斷眾
苦故今字汝為觀世音大佛頂首楞嚴經云我念
往昔無量無數恒河沙劫有佛出世名觀世音我
于彼佛發菩提心彼佛教我從聞思修入三摩地
初於聞中入流亡所乃至忽然超越世出世間獲
二殊勝一者上合十方諸佛與佛如來同一慈力
二者下合十方一切眾生與諸眾生同一悲仰得
成三十二應十四無畏四不思議無作妙德彼佛
歎我善得圓通法門於大會中授記我為觀世音
號由我觀聽十方圓明故觀音名徧十方界觀世
音得大勢二菩薩受記經云次阿彌陀後當成正
覺名普光功德山王如來如此本迹難可測知也
觀心釋者觀心因緣所生是三藏觀世音觀心即
空是通教觀世音觀心即假是別教觀世音觀心
即中是圓教觀世音又秖此現前一念介爾之心
縱令昬迷倒惑而能緣之見分當體無非一心三
觀所緣之相分當體無非一境三諦雖復當體全
是妙智妙境境智不二而眾生日用不知枉受輪
迴雖復輪迴性德無減是理即圓觀世音若聞而
能解不于心外別問佛法及眾生法是名字即觀
世音若如所解而修止觀圓伏五住是觀行即觀
世音若止觀力強粗垢先落淨于六根是相似即
觀世音若發中道真無漏解開示悟入佛之知見
是分證即觀世音若圓滿菩提歸無所得三千實
相究盡明了是究竟即觀世音也次釋普門者復
有二一通途明門二約十義解釋一通途中復有
四意一略列門名二示門相三明權實四明普不
普一列門名者如世間門通至貴賤居室之處凡
鄙以十惡五逆為門通至三塗清昇以五戒十善
四禪四定為門通至人天外道以斷常為門通至
惑苦愛以四倒為門見以四句為門善惡雖殊束
而為言俱是有漏世間之門通至生死也若就佛
法輪門亦復眾多三藏四門通有餘無餘涅槃通
教四門近通化城遠通常住別教四門漸通常住
圓教四門頓通常住此則四四十六教門又有十
六觀門合有三十二門皆是能通之義具如玄義
所明二示門相者三藏四門謂阿毗曇是有門成
實論是空門昆勒是亦有亦空門車匿是非空非
有門一一廣明行法判賢聖位由門通理也通教
四門謂如幻之有如幻之空亦有亦空非有非空
亦一一作行相判賢聖位由門通理也別教四門
謂觀佛性如闇室瓶盆即是有門觀佛性如空迦
毗羅城空即是無門觀佛性如石中金福人得寶
罪人見石是亦有亦無門觀佛性離二邊即中道
非有非無門一一作行相判位由門通理也圓教
四門名不異別但一門即三門三門即一門不一
不四無歷別之殊圓融不四之四一一判不思議
行位之相亦由門通理也三明權實者藏通二教
若教若觀共十六門能通所通並皆是權別教教
觀八門能通是權所通是實圓教教觀八門能通
所通皆實也四明普不普者凡夫外道見愛等門
尚不能通出三界何況普耶藏通二教但通化城
亦復非普別教漸通亦非普義唯圓教教觀實相
法門能徧十法界千性相三諦一時圓通圓通中
道雙照二諦故稱為普門也一通途明門竟二約
十義解釋者至理非數赴緣利物或作一二之名
或至無量廣略宜然今且處中略明十義一慈悲
普二弘誓普三修行普四斷惑普五入法門普六
神通普七方便普八說法普九供養諸佛普十成
就眾生普上通塗普門巳約法竟此十普門皆約
修行福德莊嚴前五是自行次三是化他後二是
結前兩意自行中前四是修因第五是明果修因
又二初二是願三四是行總生起者菩薩見一切
苦惱眾生起大慈悲此心雖不即是菩提心能發
生菩提心譬如地水雖非種子能令芽生今因大
悲起菩提心亦復如是次誓願者若但慈悲每多
退墮故云魚子菴羅華菩薩初發心三事因中多
及其成就少以不定故須起誓願要期制持此心
令菩提堅固次修行者若但發願於他未益如無
財力權謀不能拔難菩薩亦爾須福德財神通力
智慧謀乃可化導故須修行以填願即方便道也
次斷惑者無礙道也次入法門者解脫道也此自
行次第也次神通等者若欲化他須示三輪神通
是身輪方便是意輪說法是口輪先以定動後以
慧拔此化他次第也次供養諸佛是結自行隨順
修行是名真法供養諸供養中為最故大經云汝
隨我語即供養佛稟教而行是結自行也成就眾
生是結化他菩薩入諸法門淨佛國土皆為饒益
一切眾生故也解釋者始從人天乃至上地皆有
慈悲此語乃通不出眾生緣法緣無緣若約次第
三慈則緣眾生時眾生差別假名不同因果苦樂
有異尚不得入法緣慈何得稱普若法緣慈則無
人無我無眾生從假以入空尚不得諸假名何況
是普若無緣慈者不緣二十五有假名不緣二乘
涅槃之法雖無所緣而能雙照空假約此起慈名
無緣慈心通三諦稱之為普也若約一心圓妙三
慈則不然且如眾生緣慈悲若觀一法界眾生假
名可不名普今觀十法界眾生假名一一法界各
有十法界相性本末究竟等十法界交互即有百
界千如宛然具足在一念心譬如人面備休否相
庸人不知相師善識眾生一心具足百界千如性
相亦復如是凡夫顛倒理具情迷聖人覺識如彼
相師知此千種性相皆是因緣生法若惡因緣生
法即是苦相性乃至苦本末既未解脫故觀此苦
而起大悲若善因緣生法即有樂相性乃至樂本
末既未證得故觀此而起大慈具如玄義廣釋一
界相性等也菩薩深觀十法界眾生千種性相具
在一心遠討根源照其性德之惡性德之善尚自
泠然何況不照修得善惡耶如見雪山亦有藥王
亦有毒草以觀性德惡毒惻愴憐憫起大悲心欲
拔其苦以觀性德善樂愛念歡喜起大慈心欲與
其樂此十法界收一切眾生罄無不盡緣此眾生
假名而修慈悲豈非眾生緣慈悲普耶問地獄界
重苦未拔云何與樂答眾生入地獄時多起三念
菩薩乘機即與樂因故言與樂也又菩薩能大悲
代受苦令其休息餘九苦輕與樂義可解次明法
緣慈悲普者觀十法界性相一切善惡悉皆虗空
十法界假名假名皆空十法界色受想行識色受
想行識皆空十法界處所處所皆空無我無我所
皆不可得如幻如化無有真實常寂滅相終歸於
空眾生云何強計為實不覺不知為苦為惱不得
無為寂滅之樂今欲拔此苦而起大悲欲與此樂
而起大慈故淨名云能為眾生說如此法即真實
慈也若緣一法界法起慈悲者可不名普今緣十
法界法豈非普耶三無緣慈悲普者若緣十法界
性相等差別假名此假則非假十法界如幻如化
空則非空非假故不緣十法界相性非空故不緣
十法界之真既遮此二邊無住無著名為中道亦
無中可緣畢竟清淨如是觀時雖不緣於空假任
運雙照二邊起無緣慈悲拔二死苦與中道樂如
磁石吸鐵無有教者自然相應無緣慈悲吸三諦
機更無差忒不須作念也行者始於凡地修此慈
悲即得入五品觀行無緣慈悲進入十信相似無
緣慈悲次入十住方是分證無緣慈悲乃至等覺
鄰極慈悲普熏眾生不動而應如明鏡現像如磁
石吸鐵三諦具足故名為普通至中道故稱為門
也弘誓者弘名為廣誓名為制願名要求制御其
心廣求勝法故名四弘誓願弘誓本成慈悲慈悲
既緣苦樂弘誓亦約四諦若見苦諦逼迫楚毒酸
辛緣此起誓故言未度令度若見集諦顛倒迷惑
繫縛緣此起誓故言未解令解行清淨道能出生
死至安樂地眾生不識欲示眾生立於此道故言
未安令安煩惱滅處子果縛斷名為涅槃眾生未
證緣此起誓故言未得涅槃令得涅槃生死因難
識苦果易知故先果後因涅槃理妙須方便善故
先因後果如此四諦不出一心迷心起業業即感
果欲識果源果但由集制心息業則生死輪壞煩
惱調伏名之為道修行不懈則苦忍明發子果俱
斷名之為滅雖有四別終是一念更非異法四諦
既爾弘誓亦然但凡夫厭下攀上約此立誓未達
四諦是不名普藏通二教惟見分段四諦亦不名
普別教先約分段次約變易此亦非普圓教菩薩
於一心中徧知一切苦集滅道徧知集者凡夫見
愛即有作之集二乘著空即無作之集故淨名云
法名無染若染於法是名染法非求法也又云結
習未盡華則著身即是變易之惑全未除也大經
云汝諸比丘於此大乘未為正法除諸結使即無
作集也乃至順道法愛生亦是無作集也徧知苦
者以有集故即能招苦有作集招分段苦無作集
招變易苦故界內道諦即是界外集諦界內滅諦
即是界外苦諦也徧知對治苦集之道滅者人天
五戒十善四禪四定不動不出藏通四諦十二因
緣通至有餘無餘二種涅槃別教歷別通至常住
不能于一道有無量道不名普道圓教中道即是
實相普賢觀云大乘因者諸法實相修如此道名
為圓因故稱普道所得涅槃即是究竟常住一切
煩惱永無遺餘譬如劫火無有遺燼普賢觀云大
乘果者諸法實相證如此滅名為圓果故稱普滅
所觀四諦既周緣諦起誓何得不徧故云弘誓普
也修行者次第五行非普一心五行乃名為普具
如玄義行妙中說斷惑者若從假入空止斷四住
華猶著身未為正法除諸結使但離虗妄未得一
切解脫故不名普若從空入假止除塵沙不依根
本而斷亦不名普若空假不二正觀中道根本既
傾枝條自去如覆大地草木悉碎故名斷惑普也
入法門者若二乘入一法門不能入二何況眾多
若修歷別之行階差淺深亦不名普若入王三昧
一切三昧悉入其中譬如王來必有營從營從復
有營從王三昧亦如是一諦三昧即三諦三昧三
諦三昧復各有無量法門而為眷屬亦皆悉入王
三昧中故名入法門普也神通者羅漢見大千初
地見百界二地見千界等皆是限量之通故不名
普何以故緣境既狹發通亦小今圓教菩薩徧緣
十法界境發通徧見十法界而無限極三乘尚不
知其名何況見其境界眼見既爾餘例可知方便
者有進行方便是道前自行方便有起用方便是
道後化他方便今正明道後方便也若二乘及權
位菩薩自行方便止能入一法門故起用化他但
能齊其所得道前道後俱非是普今圓教菩薩以
二諦為方便收得一切方便入中道巳雙照二諦
二諦神變徧十法界而於中道無所損減道前道
後皆名為普也說法者二乘及權位菩薩不能一
時徧答眾聲又殊方異俗不能令其俱解今圓教
人一時演法隨類得解以一妙音徧滿十方如修
羅琴隨人意出聲故名說法普也供養諸佛者有
二一事二理事供養者如華嚴云不為但供養一
佛故乃至不為但供養不可說佛剎微塵數佛故
為欲徧供養盡法界虗空界一切諸佛故不起滅
定現諸威儀安禪合掌讚諸法王以身命財一切
供具周至十方如普賢願王所說也理供養者圓
智正觀之心名之為覺覺即是佛萬行功德熏修
此智即供養佛也故云供養諸佛普也成就眾生
者譬如螢火燈燭星月為益蓋微若日光照世則
一切卉木叢林徧令生長華果成就外道如螢二
乘如燈燭小菩薩如星別教如月今圓教菩薩猶
如日輪又如大雲一時等澍四方俱下三草二木
各得生長故云成就眾生普也普門之義何可窮
盡略舉十義以示其端耳但觀現前一念心性法
爾具足三千性相即空即假即中正是無作四諦
妙境緣此妙境而起慈悲慈悲則普立弘誓願弘
誓則普依此修行一行一切行故修行普依此斷
惑一斷一切斷故斷惑普依此入法門一法門一
切法門故入法門普依此而起神通即是無記化
化故神通普依此而起方便徧逗十界權實頓漸
種種機緣故方便普依此說法一音徧報眾聲故
說法普依此供養諸佛三世諸佛悉受其供故供
養普依此成就眾生法界群機皆得四益故成就
普一切眾生心性無減是理即普門聞而生解是
名字即普門圓伏五住是觀行即普門清淨六根
是相似即普門開示悟入是分證即普門法界洞
徹窮源盡性是究竟即普門也釋品名竟此品因
曇摩羅讖法師教河西王沮渠蒙遜誦之除病所
以流通別行良由觀音大士與此方尤有緣故智
者大師亦別說玄義及義疏各有二卷玄義亦作
五重謂人法等為名巳如前說靈智合法身為體
感應為宗慈悲利物為用流通醍醐味為教相也。】

妙法蓮華經台宗會義卷七之一
妙法蓮華經台宗會義卷七之二
古吳後學蕅益　智旭　述

△普門品入文為二初問答二聞品功德初中二
初長文二偈頌長文有兩番問答初番為二初問
二答。
今初。

「爾時無盡意菩薩即從座起偏袒右肩合掌向佛而
作是言世尊觀世音菩薩以何因緣名觀世音。」

【爾時者說東方菩薩竟次應說西方菩薩時也(世界)
說東方生善竟次應說西方生善時(為人)說東方斷
疑竟次應說西方斷疑時(對治)說東方得道竟次應
說西方得道時(第一義)無盡者境也大品明空則無
盡(真)大集明八十無盡門華嚴明十種不可盡(俗)
淨名云夫無盡者非盡非無盡故名無盡(中)意者
智也即一心三智也智契於境境隨智空名無盡
意(空)又意者世出世之本也智隨于境境多智多
名無盡意(假)又意即法界一切皆是法界故言能
觀心性名為上定(中)而作是言者具二莊嚴故能
問也以何因緣者若就眾生則以善惡兩機為因
聖人靈智慈悲為緣若就菩薩則以觀智慈悲為
因眾生機感為緣也。
△二答三初總答二別答三
勸持名答即大佛頂經所明十四無畏也。
今初。】

「佛告無盡意菩薩善男子若有無量百千萬億眾生
受諸苦惱聞是觀世音菩薩一心稱名觀世音菩薩
即時觀其音聲皆得解脫。」

【無量百千萬億眾生標十法界種種機也受諸苦
惱明別業所感果報各不同也自有一人受一苦
一人受多苦多人受一苦多人受多苦今顯人多
苦多並為菩薩與拔之境也遭苦由于二世之惡
聞名即是二世之善一心稱名有事有理如此善
惡合為機感也即時觀其音聲者應之速也皆得
解脫者應之普也聞有四義謂聞聞聞不聞不聞
聞不聞不聞隨達一種即是四教聞慧一心稱名
即四教思修二慧事一心者謂念念相續不起雜
想理一心者謂了知此心非自他共亦非無因能
稱所稱體是法界也事一心解脫事難理一心解
脫理難隨感必應如啐啄同時若夫稱唱累年不
蒙寸效者秖由未臻事一心故然亦能作未來得
度因緣故雖散心一稱名號功無虗棄但效有遲
速耳。
△二別答三初約口業機明應二約意業機
明應三約身業機明應初中二初明七難二結歎
初又七初火難(至)七怨賊難。
今初。】

「若有持是觀世音菩薩名者設入大火火不能燒由
是菩薩威神力故。」

【持名是善入火是惡善惡合為機感威神力故火
不能燒即是應也果報火下從地獄上至初禪皆
論機應惡業火下從地獄上至非想皆論機應煩
惱火下從地獄上至等覺皆論機應也。
△二水難。】

「若為大水所漂稱其名號即得淺處。」

【水漂是惡稱名是善以此為機得淺是應也果報
水下從地獄上至二禪惡業水通三界煩惱水通
九界並論機感。
△三羅剎難。】

「若有百千萬億眾生為求金銀瑠璃硨磲碼碯珊瑚
琥珀真珠等寶入於大海假使黑風吹其船舫飄墮
羅剎鬼國其中若有乃至一人稱觀世音菩薩名者
是諸人等皆得解脫羅剎之難以是因緣名觀世音。」

【此羅剎難亦是風難果報羅剎在欲界惡業羅剎
徧三界煩惱羅剎通九界又果報風至三禪惡業
風徧三界煩惱風通九界各論機應並可例解。
△
四刀杖難。】

「若復有人臨當被害稱觀世音菩薩名者彼所執刀
杖尋段段壞而得解脫。」

【果報刀杖局在地居惡業刀杖遍三界煩惱刀杖
通九界也。
△五鬼難。】

「若三千大千國土滿中夜叉羅剎欲來惱人聞其稱
觀世音菩薩名者是諸惡鬼尚不能以惡眼視之況
復加害。」

【鬼難例前羅剎可解言大千滿中者假使之辭意
顯煩惱惡鬼彌滿唯稱名能降伏之。
△六枷鎖難。】

「設復有人若有罪若無罪杻械枷鎖檢繫其身稱觀
世音菩薩名者皆悉斷壞即得解脫。」

【有罪是現世惡無罪是過去惡在手曰杻在足曰
械在頭曰枷連身曰鎖封名為檢縛名為繫果報
枷鎖在欲界惡業枷鎖遍三界煩惱枷鎖通九界
也。
△七怨賊難。】

「若三千大千國土滿中冤賊有一商主將諸商人齎
持重寶經過險路其中一人作是唱言諸善男子勿
得恐怖汝等應當一心稱觀世音菩薩名號是菩薩
能以無畏施於眾生汝等若稱名者於此怨賊當得
解脫眾商人聞俱發聲言南無觀世音菩薩稱其名
故即得解脫。」

【大千滿中亦假設之辭奪命名冤劫財名賊果報
冤賊在欲界惡業冤賊遍三界煩惱冤賊通九界
觀心釋者大千滿中冤賊無始煩惱種子集在第
八藏識中也有一商主第六識也諸商人徧行別
境及諸善心所也重寶出世三乘法也經過險路
諸對治法與諸煩惱相遇也其中一人或是勝解
或是善慧或是信也一心稱名四教聞思修慧也
俱發聲者心王與諸善心所決相應也即得解脫
者證于四教所詮理也又此七難即表眾生身有
六大火即火大水即水大風即風大刀杖枷鎖皆
即地大三千大千以表空大羅剎冤賊以表識大
觀音菩薩觀此六大皆如來藏一一即空假中自
既解脫故能令他解脫眾生迷此六大之性枉受
果報惡業煩惱諸難然正迷時性德無改原與菩
薩體同故聞名稱念隨其解有偏圓行有淺深所
得四教四益亦有差別究竟終得一切種智則無
別也初明七難竟。
△二結歎。】

「無盡意觀世音菩薩摩訶薩威神之力巍巍如是。」

【巍巍者高顯也功超九界故高名彰三土故顯初
約口業機明應竟。
△二約意業機明應二初明三
毒二結歎。
今初。】

「若有眾生多於婬欲常念恭敬觀世音菩薩便得離
欲若多瞋恚常念恭敬觀世音菩薩便得離瞋若多
愚癡常念恭敬觀世音菩薩便得離癡。」

【多欲恚癡是惡常念恭敬是善此二為機得離即
是應也事欲事恚局在欲界事癡即通三界理三
毒者二乘以耽真為欲畏俗為瞋不了生死涅槃
如幻為癡出假菩薩以遊戲神通為欲訶厭二乘
為瞋不達中道為癡地前菩薩以中道似愛為欲
雙捨二邊為瞋無明未破為癡乃至等覺後心猶
有微細無明未破即有微細欲恚未除今由大悲
菩薩從初發心觀此貪瞋癡等煩惱皆是因緣生
法一一即空假中即空故離凡夫三毒即假故離
二乘三毒即中故離菩薩三毒成就不可思議三
種善根亦是成就不可思議大貪大瞋大癡法門
故令常念恭敬之者隨解偏圓隨行淺深得離亦
有種種差別究竟歸于無差別也。
△二結歎。】

「無盡意觀世音菩薩有如是等大威神力多所饒益
是故眾生常應心念。」

【二約意業機明應竟。
△三約身業機明應二初明
二求二結歎。
今初。】

「若有女人設欲求男禮拜供養觀世音菩薩便生福
德智慧之男設欲求女便生端正有相之女宿植德
本眾人愛敬。」

【求男求女獨標女人者女人以無子為苦夫主所
棄並婦所輕旁人所笑故也禮拜供養是機感便
生男女是普應也法門解者四教未證實理皆名
女人四教各論慧男定女良由大士先證權實男
女故能為增上緣令諸行人各得成就諸定慧也
又欲界有慧無定是狂男無色有定無慧是癡女
四禪定慧均平如福德男端正女也然男無破惑
之功女無出生無漏之力此亦無用男女藏通兩
教二乘慧能斷見思惑是幹事之男定能發生無
漏是育嗣之女然慧不能破無明見佛性則男而
不男定不能懷中道子則女猶石女故大經云二
乘定多慧少不見佛性菩薩慧多定少亦不見佛
性也唯別教初地真明慧發無緣慈成乃名真正
男女圓教初住見中道時定慧具足男女相滿故
男名福德是有定之慧女名端正是有慧之定也。

△二結歎。】

「無盡意觀世音菩薩有如是力若有眾生恭敬禮拜
觀世音菩薩福不唐捐。」

【唐捐謂虗棄此句兼釋疑也亦有禮拜不得男女
者唯由機淺故所求未遂而禮拜之福終必不失
也二別答竟。
△三勸持名答三初勸持二格量三
結歎。
今初。】

「是故眾生皆應受持觀世音菩薩名號。」

【上說觀音得名因緣其力廣大既不辨形質但是
述名論德若欲歸崇宜受持名號故結勸持名也
良由萬德洪名稱實所召只此一名一字法爾具
足三千性相三諦妙理法爾圓收頓漸偏圓權實
妙智法爾理智本自不二不二而二理智宛然舉
一假名則一切假名一切實法一切國土無不歸
趣此假名中是故聞名功德巳自不可思議受持
功德尤不可思議也持名既爾想彼正報依報亦
復如是故知阿彌陀經觀無量經與此妙經同一
圓頓甚深希有法門無有優劣。
△二格量。】

「無盡意若有人受持六十二億恒河沙菩薩名字復
盡形供養飲食衣服臥具醫藥於汝意云何是善男
子善女人功德多不無盡意言甚多世尊佛言若復
有人受持觀世音菩薩名號乃至一時禮拜供養是
二人福正等無異於百千萬億劫不可窮盡。」

【文有四意一格量本二問三答四正格量也格量
本中共舉四多六十二億恒沙是福田多受持是
持名多盡形是時節多飲食等四事供養是種子
多以此四多為格量本也問答可知正格量中還
舉四少以格四多但一觀世音則福田少持名亦
少乃至一時則時少禮拜供養不言四事則種子
少而功德正等無異良由真如實際一多無性本
自平等故也觀音證此實際故一則非一與多正
等六十二億證此實際故多則非多與一正等一
中解無量故說六十二億無量中解一故說觀世
音耳占察經云能聞我名者即為聞十方佛名亦
是此意。
△三結歎。】

「無盡意受持觀世音菩薩名號得如是無量無邊福
德之利。」

【初番問答明眾生三業顯機為境法身靈智冥應
境智因緣名觀世音竟。
△次番亦二初問二答。

今初。】

「無盡意菩薩白佛言世尊觀世音菩薩云何遊此娑
婆世界云何而為眾生說法方便之力其事云何。」

【問有三意一云何遊是問身業二云何說是問口
業三方便云何是問意業即是三輪不思議化亦
名三不護三無失也不思議化者化作佛身亦即
化作佛口佛心乃至化作執金剛神亦即化作金
剛心口雖屈曲利物而于法身智慧無所損減故
淨名云善能分別諸法相於第一義而不動不動
而動名不思議化也問意業云何可化答聖意無
能測者若欲示之乃至昆蟲亦令得知故唯識云
無上覺者神力難思化無量類皆令有心也不護
者住不思議圓普法門實不作意計校籌量次第
經營譬如明鏡隨對即現無有分別亦無前後也
無失者眾生根機不同淺深有異觀音雖不作念
逗機而逗機無失契當前人冥會事理也。
△二答
三初別答二總答三勸供養。
今初。】

「佛告無盡意菩薩善男子若有國土眾生應以佛身
得度者觀世音菩薩即現佛身而為說法應以辟支
佛身得度者即現辟支佛身而為說法應以聲聞身
得度者即現聲聞身而為說法應以梵王身得度者
即現梵王身而為說法應以帝釋身得度者即現帝
釋身而為說法應以自在天身得度者即現自在天
身而為說法應以大自在天身得度者即現大自在
天身而為說法應以天大將軍身得度者即現天大
將軍身而為說法應以毗沙門身得度者即現毗沙
門身而為說法應以小王身得度者即現小王身而
為說法應以長者身得度者即現長者身而為說法
應以居士身得度者即現居士身而為說法應以宰
官身得度者即現宰官身而為說法應以婆羅門身
得度者即現婆羅門身而為說法應以比丘比丘尼
優婆塞優婆夷身得度者即現比丘比丘尼優婆塞
優婆夷身而為說法應以長者居士宰官婆羅門婦
女身得度者即現婦女身而為說法應以童男童女
身得度者即現童男童女身而為說法應以天龍夜
叉乾闥婆阿修羅迦樓羅緊那羅摩睺羅伽人非人
等身得度者即皆現之而為說法應以執金剛神得
度者即現執金剛神而為說法。」

【應以之言答意業方便能知機宜現身答身業說
法答口業三業本不相離也此中別明三十三身
若并人及非人則是三十五身大佛頂經明三十
二應開出獨覺別為一合四婦女但為一略不言
迦樓羅文有開合義無增減總而言之止是十法
界身耳不言菩薩身者正就菩薩法界廣明現餘
九法界像以顯十界互具重重無盡之意也不言
地獄界者攝在非人中也若有國土眾生者實報
方便同居三種國土十法界機也實報土中純以
菩薩而為眾生唯有一佛界機方便土中有九種
眾生謂藏教二乘無學通教三乘斷通惑人別三
十心圓教十信也有二種機一是佛界機二是菩
薩界機也同居土中具足九界眾生及十界機對
機設應具須十界佛身又有四教相別辟支又有
緣獨不同聲聞又有析法體法四向四果及示隨
五味展轉調伏不同既現梵王理應亦現光音徧
淨二王既現帝釋理應亦現夜摩兜率化樂三王
自在即欲界主大自在即四禪主既云毗沙門亦
必現餘三天故佛頂直云四天王也既云小王亦
必應現四種輪王既云人非人等言人則老少貴
賤何所不收言非人則地獄鬼畜何所不收故下
文云以種種形遊諸國土但可意知豈可言盡為
說法者隨其所堪或權或實或頓或漸或顯或密
令得權實四益究竟終歸一實益耳。
△二總答。】

「無盡意是觀世音菩薩成就如是功德以種種形遊
諸國土度脫眾生。」

【前別答三十五身文廣而意狹此總答如是功德
文狹而義廣以種種形則不止三十五身遊諸國
土則不局娑婆世界明矣。
△三勸供養二初勸二
受旨。
今初。】

「是故汝等應當一心供養觀世音菩薩是觀世音菩
薩摩訶薩於怖畏急難之中能施無畏是故此娑婆
世界皆號之為施無畏者。」

【既名觀世音亦名施無畏者從德受名德既無盡
名亦無盡也。
△二受旨六初奉命二不受三重奉
四佛勸五受巳轉奉六歎結。
今初。】

「無盡意菩薩白佛言世尊我今當供養觀世音菩薩
即解頸眾寶珠瓔珞價直百千兩金而以與之作是
言仁者受此法施珍寶瓔珞。」

【眾寶珠瓔珞者眾寶間珠共為嚴飾也無盡意位
高瓔珞何止直百千兩如云百姓萬民不止一百
一萬也又頸表中道一實之理以眾多無盡法門
莊嚴實相如瓔珞在頸解者表菩薩為常捨行故
一切願行功德乃至佛智菩提涅槃亦不住不著
無依無倚故言解也大集云戒定慧陀羅尼以為
瓔珞莊嚴法身百千是十萬表十地各有萬德也
法施者財即是法財是因緣生法即空即假即中
三諦一心一切具足於法平等於財亦等如此施
者即是法施也。
△二不受。】

「時觀世音菩薩不肯受之。」

【約事則無盡意奉命供養我未奉命故不肯受禮
應遜讓也約表法則不受三昧廣大之用故無所
受。
△三重奉。】

「無盡意復白觀世音菩薩言仁者愍我等故受此瓔
珞。」

【或請上愍下或地位相齊亦可相愍或我為四眾
故施仁愍四眾而受以無所受而受諸受也。
△四
佛勸。】

「爾時佛告觀世音菩薩當愍此無盡意菩薩及四眾
天龍夜叉乾闥婆阿修羅迦樓羅緊那羅摩睺羅伽
人非人等故受是瓔珞。」

【正以菩薩為物故施亦應為物故受也。
△五受巳
轉奉。】

「即時觀世音菩薩愍諸四眾及於天龍夜叉乾闥婆
阿修羅迦樓羅緊那羅摩睺羅伽人非人等受其瓔
珞分作二分一分奉釋迦牟尼佛一分奉多寶佛塔。」

【秖一法施瓔珞分作二分表一實相舉體作事理
二因也奉二佛者表以二因趣二果也理圓即法
佛事圓即報佛還以二佛表二果也。
△六歎結。】

「無盡意觀世音菩薩有如是自在神力遊於娑婆世
界。」

【初長文竟。
△二偈頌什公不譯故舊本皆無文句
義疏亦皆不釋續高僧傳云偈是闍那掘多所譯
今流通本既並增入故科註中依慈雲師所分之
科而消釋之大科為三初雙頌兩問二雙頌兩答
三雙頌兩勸。
今初。】

「爾時無盡意菩薩以偈問曰。

世尊妙相具我今重問彼佛子何因緣名為觀世音。」

【初句歎佛德次句雙含二問後二句別頌初問也。

△二雙頌兩答二初加頌總歎行願二別頌兩答。

今初。】

「具足妙相尊偈答無盡意汝聽觀音行善應諸方所
弘誓深如海歷劫不思議侍多千億佛發大清淨願。」

【初二句經家敘辭次六句佛正答也汝聽者誡令
生三慧也觀音行者一心三智觀十界音令無量
苦一時解脫即巳成利他行也善應諸方所者不
動真心垂形三土三十二應處處現往即普門神
通力也此二句總歎所尅真應二身也弘誓深如
海者明其初發心時緣於無作四諦故橫該十界
豎徹三諦廣且深也歷劫等者明其中間以行填
願所經時久所侍佛多所發願大故得成今真應
二身譬如水漲船高泥多佛大也。
△二別頌兩答
二初頌前答二頌後答初中二初頌總答二頌別
答。
今初。】

「我為汝略說聞名及見身心念不空過能滅諸有苦。」

【略說者舉要而言也聞名故稱口業機也見身故
禮身業機也心念意業機也諸有二十五有也。
△
二頌別答二初頌七難二頌三毒二求初中十二
初頌第一火難(至)十二加頌雷雨難。
今初。】

「假使興害意推落大火坑念彼觀音力火坑變成池。」

【念彼觀音者若就佛說觀音為彼即約師弟假分
彼此若就眾生念彼觀音即約感應暫分彼此師
弟感應無非法界能所宛然能所斯絕眾生念自
心中之彼觀音觀音應自心中之彼眾生感應道
交不可思議。
△二頌第二水難。】

「或漂流巨海龍魚諸鬼難念彼觀音力波浪不能沒。」

【△三加頌墮須彌難。】

「或在須彌峰為人所推墮念彼觀音力如日虗空住。」

【約事即是假設之辭設使從須彌墮尚不損傷況
餘山耶約觀解者本在中道實相性德須彌山王
無明惡人推墮二死海中念彼觀音三智三德便
同諸佛住無所住。
△四加頌墮金剛山難例須彌
難可解。】

「或被惡人逐墮落金剛山念彼觀音力不能損一毛。」

【△五超頌第七冤賊難。】

「或值冤賊繞各執刀加害念彼觀音力咸即起慈心。」

【△六追頌第四刀杖難。】

「或遭王難苦臨刑欲壽終念彼觀音力刀尋段段壞。」

【△七追頌第六枷鎖難。】

「或囚禁枷鎖手足被杻械念彼觀音力釋然得解脫。」

【△八加頌呪咀毒藥難。】

「呪詛諸毒藥所欲害身者念彼觀音力還著於本人。」

【呪使鬼神往殺前人若前人有種種福德所護不
可殺者法須還著本人密部明之甚詳須知還著
本人亦復具有四悉檀益蘇軾改云兩家俱沒事
者見識單淺未知折攝之妙也。
△九追頌第五鬼
難。】

「或遇惡羅剎毒龍諸鬼等念彼觀音力時悉不敢害。」

【△十加頌惡獸難。】

「若惡獸圍繞利牙爪可怖念彼觀音力疾走無邊方。」

【△十一加頌蛇蠍難。】

「蚖蛇及蝮蠍氣毒煙火然念彼觀音力尋聲自迴去。」

【△十二加頌雷雨難。】

「雲雷鼓掣電降雹澍大雨念彼觀音力應時得消散。」

【正頌七難加頌有五共為十二皆須具約果報惡
業煩惱六道四教一一釋之若約所表不出六大
須彌金剛亦是地大雷電火大雹雨水大獸蛇呪
詛皆表識大菩薩因中觀此六大即空假中今住
六種如實之際故徧法界救諸苦惱以要言之一
切依正皆是觀音妙色妙心一切眾生于聖色心
而自為難如闇中觸寶自傷其身三業求救亦即
觀音是故機成即時而應當以此義念念觀之何
患不同觀音利物初頌七難竟。
△二頌三毒二求。】

「眾生被困厄無量苦逼身觀音妙智力能救世間苦。」

【界內界外皆有三毒之苦皆有無男無女之苦故
無量也初頌前答竟。
△二頌後答二初正頌示現
二加頌顯機顯應初正頌示現長文有別有總別
明三十二應總明身多境多今不分總別但通明
三輪不思議化即分為三初明身業普應二明意
業普觀三明口業普說。
今初。】

「具足神通力廣修智方便十方諸國土無剎不現身
種種諸惡趣地獄鬼畜生生老病死苦以漸悉令滅。」

【具足神通力者百界千如全體之妙用也廣修智
方便者權實二智照性以發通也上文但以非人
二字含三惡趣今具出之故知具十法界身也分
段變易各有四相之苦以漸悉令滅歸于常寂光
或權或實循循善誘合宜而用藥不執方明矣。
△
二明意業普觀。】

「直觀清淨觀廣大智慧觀悲觀及慈觀常願常瞻仰
無垢清淨光慧日破諸暗能伏災風火普明照世間。」

【初一偈明所證體次一偈明所起用也真觀者證
不思議空也清淨觀者證不思議假也廣大智慧
觀者證不思議中也悲觀者以不思議三觀與諸
眾生同一悲仰也慈觀者以不思議三觀與佛如
來同一慈力也同慈力故云常願同悲仰故常瞻
仰由深證此一心三觀故發無垢清淨光明名為
慧日能破十界三惑闇之集諦能伏十界二死災
風火之苦諦能與十界道滅而普明照世間也。
△
三明口業普說。】

「悲體戒雷震慈意妙大雲澍甘露法雨滅除煩惱𦦨。」

【欲說大法必依身意以為授法之本為度眾生現
身說法故所現身名為大慈悲體與下慈意互舉
一字相影略耳先用戒德警人如天震雷物無不
肅故云悲體戒雷震也拔苦與樂名為大慈悲意
無緣而被名之為妙物無不覆譬如大雲故云慈
意妙大雲也諸天甘露服之不死所澍法雨亦復
如是聞者悟道證常住命三惑煩惱苦𦦨滅除與
拔同時十界皆得度也初正頌示現竟。
△二加頌
顯機顯應。】

「諍訟經官處怖畏軍陣中念彼觀音力眾冤悉退散。」

【長文三十二應應雖屬顯機則或冥或顯不可定
判今頌既云念彼觀音則灼然是顯機也諍訟怖
畏亦須果報惡業煩惱三釋或此亦是加頌七難
偶錯簡耳但云眾冤退散或仍是冥應也二雙頌
兩答竟。
△三雙頌兩勸二初頌前番勸持名二頌
後番勸供養初中二初明境智深妙以勸常念二
明感應難測以勸勿疑。
今初。】

「妙音觀世音梵音海潮音勝彼世間音是故須常念。」

【此明菩薩有種種德具種種名一一名字並詮法
界圓融不思議德故須念也即權而實名為妙音
即實而權名觀世音契本淨性名為梵音契十界
機名海潮音權實不二自他不二故勝彼十法界
世間音也權即實故他即自故勝于別教所詮九
界迷理起惑實即權故自即他故勝于別教所詮
佛界緣理斷九也所以觀音一名即與六十二億
名號功德正等。
△二明感應難測以勸勿疑。】

「念念勿生疑觀世音淨聖於苦惱死厄能為作依怙。」

【疑去則念成念成則二死可脫故勸勿疑初頌前
番勸持名竟。
△二頌後番勸供養。】

「具一切功德慈眼視眾生福聚海無量是故應頂禮。」

【頂禮即是三業供養也初問答竟。
△二聞品功德
二初持地歎證二經家述益。
今初。】

「爾時持地菩薩即從座起前白佛言世尊若有眾生
聞是觀世音菩薩品自在之業普門示現神通力者
當知是人功德不少。」

【自在之業謂于七難三毒二求皆得大自在也普
門示現謂現十法界身方便說法也聞者功德巳
自不少況受持讀誦解說書寫如說修行者乎然
非通別釋題安令聞者獲大功德故須持地菩薩
而歎證之大佛頂經云毗舍浮佛摩頂謂我當平
心地則世界地一切皆平我即心開見身微塵與
造世界所有微塵等無差別悟無生忍聞諸如來
宣妙蓮華佛知見地我先證明而為上首蓋既悟
地大本如來藏即悟七大皆如來藏既悟七大皆
如來藏即悟五陰六入十二處十八界皆如來藏
既悟陰入處界皆如來藏即悟七難三毒乃至十
法界身皆如來藏故能證此聞品功德也。
△二經
家述益。】

「佛說是普門品時眾中八萬四千眾生皆發無等等
阿耨多羅三藐三菩提心。」

【無等等者無上菩提無與等者得此理巳等一切
法皆成無上如世仙丹無與等者能點他物亦成
仙丹此約開顯之圓橫收一切皆歸一實也又究
竟佛果無與等者初發心時即便等之如轉輪王
無與等者太子初生即便等之此約實相之體豎
談因果初後宛然也又心即理理即心心外無理
理外無心心之與理但有名字名字性空俱不可
說將何物等何物而云無等等耶不可說而說說
此心等此理是故言無等等此約雙遮雙照非橫
非豎而橫而豎也發心有三一觀行發心二相似
發心三分證發心今必是分證也約化他勸流通
中二勗受法弟子竟。】

【△釋普門品竟次釋陀羅尼品。】

「陀羅尼品第二十六」

【陀羅尼此翻總持持惡不起持善不失(世界)又翻遮
持能持善(為人)能遮惡(對治)遮邊惡持中善(第一義)眾經
用法不同或專治病如療痔等或專護法如此文
或專滅罪如方等或通用治病滅罪護經如請觀
音等或大神呪大明呪無上呪無等等呪則非治
病非滅罪非護經又密部共有三種一佛部自分
五部即五佛所說也二菩薩部三鬼神部一一部
中各論上中下三法成就增益名上法禳災攝召
名中法降伏名下法于上法中又分三品各有行
儀各有觀法各有嚴禁而通以無上菩提心為主
若無師傳則名盜法若違行儀則招惡報若犯嚴
禁輙以功效向他人說則招奇禍並是如來不可
思議四悉益物切須依經幸勿乖教舊名為呪新
譯名為真言亦名為明或是鬼神王名故能降伏
鬼神(世界)或如軍中密號唱使相應(為人)或如密默治
惡(對治)或是如來密語如王索先陀婆群下不曉唯
有智臣乃能知之洗時奉水飲時奉器食時奉鹽
遊時奉馬陀羅尼亦爾秪是一法徧有諸力病愈
罪除善生道合(第一義)故存本音不翻譯也。
△三呪
護者惡世弘經每多惱難故以真言護之使道流
通也文為四初問持經功德二答甚多三請以呪
護四聞品得益。
今初。】

「爾時藥王菩薩即從座起偏袒右肩合掌向佛而白
佛言世尊若善男子善女人有能受持法華經者若
讀誦通利若書寫經卷得幾所福。」

【△二答甚多。】

「佛告藥王若有善男子善女人供養八百萬億那由
他恒河沙等諸佛於汝意云何其所得福寧為多不
甚多世尊佛言若善男子善女人能於是經乃至受
持一四句偈讀誦解義如說修行功德甚多。」

【△三請以呪護五初藥王二勇施三毗沙門四持
國五羅剎女初中四初請二說三歎四印。
今初。】

「爾時藥王菩薩白佛言世尊我今當與說法者陀羅
尼呪以守護之。」

【呪是華言謂禁呪呪祝呪願也秘密不翻乃以此
名目之今華梵雙舉故云陀羅尼呪。
△二說。】

「即說呪曰。

安爾(一)曼爾(二)摩禰(三)摩摩禰(四)旨隷(五)
遮梨第(六)賖咩(莫者切七)賖履多瑋(八)羶帝(九)目帝(十)目
多履(十一)娑履(十二)阿瑋娑履(十三)桑履(十四)娑履(十五)叉裔(十六)
阿叉裔(十七)阿耆膩(十八)羶帝(十九)賖履(二十)陀羅尼(二十一)阿
盧伽婆娑(蘇奈切)簸蔗毗叉膩(二十二)禰毗剃(二十三)阿便
哆邏禰履剃(二十四)阿亶(多罕切)哆波隷輸地(二十五)歐究
隷(二十六)牟究𨽻(二十七)阿羅隸(二十八)波羅隷(二十九)首迦
差(初凡切)(三十)阿三磨三履(三十一)佛陀毗吉利袠(音姪)帝(三十
二)達磨波利差(猜離切)帝(三十三)僧伽涅瞿沙禰(三十四)婆
舍婆舍輸地(三十五)曼哆邏(三十六)曼哆羅邏叉夜多(三十七)
郵樓哆(三十八)郵樓哆憍舍略(來加切)(三十九)惡叉邏(四十)惡叉
冶多冶(四十一)阿婆盧(四十二)阿摩若(荏蔗切)那多夜(四十三)」

【△三歎。】

「世尊是陀羅尼神呪六十二億恒河沙等諸佛所說
若有侵毀此法師者則為侵毀是諸佛巳。」

【△四印。】

「時釋迦牟尼佛讚藥王菩薩言善哉善哉藥王汝愍
念擁護此法師故說是陀羅尼於諸眾生多所饒益。」

【△二勇施三初請二說三歎。
今初。】

「爾時勇施菩薩白佛言世尊我亦為擁護讀誦受持
法華經者說陀羅尼若此法師得是陀羅尼若夜叉
若羅剎若富單那若吉蔗若鳩槃茶若餓鬼等伺求
其短無能得便。」

【富單那熱病鬼也吉蔗起尸鬼也。
△二說。】

「即於佛前而說呪曰。

痤(誓螺切)隷(一)摩訶痤隷(二)郁枳
(音紙)(三)目枳(四)阿隷(五)阿羅婆第(六)涅隷第(七)涅隷多
婆第(八)伊緻(者利切)柅(女紙切)(九)韋緻柅(十)旨緻柅(十一)涅隷
墀柅(十二)涅梨墀婆底(十三)」

【△三歎。】

「世尊是陀羅尼神呪恒河沙等諸佛所說亦皆隨喜
若有侵毀此法師者則為侵毀是諸佛巳。」

【△三毗沙門三初請二說三歎。
今初。】

「爾時毗沙門天王護世者白佛言世尊我亦為愍念
眾生擁護此法師故說是陀羅尼。」

【△二說。】

「即說呪曰。

阿梨(一)那梨(二)㝹那梨(三)阿那盧(四)那履
(五)拘那履(六)」

【△三歎。】

「世尊以是神呪擁護法師我亦自當擁護持是經者
令百由旬內無諸衰患。」

【△四持國三初請二說三歎。
今初。】

「爾時持國天王在此會中與千萬億那由他乾闥婆
眾恭敬圍繞前詣佛所合掌白佛言世尊我亦以陀
羅尼神呪擁護持法華經者。」

【△二說。】

「即說呪曰。

阿伽禰(一)伽禰(二)瞿利(三)乾陀利(四)旃陀
利(五)摩蹬(音鄧)耆(六)常求利(七)浮樓莎柅(八)頞底(九)」

【△三歎。】

「世尊是陀羅尼神呪四十二億諸佛所說若有侵毀
此法師者則為侵毀是諸佛巳。」

【△五羅剎女五初列名同請二說三歎四誓五印。

今初。】

「爾時有羅剎女等一名藍婆二名毗藍婆三名曲齒
四名華齒五名黑齒六名多髮七名無厭足八名持
瓔珞九名臯帝十名奪一切眾生精氣是十羅剎女
與鬼子母并其子及眷屬俱詣佛所同聲白佛言世
尊我等亦欲擁護讀誦受持法華經者除其衰患若
有伺求法師短者令不得便。」

【△二說。】

「即於佛前而說呪曰。

伊提履(一)伊提泯(二)伊提履(三)
阿提履(四)伊提履(五)泥履(六)泥履(七)泥履(八)泥履(九)
泥履(十)樓醯(十一)樓醯(十二)樓醯(十三)樓醯(十四)多醯(十五)多醯
(十六)多醯(十七)兜醯(十八)㝹醯(十九)」

【△三歎。】

「寧上我頭上莫惱於法師若夜叉若羅剎若餓鬼若
富單那若吉蔗若毗陀羅若犍䭾若烏摩勒伽若阿
䟦摩羅若夜叉吉蔗若人吉蔗若熱病若一日若二
日若三日若四日若至七日若常熱病若男形若女
形若童男形若童女形乃至夢中亦復莫惱即於佛
前而說偈言若不順我呪惱亂說法者頭破作七分
如阿梨樹枝如殺父母罪亦如壓油殃斗秤欺誑人
調達破僧罪犯此法師者當獲如是殃。」

【毗陀羅赤色鬼犍陀黃色鬼烏摩勒伽烏色鬼阿
䟦摩羅青色鬼阿梨樹枝墮地法爾破為七片殺
父殺母破僧是五逆之三壓油殃者西國壓油擣
麻使生蟲然後壓之汁多而肥此殺業之尤斗秤
欺誑人者出用輕小入用重大此盜業之尤故有
震銘其背者罪惡亦不輕也。
△四誓。】

「諸羅剎女說此偈巳白佛言世尊我等亦當身自擁
護受持讀誦修行是經者令得安隱離諸衰患消眾
毒藥。」

【△五印。】

「佛告諸羅剎女善哉善哉汝等但能擁護受持法華
名者福不可量何況擁護具足受持供養經卷華香
瓔珞末香塗香燒香幡蓋伎樂然種種燈酥燈油燈
諸香油燈酥摩那華油燈薝蔔華油燈婆師迦華油
燈優鉢羅華油燈如是等百千種供養者皐帝汝等
及眷屬應當擁護如是法師。」

【三請以呪護竟。
△四聞品得益。】

「說是陀羅尼品時六萬八千人得無生法忍。」

【△釋陀羅品呪護竟次釋玅莊嚴王本事品。】

「妙莊嚴王本事品第二十七」

【此因緣出他經昔佛末法有四比丘于法華經極
生殷重始則研求未悟結契入山既又助道艱難
不能專志其一人云吾等四窮尚不存身法將安
寄君三人者但以命奉道莫慮朝中我當捨此身
力誓給所須於是三人得展其誠功超累劫而此
一人數涉人間道力未固偶逢王駕羨彼光榮福
力所資隨念受報人中天上常得為王享受既久
漸起過患三人以道眼見之議共濟度知其著欲
兼復邪見若非愛鉤無由可拔故一為其婦二為
其子具如今經所明婦即妙音菩薩王即華德菩
薩二子即是藥王藥上妙音處處弘經藥王說呪
護法流通妙典四聖功深說彼前緣故名妙莊嚴
本事品也(世界)又妙莊嚴者妙法功德莊嚴六根也
此王往日與妙法有緣道熏時熟諸根應淨生雖
未獲其理必臻故靈瑞感通嘉名早立例如善吉
雖未無諍巳號空生下文云八萬四千歲精進修
行妙法華經得一切淨功德莊嚴三昧以是義故
名為妙莊嚴也(嘉名早立是為人精進修行是對治得三昧是第一義)本迹
者迹則當時一凡三聖本則四皆是大菩薩為欲
引導彼時眷屬及諸眾生故也觀心者于諸見不
動而通達正見統御無外名為妙莊嚴王。
△約化
他勸流通中四明人護六初明事本二雙標所化
能化三明能化方便四明所化得益五結會古今
六聞品悟道。
今初。】

「爾時佛告諸大眾乃往古世過無量無邊不可思議
阿僧祇劫有佛名雲雷音宿王華智多陀阿伽度阿
羅訶三藐三佛陀國名光明莊嚴劫名喜見。」

【△二雙標所化能化。】

「彼佛法中有王名妙莊嚴其王夫人名曰淨德有二
子一名淨藏二名淨眼是二子有大神力福德智慧
久修菩薩所行之道所謂檀波羅蜜尸羅波羅蜜羼
提波羅蜜毗離耶波羅蜜禪波羅蜜般若波羅蜜方
便波羅蜜慈悲喜捨乃至三十七品助道法皆悉明
了通達又得菩薩淨三昧日星宿三昧淨光三昧淨
色三昧淨照明三昧長莊嚴三昧大威德藏三昧於
此三昧亦悉通達。」

【王是所化夫人二子是能化也別顯二子功德大
神力是如來衣大福德是如來室大智慧是如來
座六度加方便為七或于權慧開出方願力智則
為十度今但云方便即攝餘三慈悲喜捨是四無
量心三十七品有經名為正道以其是慧行故此
中指為助道以七科豎入故意指十度以為正道
然圓教十度四等三十七品並是稱性無作妙道
非正非助一往隨義名正助耳禪中具有三昧道
品中亦節節有三昧今更標七三昧名皆是隨用
立名其理不異也圓離三垢名淨三昧實智如日
權智如星權實不二名日星宿三昧性淨發光名
淨光三昧普現色身名淨色三昧性淨光明照了
諸法名淨照明三昧示現莊嚴長時不滅名長莊
嚴三昧十力威德含攝諸法名大威德藏三昧。
△
三明能化方便三初時至二論議三現化。
今初。】

「爾時彼佛欲引導妙莊嚴王及愍念眾生故說是法
華經。」

【彼佛出世常宣正法觀于王及眾生機熟時至乃
說是法說是法華即王得度時至故也。
△二論議。】

「時淨藏淨眼二子到其母所合十指爪掌白言願母
往詣雲雷音宿王華智佛所我等亦當侍從親近供
養禮拜所以者何此佛於一切天人眾中說法華經
宜應聽受母告子言汝父信受外道深著婆羅門法
汝等應往白父與共俱去淨藏淨眼合十指爪掌白
母我等是法王子而生此邪見家母告子言汝等當
憂念汝父為現神變若得見者心必清淨或聽我等
往到佛所。」

【子白母時至母讓令化父子怨生邪見家母責令
憂念父此約化儀機緣既熟應須發起故也若據
其本則子母元知若附世情則母慈先白若約利
他則慈復居先。
△三現化。】

「於是二子念其父故涌在虗空高七多羅樹現種種
神變於虗空中行住坐臥身上出水身下出火身下
出水身上出火或現大身滿虗空中而復現小小復
現大於空中滅忽然在地入地如水履水如地現如
是等種種神變令其父王心淨信解。」

【三明能化方便竟。
△四明所化得益十初信子伏
師二白母求出家三重催見佛四敘歎功德五俱
詣佛所六佛授王記七出家修行八稱歎二子九
佛述行高十讚佛自誓。
今初。】

「時父見子神力如是心大歡喜得未曾有合掌向子
言汝等師為是誰誰之弟子二子白言大王彼雲雷
音宿王華智佛今在七寶菩提樹下法座上坐於一
切世間天人眾中廣說法華經是我等師我是弟子
父語子言我今亦欲見汝等師可共俱往。」

【王昔信受外道所覩邪變不過或一或二狹而且
陋故今見子所作信伏其師而求見也。
△二白母
求出家。】

「於是二子從空中下到其母所合掌白母父王今巳
信解堪任發阿耨多羅三藐三菩提心我等為父巳
作佛事願母見聽於彼佛所出家修道爾時二子欲
重宣其意以偈白母願母放我等出家作沙門諸佛
甚難值我等隨佛學如優曇鉢華值佛復難是脫諸
難亦難願聽我出家母即告言聽汝出家所以者何
佛難值故。」

【父王巳信宮中八萬四千又熟故白母稱慶願求
出家而母亦聽之也。
△三重催見佛。】

「於是二子白父母言善哉父母願時往詣雲雷音宿
王華智佛所親近供養所以者何佛難得值如優曇
鉢羅華又如一眼之龜值浮木孔而我等宿福深厚
生值佛法是故父母當聽我等令得出家所以者何
諸佛難值時亦難遇。」

【一眼龜者約事秖是譬難值耳若約表法凡龜魚
之眼兩向看之既云一眼則所見非正在生死海
而又邪見何能值于佛法浮木實諦之孔。
△四敘
歎功德。】

「彼時妙莊嚴王後宮八萬四千人皆悉堪任受持是
法華經淨眼菩薩於法華三昧久巳通達淨藏菩薩
巳於無量百千萬億劫通達離諸惡趣三昧欲令一
切眾生離諸惡趣故其王夫人得諸佛集三昧能知
諸佛秘密之藏二子如是以方便力善化其父令心
信解好樂佛法。」

【法華三昧者攝一切法歸一實相如前說離諸惡
趣三昧者九界三惑以為能趣二種生死以為所
趣圓道正定乃能離之即二十五王三昧圓破二
十五有也佛集三昧者三德秘密之藏佛集其中
唯佛行處也。
△五俱詣佛所聞法供養見瑞歡喜。】

「於是妙莊嚴王與群臣眷屬俱淨德夫人與後宮釆
女眷屬俱其王二子與四萬二千人俱一時共詣佛
所到巳頭面禮足繞佛三帀却住一面爾時彼佛為
王說法示教利喜王大歡悅爾時妙莊嚴王及其夫
人解頸真珠瓔珞價直百千以散佛上於虗空中化
成四柱寶臺臺中有大寶牀敷百千萬天衣其上有
佛結加趺坐放大光明爾時妙莊嚴王作是念佛身
希有端嚴殊特成就第一微妙之色。」

【成就第一微妙之色猶龍女所讚微妙淨法身具
相三十二也巳悟色之實相故佛旋與授記。
△六
佛授王記。】

「時雲雷音宿王華智佛告四眾言汝等見是妙莊嚴
王於我前合掌立不此王於我法中作比丘精勤修
習助佛道法當得作佛號娑羅樹王國名大光劫名
大高王其娑羅樹王佛有無量菩薩眾及無量聲聞
其國平正功德如是。」

【△七出家修行。】

「其王即時以國付弟與夫人二子并諸眷屬於佛法
中出家修道王出家巳於八萬四千歲常勤精進修
行妙法華經過是巳後得一切淨功德莊嚴三昧。」

【△八稱歎二子。】

「即升虗空高七多羅樹而白佛言世尊此我二子巳
作佛事以神通變化轉我邪心令得安住於佛法中
得見世尊此二子者是我善知識為欲發起宿世善
根饒益我故來生我家。」

【△九佛述行高。】

「爾時雲雷音宿王華智佛告妙莊嚴王言如是如是
如汝所言若善男子善女人種善根故世世得善知
識其善知識能作佛事示教利喜令入阿耨多羅三
藐三菩提大王當知善知識者是大因緣所以化導
令得見佛發阿耨多羅三藐三菩提心大王汝見此
二子不此二子巳曾供養六十五百千萬億那由他
恒河沙諸佛親近恭敬於諸佛所受持法華經愍念
邪見眾生令住正見。」

【善知識有三一外護二同行三教授也又有三一
諸佛菩薩二道品六度三實際實相六種知識皆
能作于佛事教授及佛菩薩二種則能示教利喜
教授同行及諸菩薩三種則能化導令得見佛實
相實際則能令入菩提此六並有全力並不可缺
故云是大因緣。
△十讚佛自誓。】

「妙莊嚴王即從虗空中下而白佛言世尊如來甚希
有以功德智慧故頂上肉髻光明顯照其眼長廣而
紺青色眉間毫相白如珂月齒白齊密常有光明脣
色赤好如頻婆果爾時妙莊嚴王讚歎佛如是等無
量百千萬億功德巳於如來前一心合掌復白佛言
世尊未曾有也如來之法具足成就不可思議微妙
功德教戒所行安隱快善我從今日不復自隨心行
不生邪見憍慢瞋恚諸惡之心說是語巳禮佛而出。」

【深達實相故外欽佛德內革巳心如悟冰水同一
濕性以湯消冰永不凝結也四明所化得益竟。
△
五結會古今。】

「佛告大眾於意云何妙莊嚴王豈異人乎今華德菩
薩是其淨德夫人今佛前(時放)光照(于東方所召之)莊嚴相菩
薩是哀愍妙莊嚴王及諸眷屬故於彼(光明莊嚴國土)中生
其二子者今藥王菩薩藥上菩薩是是藥王藥上菩
薩成就如此諸大功德巳於無量百千萬億諸佛所
植眾德本成就不可思議諸善功德若有人識是二
菩薩名字者一切世間諸天人民亦應禮拜。」

【△六聞品悟道。】

「佛說是妙莊嚴王本事品時八萬四千人遠塵離垢
於諸法中得法眼淨。」

【於諸法中得法眼淨即徧照三千相性假實諸法
通達無滯無染著也或是分證或是相似後心二
約化他勸流通竟。】

【△三約自行勸流通。】

「普賢菩薩勸發品第二十八」

【梵音邲輸􂇕陀大論觀經皆譯徧吉此經譯為普
賢普即徧義賢即吉義等覺居眾伏之頂伏道周
徧故名為普斷道將盡所較無幾鄰終際極故名
為賢如十四夜月鄰似十五夜月也大佛頂經云
我用心聞分別眾生所有知見若於他方恒沙界
外有一眾生心中發明普賢行者我乘六牙象分
身百千皆至其處縱彼障深未得見我我與其人
暗中摩頂擁護安慰令其成就今言勸發者戀法
之辭遙在彼國具聞此經始末既周欲令自行化
他永永無巳故自東而來更請正說勸發自行更
請流通勸發化他復以誓願而總勸發文具四悉
檀意我為供養法華經故自現其身若見我身甚
大歡喜世界悉也以見我故轉復精進即得三昧
及陀羅尼為人悉也無有非人能破壞者亦復不
為女人惑亂對治悉也剎塵菩薩具普賢道第一
義悉也以此四悉檀因緣故來勸發上判流通文
為三神力囑累二品正明付囑流通藥王下五品
舉菩薩化道力大以勸流通今此一品舉普賢誓
願力大以勸流通也文分為四初發來二勸發三
述發四發益。
△初發來三初上供二下化三修敬。

今初。】

「爾時普賢菩薩以自在神通力威德名聞與大菩薩
無量無邊不可稱數從東方來所經諸國普皆震動
雨寶蓮華作無量百千萬億種種伎樂。」

【自在是理一神通是行一威德是人一名聞是教
一又自在是常精通是樂威德是我名聞是淨言
說如此即一而四德無不備也威德故震動名聞
故雨華神通故作樂自在故隨動隨雨隨作譬如
大龍飛行雲雨流起此是心力法力眾生力應化
力不思議力所致以此四德妙力遠來勸發四一
所經歷處自行上供其事如此問華嚴明普賢菩
薩依真而住非國土今何故云從東方來答彼經
顯示所證自體此經且據應迹所從夫真如法性
初住巳能分證何況普賢應迹所從多寶亦云東
方又何況普賢若知真性之外無國土則知國土
之外亦非別有真可住矣。
△二下化。】

「又與無數諸天龍夜叉乾闥婆阿修羅迦樓羅緊那
羅摩睺羅伽人非人等大眾圍繞各現威德神通之
力。」

【隨他所宜現八部像主伴並具四德舉二攝二故
云各現威德神通之力當知所隨皆法身也又與
大菩薩是示現實功德與諸八部是示現權功德
權實並具四德並有上供下化二意。
△三修敬。】

「到娑婆世界耆闍崛山中頭面禮釋迦牟尼佛右遶
七帀。」

【初發來竟。
△二勸發二初請問勸發二誓願勸發
初中二初問二答。
今初。】

「白佛言世尊我於寶威德上王佛國遙聞此娑婆世
界說法華經與無量無邊百千萬億諸菩薩眾共來
聽受惟願世尊當為說之若善男子善女人於如來
滅後云何能得是法華經。」

【當為說之更請正說流通之要旨也云何能得是
經謂得正說流通之妙解也請正說是勸發自行
請流通是勸發化他欲令妙法光流無極乃戀法
無巳之極思也。
△二答。】

「佛告普賢菩薩若善男子善女人成就四法於如來
滅後當得是法華經一者為諸佛護念二者植眾德
本三者入正定聚四者發救一切眾生之心善男子
善女人如是成就四法於如來滅後必得是經。」

【普賢菩薩既雙請正說流通今佛亦以四法而雙
答之先答正說者開權顯實也佛于眾生雖復大
慈平等普度而諸眾生迷背法性如覆盆之下自
隔日光若能遠惡(世界)從善(為人)返迷(對治)歸悟(第一義)開
眾生知見顯佛知見者則稱可聖心是為諸佛護
念(法身)若佛知見開則般若照明是為植眾德本亦
即不亂不味不取不捨是為入正定聚(般若)亦即上
合慈力下同悲仰是為發救眾生之心(解脫)當知四
法秖是開權顯實證圓三德也又諸佛護念是開
佛知見植眾德本是示佛知見入正定聚是入佛
知見發救生心是悟佛知見迹門之要此四收矣
又迹則有本從本三德故有迹中三德從本開示
悟入故有迹中開示悟入今開迹即顯本本迹無
二無別故以四法答其請正說也次答流通者流
通之要唯三唯四今諸佛護念入正定聚即著如
來衣植眾德本即坐如來座發救生心即入如來
室又諸佛護念即身安樂行植眾德本即口安樂
行入正定聚即意安樂行發救生心即誓願安樂
行故以四法答其請流通也一答酬其兩請舉四
冠罩一經遠來勸發其義如此能行四法必解經
體故云必得是經此結成正說之請也能運此解
傳與他人他人得此信解成初依人若得真解成
第二第三第四依人此結成流通之請也初請問
勸發竟。
△二誓願勸發二初誓願護人二誓願護
法初中六初攘其外難二教以內法三覆以神力
四示近因五示近果六總結勸。
今初。】

「爾時普賢菩薩白佛言世尊於後五百歲濁惡世中
其有受持是經典者我當守護除其衰患令得安隱
使無伺求得其便者若魔若魔子若魔女若魔民若
為魔所著者若夜叉若羅剎若鳩槃茶若毗舍闍若
吉蔗若富單那若韋陀羅等諸惱人者皆不得便。」

【韋陀羅主厭禱鬼也此翻善妙。
△二教以內法又
三初行立讀誦二若坐思惟三三七精進。
今初。】

「是人若行若立讀誦此經我爾時乘六牙白象王與
大菩薩眾俱詣其所而自現身供養守護安慰其心
亦為供養法華經故。」

【△二若坐思惟。】

「是人若坐思惟此經爾時我復乘白象王現其人前
其人若於法華經有所忘失一句一偈我當教之與
共讀誦還令通利爾時受持讀誦法華經者得見我
身甚大歡喜轉復精進以見我故即得三昧及陀羅
尼名為旋陀羅尼百千萬億旋陀羅尼法音方便陀
羅尼得如是等陀羅尼。」

【旋者旋假入空也百千萬億者旋空入假也法音
方便者二為方便得入中道第一義也。
△三三七
精進。】

「世尊若後世後五百歲濁惡世中比丘比丘尼優婆
塞優婆夷求索者受持者讀誦者書寫者欲修習是
法華經於三七日中應一心精進滿三七日巳我當
乘六牙白象與無量菩薩而自圍繞以一切眾生所
喜見身現其人前而為說法示教利喜亦復與其陀
羅尼呪得是陀羅尼故無有非人能破壞者亦不為
女人之所惑亂我身亦自常護是人惟願世尊聽我
說此陀羅尼呪即於佛前而說呪曰。

阿檀地(一)檀陀婆地(二)檀陀婆帝(三)檀陀鳩舍隷(四)
檀陀修陀隷(五)修陀隷(六)修陀羅婆底(七)佛陀波羶
禰(八)薩婆陀羅尼阿婆多尼(九)薩婆婆沙阿婆多尼
(十)修阿婆多尼(十一)僧伽婆履叉尼(十二)僧伽涅伽陀尼
(十三)阿僧祇(十四)僧伽婆伽地(十五)帝隷阿隋僧伽兜略(盧遮
切)阿羅帝波羅帝(十六)薩婆僧伽地三摩地伽蘭地(十七)
薩婆達磨修波利剎帝(十八)薩婆薩埵樓駄憍舍略阿
㝹伽地(十九)辛阿毗吉利地帝(二十)」

【二教以內法竟。
△三覆以神力。】

「世尊若有菩薩得聞是陀羅尼者當知普賢神通之
力若法華經行閻浮提有受持者應作此念皆是普
賢威神之力。」

【△四示勝因。】

「若有受持讀誦正憶念解其義趣如說修行當知是
人行普賢行於無量無邊諸佛所深種善根為諸如
來手摩其頭。」

【行普賢行同未來佛得脫也深種善根於過去佛
得種也手摩其頭為現在佛所熟也。
△五示近果。】

「若但書寫是人命終當生忉利天上是時八萬四千
天女作眾伎樂而來迎之其人即著七寶冠於釆女
中娛樂快樂何況受持讀誦正憶念解其義趣如說
修行若有人受持讀誦解其義趣是人命終為千佛
授手令不恐怖不墮惡趣即往兜率天上彌勒菩薩
所彌勒菩薩有三十二相大菩薩眾所共圍繞有百
千萬億天女眷屬而於中生有如是等功德利益。」

【但能書寫近生忉利具五法師能生兜率得為補
處眷屬也問何不生安樂土耶答若發淨願則隨
其觀行淺深生四種安樂土不發淨願則隨其五
品功成生兜率也。
△六總結勸。】

「是故智者應當一心自書若使人書受持讀誦正憶
念如說修行。」

【初發願護人竟。
△二誓願護法。】

「世尊我今以神通力故守護是經於如來滅後閻浮
提內廣令流布使不斷絕。」

【二勸發竟。
△三述發二初先述護法二述護人。

今初。】

「爾時釋迦牟尼佛讚言善哉善哉普賢汝能護助是
經令多所眾生安樂利益汝巳成就不可思議功德
深大慈悲從久遠來發阿耨多羅三藐三菩提意而
能作是神通之願守護是經我當以神通力守護能
受持普賢菩薩名者。」

【聞法華經受持法華皆是普賢神力聞普賢名受
持普賢名字皆是如來神力即兼述護人中第三
覆以神力也。
△二述護人五初述第二教以內法
二述第四示勝因三述第五示近果四述第一攘
外難五述總結勸。
今初。】

「普賢若有受持讀誦正憶念修習書寫是法華經者
當知是人則見釋迦牟尼佛如從佛口聞此經典當
知是人供養釋迦牟尼佛當知是人佛讚善哉當知
是人為釋迦牟尼佛手摩其頭當知是人為釋迦牟
尼佛衣之所覆。」

【見釋迦佛不但見六牙白象普賢身也從佛口聞
不但普賢共讀誦也佛讚善哉手摩衣覆不但普
賢呪護也讚善是空座行成手摩是慈室行成衣
覆是忍衣行成。
△二述第四示勝因。】

「如是之人不復貪著世樂不好外道經書手筆亦復
不喜親近其人及諸惡者若屠兒若畜猪羊雞狗若
獵師若衒賣女色是人心意質直有正憶念有福德
力是人不為三毒所惱亦不為嫉妬我慢邪慢增上
慢所惱是人少欲知足能修普賢之行。」

【△三述第五示近果。】

「普賢若如來滅後後五百歲若有人見受持讀誦法
華經者應作是念此人不久當詣道場破諸魔眾得
阿耨多羅三藐三菩提轉法輪擊法鼓吹法螺雨法
雨當坐天人大眾中師子法座上普賢若於後世受
持讀誦是經典者是人不復貪著衣服臥具飲食資
生之物所願不虗亦於現世得其福報。」

【當詣道場必成遠果何止忉利兜率之近果耶雖
不貪著四事亦於現世得其福報何止命終方生
天耶。
△四述第一攘外難。】

「若有人輕毀之言汝狂人耳空作是行終無所獲如
是罪報當世世無眼若有供養讚歎之者當於今世
得現果報若復見受持是經者出其過惡若實若不
實此人現世得白癩病若輕笑之者當世世牙齒疎
缺醜脣平鼻手脚繚戾眼目角睞身體臭穢惡瘡膿
血水腹短氣諸惡重病。」

【佛廣示毀者之罪令知過必改不相惱亂非但持
經者難滅亦乃欲毀者福生無毀無難彼此安樂
曠濟無偏慈之至也。
△五述總結勸。】

「是故普賢若見受持是經典者當起遠迎當如敬佛。」

【三述發竟。
△四發益二初聞品益二聞經益。
今
初。】

「說是普賢勸發品時恒河沙等無量無邊菩薩得百
千萬億旋陀羅尼三千大千世界微塵等諸菩薩具
普賢道。」

【百千萬億旋陀羅尼秖是法界差別智耳具普賢
道是滿足十地鄰極至聖也。
△二聞經益。】

「佛說是經時普賢等諸菩薩舍利弗等諸聲聞及諸
天龍人非人等一切大會皆大歡喜受持佛語作禮
而去。」

【三事歡喜如前說此中云何猶稱聲聞乃經家存
其本位耳又經家稱其為大乘聲聞以佛道聲令
一切聞也。】

妙法蓮華經台宗會義卷七之二(終)
* No. 616-A
 䟦語

嗚呼圓頓妙法曠劫難逢繄我愚蒙何緣幸遘每
一披閱恍若夙聞豈非普賢威神之力釋迦守護
之功耶智者大師不可復作後賢堅執鬪諍滋生
圓融絕待法門幾成彼此是非情見弘之者城壍
益高益深望之者疑畏日新日盛耳聞目擊扼腕
痛心不揣疎庸聊為介紹舉筆于巳丑之十一月
初五日甫成一序病臥半月至十九日方得勉強
從事旦夕孳孳手不停書目不停閱臘月二十六
日僅完三卷經文計得會義八卷歇節三日庚寅
元旦隨即試筆又歷一月方得告成共計會義一
十六卷足運心力六十八日嗟嗟曾聞古人一炷
香中即能朗誦華嚴一部而旭也根鈍矻矻乃爾
亦可嗤矣然以此誘接初學令得漸悟法華實相
不終按劍亦不望洋則釋迦普賢及與智者皆必
鑒旭苦心也夫。
庚寅仲春朔日巳刻閣筆故䟦

妙法蓮華經懸譚(一卷)
清　淨挺　著

(卍云𠬧于閱經十二種第六故省于此)