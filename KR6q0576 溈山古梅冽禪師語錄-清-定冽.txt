#+TITLE: 溈山古梅冽禪師語錄-清-定冽
#+DATE: 2016-06-11 12:30:34
#+SOURCE: github.com/kanripo/KR6q0576 master 5ba86ec4                
古梅洌禪師語錄卷上
侍者真謙記錄

* 住潭州人溈山密印禪寺語錄

康熙己酉九月廿一日師因堂上老和尚決志養高
退休七星叢潭邵鼎衡諸郡護法檀越暨同門諸山
開山勤奮詣芙蓉敦講經席開堂。

山門樓開門開在一彈指借路還家是自家底顧𦕝
左右云且道何者是自家底宗廟之美百官之富。

佛殿十指掌中悉皆是佛千人叢裏惟我獨尊且道
如何相見顧𦕝左右云向者裏著眼便展禮。

韋馱盡大地是法盡大地是護若欲護盡其法直須
無法可護曠劫悲心靈山囑付。

伽藍守土地計出入是公之政是公之位今日新長
老到來直得端拱無為何故籩豆之事則有司存。

祖堂四十六代面目現在後升其堂入見則拜便展
拜。

據室溈山方丈峭峻難上卓拄杖云上也周金剛到
來不許從東過西小釋迦趨過豈容回頭轉腦復卓
拄杖喝一喝。

拈檀越疏四郡都人士聯詞一幅書個中無別致學
佛以知儒。

拈同門疏大者如兄小者如弟一個鼻頭同歸一氣
玉樹連肩事足奇匝匝香風有何極。

拈諸山疏一家好事百家忙一人出世萬人揚舉起
疏云且道者箇消息從甚處得來度疏維那云自西
自東自南自北。

法座居廣居立正位行大道此之謂大丈夫若是調
御丈夫又作麼生行逕要提無相毘盧印須向千峰
頂上行便陞。

拈香此一瓣香尊而無上貴不可名爇向寶爐端為
祝延
今上皇帝聖躬萬歲萬歲萬萬歲伏願一人有慶萬國
咸寧次拈香云此一瓣香奉為滿朝文武郡邑尊官
護法紳伶在筵朱紫伏願黼黻皇圖皇圖鞏固金湯
佛日佛日增輝又拈香云此一瓣香一十五年不離
左右萬人堆裏記莂躬承今日專誠拈出端為供養
傳臨濟正宗三十三世即此堂上慧山老和尚用酬
法乳之恩歛衣趺坐浮山和尚白椎云法筵龍象眾
當觀第一義師云老店新開羊頭狗肉死貓頭一齊
鋪設看錢還貨精金美玉爛葛藤快下將來良久云
兩段不同收歸上科乃云毘盧峰頂坐斷千差優缽
羅泉香漂萬里從上建宗立旨祖道恢弘及今源遠
流長宗風不墜直得於一毫端現寶王剎坐微塵裏
轉大法輪在我堂上老人固是輝天鑑地耀古騰今
今日定洌到者裏又且如何展演拈拄杖召眾云還
會麼符懸肘後信手拈來將逐符行逢場作戲頭頭
本有不假外求著著現成豈資纖力父業子承橫拈
倒用正所謂入林不動艸入水不揚波雖然如是玅
翅摶風垂雲而蔽日神龍奮迅海湧而河傾驚起
象王峰橫身鼓舞不威百獸百獸潛蹤嚇得
水牯牛頭角崢嶸不耕大地大地全收正恁麼時且
道有何祥瑞卓拄杖云萬箇峰巒齊稽首千層樓閣
又重新起身云定洌才疏學淺力薄行微無補宗乘
有慚付囑況茲肉山高聳冠世寶坊何德匪躬肩斯
堂搆但以堂上老人刳心溈嶺歷四十年拮据之勞
今已年將暮景為子者理宜時奉巾瓶且我與兄和
尚切念法門倡百千人道俗之請全然退己讓人為
弟者直得順從金石推托有日迴避無門祝聖開堂
勉從斯舉伏願佛日舜日交麗中天國運法運齊隆
萬載復舉當山靈祐禪師坐次仰山香嚴侍立祐舉
手問曰如今總恁麼者少不恁麼者多嚴從東過西
立仰從西過東立祐曰這箇因緣三十年後如金擲
地相似仰曰亦須是和尚提唱始得嚴曰即今亦不
少祐曰合取自師云古今父子兄弟酬唱箇事惟我
溈山為盛載在燈冊班班可攷即此一則機緣山僧
試為頌出一則肉傀儡神鋒如兒戲恁麼不恁麼一
場生特地從東過西須彌透溼從西過東大海通紅
合取日兮一句子無限風光煙靄裏是父是子金博
金難兄難弟水投水善法堂前語笑歡直今千古羡
溈山復白椎云諦觀法王法法王法如是。

當晚謝諸檀護及諸山并兩序道舊小參九年高臥
碧峰頭痼疾煙霞色似秋將謂青山容我懶無何一
錫下雲樓今日既到者裏秪得和泥合水逐浪隨波
聊將折箸攪滄溟要使魚龍知性命大眾且道即今
同聲相應同氣相求一句作麼生一道清風生八極
無端𩖼𩖼著梅華。

立知事頭首上堂打鼓琵琶還他會家無可不可道
義交加相逢盡是昔時人惟有昔時為知己拂拂子
云一時吹入我門來惟願春風齊著力。

謝浮山和尚上堂問盡大地是箇龍潭為甚麼滴水
不藏師云沒頭淹殺你進云和尚作者般見解師拈
拄杖云你道我作甚麼見解僧沉吟師便打僧一喝
師復打乃云同心努力我和渠生死同條十載餘不
弟疾行誠僭僭荷殳執盾作前驅起身云短偈瀆聰
不敢蕪贅復云憶昔辛丑暮春天童遠菴和尚遇我
溈山三日後舉我與兄及定洌對眾說法親坐在筵
觀聽隨即贈定洌一偈云拖犁拽耙羡當年寂子香
嚴隨後先今日祖翁田再闢角蹄對對又依然北來
僅十年未敢狗尾續貂今日法仗境生偶次其韻不
妨舉似水洩青蓮千己年五宗分建大溈先當年芳
躅何能繼且喜同堂子父然。

謝龍門西禪同慶三和尚上堂天童密雲老和尚源
來曹水振起滹沱會下出一十二員善知識我五峰
師翁實為元子五峰師翁付囑養拙和尚養拙和尚
付囑我堂上老人二代之間單傳而巳非其枝不旁
求蓋乃鄭重法脈務求的骨的髓至堂上老人門戶
日開法化益著匡徒二十餘載參請不可勝紀付囑
吾曹亦僅數輩即此數輩猶自韜光歛彩實履真操
道備德全品端力重即此法席固遜多謙定洌到者
裏秪得鈍鳥先飛起身云有煩光助伏惟珍重。

白眾上芙蓉寺早參時從那裏來一字兩頭垂時從
這裏去分身兩處看去去實不去來來實不來遍界
無蹤跡古聖絕安排恁麼天上無彌勒地下無彌勒
樓閣影重重白日人著賊不可以色見不可以聲求
隔墻雖見角未可便為牛者裏不有風送泉聲來几
畔那邊不無月移花影到窗前然則畢竟如何顧視
左右云切忌認影迷頭喝一喝。

芙蓉回晚參芙蓉舊住僧大溈新長老兩地齊著肩
拄杖何如好雖然橫該豎攝有甚麼難遂拈拄杖卓
一卓云一串穿卻復云橫該豎攝乾坤歸掌握之中
退後進前步趨皆履踐之實蹋殺天下人拶出虛空
骨哭者成笑笑者成哭黏者為解解者為縛坐斷十
方密移一步朝到西天暮歸東土在阬　　滿阬處
谷　　滿谷不是洌上座玅用神通復卓拄杖云法
如是故喝一喝。

萬人燈會謝覺觀寒松二化士上堂燈燈相續從一
而至萬人人本有合萬而為一一能該萬山鳴谷應
萬能歸一水到渠成大眾即今千祥霧集萬善雲臻
且道主賓道合一句作麼生卓拄杖云不必遼天高
索價自有清光動地來。

上堂句裏呈機殺人活人咸具言中有響醍醐毒藥
齊施所以古人垂一言半句如千鈞之弩矢不虛發
如塗毒之鼓聞者皆喪雖然如是髑髏雖穿卻聾人
爭得聞喝一喝。

開爐上堂卓拄杖云火爐開也若是真金應無變色
藥汞之金冰消瓦解苟非爐韝弘開將見金鋀不辨
同異不分所以先聖不惜眉毛坑裏掘坑後人隨例
顛倒炭上加炭謂之鍛凡煉聖烹鳳炮龍即今還有
不入保社不受鉗錘者麼點即不到復舉雪峰示眾
世界闊一尺古鏡闊一尺世界闊一丈古鏡闊一丈
玄沙指火爐云且道火爐闊多少峰云如古鏡闊沙
云者老和尚腳跟未點地在師云灼然灼然即玄沙
恁麼道不知自己命根早落他人手裏乃拈拄杖云
世界闊一尺古鏡闊一尺世界闊一丈古鏡闊一丈
撞破乾坤來古鏡闊多少打破鏡來世界闊多少即
今還有腳跟點地者麼擲下拄杖云雨前初見華間
葉雨後渾無葉底華。

晚參開眼也著合眼也著擉瞎眼睛如何折合伸腳
也是縮腳也是截斷腳跟無是不是無是不是半夜
摸著虱不是不是天明失卻牛喝一喝。

上堂三千里外絕淆訛當面巳蹉過靈鷲峰前曾漏
洩至今尚顢頇魚行水濁水底無蹤鳥飛毛落空中
無跡大地是眼睛虛空無耳朵透聲透色絕囊藏亙
古亙今無位次喝一喝。

因雪上堂拈拂子云會麼布漫天網子打鳳羅龍占
大地風光金聲玉振直得寒風凜凜華雨霏霏為瑞
為祥如珪如璧萬里頌一道之風四海奉斬新之令
雖則可觀要非實際今日溈山不惜口業為爾道破
凡有名相皆是虛妄金屑雖貴落眼成翳不過一時
鋪張莊嚴佛事大眾還信得及麼若信不及平白地
上遭他塗污一上。

上堂雨催樵子還家一步緊一步風送漁舟到岸罷
櫓停橈正恁麼時且道如何鼕鼕打鼓祭江神野老
不知堯舜力。

晚參舉天童密老和尚因僧問學人遠來要問和尚
討佛做童云佛也是你分外事師云靈山授記未至
如此若是不肖孫則未免隨眾生顛倒心滿眾生顛
倒願便與摩頂授記云多阤阿伽度阿羅訶三藐三
佛陀至於稱何名字居何國土彌勒世尊不久出世
汝當得於龍華會上躬承記莂。

上堂春樹華開突出眼睛秋林葉落舌頭拖地夏木
陰濃正好瞌睡良久云冬來為甚麼不道曾因雪霜
苦楊華落也驚。

冬至上堂海底揚蓬塵氣候上升石筍暗抽條時節
巳至拈拄杖云一陽生也將見枝頭吐玉萬邦業化
日之長大樹垂蔭殿閣生薰風之韻秋有穫冬以藏
皆自今日始也三百六十日之始二十四氣之先從
此日長長一日盡未來時無了時卓拄杖下座。

晚參舉雪峰因僧問古澗寒泉時如何峰云瞪目不
見底飲者如何峰云不從口入趙州聞得云不可從
鼻孔入也僧卻問州云古澗寒泉時如何州云苦飲
者如何州云死後來演和尚云若有人問五祖古澗
寒泉時如何但云水飲者如何當下止渴或有個人
出來問與曹溪水是一是二即向道分支列派縱橫
自在高處澆田低處潑菜天童弘覺老和尚云若有
問天童古澗寒泉時如何但云浸爛鼻孔飲者如何
穿過髑髏設有箇知氣息底問道與龍池水是同是
別向道溪澗豈能留得住終歸大海作波濤拍一拍
師云溈山又不然今日有人問古澗寒泉時如何透
頂透底飲者如何徹骨徹髓設是個知滋味底衲僧
出來道與大溈優缽羅華水是同是別即向道同流
雖在湘江裏別有清香一段奇卓拄杖下座。

上堂一介不以予諸人授無所授一介不以取諸人
受無所受既無授受總沒交涉文殊自文殊塞北設
千人之帳文喜自文喜江南駕萬斛之舟各各不相
知各各不相到頭上是天南星北斗腳下是地五嶽
四瀆是法住法位世間相常住到者裏移易一絲毫
不得增減一絲毫不得取捨一絲毫不得可中有箇
閒恁麼道直下知歸不妨穩坐腦門上尚欠一椎腳
跟下好與三十何故若是越格之流不在者裏著腳
掀翻地軸直須海水橫流捩轉天關從教須彌倒卓
點銕成金夷嶽平壑敲骨打髓使人無地卓錐錦上
鋪華不妨充山塞海然雖如是若到大溈門下也好
與三十會麼橫按莫邪全正令太平寰宇斬癡頑拈
拄杖卓一卓。

說戒上堂佛法無多子塞壑填溝人物有不齊同舟
共命南來者三十北來者三十殺人刀活人劍東方
來者東方坐西方來者西方坐彼彼不相知彼彼不
相礙頭頭顯現人人頂𩕳上放大寶光剎剎周圓個
個腳跟下一坐具地既然如是為甚麼到者裏討缽
囊子戒由心發受必師傳。

佛成道日上堂舉世尊於正覺山前臘月八日夜睹
明星豁然大悟乃歎曰奇哉一切眾生具有如來智
慧德相但以妄想執著而不證得師云惺惺直是惺
惺懵懂直是懵懂我等與世尊同為凡夫世尊消得
六年苦行便明得有與麼事洌上座二千年後到者
裏猶分疏不下。

晚參虛空無背面南北西東至道絕遮欄墻籬塹壁
眼裏耳裏鼻裏著聲著色著香者邊那邊更那邊非
為非假非中恁麼會則得不恁麼會不得隔江人唱
鷓鴣詞錯認胡笳十八拍恁麼會不得不恁麼會則
得再三撈摝始應知萬古碧潭空界月所以道心不
是佛心與佛俱非智不是道智與道俱遣喝一喝云
直饒透過是非關金剛腦後三斤銕。

小參尊貴天然品位階級非所造權衡在掌縱奪收
放以全該龍蟠虎踞正坐當軒霧罩煙籠簾垂黃閣
會麼數聲黃鳥青山外占斷風光作主人。

師誕上堂舉南泉因僧問父母未生前鼻孔在甚麼
處泉云父母已生了鼻孔在甚麼處師卓拄杖云穿
卻了也顧視左右云且道是未生前底是已生後底
是南泉底是者僧底是現前諸仁者底良久復卓拄
杖云今日放過一籌來明日與君重打算。

晚參喝一喝云會麼五眼覷不破鳥飛兔走萬里無
人處犬吠雞啼春到枝頭如錦風來水面如紋月湛
湛而垂露日爍爍以流金只堪自會不可語人不是
現性誰謂傳心復喝一喝復舉夾山因僧問如何是
夾山境山云猿抱子歸青嶂後鳥啣華落碧巖前法
眼道老僧二十年前只作境話會師云二十年前有
人二十年後有人庶幾宗風不墜夾山若無法眼幾
乎埋沒一生法眼若無夾山幾乎顢頇半世還識二
老麼五百年必有王者興。

因雪上堂雪裏梅華分外清柏松雪後長精神謾謂
雪霜多是苦草本無情亦喜欣鰲山店前成道峰前
少室安心推出仰山獅子亂撒會老珠珍片片不曾
飛別處顧視左右云要消或可待來春。

除夕小參物極運當反時來氣自欣新從明日起歲
向此時分符借桃枝用香尋柏子焚一堂風磊落四
海自成群復舉同安察禪師因僧問新歲方來殘年
已去莫有不受歲者麼安云有云如何是不受歲者
安云城上巳吹新歲角窗前猶點舊年燈師云山僧
試為頌出城上巳吹新歲角窗前猶點舊年燈燈光
影裏無新舊角響聲中有送迎顧視左右云還會麼
此景此時誰得意白雲深處坐禪僧。

元旦上堂新歲到來一到天下皆到到後又作麼生
十方俱擊鼓五彩畫門神驀拈拄杖云拄杖子也得
隨例光生卓一卓下座。

上堂拈拂子云會麼造化總靈機語默涉離微拈來
無不是認著卻還非天共白雲曉天曉白雲飛復舉
世尊陞座大眾集定文殊白椎云諦觀法王法法王
法如是世尊便下座師云天左旋地右轉陶冶萬物
鼓蕩陰陽究竟無一纖毫參差無一纖毫滲漏此天
地之所以為大也顧視左右云還會麼便下座。

上堂信手拈出須彌山一口吸盡西江水舉足一步
到新羅回身依舊在者裏大眾且道者裏是甚麼所
在良久云蹋著也不知復舉楊岐會禪師因僧問如
何是佛岐云三腳驢子弄蹄行云莫只這便是岐云
湖南長老師云三腳驢子弄蹄行一跛一跌不曾點
著腳跟蹋著銔錘是銕騎則從人倒騎更覓知君不
得未了之事如何何日方堪了輟一句合頭語早是
他家橛瞎卻雙眼睛正法眼藏滅喝一喝設有個衲
僧出來道洌公向道你是湖南長老復喝一喝。

上堂世尊有密語終日在耳邊迦葉不覆藏終日在
眼裏若恁麼會我要問你說個甚麼見個甚麼世尊
有密語父為子隱迦葉不覆藏而子證之且道證底
是隱底是。

晚參五濁惡世一真法界智不揀愚子不語怪千年
桃核舊時仁幾度買來還自賣以禮而進以義而退
柳下惠不恭伯夷何曾隘。

解制上堂寅亮上座問父慈子孝今古溈山百千年
前事且置即今一句作麼生師云今日山僧解制進
云自從叉手插鍬後幾度耕來幾度愁師云且喜我
姪到來問如何是祖師心印師卓拄杖云確進云如
何是千聖不傳底句師云楖栗迸開天地眼一簾化
日自遲遲進云謝師答話師云聽曉樵人逐雁群乃
云法無定相著相乖宗道不虛行隨行得玅所以有
時捏聚總在者裏有時放開彌綸六合會千聖以同
居各住各位裂萬靈而異轍共步共行正當今日玄
關大啟門戶豁開且道放行是把住是卓拄杖云收
中有放全歸我絕後逢甦在當人。

小參舉目無真借路徑過抬頭皆是到處為家原無
此界彼彊究竟春寒秋熱途中受用皆然樂業安家
各別。

上堂昨夜三更月到窗打瞌睡的何曾得見日日日
午打三更有耳朵的也應未聞若云非耳目之所到
要你耳目作麼。

為芙蓉丹丘監寺純一知浴同六袟上堂生是不生
之理亙古亙今同是大同之義非自非他拈拄杖云
會麼一舉兩得左右逢原兩彩一賽會遇為緣應節
及時多多益善還會麼五陵貴公子雙雙鳴玉珂。

芙蓉歸晚參拈拄杖云大眾還知洌上座麼身未到
家時心巳在家裏今日身心一如夢寐亦是安已煖
烘紙被放身眠明日想在日高起復示一偈艸鞋腳
下似將靡涉盡清溪陟盡巋眼底迢迢皆客路歸來
路亦自家底。

小參舉藥山久不陞座院主白云大眾久思法誨請
和尚說法山令打鐘著眾集山陞座良久便下座歸
方丈院主隨後白云和尚既許為眾說法為甚麼一
辭不措山云經有經師論有論師爭怪得老僧師云
藥山久不陞座四海浪平龍睡穩便歸方丈九天雲
靜鶴飛高經有經師論有論師自有廊幕在正恁麼
時怪藥山則是不怪藥山則是知我者其惟春秋乎
罪我者其惟春秋乎。

晚參古云歷劫何曾異今日還識今日事麼東方既
白大地皆紅家家拈香擇火寺寺伐鼓考鐘石橋上
度驢度馬官街裏捕影追風跛跛挈挈擾擾匆匆事
節尚未辦轉盻月來東大眾是日已過。

上堂拈拄杖云大開三玄門顯示第一義直得釋迦
老子上無衝天之計臨濟大師下無入地之謀正恁
麼時且道如何卓拄杖云不是盡法無民洎合停囚
長智喝一喝。

上堂定洌一向心麤觸忤諸兄不少適問作是思惟
不妨說出更好諸兄弟洌上座有時將龜毛拂子兔
角拄杖黑漆竹篦塞入諸仁眼睛裏使得你眼睛朦
朦糊糊地有時將我底心肝五臟三百六十骨節八
萬四千毛竅塞入諸仁耳朵裏使得你耳朵血滴滴
地有時擔一擔骨董或如來一大藏教或祖師西來
意或今古老和尚殘羹餿飯推入諸仁八識田中使
得你八識田中堆山積嶽地是皆洌上座之過也幸
得諸兄弟肚皮寬器度大容得恁麼若是性燥漢洌
上座多時喫棒在即今還有性燥者麼良久云如無
洌上座毛病又發了也拈拄杖云炤顧頭顱卓一卓
喝一喝復舉韓文公參大顛和尚有云弟子軍州事
繁切要處乞師一句顛良久公罔措時三平為侍者
乃敲禪床三下顛云作麼平云先以定動後以智拔
公乃禮謝云和尚門庭高峻弟子於侍者邊得個入
處師云門庭高峻在韓昌黎讚歎即得據洌上座看
來大顛似乎門限破落牆壁傾頹被俗人窺破若見
三平敲禪床劈頭一棒待伊道先以定動後以智拔
連棒趁出待公云和尚門庭高峻於侍者邊得個人
處便放出昔日擯首座底手段遂出白椎云今日擯
侍者出院不惟萬仞門庭千古景仰而且救取侍者
免落文公之阱雖然如是還識大顛麼埋卻文公至
今未有出頭分在洌上座今日因行不妨掉臂也須
救取文公拈拄杖卓一卓。

晚參舉俱胝禪師因天龍和尚到菴乃請益已事龍
豎一指示之胝當下大悟自是凡有學者參問唯豎
一指及將順世謂眾云吾得天龍一指頭禪一生用
不盡瑯琊頌云俱胝一指報君知朝生鷂子撲天飛
若無舉鼎拔山力千里烏騅不易騎徑山杲云俱胝
和尚不得瑯琊為伊出氣幾乎埋沒玅喜既恁麼舉
不妨隨後也有個註腳俱胝一指頭喫飯飽方休腰
纏十萬貫騎鶴上揚州天童弘覺老和尚云瑯琊玅
喜只顧盤中喝彩不解馬上奪標諸人要知者一指
頭落處分明麼更聽山翁念個真言補缺一指頭禪
誰不有靈樞玅轉在天龍巨靈抬手無多子分破華
山千萬重師云邪法難扶從上諸大老各出一隻手
今日山僧到者裏豈可袖手旁觀去也不免手之舞
之一上十個指頭用一個一個指頭為大過祖禰不
了累兒孫累及兒孫成話墮。

小參自己眉毛面孔原不許自己見得即或水邊鏡
裏見得底總是虛妄自己腸肚心肝原不許他人知
得即或他心通覺得業鏡子鑑得未必親切雖然知
之一字則是妄覺不見古人道道不屬知不屬不知
見之一字是為對待不見教中道見見之時見非是
見見猶離見見不能及是則安楞嚴破句讀云知見
立知即無明本知見無見斯即涅槃開佛知見示佛
知見悟佛知見入佛知見教壞人家男女喝一喝復
舉杉山與歸宗南泉行腳時路逢一虎各從虎邊過
了泉問歸宗適來見虎似個甚麼宗云似個貓兒宗
問杉山山云似個狗子又問南泉泉云我見是個大
蟲大溈智云三個老漢聚頭寐語若要徹一時參取
者大蟲始得師云智公與麼道如大火聚誰敢覷著
今日溈山不妨與諸仁放一線道要見歸宗參取者
貓兒要見杉山參取者狗子要見南泉參取者大蟲
忽有個人出來道與麼說話猶是顛倒卻許伊具一
隻眼何故如今四海清如鏡行人莫與路為讎。

晚參蹋破艸鞋赤腳走縮卻項兮露出肘昨日江上
折枝梅逢人喚作隄邊柳大似雞群之鶴大似喪家
之狗未審是聖是凡合取狗口。

上堂卓拄杖云祖師之令銕牛之機抽人腦後橫骨
抉人骨裏靈髓攻巢破穴偃鼓休旂梵天血濺劍挂
在眉膏肓發藥痛上加錐顧視左右云汝等猶似不
覺不知洌上座更作死馬醫復卓一卓喝一喝復舉
三聖參德山山云不用展炊巾者裏無殘羹餿飯聖
云賴遇無設有向甚處著山便打聖接棒推向禪床
上山大笑聖哭蒼天出去師云德山不笑不得起來
三聖不哭不得出去喝一喝云到今日也少不得者
一喝顧視左右復喝一喝。

人新應供堂上堂菩薩子喫飯來千千萬萬一時該
桶裏飯缽裏水塵塵三昧秪者是且道是個甚麼麤
餐易飽細嚼難饑復舉臨濟因馳書到溈山問祐祖
云和尚者裏多少眾山云一千五百眾濟云太多生
山云我黃檗師兄多少眾濟云七百來人山云亦不
少在師云者小廝兒食飽弄箸爭奈我千五百人善
知識饑鷹捉兔大眾還識饑鷹捉兔底作略麼大開
東閣招賢士縱伊飯後又加餐。

摘茶上堂舉溈山與仰山摘茶次溈云終日摘茶秖
聞子聲不見子形仰山撼茶樹溈云子秖得其用不
得其體仰云未審和尚作麼生溈山默然仰云和尚
秖得其體不得其用溈云放子三十棒仰云和尚棒
某甲喫某甲棒教誰喫溈云放子三十棒師云撼茶
樹也默而然天左轉兮地右旋得其用烈燄爐中飛
彩鳳得其體鷓鴣啼在深華裏三十棒三十棒棒頭
有眼明如日不是真金枉度量山僧更為頌出三月
江南春幾許相將坡上採茶煮坐久成勞瞌睡來顧
著旁人閒言語。

晚參舉巴陵因僧問祖意教意是同是別陵云雞寒
上樹鴨寒下水師云雞寒上樹一聲撲落梅梢月鴨
寒下水全身蹋破楚天秋顧視左右云雖然詮上加
詮畢竟祖意教意。

知浴程一衢公冂師弟參一自靖城回為薦師古明
耆宿三週請上堂大眾還識衢公麼斷臂忘軀損瘦
容死關孑立度寒冬六󵊮苦行邊城上驀拍香几云
今日相逢喜倍儂左尊正佛是賴懋功猶更莊嚴小
像不一而足且孝思無斁痛念厥師秪如今日追恩
報本一句作麼生別時曾有囑成志在今朝。

芙蓉歸晚參舉癡絕中禪師住天童兼攝育王住持
上堂天童來底育王用不著育王來底天童用不著
雖然如是用不著不著處用有餘一箭雙鵰隨手落
師云溈山者裏則不然溈山來底芙蓉用得著芙蓉
來底溈山來得著雖然如是用得著得著處用不足
何故窮坑難滿。

大佛開光參一上座領靖州檀越菴寺請上堂大功
德聚甚殊勝緣非於一佛二佛而種善因蓋於百千
佛所發弘誓願者如藥師如來金身丈六寶色輝煌
乃我程一衢公曾斷一臂丐諸靖城繼而參一知浴
收結前功在一上座贊勷厥美自肯禪者服動有󵊮
今日莊嚴畢傋良非偶爾秪是要問諸仁光明炯炯
眼眼相覷又何煩山僧點出不見道不遇敏手終成
廢器遂拈拄杖卓一卓云蓋也蓋天千古萬古。

上堂入戶巳知來見解聞名不如見面入門須辨主
見面不如聞名有你聞處一人傳虛無你見處當面
諱卻喝一喝復舉雪竇顯道大開施門無壅塞忽有
個衲僧出來雪竇倒退七百里何故臨危不悚人一
老宿道大開施門無壅塞忽有個衲僧出來兩手分
付何故心不負人面無慚色又一老宿道大開施門
無壅塞忽有個衲僧出來三十棒一棒也不較何故
許人一物千金不移天童弘覺老和尚道大開施門
無壅塞忽有個衲僧出來且教他立在門外何故問
伊欠少個甚麼師云溈山今日亦大開施門忽有個
衲僧出來但向道山僧麤識果因何故常住物。

佛誕值大溈五峰老和尚生辰上堂大眾知麼昨夜
露柱懷胎今朝特牛生子一個成佛一個作祖共乳
同胞輝今耀古一個在西天一個在東土雖然各據
一方看來一個娑婆世界豈容兩虎賴有忤逆兒孫
慣好殺父殺母遂拈拄杖卓一卓云一箭落雙鵰一
任叫冤叫苦。


古梅洌禪師語錄上終(一)










古梅洌禪師語錄卷上(二)
侍者明鏡記錄

* 住潭州芙蓉山廣化禪寺語錄

師於康熙乙己春王八日即當山首座寮受眾請主
院事。

據室此室從來如傳舍傳及我儂第幾轍在昔一棒
一條痕如今一握一掌血大眾看透浸袈裟角。

當日闔山耆宿同諸郡檀越請示眾指法座云溈山
半座芙蓉半座當堂不正坐即今抹煞正偏抹煞主
賓一句且作麼生道那赴兩頭機喝一喝便陞乃云
憶昔人雲峰流光駒隙同五年一旦夕雙鬢兩髼鬆
芒鞋溪澗斷門限蘚苔封半生瓢笠志唐喪亂雲中
阿呵呵無端掇曲彔關鎖又重重。

上元永貽上座請示眾能拙問處處村歌社舞慶賞
正月十五法王法令斬新法堂擊大法鼓人天儼臨
請師垂示師云春色來青嶂晴光轉綠蘋進云萬仞
門庭伸一問象王回顧斗牛寒師卓拄杖云是故惡
夫佞者進云打麵還他州土麥唱歌須是帝鄉人師
云且低聲乃豎拂子云大眾者光明幢子誰家屋裏
無設無者一點子便見將南作北以銕為金覿面如
座鐵壁銀山動步便爾墮阬落塹如今夜裏長街短
巷煇煇煌煌佛殿僧堂炯炯晃晃折旋揖讓曰主曰
賓簇錦攢華譚玄譚要莫不藉此一道靈光之力雖
然縱爾洞達無私森羅畢照終是光影邊事秪如衲
僧家向佛祖措足不得處措足方不為聲色之羅籠
於人天著眼不得處著眼始不被隱顯之障蔽且道
超聞離見透脫無依一句作麼生不許夜行剛把火
直須當道與人看拍禪床一下復舉仰山夢入彌勒
內院堂中諸位具足惟空第二座仰遂據坐一尊者
白椎云今當第二座說法仰起白椎云摩訶衍法離
四句絕百非諦聽諦聽及覺舉似溈山山云子已登
聖位仰便作禮師云者則話知恩者少負恩者多諸
兄還會麼不惜眉毛下箇註腳如今日定洌不敢開
眼作夢不升兜率陀天便乃大座當軒說黃道黑幸
我堂上老人近從溈山過臨現今在座不須舉似且
道與仰山當日那則因緣是同是別不免重為頌出
以資旁瞥峻閣崇樓盡目開如雲如雨吼如雷落華
不解隨流去秪道人從夢裏來重提令上高臺百非
四句一時該咄。

謝浮山和尚齋示眾能拙問父慈子孝兄友弟恭溈
山芳躅今古高風敢問如何是敲唱雙行句師顧浮
山和尚云我法兄在座進云雪淨青峰增意氣雲旋
紫柏靄門庭師云扶桑湧出一輪紅進云當軒玅曲
人天聳就裏玄機海嶽摧師云五彩繪虛空進云弄
潮須是江湖客別語還他過量人師云數來未到你
乃云諸佛出世為一大事因緣祖師西來直指人心
見性成佛厥後二派交流五宗競出各展轟雷掣電
之機共施轉地迴天之用燈燈相續祖祖相傳大都
扶豎宗乘直貴流通正眼逮我密雲師翁崛起東南
令行吳越挽佛目於西沉振獅絃於絕響五峰和尚
首出天童開疆溈扈法道之南自茲伊始其下種粟
開畬銅頭銕額遞至我堂上老人愈出愈奇浸昌浸
熾百廢具興群英畢集誠吾家忠厚開基積厚流光
之道也幸我浮山與峰法兄和尚手眼別出氣骨弗
群行解相應表裏一如當江河日下之秋豎起銕脊
梁撐天拄地且得道如林之日鼓者兩片皮包古括
今哮吼大江之西十八灘頭浪起奮揚古潭之北洞
庭八百澄波定洌濫叨手足倍切瞻依頃承泛雪夜
之舟山山水水類鰲山之韻雨雨風風無賓主話相
聚於榾柮爐邊死佛祖機共展於曲彔床上賓主互
換敲唱雙行隹話名藍生平慶快復蒙橐囊傾盡飯
我香積諸兄弟切忌囫圇吞卻遂起身合掌云蘇盧
蘇盧㗭唎㗭唎。

示眾拍禪床召眾云無人奪你鹽茶袋庫藏裏也須
檢點禍不入慎家之門有人換你苦葫蘆者閑家具
直須颺卻賊不打貧兒家復拍一拍。

晚參舉佛眼道兩岸蘆華一葉舟涼風深夜月如鉤
絲綸千尺慵拋放歸到家山即便休弘覺老和尚云
大覺者裏不然扁舟到處是家山櫂轉蘆華雪幾灣
風月一天長似昔釣乾滄海不須還天童遠菴和尚
云神鼎又且不然家住清湘碧浪頭不須遠去汎扁
月白蘋深處錦鱗躍煙月何妨擲一鉤師云三大老
聖之清聖之任聖之時者也洌上座者裏又且不然
芙蓉住在萬山頭山外長江水自流今日煙波無可
釣不須新月更為鉤。

春日示眾拈拄杖云即此用離此用秪者箇非者箇
步步蹋碎瓦解冰消著著圓成桃紅李白掉臂地覆
天翻吐唾珠迴玉轉錦織千峰華鋪大地直得蛙鼓
填喧俗人而耳聵惠風和暢遊子以忘歸會麼匝地
韶光滿天和氣。

示眾以虛為實以實為虛用兵之道如是有則言有
無則言無持身之操如此衲僧家二者得而兼之民
無得而名焉一者乃不可得民無得而名焉還會麼
得大總持不可思議得大自在不可思議。

天童密老和尚忌示眾拈拄杖云者條白棒我天童
密老和尚拈來於六處道場敲佛祖骨髓瞎人天眼
睛千古光芒萬靈乞命三十年後落在不肖兒孫手
裏今日不肖兒孫拈來先從者老漢打起遂卓一卓
云大眾還識痛癢麼若識得定洌罪過彌天若未識
過在師翁便下座。

示眾世尊傳迦葉拈起青蓮華迦葉傳阿難倒卻剎
竿子二代之間一起一倒致令後代兒孫橫拈倒用
向推倒扶起上弄精魂正所謂其源不清其流必濁
雖然如是切不得謗佛謗祖自取過咎要親見世尊
麼向世尊未拈前著一隻眼始得要親見迦葉麼向
阿難未問前著一隻眼始得。

示眾十方本是虛空萬象從來羅列魚躍鳥飛風清
月白何曾礙著眼睛何曾撞著腦額自是跼地蹐天
究竟與他何涉今日山僧不奈船何打破戽斗拈拄
杖卓一卓云虛空粉碎大地平沉了也且問諸仁者
向甚麼處安身立命喝一喝。

為母氏劉老孺人廿週修懺示眾拈拄杖云母母生
我一何恩別我抑何忍若有不別時生又從何耳究
竟何曾別人言乃如此若言身是別遺體具在是若
言心是別念念無時已身心母氏哉柝肉徒為爾說
法即本身謂現云何起且道說甚麼法在佛謂之報
恩經在世謂之蓼莪章在今日謂之追嚴佛事顧視
左右云秪是定洌母親曷勞諸公贊助不見道丁翁
即若翁下座。

示眾舉雪峰因閩王封柑橘各一顆遣使送至東問
既是一般顏色為甚名字不同峰遂依舊封回王復
馳問玄沙沙將一張紙蓋卻師云二老與麼酬對還
契閩王意也麼我非堯舜之道不敢陳於王前。

晚參諸兄弟金峰老人問凡答凡問聖答聖二十年
前有老婆心且道是好心不是好心問凡不答凡問
聖不答聖二十年後無老婆心且道是好心不是好
心洌上座隨問隨答不知何者為凡何者為聖二十
年前不有二十年後不無且道是好心不是好心今
日分明舉似且道是好心不是好心惟有人心咫尺
間咫尺人心不可料。

閱華嚴經示眾朝看華嚴暮誦般若還當得也無眉
底一雙寒碧眼看經那到透牛皮喝一喝昔日僧問
睦州一氣還轉得一大藏教也無睦云有甚饆饠䭔
子快下將來諸兄弟還識二老問答處麼山僧試為
頌出轉轉兩個檐板漢共成五千四十八卷畹將和
氣煖丹田討甚麼碗。

示眾青山自青秋來也有黃葉白雲自白時乎變作
蒼狗是知法無定相所以世尊昨日說定法今日說
不定法大眾明日後日又何如喝一喝。

晚參舉仰山因見庭前雪師子乃指云還有過得此
色者麼眾無對師云者雪獅子被仰山一指直得萬
里毫光人難辨的洌上座當時若在便還仰山一指
兩彩貴圖一賽。

示眾人言上古高自嗟生來晚受逸後人多人胡不
自反何也如焚卻疏鈔早有德嶠打殺佛阤後有文
偃開粥鍋有柏巖哲結蓮社有廬山遠似今日洌上
座卻成一枚無事無為閑道人一日兩度溼碗顧視
左右云秪是飯裏咬著沙則須吐卻。

示眾靈中之靈玅中之玅土塊石頭也有一竅秪是
不曾穿鑿靈也不靈玅也不玅設有個衲僧出來道
者是甚麼所在許你穿穿鑿鑿不妨肯伊道著不見
道毘婆尸佛早留心直至如今不得玅。

元宵晚參燈盞滿盛油家家恣賞遊閑人窺夜半秪
見月光浮誰謂惱人春色重未眠知有幾同流拍禪
床喝一喝。

中春示眾二月春風似剪刀剪成華瓣滿山腰華開
不耐世尊眼一任含芳各自夭。

方丈落成示眾攝有歸無劫前景色擴無成有落在
今時拈拄杖云突出難辨乾坤而失位金碧顯煥日
月以潛輝者片地頭且道甚麼人作主一雙窮相手
兩個鬼眼睛喝一喝。

遊山回晚參山有盡處水有盡處若不到過爭知有
盡山無盡處水無盡處若不到過爭知無盡步步腳
跟下來色色眼睛裏去諸兄弟此是途路上句子即
今歸家穩坐一句作麼生良久云遊山勞頓且歸寢
堂憩息下座。

示眾十方國土中惟此一乘法一生二二生三三生
萬法萬法歸一一歸何處我笑世尊世尊笑我。

示眾造化靈樞曾無關捩祖師心印不自篆文無關
捩而玅轉有神自西自東自南自北不篆文而字義
炳然印空印水印泥更有一印印破諸仁面門。

佛誕值大溈五峰老和尚生辰眾請示眾一不作二
不休堆堆好事上眉頭美如西子離金闕嬌似楊妃
下玉樓今日定洌到者裏又作麼支遣遂起身拈香
云分作二分。

晚參舉趙州問新到曾到此間麼云曾到州云喫茶
去又問一僧曾到此間麼云不曾到州云喫茶去院
主問和尚為甚曾到也喫茶去不曾到也喫茶去州
喚院主主應諾州云喫茶去師云觀音院裏大似個
茶亭近來芙蓉茶貴不曾輕易啜人何故彼一時也
此一時也。

示眾商量兩個錯千錯萬錯五件事替不得更有一
件諸兄弟各自努力芙蓉山裏雖不開粥鍋料想者
一夏也不得空著你缽盂鐼子。

天中節示眾黍角何年設世餔雄黃搗爾泛清酟囊
縣五色競新艷堪笑山家事事無雖然如是也將白
水搗菖蒲拂子為虎艾拄杖是靈符遂拈拄杖卓一
卓下座。

示眾千古松聲來有韻宮商角徵羽萬年溪水去無
蹤江淮河瀆逝者如斯夫松風似無價。

出隊回示眾本是山中人好在山中住一日到平田
兩日要歸去今日幸歸來風景還如故秪有些子不
同顧視左右云葉落梧桐樹。

中秋晚參拈拄杖云隔墻移華影如水浸樓臺到天
心之意味穿潭底以無痕下滄州過峰西皆承渠力
翻貝葉響絲桐悉稟威光挂在柳梢頭晃晃清光百
二洲篩諸松樹下顆顆圓明似無價紋生乎角蚌以
生珠時乎東山之上時乎斗牛之墟幾多人倚樓幾
處笙歌幾處愁。

示眾心外無法若無心則法也無法外無心三界無
法何處求心喝一喝。

示眾遏抑不得處三軍不可奪蓋覆不得處一言以
蔽之雖然曲不藏直要且真不掩偽。

示眾拈拂子召眾云此事無人會得我亦會不得無
我說處人亦說不得不會更好明破即不堪說也無
妨虛空何曾著彩諸兄弟少間普請運水底運水搬
柴底搬柴。

示眾舉龐公賣笊籬下橋次喫撲靈炤見亦去公邊
倒公云作甚麼照云見爺倒地特來相扶公云賴是
無人見師云賴是無人見難逃作者知設有知者且
道龐公失利靈照失利。

示眾七縱八橫處不出規矩準繩七顛八倒時自有
神持主宰全體獨露不涉功勳大用現前寧作軌則
卓拄杖云金鞭擊斷那叱臂玉箸撐開虎眼睛。

示眾天上有天地下有地占波國裏之東新羅國裏
之西重重莫盡其高厚蕩蕩難測其邊際皆吾人遊
戲之場皆吾人放身命之地近來湖南界內十雨五
風萬民樂業。

示眾舉頭見日可望而不可即也橫身是空可即而
不可捉也拈拄杖云一手把來擲下云誰敢覷著。

示眾東司上不說佛法趙州口裏屙煖室裏與你商
量明招門外走走遍南贍部洲屙到驢年去佛法未
夢見在誰敢商量咄。

示眾當斷不斷放過一著未必不為好手要行便行
三宿出晝聖賢豈有著心綿包特石剛不失其柔絲
浮淥水緩中應有急是則古人道大凡沙門不可秪
一路也抱橋柱澡洗豈是達人。

晚參舉仰山攜拄杖行次僧問和尚手中是甚麼仰
拈向背後云見麼僧無對師云瞻之在前忽焉在後
拄杖之靈摸索不著。

師誕示眾有相身中無相身金香爐下鐵崑崙古人
恁麼道註已註也解已解也今日洌上座法仗境生
不惜重加疏鈔與諸仁赴個時節拈拄杖云虛空無
盡此身亦無盡法界無邊此身亦無邊卓一卓云喚
作有相得麼喚作無相得麼既相不可得喚作去來
得麼既無去來喚作死生得麼來此八千反大好記
得八十生作善知識入海算沙洌上座今日不曾生
諸兄弟逼抑人作麼下座。

示眾撞著道伴交肩過君之西秦我之東魯料掉沒
交涉識得拄杖子不是烏藤則是楖栗有甚麼奇特
謂之一生參學事畢大蟲裹紙帽好笑又驚人。

因雪示眾大雪紛紛下乍落便不化夜月裏誰汎剡
舟冰稜上多少人走馬等閒日出連山茅屋卸下琉
璃瓦嗄。

示眾牛頭沒馬頭回風馬牛不相及玉兔連金烏急
日月並行而不悖乘樹上著箭柳樹上出汁。

示眾祖師雖無關假雞聲韻難瞞我真人似有位而
門出入豈無方正恁麼時祖師一手把住云何得時
出時入合作麼生秪對即得公驗分明過。

示眾一步是一步尚且喫跌弄甚麼馬騎陸路上去
尚且阻風阻雨打甚麼鐵舡諸兄弟此皆矜尚浮虛
不務真實君子不由險徑。

晚參衲僧家別有長處顧視左右云不見阿誰短衲
僧家別有見處晝見日夜見星我想諸仁共見恁麼
則無長處切不得謗他則無見處切不得謗他何故
衲僧分上無許多事。

示眾道出常情不足以言道理極精微不足以言理
萬物傋於我我自非我一切惟心造心自何造若恁
麼會三十年後大有人怪笑。

示眾悟了還同未悟悟有何益悟既無益始信無迷
悟兩忘落在第二喝一喝。

旦禮諸祖塔回示眾顧視左右云塔在此祖師在
甚麼處良久謂侍者云記取者幾堆石頭偈云六塔
山堂一顧中朝通魚磬暮通鐘焚香此地堪為共試
把栴檀帶燄衝便插香。

元宵晚參管絃迭奏鬧元宵赫赫聲光徹九霄古廟
孤燈燈燁燁未審何人到裏挑。

示眾盡大地是沙門一隻眼然則墾山取石鑿井開
池不損其光明遍覆三千大千世界是廣長舌相恁
麼則鶴唳鶯啼驢鳴犬吠皆出玅音雖然如是色見
聲求終行邪道喝一喝。

示眾謂盡大地是個洌上座洌上座到者裏則吾豈
敢謂洌上座是個盡大地盡大地到者裏莫能載焉
拍禪床云逢人不得錯舉。

浴佛示眾者一杓惡水世尊於二千年前早巳潑卻
天下萬世了也不識好惡漢揚湯止沸作麼雖然爭
奈杓柄今日在洌上座手裏到者裏放過不可念彼
觀音力還著於本人。

晚參舉陳操尚書同僚家在樓次遙見數僧來一官
人云一隊行腳僧書云不是云焉知不是書云待來
驗看僧至書驀召上座僧皆舉首書謂寮家云不信
道師云要與數僧雪屈除非尚書下樓相見。

示眾張打油李打油不打渾身只打頭古人恁麼道
直截不妨直截痛快不妨痛快秖有一句子還不曾
道得且道是那一句油榨裏活落尖。

示眾眼裏瞳人吹木笛風吹石臼衍摩訶通身遍界
橫皆目顧視左右云莫謂今朝洌老多。

示眾桶箍未爆桶底未脫猶得盛骨盛董及至爆了
脫了堪作甚麼雖然如是難得與麼拈拄杖卓一卓
顧視左右云漆桶果然。

示眾佛法遍天下深山裏有深山裏底佛法艸木生
焉鳥獸聚焉莫是艸木鳥獸便當佛法也無秖如鬧
市街頭無艸木無鳥獸又喚甚麼作佛法莫是無佛
無法恁麼則成謗佛謗法是法非思量分別之所能
解惟有諸佛乃能知之釋迦老子正是謗佛謗法禾
山解打鼓秘魔善擎杈百二甲子老趙州逢人秪道
去喫茶。

天中節示眾近水競龍舟山裏人競個甚麼住山人
得此一種無諍三昧善財採藥有善財教他採無善
財教誰採咄奴兒婢子誰家屋裏無。

示眾長江無暑月昔年那裏徑過深山夜夜寒今日
全身者裏遠離熱惱究竟岑寂佛子住此地則是佛
受用萬緣遷變渾閑事五月山房冷似冰。

示眾今生決不作者蟲豸蹉過目前百年後向山下
作一頭水牯牛貪程太速二俱遭人撿點還有不受
檢點者麼。

溈山回晚參山自高兮路自巇腰包放下喜盈眉那
邊消息如何也留待諸仁到目知。

示眾拈拄杖云者拄杖子在佛印擲下郭功甫謂之
騎龍在雲門攛出人皆謂之南山鱉鼻諸兄弟畢竟
是龍是蛇龍蛇易辨衲子難瞞。

晚參舉龐居士問馬祖不與萬法為侶者是甚麼人
祖云待你一口吸盡西江水即向你道士悟去師云
一口吸盡西江水萬里長江乾徹底老漢龐公悟不
無且問將何洗臉觜喝一喝。

示眾拈拄杖云拄杖子相隨三十餘年曾無少間曾
無少離幸自可憐生擲下云寧為人憎毋為人憐。

示眾芙蓉山裏米少柴多縱無雲峰和尚不曾空著
火爐秪時中枯淡怪我不得山田脫粟飯野菜淡黃
虀不是今日說底。

中秋檀越至晚參雲歛晴空冰輪乍湧在山山輝在
川川媚芙蓉僻在幽岑竊沐清光其如良夜何細剪
清風噓一噓復舉雲門因僧問如何是和尚家風門
云有讀書人來報徑山杲云讀書人既到者裏如何
相見乃云不是冤家不聚頭天童密老和尚云和尚
家風雲門盡情說了相見之意玅喜不妨道破秪如
相見後又作麼生乃云君向瀟湘我向秦師云相見
後又得聞命矣秪如讀書人未來前一句如何描邈
不來還憶君。

示眾拈拄杖云者一著子欺人不難通身是眼瞞我
不得滿口含霜喝一喝云賊身已露。

示眾殺人須見血我王庫內無如是刀為人須為徹
我躬不閱遑恤其他喝一喝云禁止訛言。

晚參閉門造車出門合轍羊車鹿車白牛之車共步
不同行同途不共轍拈拄杖卓一卓云切忌閉門作
活喝一喝。

示眾饑逢王膳絕處得生不可貪饕食飽傷心賊人
空室心思頓絕不宜眷戀禍自險生喝一喝。

為明季復開此山水月老宿忌設供荊棘林中下腳
易行有餘力月明簾外轉身難用不停機卓哉善始
善終至今頭正尾正。

晚參舉曹山因僧問學人通身是病請師醫山云不
醫云為甚麼不醫山云教你求生不得生求死不得
死師云求生不得求死不得一條窮命根何日方得
絕今日芙蓉者裏若有人問學人通身是病請師醫
不醫為甚不醫為你通身是病。

示眾拈拂子云推不向前約不退後眼似流星機如
掣電伶俐人前一場敗闕癡人面前一場鈍置。

示眾成團作塊一句全提散體分身百千三昧無自
無他非如非異無漏國中留不住豈存焯塢臥寒沙
喝一喝。

師誕示眾舉玅喜上堂臘月十五天降雪為瑞為祥
無空缺文殊露出廣長舌普賢大士得一橛如何是
那一橛看錮鏴著生銕師云看錮鏴著生鐵可憐生
那一橛阿呵呵難分說當年十五天降雪今年十五
也降雪依舊為瑞為祥依舊無空無缺秪是文殊縮
斷舌頭普賢藏身歛跡何故如此為無伊出頭分在
且道誰是出頭者卓拄杖云梅村王大伯。

示眾通身電掣滿腹雷霆動著天搖地震喝出海湧
山崩直饒不動不喝也是漆桶光生拈拄杖卓一卓
喝一喝云無孔銕錘夢裏惺惺。

示眾向上原非著直下早成紆李廣慣神箭潘閬倒
騎驢守株而待兔緣木以求魚有迷斯有悟非我亦
非渠事因叮囑起好事不如無。

晚參夜雨滴芭蕉滴破愁人耳窗外自聲聲耳裏何
曾水喝一喝。

示眾萬里無寸艸絆殺人多少一條白練去死水不
藏龍會麼在天在田變化無邊出艸入草何處尋討
喝一喝。

示眾雨灑不著日炙風吹收拾不住麻纏紙裹擲下
拄杖云今日撒向諸仁路不拾遺君子稱美。

示眾浩浩塵中主則全主飄飄物外賓則非賓全身
擔荷去原非分外赤手提持來豈資他力卓拄杖云
寰中天子敕地肅天清塞外將軍令神潛鬼伏。

示眾出門便是長安道未出門時路頭在甚麼處舉
足無非大覺場未舉足時全身又在甚麼處向道莫
行山下路果聞猿叫斷腸聲。

迎栴檀大佛到溈山自粵西回示眾二月離雲岫臘
底始回笻慶快還同佛倦苦似偏儂萬里人歸得一
年尚未窮詩書為舊隱樓閣若新容。

為定融耆宿六袟示眾煒煒煌煌巍巍堂堂器不可
盡壽不可量拈拄杖云勁骨稜稜也氣宇自如王萬
年松樹祝融岡。

示眾長安道上走殺多少人絕頂艸菴坐殺多少人
不走不得此事了不坐不得此事了未審是甚麼事
若無事走個甚麼坐個甚麼雖然秪如洌上座要行
便行要坐便坐又作麼生待你草鞋繩斷蒲團子破
卻向你道。

示眾舉慈受深禪師上堂雲自何山起風從甚澗生
好個入頭處官路少人行師云好箇風雲際會惜乎
不知來處來處不知討甚人頭而且官路上來千去
萬何得者般說話今日芙蓉者裏則不然試為點出
雲自東山起風從北谷生前村官路裏多是出頭人
拈拄杖卓一卓下座。

晚參休去歇去虛空不能休壞與空去成與住來日
月不能休昨日沉西今朝東出佛亦不能休釋迦滅
度彌勒下生祖亦不能休西天不住過我東上東上
不住隻履西歸如何說個休去歇去底道理良久云
會麼若也會得休去歇去。

示眾拈拄杖云匙挑不上托出和盤槌擊不開鴻門
大啟秪是不許人餐不許人入何以故鴻門雖有宴
未必是醍醐。

示眾舉藥山晚參我有一句子待特牛生兒即向汝
道時有僧出云特牛生兒也秪是和尚不道山喚侍
者去點燈來僧便抽身入眾師云者兩個漢原來暗
地裏說話良久云還委悉麼且待明日看。























古梅洌禪師語錄卷上(二)
古梅洌禪師語錄卷上(三)
侍者明鏡記錄

* 舉古

「舉世尊初生一手指天一手指地周行七步目顧四
方乃云天上天下惟我獨尊雲門偃云我當時若見
一棒打殺與狗子喫貴圖天下太平。」
【
師云世尊固然
做盡伎倆卻也未為分外後來跛腳阿師敢與麼道
我當時若見一棒打殺與狗子喫貴圖天下太平顧
視左右云即今眾中還有下得毒手者麼不妨出來
將洌上座一坑埋卻堪報不報之恩共助無為之化
如無正令全提去也拈拄杖一齊打散。】

「舉世尊在靈山會上拈華示眾是時眾皆默然唯迦
葉尊者破顏微笑世尊云吾有正法眼藏涅槃玅心
實相無相微玅法門不立文字教外別傳付囑摩訶
迦葉。」
【
師云無迦葉不見世尊無人天不見迦葉。】

「舉世尊因普眼菩薩欲見普賢不能得見乃至三度
入定遍觀三千大千世界覓不可得來白世尊世尊
云汝但於靜三昧中起一念便見普賢普眼於是纔
起一念見普賢在空中乘六牙白象。」
【
師云錯且道著
在世尊分上著在普賢分上著在普眼分上雲居舜
禪師云普眼推倒世尊世尊推倒普眼且道普賢在
甚麼處師云雲居好語秪是欠悟在。】

「舉世尊因五通仙人問世尊有六通我有五通如何
是那一通尊召五通仙人仙人應諾尊云那一通你
問我。」
【
師云世尊與麼答話大似熱瞞顧視左右云那
一通且置且道者五通消息又從甚處得來。】

「舉世尊臨入涅槃文殊大士請佛再轉法輪世尊咄
云文殊吾四十九年住世未曾說一字汝請再轉法
輪是吾曾轉法輪耶。」
【
師云大眾世尊末後者一轉語
較四十九年底見處如何。】

「舉城東有一老母與佛同生不欲見佛每見佛來即
便迴避雖然如此回顧東西總皆是佛遂以手掩面
乃至十指掌中悉皆是佛。」
【
師云怪哉之佛怪哉之母
不免遭人檢點喝一喝。】

「舉初祖菩提達磨大師初至梁因武帝問如何是聖
諦第一義祖云廓然無聖帝云對朕者誰祖云不識
帝不領悟祖遂渡江至魏。」
【
師云昨夜客星犯帝座龍
眠天子惺惺臥設使震旦盡梁王何處容得者一箇
雖然溈山門下容得千箇萬箇。】

「舉睦州示眾我見百丈不識好惡眾纔集以拄杖一
時打下復召大眾眾回首乃云是什麼有甚共語處
黃檗和尚眾纔集以拄杖一時打下復召大眾眾回
首乃云月似彎弓少雨多風猶較些子。」
【
師云百丈黃
檗與你有甚怨讎良久云今日山僧不無有過。】

「舉李渤刺史問歸宗教中道須彌納芥子渤則不疑
芥子納須彌莫是妄譚否宗云人傳使君讀萬卷書
是否李云是宗以手摩頂至踵云都來如柳子大萬
卷書籍向甚麼處著李俛首而巳。」
【
師云李公俛首未
審是慚惶未審是冷笑今日者裏有人恁麼問但云
汝喚付麼作芥子要伊更疑三十年。】

「舉雪峰因德山云我者裏有兩僧入山住菴多時汝
去看他怎生峰遂將一斧去見二人在菴內坐峰拈
起斧云道得也一下斧道不得也一下斧二人殊不
顧峰擲下斧云作家作家及歸舉似德山山云如何
峰云洞山門下不道全無若是德山門下未夢見在。」

【師云殺人有賞救人無恩今日溈山放過不可遂拈
拄杖卓一卓云縱使德山門下也須照顧髑髏。】

「舉鼓山示眾鼓山門下不得咳嗽時有僧咳嗽一聲
山云作麼僧云傷寒山云傷寒即得。」
【
師云說甚麼即
得好與一棒若藥不瞑眩厥疾不瘳。】

「舉洞山與雲居過水次山問水深多少居云不濕山
云麤人居卻問水深多少山云不乾五祖演云二人
恁麼說話還有優劣也無山僧今日因行掉臂為諸
人說破過水一句不溼庫藏珍珠堆積過水一句不
乾無錐說甚貧寒乾溼二途俱不涉任他綠水與青
山。」
【
師云者兩箇漢過水也不了若不是我五祖師翁
難圓者椿公案今日洌上座合水和泥也與隨流得
玅川流一道響潺潺一任行人日往還深則厲兮淺
則揭乾溼誰分優與劣兩岸蘆華對蓼紅一條白練
亙天空喝一喝。】

「舉南泉云我十八上便解作活計趙州道我十八上
便解破家散宅。」
【
師云山僧十八上尚作俗漢良久云
慚媿慚媿。】

「舉玄沙一日與地藏在方丈坐話夜深沙云侍者關
格子門了汝作麼生出得藏云喚什麼作門雪竇顯
別云珍重便行清涼欽云和尚莫欲歇去。」
【
師云如斯
答話美則美矣善則未善當時但高聲云侍者自然
七通八達面面玲瓏開門還是閉門人。】

「舉洞山因僧大慈來乃問云大慈尋常有何言句示
人僧云有時道說得一丈不如行取一尺說得一尺
不如行取一寸山云我不恁麼道僧云和尚作麼生
山云說取行不得底行取說不得底後來雲居云行
時無說路說時無行路不說不行時合行甚麼路洛
浦云行說俱到即本分事無行說俱不到即本分事
在。」
【
師云諸大老深譚玄玅曲盡精微可謂珠鑽九曲
玉解連環煇煌天地炫燿古今若據洌上座見處迥
爾不同也要諸方檢點要說便說有甚一尺一寸要
行便行有甚到與不到有人問何得恁麼我要問你
說又說個甚麼行又行個甚麼。】

「舉仰山坐次一僧參問訊向東邊叉手立目視仰山
山垂平左足僧卻過西邊又手立山垂下右足僧向
中聞叉手立山收雙足僧禮拜山云老僧自住此未
曾打著一人拈拄杖便打僧便騰空而去。」
【
師云仰山
不妨打著一箇惜乎拄杖子短不曾打折驢腰打斷
腳脛何謂如此要伊知我宗師家別有長處。】

「舉雪峰一日陞座眾集定乃拋出木毬玄沙遂去捉
來安於舊處。」
【
師云一場好事多了玄沙看來大不可
少還會麼今日洌上座不似雪峰遂拈拄杖召眾云
拄杖子在洌上座手裏有玄沙不敢正眼覷著無玄
沙不敢正眼覷著會麼。】

「舉裴相國到石霜霜奪公笏來問云在官人手中為
笏在天子手中為圭在老僧手中喚作甚麼裴無對
乃留下笏。」
【
師云金山之帶石霜之笏叢林勝事看來
大似白日搶奪我若作裴公便奪過笏來在下官手
中為笏物見主眼卓豎。】

「舉曹山因米和尚至未相見米遂坐卻禪床山不出
米便去主事問曹山和尚禪床為什麼被別人坐卻
山云去後卻還來未幾米果回與山相見。」
【
師云曹山
貝大玅算米老不乏神機設或不來笑煞土地。】

「舉南泉因陸亙大夫問大悲菩薩用許多手眼作麼
泉云如國家用大夫作麼雪竇顯云不及大夫所問
保寧勇云也未為分外。」
【
師云三大老與麼酬酢答在
問處若是溈山但云要且大夫不識大悲菩薩。】

「舉興化示眾今日不用如何若何便請單刀直入興
化與你證據時旻德長老出禮拜起便喝化亦喝德
又喝化亦喝德禮拜化云若是別人三十棒一棒也
較不得何故為他旻德會一喝不作一喝用便下座。」

【師云無後語何處見興化有後語何處見旻德。】

「舉德山示眾今夜不答話問話者三十棒時有僧出
禮拜山便打曰某甲話也未問和尚因什麼打某甲。

原書闕




















浦云總不親濟云親處作麼生浦便喝濟便打。」
【
師云
口說無憑做出便見。】

「舉玄沙一目因韋監軍云曹山和尚甚奇怪沙乃問
撫州去曹山幾里韋顧傍僧云上座曾到曹山麼云
曾到韋云撫州去曹山多少云一百二十里韋云與
麼則上座不到曹山韋卻起禮拜沙云監軍卻須作
禮此僧此僧卻具慚媿。」
【
師云玄沙只認得紗帽頭不
認得禪和子若是洌上座但云此僧卻須作禮監軍
監軍卻具慚媿。】

「舉盤山見人舁喪次歌即振鈴云紅輪決定沉西去
未委靈魂往那方幕下孝子哭云哀哀山忽身心踴
躍。」
【
師云大眾且道盤山得歌即力得孝子力。】

「舉杉山因普請擇蕨次南泉拈起一莖云者箇大好
供養山云非但者個百味珍饈他亦不顧泉云雖然
如是個個須嘗過始得。」
【
師云如今討得筍喫討不得
蕨喫者多百味珍饈喫厭了多要採蕨喫雖然如是
箇箇須吐卻始得。】

「舉陸亙大夫問南泉云弟子家中瓶內養一鵝兒今
來長大欲出此鵝且不得打破瓶亦不得損其鵝未
審和尚有何方便泉召大夫夫應諾泉云出也。」
【
師云
須知南泉好手秪陸大夫曾見作家來猶有者箇在
不見道伐冰之家不畜牛羊焉用是鶂鶂者為哉。】

「舉雪峰一日普請搬柴次路逢一僧乃擲下一段柴
云一大藏教只說者個。」
【
師云只說者個不說那個不
是雪峰誰人說破顧視左右云溈山九灶火頭不免
百千罪過。】

「舉曹山一日聞鐘聲乃云阿㖿阿㖿僧問和尚作麼
山云打著我心。」
【
師云打著曹山鐘主有過無功敲鐘
謝響有功無過秪是者僧蹉過若不蹉過劈面曹山
一掌現鐘不打遂拈拄杖卓一卓。】

「舉趙州問僧甚麼處來云雪峰來州云雪峰有何言
句示人云尋常道盡十方世界是沙門一隻眼汝等
諸人向甚麼處屙州云闍黎若回寄個鍬子去。」
【
師云
趙州寄個鍬子意在瞎卻者一隻眼殊似不知頭上
早有許多屎臭氣雖然者鍬子切不可寄到雪峰。】

「舉睦州示眾嘗云忽然忽然大覺璉。」
【
拈云不然不然
師卓拄杖云其然豈其然乎。】

「舉龐婆入鹿門寺作齊維那請疏意回向婆拈梳子
插向髻後云回向了也便出去。」
【
師云者婆子被維那
一拶雖然立地尿出卻也明露秋光暗藏春色。】

「舉睦州一日喚僧云上座僧回首州云擔板漢雪竇
顯云睦州只具一隻眼者僧喚既回頭為甚卻成擔
板黃龍新云雪竇亦只具一隻眼者僧喚既回頭為
甚卻不成擔板。」
【
師云黃龍亦只具一隻眼若有人辨
得許你具一隻眼。】

「舉鵝湖問諸碩德行住坐臥畢竟以何為道有對云
知者是湖云不可以智知不可以識識何為知者是
有對云無分別是湖云善能分別諸法相於第一義
而不動何謂無分別是有對云四禪八定是湖云佛
身無為不墮諸數安得四禪八定是耶眾柱日大慧
杲云相罵饒你接觜相唾饒你潑水。」
【
師云玅喜老人
錯下名言須知遠煙浪別有好商量。】

「舉韶州乳源和尚上堂西來的的意不妨難道眾中
莫有道得者麼出來試道看時有僧出禮拜乳源便
劈脊打云是甚麼時節出頭來便歸方丈。」
【
師云俊哉
大都扶豎宗乘自當不惜身命非是要出頭來者是
甚麼時節。】

「舉大梅因僧問如何是祖師西來意梅云西來無意
鹽官安聞云一個棺材兩個死漢雪竇顯云三個也
有。」
【
師云哀哀不見棺材不下淚雖然也是東家人死
西家人助哀。】

「舉趙州因僧問如何是毘盧頂相州云老僧自小出
家不曾眼華。」
【
師云昨日者裏有僧問溈山主山曰毘
盧頂和尚住溈山敢問如何是毘盧頂相山僧向他
道洌上座出家則在壯年不似趙州年小卻也不曾
眼華僧云何得扯張拽李山僧道重陽服甘菊僧云
若某甲則不然山僧云試道看僧云不識廬山真面
目只緣身在此山中山僧劈頭棒云眼華不少。】

「舉法眼因僧參次乃以手指簾尋有二僧齊去捲簾
眼云一得一失。」
【
師云將謂無人證明。】

「舉巖頭因沙汰次在甘贄家過夏補衣次贄行過以
鍼作劄勢贄遂整衣欲謝妻問云作麼贄云說不得
妻云也要大家知贄舉前話妻云此去三十年後須
知一回飲水一回噎女子聞云誰知盡大地人性命
被奯上座劄將去也。」
【
師云甘贄聽了妻兒語誤了巖
頭三拜雖然尤幸得是者般婆孃女子若是一輩潑
辣底拋出被單原來供養一個俗漢要伊鍼頭沒處
著且教贄老面目沒處著雖然如是還識他母子麼
風流卻在賣情多。】

「舉臨濟應機多用喝師一喝會下僧眾多學濟喝師
一喝濟云汝諸人總學我喝我今問汝有一人從東
堂出有一人從西堂出二人齊下喝向者裏還辨得
賓主麼師一喝濟云若辨不得切莫學老僧喝。」
【
師一
喝顧視左右云還會麼復喝一喝。】

「舉真淨文因諸山聚會佛印元後至文問云雲居來
何遲云為著艸鞋從歸宗肚裏過所以遲文云卻被
歸宗吞卻了也云爭奈吐不出文云吐不出即屙出。」

【師云懸河之辯迅雷之機佛印向什麼處去也當時
見伊道卻被歸宗吞卻了也但云非但雲居直要歸
宗攪腸亂肚。】

「舉雲居膺因僧問山河大地從何而有居云從妄想
有云與某甲想出一錠金得麼居休去僧不肯。」
【
師云
雲居雖然片片赤心似乎未斷者僧妄想今日若有
人問山河大地從何而有亦云從妄想有與某甲想
出一錠金得麼侍者取一錠金來與者僧縱然拜而
受之他日必原封璧上。】

「舉三平陞座一道士從東過西又一僧從西過東平
云適來道士卻有見處師僧未在道士出作禮云謝
師接引平便打僧出作禮云乞師指示平亦打復召
眾云者兩個公案作麼生斷還有斷得者麼良久云
如無老僧為斷取去也擲下拄杖歸方丈。」
【
師云纔得
熱鬧冷落收場今日溈山者裏開手打起直打到底
從東過西劈頭便棒從西過東劈頭便棒要他太乙
天尊上天無路觀音菩薩入地無門且道者個公案
還斷得是麼拈拄杖一齊打趁。】

「舉石室與仰山翫月次山問者箇月尖時圓相什麼
處去圓時尖相又甚麼處去室云尖時圓相隱圓時
尖相在雲巖拈云尖時圓相在圓時無尖相道吾云
尖時亦不尖圓時亦不圓。」
【
師云者一隊漢肆情描邈
擬盡微玅未免都在圓尖上著倒若是溈山見處便
與劈胸推倒斫卻月中桂清光倍更多。】

「舉洞山因僧問如何是青山白雲父山云不森森者
是師一喝如何是白雲青山兒山云不辨東西者是
師一喝如何是白雲終日倚山云去離不得師一喝
如何是青山總不知山云不顧視者是。」
【
師一喝乃云
大眾洞山當日與麼荅話洌上座今日與麼舉揚且
道古今相去多少復喝一喝。】

「舉佛日戒弼禪師因僧問如何是毘盧印日云艸鞋
蹋雪僧云學人不會日云步步成跡。」
【
師云狼藉不少
雖然日出後一場懡㦬。】

「舉百靈和尚一日路次見龐居士乃問南嶽得力句
曾舉似人也無士云曾舉來靈云舉似甚麼人士以
手自指云龐公靈云直是玅德空生也讚歎不及士
卻問靈阿師得力句舉向阿誰靈戴笠子便行士云
善為道路靈更不回顧徑山杲云者箇話端若不是
龐公幾乎錯舉似人雖然如是百靈輸他龐老一著
何故當時若不得箇破笠子遮卻髑髏有甚面目見
他龐公天童密雲老和尚云百靈若非徑山直饒戴
箇破笠子也無出頭分。」
【
師云雖然得出頭要且至今
討他頭腦不著。】

「舉明教寬禪師遊山回首座領眾門接座云和尚遊
山嶮巇不易寬拈起拄杖云全得者個力座乃奪卻
拄杖寬放身便倒大眾皆庭前扶起寬拈拄杖一時
打趁回謂侍者云向道全得者個力。」
【
師云奪卻拄杖
貪前失後放身倒去舍己從人二俱弄險雖然如是
不入洪波裏爭見弄潮人。】

「舉雪峰陞座召眾云看看東邊底又云看看西邊底
汝若要會拈拄杖擲下云向者裏會取。」
【
師云若不道
個者裏會取幾乎看到南北上去。】

「舉高亭參德山見山在隔江立便問訊山以手招之
亭忽開悟橫趨而去更不回顧。」
【
師云德山素來好棒
到者裏用不著至今有好棒也用不著。】

「舉梁山示眾南來者與伊三十棒北來者與伊三十
棒。」
【
師云三十棒三十棒不妨梁山慣便秪是不知棒
頭落處顧視左右云還知麼好與三十棒。】

「舉洞山一日問座主云不可以智知不可以識識喚
作什麼語主云贊法身語山云喚作法身早是贊也
龍池幻有老和尚云喚作法身早是謗也。」
【
師云喚作
法身早是知也識也然則不可以智知不可以識識
喚作什麼語劄。】

「舉忠國師因肅宗帝問師在曹溪得何法忠云陛下
還見空中一片雲麼帝云見云釘釘著縣挂著。」
【
師云
問在地下答在天上設有個衲僧出來道恁麼說話
天地縣隔忠國師到者裏作麼生抵對即得。】

「舉東寺因崔公群相國見鳥雀於佛頭上放糞乃問
鳥雀還有佛性也無寺云有公云為甚麼向佛頭上
放糞寺云是伊為甚麼不向鷂子頭上放。」
【
師云問得
也奇答得也玅秪是佛頭上一點尚未除得當時若
是山僧但云行者快將掃帚來。】

「舉雪峰上堂盡大地撮來如粟米粒大拋向面前漆
桶不會打鼓普請看。」
【
師云徒有虛言全無實效今日
山僧不似雪峰乃拈拄杖云看看盡大地撮來了也
且道多少大拋下云會麼不快漆桶。】

「舉禾山因江南李主召問和尚何處來山云禾山來
主云山在什麼處云人來朝鳳闕山嶽不曾移。」
【
師云
如斯祗對不妨指出座須彌山子瞻仰不及但不免
使人在山嶽上著倒抑且流蕩之夫反謂失卻隨身
宮殿若是洌上座見道山在什麼處便進前鞠躬云
不出吾王化被中。】

「舉南泉因東西兩堂爭貓兒泉見乃提起貓云道得
即不斬眾無語泉便斬之趙州自外歸泉舉似前話
州乃脫艸履安頭上而出泉云子若在即救取貓兒。」

【師云早知戴艸鞋救得兩堂大眾腳下少􂓎如今巳
死不得復生趙州冷地裏歎息有分。】

「舉巴陵示眾祖師道不是風動不是旛動既不是風
旛向什麼處著有人與祖師作主出來與巴陵相見
雪竇顯云雪竇道風動旛動既是風旛向什麼處著
有人與巴陵作主出來與雪竇相見。」
【
師云洌上座敢
道祖師無此語巴陵打失眼睛雪竇裂破鼻孔有人
與二大老作主出來與洌上座相見。】

「舉南院因僧問祖意教意是同是別院云王尚書李
僕射云意旨如何院云牛頭南馬頭北徑山杲云前
頭答得著後頭答不著。」
【
師云不是玅喜老人巨目精
明即南院自己不知。】

「舉南泉見鄧隱峰來乃指淨瓶云淨瓶是境你不得
動著境與我將水來峰將淨瓶水傾於南泉面前泉
便休歸宗云鄧隱峰也是亂瀉。」
【
師云到者裏有水瀉
不得者多道個亂瀉鄧隱峰也秪得一半。】

「舉傅大士一日披衲頂冠靸履朝見梁武帝帝問是
僧耶士以手指冠帝云是道耶士以手指靸履帝云
是儒耶士以手指衲衣。」
【
師云不得武帝一問幾乎索
然雖然賴有一隻窮相手天然聖主也驚疑。】

「舉趙州一日於雪中倒乃叫相救相救有僧便去身
邊臥州便起去。」
【
師云者僧自救不了趙州老漢也秪
救得一半。】

「舉溈山示眾如許多人秪得大機不得大用仰山舉
此語問山下菴主云和尚恁麼道意旨如何主云更
舉看仰擬舉被菴主蹋倒仰後舉似溈山溈山呵呵
大笑。」
【
師云昔日長沙遭跌山下如今喫交仰山慣得
其便溈山笑裏有刀。】

「舉鹽官會下有主事僧忽一日見鬼使來追乃告云
某甲身充主事未暇修行乞容七日得否使云待回
白王若許七日後來不然須臾便至乃去至七日後
來竟覓其僧了不可得。」
【
師云大修行人斷不避事躲
跟以至誑累乎人想者僧依然是個不修行漢。】

「舉百丈一日路逢天使留齋次偶驢子鳴使云頭阤
丈舉首使卻指驢丈卻指使使無對保福展云百丈
因齋慶讚。」
【
師云天使拋磚引玉。】

「舉藥山問僧甚處來云湖南山云洞庭湖水滿也未
云未山云許多時雨水為甚未滿僧無語雲巖晟云
湛湛地道吾智云滿也洞山价云甚麼劫中曾增減
來雲門偃云秖在者裏。」
【
師云諸大老各見其見洌上
座敢於鬧處插觜大海若知足百川應倒流。】

「舉盤山將順世告眾云有人邈得吾真否眾或將所
傳頂相呈似皆不契時普化云某甲邈得山云何不
呈似老僧化遂打筋斗而去山云者漢向後掣風狂
去在。」
【
師云普化翻筋斗橫身都是口齒頰未必明音
韻鏗然有惜乎末後放過一著若是臨濟風顛漢又
要捋虎鬚更為頌出山有無限山水有無限水大地
山河無盡藏收來普化筋斗裏傾湫倒嶽示諸人莫
謂自倒還自起喝一喝。】

「舉歸宗因一僧夜半大叫我悟也我悟也眾駭然明
日宗上堂問昨夜叫大悟底僧出來僧便出宗云你
昨夜見個甚麼道理云師姑元是女人做宗便休。」
【
師
云師姑元是女人做是昨夜見底就當問今日見底
作麼生白日青天宜說青天白日之語喝一喝。】

「舉鹽官示眾虛空為鼓須彌為椎甚麼人打得眾無
對。」
【
師喝一喝云虛空粉碎須彌山子崩也諸人還覺
其聲如雷麼記得南泉云王老師不打者破鼓灼然
有先見之明。】

「舉密師伯與洞山在餅舖坐密於地上畫一圓相山
云把將去云拈將來保寧勇拈云非但二人提不起
盡大地人亦提不起。」
【
師云拈來把去是甚麼難事三
大老東手歸降我當時若在見伊道把將去便近前
以腳抹卻免得人向胡餅裏呷汁。】

「舉烏石靈觀因雪峰來敲門觀云誰云鳳凰兒觀云
作麼云來啗老觀觀便開門扭住云道道峰擬議觀
便托開閉卻門雪峰住後示眾云我當時入得老觀
門你者一隊噇酒糟漢向甚處摸索。」
【
師云者隊噇酒
糟漢摸索雪峰作麼以致連累老觀喝一喝。】

「舉溈山因劉鐵磨來山云水牸牛汝來也磨云來日
臺山大會齋和尚還去麼山乃放身作臥勢磨便出。」

【師云如空合空似鏡照鏡唱拍相隨拳踢相應共撫
沒絃琴千古足人聽。】

「舉馬祖偕百丈行次見一群野鴨飛過乃問是甚麼
丈云野鴨子祖云甚處去也丈云飛過去也祖遂扭
百丈鼻丈負痛失聲祖云又道飛過去也丈於言下
有省。」
【
師云扭著鼻孔把住咽喉不容出氣通身汗流
三百六十骨節節節捏聚八萬四千毛竅竅竅歸收
開得眼來天大曉一片皇風百二州喝一喝。】

「舉仰山問三聖汝名甚麼聖云愚寂山云慧寂是我
聖云我名慧然仰山呵呵大笑。」
【
師云三聖大似心麤
仰山太煞膽小仔細看來秪差一字雖然一字淆訛
改頭換面喝一喝。】

「舉法眼因僧問聲色兩字甚麼人透得眼卻謂眾云
諸上座且道者師僧還透得也未若會此僧問處透
聲色也不難。」
【
師云此僧問處有甚難會若云透聲色
未敢曰不難。】

「舉僊天和尚因新羅僧到參纔展坐具天便捉住云
未發足本國時道取一句來僧無對天便推出云問
伊一句便道兩句。」
【
師云誣人之罪以罪加之。】

「舉文喜在仰山充典座文殊嘗現騎師子粥鑊上行
喜以攪粥篦打云文殊自文殊文喜自文喜殊說偈
云苦瓠連根苦甜瓜徹蒂甜修行三大劫卻被老僧
嫌。」
【
師云卻被老僧嫌悔後及追前竹篦輕放過更好
加三千口忉怛足蹁躚至今師子跡猶在粥鍋邊。】

「舉藥山坐次有僧問兀兀地思量個甚麼山云思量
個不思量底僧云不思量且如何思量山云非思量。」

【師云濁油點著溼燈心。】

「舉白馬照禪師臨終時叫苦苦閻羅王來取我也院
主問和尚當時被節度使拋向水中神色不變如今
何得恁麼地照乃舉起枕子云汝道當時是如今是
主無對照乃擲下枕子。」
【
師云閻羅老子銕石肝心取
人性命不眨眼睛顧視左右云還委悉麼苦苦。】

「舉睦州因雲門偃參纔見便閉卻門偃扣門州云誰
云文偃州云作什麼云己事未明乞師指示州開門
一見便閉卻如是者三至第三日州開門偃乃拶入
州便擒住云道道偃擬議州便推出云秦時𨍏轢鑽
遂掩卻門損偃一足雲門從此悟入。」
【
師云偃師悟入
吾不信也不見道從門入者不是家珍。】

「舉雪峰山下有一住菴僧多年不剃頭有問如何是
西來意僧云溪深杓柄長峰聞乃袖刀躬訪纔見便
問道得即不剃你頭僧便洗頭跪峰前峰乃為剃之。」

【師云者老漢大似要徒弟得緊雖然如是也是願剃
頭打溼腦。】

「舉投子因一婆子家中失卻牛特詣方丈請卜子召
婆婆應諾子云牛在。」
【
師云鑽龜打瓦婆子意亂心驚
段子道個牛在也只怕隔牆見角。】

「舉南塔因僧問文殊是七佛之師未審文殊還有師
麼塔云遇緣即有云如何是文殊之師塔豎起拂子
云莫只者便是麼塔放下拂子叉手。」
【
師云遇緣即有
拂子在手眨上眉毛背師逃去。】

「舉湧泉因雪峰來訪乃門送峰入轎了泉云者個四
人舁那個幾人舁峰乃湧身起云道什麼泉再問峰
云行他不會泉云知即知秖是道不得。」
【
師云正恁麼
時豈止轎子一時震動即地頭一時震動了也苦哉
四個舁夫肩頭上不知重了多少。】

「舉南泉因座主辭泉問甚處去主云山下去泉云第
一不得謗王老師主云爭敢謗和尚泉乃噴嚏云多
少主便出去雲居錫徵云座主當時出去且道是會
不會。」
【
師別云座主當時出去且自是謗不謗。】

「舉洛浦因侍者云肇法師製得四論也甚奇怪浦云
肇公甚奇怪要且不見祖師者無對。」
【
師云祖師在肇
公舌底露頭露面去也說甚不見洛浦是何心行。】

「舉陳操尚書因同僧齋次拈起胡餅問云江西湖南
還有者個麼云尚書適來喫個甚麼公云敲鐘謝響。」

【師云行腳衲僧者般說話好云行者取一碗水來與
尚書漱口縱伊食飽弄筋要且驚雷失箸。】

「舉忠國師因虞軍容問云師住白巖山如何修行忠
乃以手摩童子頂云惺惺直言惺惺歷歷直言歷歷
他後莫受人瞞。」
【
師云閒常不教子客來咬牙齒想虞
軍容含笑有分。】

「舉鶴林玄素禪師因僧敲門次素問甚麼人云是僧
素云非但是僧佛來亦不著僧云佛來為甚麼不著
素云無汝棲泊處。」
【
師云鶴林太煞關門用抵似乎小
家子耶乃拈拄杖云今日溈山者裏豁開門戶去也
佛來也著僧來也著天來也著人來也著何故洋洋
滄海不擇細流。】

古梅洌禪師語錄卷上(三)

古梅洌禪師語錄卷下
小師明哲記錄

* 潭州大溈山密印禪寺首座寮秉拂語錄

師於順治庚子春築室警策堂之左臘月朔一眾請
出關秉拂眉間挂劍好手手中呈好手血濺梵天紅
心心裏中紅心座下江南共為節拍良久云恁麼則
未免獨唱鷓鴣去也當陽一著鑑地輝天頂𩕳一機
崩崖裂石牢關把斷百匝千重八字打開七通八達
所以道道無方所弘之在人法無定相斷之在我事
無一向埋無固必出沒卷舒於法自在恁麼看來世
尊雪山六載獼猴弄𥻿膠達磨少室九年枯椿繫癩
馬空生宴坐巖中病鳥棲蘆淨名杜口毘耶困魚止
濼要須掀翻佛祖窠窟打破得失關頭著著有出身
之路頭頭得格外之機藏身之處沒蹤跡千聖共知
沒蹤跡處莫藏身萬靈罔測正當恁麼時且道如何
卓拄杖云金鎖玄關留不住行於異類且輪迴復舉
大溈五峰學老和尚掩室金陵時有僧問如何是關
中境峰云案上凝塵三尺厚庭中芳草幾生華如何
是境中人峰云相逢不遇真師子閒我憨憨枕石頭
如何是人中意峰便打師云坐籌帷幄決勝千里還
五峰師翁有挐雲󴂩霧手秪是者僧當機蹉過若見
道相逢不遇真師子閒我憨憨枕石頭便打碎關門
掀倒禪床看老漢到者裏如何折合即今眾中還有
為者僧吐氣者麼良久顧視左右云龍袖拂開全體
現象王行處絕狐蹤拈拄杖下座。

佛成道日玄溯道友請秉拂溯問如何是賓中賓師
云寄食漂母之淮陰如何是賓中主師云雲長揪魯
肅如何是主中賓師云阿斗受安樂如何是主中主
師云當今之世舍我其誰與進云賓主巳蒙師指示
格外提持作麼生師云山形七尺過頭杖不特穿雲
兼打狗進云一種沒絃琴惟師彈得玅師打云秪是
有殺伐之聲問銀山銕壁拄杖子從甚處得來師便
打僧罔措師云蝦蟆禪乃云會麼今日乃釋迦文佛
於菩提樹下成等正覺歎曰奇哉一切眾生具有如
來智慧德相但以妄想執著而不證得今日秉拂上
座敢於二千年後下個註腳奇哉一切眾生瞎具有
如來智慧德相瞎但以妄想執著而不證得瞎與麼
批判不是抑他威光直貴流通正眼設有個衲子出
來道也是臘月蓮華更向道瞎瞎下座。

秉拂入門便棒敲出鳳凰五色髓入門便喝擊碎驪
龍頷下珠臨濟德山固稱好手洌上座若見要且各
與一頓何故人人氣宇如王個個壁立萬仞信手抹
過河沙世界海回身蹋翻百億大風輪說甚棒頭取
證脫卻鶻臭汗衫喝下承當拈卻炙脂帽子今日恁
麼道也好拽下禪床痛捶一頓到者裏秪得歡喜忍
受將此身心奉塵剎是則名為報佛恩復舉趙州因
二僧相推不肯作第一座主事白州州云總教伊作
第二座云第一座教誰作州云裝香著云裝香了也
州云戒香定香慧香解脫香師云戒定真香焚起沖
天上何故鼓響道場齊將見第一座第二座三座四
座鷺立鵷行一時整肅了也若恁麼會趙州意佛法
不是者個道理。

秉拂喝一喝云百丈三日耳聾拈拄杖卓一卓云臨
濟更思一頓思者思入骨髓聾者聾入膏肓不妨生
平慶快仔細檢點將來大似命根不斷半死半生為
復悟入不真抑或鉗錘不玅若是洌上座用處管教
一聞皆喪百劫千生一鎚便死千了百當諸兄弟照
顧髑髏復卓一卓喝一喝復舉趙州示眾老僧三十
年前在南方火爐頭有一則無賓主話直至於今無
人舉著師云者老漢眼空四海輕藐末學及至後來
望空啟告也秖徒然今冬溈山會裏人有一千二百
個個英靈者則無賓主話秉拂上座不肯舉著何故
我不似趙州。

除夕秉拂拈拄杖云諸兄弟者本看不盡底曆日子
今日看盡了也雖然千古長如白練飛一條界破青
山色遂卓一卓云懸巖撒手到江吳地盡復卓一卓
云絕後再甦隔岸越山多若也會得東村王老夜燒
錢歸家穩坐朝服而立於胙階混俗和光其或未然
白雲盡處是青山行人更在青山外囉囉哩哩囉哩
向下文長付在來日。

元旦秉拂拈拂子云開第一義門納千納萬揮拂子
云闡第一義諦如絲如綸直得主山神主河神峨冠
束帶此世界他世界稽首和南父子有親君臣有義
長幼有序朋友有信熙熙舜日皞皞堯風王登寶位
八方頌有道之君野老謳歌四海樂無為之化。

秉拂世界無邊表吾心亦如是乾坤無盡期吾心亦
如是有一處不周吾心有限量有一時不在吾心有
斷絕雖然周一切處一切處求之不得在一切時一
切時見之不得是則古人道若人識得心大地無寸
土若人息得心萬劫一時銷諸兄弟還識此心麼拍
禪床云阿㖿阿㖿。

解冬秉拂素元問如何是結師云門上貼封皮如何
是解師云八字打開進云解制一句如何分付師云
頭上笠腰下包清風明月杖頭挑進云前途有人把
住問溈山一冬事作麼生抵對即得師云幸來天氣
煖不向火柴頭僧禮拜云專為流通去也師打云切
忌訛言乃云結是老人結解是定洌解頭尾一齊該
收放有神宰且道放行一句作麼生道卓拄杖云一
夜落華雨滿城流水香復云常行則住常住則行五
湖衲子一錫禪人是則是秪是秉拂上座更有一說
者裏經冬承虛接響那邊過夏接響承虛總是腳跟
不點地在若是腳跟點地衲僧又作麼生行徑良久
云者裏經冬那邊過夏。

秉拂拈拄杖云橫看不足豎看有餘一時不看忘其
有無有無俱不著拄杖自如如如如為不動不動豈
云渠遂卓一卓云要用便用橫置香几云要置便置
方克有濟復舉汾陽示眾夫學般若菩薩當參活句
莫參死句師云此兩語悟卻多少人迷卻多少人驀
喝一喝云即今眾中還有知死識活者麼拈拄杖卓
一卓云死千峰勢到嶽邊止復卓一卓云活萬里晴
空飛隻鶚死獦狚活潑潑穩卻身失卻腳復卓一卓
云參也在裏許莫參也在裏許。

秉拂生死根株植本於曠劫之先知見稠林蕃茂於
有生之後日久日深日滋日甚所以大丈夫秉慧劍
般若鋒兮金剛燄遂拈拂子一拂云從他根深蒂固
一斬一切斬從他引蔓牽枝一斷一切斷倘有萌孽
可生不名利劍倘有種芽未絕未為敏手雖然如是
仁王三寸鐵遍地是刀鎗擲下拂子。

大悲生日秉拂拈拄杖云覓起處不得來自何來卓
拄杖云不知落處去自何去門外青山寡色澗底流
水無聲陽春有腳白雲無根刻意深求猿猴探水月
狂心不歇鈍鳥逆風飛無餘無欠左右逢原何絆何
拘縱橫無礙正與麼時且道是甚麼人境界卓拄杖
云隨緣觀自在何處不稱尊。

秉拂山有山光水有水色天有天道地有地理乃共
資成原無妨礙然雖如是其奈權衡在拄杖子者裏
遂拈拄杖卓一卓云位天地而天清地寧大功不宰
育萬物而動長植生至理無私良久云還識拄杖子
麼復卓一卓云三家村裏臭猢猻價增十倍驪龍頷
下明月珠分文不直喝一喝復舉趙州因僧問未有
世界早有此性世界壞時此性不壞如何是不壞之
性州云四大五蘊云此猶是壞底如何是不壞之性
州云四大五蘊昭覺勤云千尺寒潭徹底清師云九
曲黃河徹底渾。

神鼎遠菴和尚在山命秉拂法王法力超群生常以
法財施一切久積淨業稱無量導眾以寂故稽首所
以道釋迦不前彌勒不後揮拂子云樓閣門開何必
覺城東際別峰相見居然玅頂崔嵬巍巍堂堂煒煒
煌煌一回見面千載難忘眼根清淨毛孔俱香斯正
當今日之謂也秪如神鼎老人未到大溈巳前諸兄
又向甚處相見倘或隔山見煙聽取一頌春光明媚
景和融兩兩黃鸝囀綠叢夾路桃華風雨後馬蹄何
處避殘紅到後又作麼生九萬里鵬纔展翼百千年
鶴便翱翔何謂如此我弘覺禪師老師翁去秋馳驛
還山我山頭和尚同為省覲太白山中。

秉拂雲之行空徒見其色風之過樹秪聞其聲究竟
於空無染於樹無依無染無依是何消息良久云消
則消巳息則未息復舉南泉住菴時一僧到泉云某
甲上山作務請齋時作飯自喫了卻送一分來其僧
齋辦有喫了卻將家事打破就床臥泉伺久不來遂
歸見僧臥亦去一邊臥僧便起去泉住後云我往前
住菴時有個靈利道者直至於今不見師云三十年
後南泉恁麼道未審者僧如何若是個思前想後底
畢竟道無人知此意令我憶南泉。

大溈養拙老和尚忌秉拂梁木摧頹十八秋玉琅玕
上柳絲頭今日採蘋陳祖器殃及兒孫卒未休諸兄
還識我師翁麼金粟會裏打破水桶嗣後白棒撩天
而乃祖之風烈一模脫出同慶堂上揀取菜根觸著
倒捋虎鬚而超師之作略闔國咸知嬴得山頭一十
六載南岡北畝徹底耕翻系出太白冢子元孫啟後
承前一時周傋南公舉止寡笑危襟地藏家風種田
博飯逸翮獨翔不求伴似單傳直指枝不旁求今日
不肖兒孫到者裏秪得作禮三拜去也會麼孤根自
有擎天勢不比尋常曲彔枝。

秉拂文喜見文殊王喬昇天普眼見普賢漢武求仙
若會得此兩轉語金剛窟裏了無回亙六牙象上大
好淆訛其或未然不惜重為指點拈拄杖左邊卓一
卓云者裏是普賢若向者裏見普賢三千年後右邊
卓一卓云者裏是文殊若更求二文殊無有是處恁
麼告報也是豐干饒舌殊不知文殊普賢昨夜起佛
見法見被王老師各二十棒貶向二銕圍山去也喝
一喝復舉法眼因僧問古佛堂前何人先到眼云不
動步者師顧視左右云大家在者裏復顧視左右喝
一喝云喚甚麼作古佛堂前。

佛誕秉拂雲門好一棒可惜大遲生以致今日有佛
之一字流支好一拳可惜秖打落當門齒不曾斷卻
命根以致今日有祖之一字自有此佛祖二字後來
承虛接響之流一開口我學佛學祖去我成佛作祖
去我超佛越祖去我呵佛罵祖去被此佛祖二字賺
卻生平了也諸兄弟何不向釋迦未出世前去會取
何不向達磨未西來前去會取若是個漢聞恁麼道
便向者裏一坐坐斷更有甚麼諸聖可慕更有甚麼
已靈可重生佛不形聖凡何立黃面瞿曇秖是個傳
言送語碧眼老僧好喚來洗腳即今眾中還有羅籠
不住呼喚不回者麼良久顧視左右云相逢盡道休
官去林下何曾見一人。

秉拂拈拄杖召眾云會麼廣大神通不落思惟造作
擬心涉念便爾犯手傷鋒所以鬼神覷不破之機販
夫灶婦解拈解弄三藏詮不得底句牧童健子能唱
能歌正恁麼時全體大用一句作麼生白雲投壑盡
青嶂倚空高復舉昔有老宿云祖師九年面壁為訪
知音若與麼會喫銕棒有日在一老宿云祖師九年
面壁何不慚惶若與麼會更買草鞋行腳三十年瑯
琊覺云既不然且道祖師面壁意作麼生良久云欲
得不招無間業莫謗如來正法輪天童傑云二老宿
敲磚打瓦瑯琊畫虎成貍諸人要見祖師面壁底意
旨麼窮坑難滿師云古人面壁而坐有甚麼意後人
將心度心轉見病深以訛傳訛轉見淆訛今日洌上
座有一棒要打達磨倒卻者葛藤樁子免得多少人
向者裏撲跌拈拄杖卓一卓。

結夏秉拂問學人有一問在大師處師云朝打三千
進云大師不答學人禮拜有分去也師云穿過髑髏
僧一喝師便打乃云以大圓覺為我伽藍腳跟下好
與一劄身心安居平等性智頂𩕳上好與一劄二千
年前早有個下得者兩劄將見大圓覺一時瓦解向
甚麼處躲跟平等智萬劫冰消說甚麼安居不惟使
者黃面老子作個灑灑落落底衲僧且免得天下萬
世向鬼窟裏作活計今日秉拂上座既是陣後興師
不妨隨條攀例去也拈起布袋頭打開布袋口豎起
拄杖云諸兄弟向者裏證龜成鱉變師作狗。

秉拂泥牛鬥入海浩浩清風為下載烏龜逼上壁路
逢驟處難迴避顧視左右云還有迴避得者麼切忌
鬼窟裏作計喝一喝復舉馬祖因僧問如何是祖師
西來意祖云近前來向你道僧近前祖劈面掌云六
耳不同謀後南禪師云古人尚六耳不同謀那堪三
二百眾浩浩地商量禍事禍事師云電光影裏垂手
孤峰頂上接人直是人難湊泊南匾頭雪上加霜未
免信邪倒見今日溈山門下好事不瞞人要與天下
萬世有耳者共聞去也如何是祖師西來意近前來
向你道僧近前但云若到諸方一任舉似。

秉拂你見我亦見有眼者皆如是我聞你亦聞有耳
者皆如是主山後案山前無古無今人從陳州來卻
得汝州信有權有實鬧市裏識取天子尊中之尊百
草頭薦取老僧錯而又錯會麼水底金烏天上日孰
妄孰真水底蝦蟆吞卻月是正是偏喝一喝復舉世
尊因外道問不問有言不問無言世尊良久外道讚
歎云世尊大慈大悲開我迷雲令我得入乃作禮而
去阿難尋白佛云外道得何道理稱讚而去世尊云
如世良馬見鞭影而行師云世尊當時不盡令而行
致成一椿不了公案遂以左手拍香儿云外道且過
者邊著以右手拍香几云阿難且過者邊著會麼他
家曾蹋上頭關莫謂渠儂多意氣喝一喝。

秉拂惟則問如何是奪人不奪境師云明修棧道如
何是奪境不奪人師云暗度陳倉如何是人境兩俱
奪師云魏延入谷口如何是人境俱不奪師云世祖
繪凌煙進云此是臨濟宗旨如何是曹洞宗師云翠
袖殷勤捧玉鍾進云不落五家宮商請師更道一句
師便打僧喝師復打云人奪境奪意到句到全放全
收全用全照諸兄還會麼若也未會重說偈言卓拄
杖云人境俱不奪意句俱不到非放非收非用非照
諸兄還會麼若也未會歸堂喫茶。

秉拂提不起拈不出拈拄杖召眾云還見麼名不得
狀不得豎起拄杖云者是拄杖子橫則山河大地一
齊橫豎則山河大地一齊豎敲落天邊月大地黲黲
扶過斷橋水通身暢快千峰頂上挑明月萬壑溪頭
探水瀾卓一卓云者是拄杖子用處更有一處諸兄
還知麼擲下拄杖復舉南泉因普請次問維那作甚
麼那云拽磨泉云不得動著中心樹子那無對保福
展代云比來拽磨如今卻不拽法眼益代云恁麼即
不拽也師云二大老生平氣宇如王恁麼看來似乎
膽小當時洌上座若在見南泉恁麼道便與劈胸推
倒設若有個傍不甘底出來道向道不得動著咄且
去扶起者磨架子著。

秉拂問如何是境師云觸著磕著如何是人師云拄
地撐天如何是溈山境師云金相玉式如何是境中
人師云銕額銅頭進云即今綠陰蔥鬱夏令云中秪
如古人道薰風自南來殿閣生微涼意旨如何師云
水出崑崙進云東山水上行如何話會師云黃河九
曲進云大慧於此瞥地還端底也無師云莫謗大慧
好乃云背後海闊天空只要識得轉身路面前懸崖
峭壁直須喪盡目前機目前不了觸眼撞眉不會移
身墮阬落塹即今還有前後際斷二途不涉者麼不
妨出來掀倒禪床喝退大眾靈利衲僧消得幾個良
久云如無洌上座丹霄獨步去也便下座。

立秋秉拂拈拂子云操殺伐之權艸木叢林望風乞
命懸冰輪之鑑山河大地倍長光華千峰削色萬水
澄波蝦蟆蚯蚓竄穴以潛藏村了黃華芬香而茂盛
寒威凜凜烈燄騰騰眾中還有知時識宜者麼其或
躊躇看取令行始得揮拂子云西風起也大地颼颼
擲拂子云一葉落也天下皆秋。

解夏秉拂法堂前草蔓漫地山門外荊棘參天皆由
把關太煞水泄不通內不放出外不放入致令地老
天荒人稀路絕洌上座今日權衡在手祖印高提不
妨無縫中鑿縫無隙中開隙拈拄杖卓一卓云未出
頭者向者裏擎頭戴角未吐氣者向者裏作霧興雲
鳳離金網翥舞丹霄鶴出銀籠翱翔天外諸兄弟洌
上座恁麼道未審在諸兄分上畢竟作麼生去就良
久云未明心地印難透祖師關復卓一卓。

中秋秉拂金風凋盡千林葉惟有諸真實玉兔挨開
碧海門天上斗星多正所謂多處添些子星月交輝
少處減些子木葉盡脫正當恁麼時清光透體銀漢
橫秋謂在天上影落階除謂在人間全身月裏然則
畢竟如何月落後相見。

堂上老人五󳞥壽誕秉拂佛真法身猶若虛空應物
現形如水中月豎拂子云從上諸聖在秉拂上座拂
子頭上示現降神處胎示現誕生示現行七步示現
處王宮示現出家示現行苦行示現坐菩提樹下成
等正覺示現降伏魔軍示現坐道場轉法輪度有情
示現授諸菩薩阿耨多羅三藐三菩提記種種神通
不可思議種種玅用不可思議種種解脫不可思議
種種自在不可思議從不可思議中現寶王剎於一
毫端於一毫端現無邊香水海無邊須彌盧無邊虛
空無邊世界無邊天地無邊日月不可說不可說微
塵諸佛剎延百千劫於一彈指頃於一彈指頃延不
可說不可說恒河沙數劫小中現大大中現小一為
無量無量為一不可以智知不可以識識惟我堂上
老人善普現色身三昧脫珍御服挂弊垢衣乘大悲
願為如來使於佛處示佛於祖處示祖今日乃五󳞥
壽誕七眾瞻依萬指圍繞其間有以光明為佛事有
以音聲為佛事有以莊嚴為佛事有以香飯為佛事
有以語言文字為佛事各以所有若無所有各以其
心見聞隨喜禮拜讚歎至於定洌分上將何慶祝即
得良久云記得一則陳年葛藤未免拈出作今日斬
新供養去也昔清化怤禪師因僧問和尚年多少怤
云始見去年九月九如今又見秋葉黃云恁麼則無
數也怤云問取黃葉云畢竟事如何怤云六隻骰子
滿盆紅師云白鼠推遷銀臺不變諸兄弟若於此會
得清化老子謾諸兄不得若也未會重加箋釋劫石
有銷日此翁無老時拈拄杖下座。

重陽秉拂伸腳原在縮腳裏巳展不縮舌頭不出口
駟馬難追所以有時教伊揚眉瞬目是施一機發一
令艸偃風行有時教伊揚眉瞬目不是據虎頭收虎
尾海晏河清無一事不彰至化如天普蓋無一物不
演真乘似地普擎頭頭那畔古聖絕安排著著者邊
至今無處所燈籠上走馬光影裏神通露柱裏懷胎
鬼窟中活計夫如是說甚麼木樨華吾無隱乎爾菊
華新謂之三玄要拍禪床云若是陶淵明攢眉便歸
去顧視左右喝一喝。

首眾芙蓉進發請秉拂驢事未了馬事到來不容擬
議豈假安排鐘聲急鼓聲催簷聲不斷前宵雨電影
還連後夜雷今日與君華下醉明朝攜手上高臺諸
兄弟正當臨岐如何唱拍揮拂子云會麼若也會得
不起於座遊遍十方周歷百城不離跬步一月普現
一切水一切水月一月攝是處是園林是處是彌勒
朝遊檀特暮羅浮皆吾心之常分大唐打鼓響新羅
豈有假於他術恁麼兩頭坐斷寧有去來一句全該
何分彼此所以道朗州山澧州水五湖四海皇化裏
正恁麼時住不居陰界出不涉眾緣一句作麼生澄
潭不許宿蒼龍鳳凰豈向那邊討。

秉拂岫雲問南天燒火北天紅日出西方夜落東表
率溈巒千五百芙蓉高蹈萬層峰溈山即不問敢問
如何是芙蓉境師云白晝猿呼子黃昏虎出林如何
是境中人師云與木石居與鹿豕遊進云與溈山相
去多少師云一步高一步一浪闊一浪進云未審此
處彼處大師如何相接師云不礙往來看進云恁麼
一點水墨兩處成龍師云莫妄分疏乃云芙蓉突出
一峰頭百里溈巒目一收今日不因人舉著幾乎忘
卻舊雲並拈拄杖下座。

秉拂盡大地是解脫門多少人到者裏入不得喝一
喝云用入作麼盡大地是塵勞門多少人到者裏出
不出喝一喝云用出作麼不見道江南江北無非圓
覺玅場溪東溪西總是國王水艸橫身千峰頂上應
用無虧撒手萬人叢中鍼劄不入諸兄弟如斯說話
且道成得甚麼邊事拈拄杖云水流東澗朝西澗雲
起南巒過北巒。

秉拂拈拄杖召眾云者拄杖子不從天台得不自南
嶽來根盤威音那畔葉覆百億須彌人天蒙其蔭庇
乾坤賴以擎持今日落在洌上座手裏畢竟如何揮
霍遂卓一卓云上揮則天平日月星辰各居其所下
霍則地成山川艸木各奠其位遇險則為津梁遇水
則為舟楫串諸佛聖人以至醯雞蠛蠓而為一串一
即一切撥山河大地以至瓦礫荊棘而為萬物一切
即一頂窮圓蓋腳極風輪劄一劄透頂透底往溯空
王來及婁至拶一拶貫古貫今有如是勇猛有如是
威神之力然雖如是猶未盡其機權復卓一卓云拄
天則天缺東南拄地則地陷西北鞭山則華嶽摧崩
點水則滄溟枯竭遇佛殺佛遇祖殺祖遇羅漢殺羅
漢森羅萬象歛衽歸降蠢動含靈望風乞命外道魂
銷天魔膽裂有如是勇猛有如是威神之力正恁麼
時奇特中奇特殺活全彰殊勝中殊勝縱橫在我忽
有個旁不甘底衲僧出來道洌公何得將常住物一
人受用但向道一條白棒無私曲幾個拈來用得親
復卓一卓下座。

明季復開溈山大圓老宿忌秉拂橫跨白牯直踞孤
峰此山先住繼有吾宗千鈞巨力一片虛衷拈起香
云從前汗馬無人識插香云秪要重論蓋代功。

澄米頭起龕此邦不穀適彼他邦雖然彼此自由以
拄杖指龕云不免者場敗露。

嗣奯監寺入塔是凡是聖鬼臉神頭手抬手搦賣俏
裝村放下骨襯云若非奯公大難承當。

惟慶碓頭起龕來也水上漚去也爐中燄來去不相
關何沒復何現喝一喝云坐斷十方猶點額密移一
步看飛龍。

舉火步步蹋著蹋著禍生捎空兩腳火裏翻身歸根
葉落秋方早令人卻憶嶺南能。

慈性上座起龕撩起便行衲僧手段能解與麼去又
解與麼來猶稱好手雖然如是大溈門下總容者般
漢不得咄云去去。

舉火秋日涼秋月皎長安道上人多少水肅風清白
蘋紅蓼正好舉棹揚帆無限風光窈窕截斷父子愛
不用回頭轉腦若或兩復三番娑婆世界何日得
了慈性上座歸去好歸去好一道直如弦切莫打之
遶喝一喝。

大冶禪人入塔值雪冷湫湫地熱鬧中來熱鬧中物
冷湫湫去放下骨襯云大冶紅爐一片雪。

習禪智禪人起龕彈指能超億土是神是鬼轉眼便
是來生堪笑堪悲且恁麼時如何直送荒郊裏。

舉火如來禪祖師禪熱碗鳴聲根本智差別智撥漚
求火喝一喝云般若靈光如大火聚。

入塔智不到處切忌道著道著則頭角生放下骨襯
云崢嶸須是擎頭角遍界猶難覓跡蹤。

盡空上座起龕拍膝而逝銕鎚當面擲歛目而坐神
光腦後看動著不堪回首處和煙搭在玉欄杆。

舉火誰云世事盡不得今日盡也誰云一死無餘事
焉知他處不生所謂東湧西沒西湧東沒中湧邊沒
湧到虛空界盡還有不盡者咄。

湛然禪人起龕覓即知君不可得以拄杖指龕云贓
物現在不離當處常湛然喝一喝云龍門無宿客。

舉火百年成之不足一旦壞之有餘舉起火炬云看
看向洌上座未舉以前還救得一半。

入塔鬼窟裏躲跟千個萬個洌上座手裏斷送萬個
千個放下骨襯云慣得其便。

正元上座入塔地水火風假四大以為身生老病死
苦歷一生而滅度一息歸真還源返本諸兄弟還識
正元上座失腳處麼蹋翻波是水行到路頭窮水底
撈明月喝一喝云死水不藏龍(因過水溺滅)。

普學道人舉火值雪因地而起箭既離弦從空放下
不落別處攛下火炬云會麼水火既濟。





















古梅洌禪師語錄卷下(一)
古梅洌禪師語錄卷下(二)
小師明偉記錄

* 潭州芙蓉山廣化禪寺首座寮秉拂語錄

師於順治辛丑十月初二日首眾芙蓉玄溯都監請
秉拂鬧處刺頭冷處著腳昨日平田今朝絕壑拈拄
杖云竿木隨身逢場作戲毘盧頂上敲風打雨白雲
堆裏打雨敲風左之右之無不宜之者邊那邊隨緣
自在正恁麼時且道如何數聲清磬是非外一個閒
人天地間復云邇來去聖時遙人心澆薄到處弟兄
徒秖問水觀山不肯灰心泯志故我溈山堂上老人
於此邃谷幽巖豎茲法社命定洌提令其間俾諸有
志者向此韜光晦跡實履真操鈯斧子上一道神光
折腳鐺邊萬機休罷不見先芙蓉楷禪師住山惟將
本院莊稞一歲所得均作三百六十分日取一分用
之更不隨人添減務要省緣專一辦道諸兄弟古人
恁麼操持誠不欲以等閑利養埋沒生平今日爾我
處此峭壁嵯峨之上卻為平原沃野之中有田深耕
有山火種壺中日月世外乾坤交相砥礪共修正因
報佛祖恩畢參學事久立眾慈伏惟珍重。

秉拂家住桃源溪口深迥然不與世相親無限落英
隨水出秪許漁郎一問津所謂一到不再到一見不
再見諸兄弟設使漁郎不恁麼一回焉知有與麼事
設使漁郎一向恁麼去焉知有與麼事未審此處彼
處的的事作麼生依舊園林依舊池沼依舊桑麻依
舊雞犬恁麼則古今天地古今日月古今山河古今
人物然雖如是也有些淆訛不見道雲月是同谿山
各異九曲黃河清徹底誰知別是一乾坤。

示眾舉忠國師因肅宗皇帝問如何是無諍三昧忠
云檀越蹋毘盧頂上行帝云此意如何忠云莫認自
己清淨法身徑山杲云諸人要見國師麼只在你眼
睛裏開眼也蹉過合眼也蹉過既在眼睛裏為甚麼
卻蹉過玅喜恁麼道也蹉過不少師云諸人要見徑
山麼只在你眉毛上眨上眉毛也蹉過不眨眉毛也
蹉過洌上座恁麼道眉毛在麼。

示眾舉溈山因遊山到磐陀石上坐仰山侍立次忽
鴉啣一紅柿落在面前仰取拭以呈溈溈云甚處得
來云此是和尚道德所感溈分半與仰云子也不得
無分師云食到口邊被人奪卻者一語且道著在鴉
子分上仰山分上溈山分上。

示眾舉國一因馬祖遣智藏來問十二時中以何為
境一云待汝回去時有信藏云即今便回去一云傳
語馬祖道卻須問取曹溪師云恁麼信息未得的確
又要一緉艸鞋得到曹溪。

師父雲臺老居士訃音至示眾舉祖師道父母非我
親誰是至親者師云最初一著阿誰理會天童弘覺
老和尚道父母非我親無我無親者師云末後一句
孰敢流通拈拄杖云會麼爪齒膚髮從之受生俯仰
折旋悉承渠力卓拄杖云如今拄杖子折也直得崩
崖裂石天上人間沒朕跡神號鬼泣千古萬古無消
息今日不孝到者裏又且如何施設撒手到家人不
識了無一物獻尊堂。

冬至秉拂舉古德因僧問一陽來復日長一線未審
佛法長多少德云長一線又有僧問古德一陽來復
日長一線未審佛法長多少德云一線長師云一線
長長一線若論佛法還差一線。

因雪秉拂天道地道幻化非常昨日今日計較不著
會麼變穢邦而為淨土則在須臾就濁世而建寶坊
煥然炫目普賢菩薩失其境界拾得寒山燒火有分
秪如孤舟篛笠翁為甚獨釣寒江雪垂絲千尺許意
在釣獰龍良久云水寒魚不餌空載月明歸下座。

師誕眾請示眾人子受生日老母值難時既是母難
何用慶為謾謂揚眉喜殊覺暗魂銷。

元旦秉拂值雪周而復始地轉天迴變則生通星移
斗轉直得乾坤色失頭頭格外風光佛祖眼迷處處
劫前春色玅峰晃耀野獸難藏寶樹晶光靈禽難泊
斬新日月一片皇風依舊山河實增精彩正恁麼時
且道如何卓拄杖云行夏之時春王正月遇方成珪
遇圓成璧。

示眾舉歸宗因泥壁次白侍即來宗問君子儒小人
儒白云君子儒宗乃打泥拓一下白遂過泥與宗宗
接得便用良久云莫便是快俊底白侍即不白云不
敢宗云秪有過泥分師云今日看來快俊底歸宗也
秪有泥壁分。

示眾舉南泉問良欽空劫中還有佛麼欽云有泉云
是阿誰欽云良欽泉云居何國土欽無語師云含元
殿裏更覓長安良欽古佛可謂戴天不知天之高履
地不知地之厚。

示眾舉雪峰在洞山作飯頭淘米次山問淘沙去米
淘米去沙峰云沙米一時去山云大眾喫甚麼峰遂
將盆覆卻山云據子因緣合在德山師云多少人向
者裏列戶分門喝一喝。

大悲生日秉拂卓拄杖云三十二應者是那一應復
卓一卓云千手千眼者是何手眼要且觀世音菩薩
到者裏高豎降旗藏身無地誰云於娑婆世界有大
因緣在我國中示現受生尋聲救苦諸兄弟凡人貧
窮困苦愛別離苦冤憎會苦生老病死苦是人無量
劫中植下種子所謂假使百千劫所作業不忘因緣
會遇時果報還自受觀音菩薩管你甚麼閑事尚且
觀音菩薩將錢買胡餅放下手是個饅頭被人騙卻
去也即今眾中還有不被騙者麼良久顧視左右云
南無觀世音菩薩摩訶薩。

開田示眾山前一片閒田地曠大劫來明歷歷如今
特地破天荒惟願春風齊著力拈拄杖云吽吽驅耕
夫牛奪饑人食空手牽銕犁誰怕春疇沒脛泥高處
高平低處低平但得年來桑麥熟羅睺羅兒與一文
孤峰頂上合水和泥數口之家可以無饑然雖如是
大不易易遂高聲召眾云固是腳下無私須防泥裏
有刺喝一喝。

示眾舉三聖問僧近離甚處僧喝聖亦喝僧又喝聖
又喝僧云行棒即瞎便喝聖拈棒僧轉身作受棒勢
聖云下坡不走快便難逢便打僧云者賊便出去聖
遂拋下棒次有僧問和尚適來爭容者僧聖云是伊
曾見先師來師云蒼天蒼天先師蒙此苦屈。

摘茶示眾拈拄杖召眾云還識拄杖子麼枝枝挺秀
葉葉流芳含種於象帝之先合根為千差之本時至
自彰造化不能秘其玅直得南山北嶺翠色蔥蔥自
邇而遠山川未足囿其芳異日上國名邦香風𩖼𩖼
恁麼百艸頭邊漏洩意氣全彰萬峰頂上埋藏清光
溢目若於此會得盧仝腋下風生趙州應須喫棒其
或未然且向葛藤裏薦取。

天中節示眾南山有虎南山有蛇牙如劍樹口似血
盆洌上座三十年前一見一椎打殺碎為微塵及至
今日若見則當延為上賓何故罕逢罕遇。

秉拂莫謂山勢險更有最高峰高處不足山斷疑休
去峰高又起來深處有餘拈拄杖云會麼芙蓉者裏
鳥飛不度大路通霄獸不容蹄平開曠野寒生幽谷
日日三秋日出高山時時九夏卓拄杖云衝開碧落
松千尺截斷紅塵水一溪所以古人道猿啼古木虎
嘯幽嵒碧落青霄道人活計雖然如是任是深山更
深處也應無計避征徭喝一喝。

謝雨示眾豎拂子召眾云看看滴穿眼睛浸爛鼻孔
良久復豎拂子云秪如者一點未發巳前時又且如
何青天應須喫棒。

鋤茶示眾開一片畬種一籮粟仰山之謂也與山門
作景致與後人作榜樣臨濟之謂也芙蓉者裏別是
一般家風何故現成公案本有根株秪貴當人理會
處理會剪除處剪除然則諸兄弟到者裏畢竟如何
本地上著力钁頭下著眼。

遊南嶽回示眾山在腳頭直須到過話在舌頭也須
說過會麼思大禪師目視雲漢不通凡聖懷讓和尚
磨磚作鏡曲為今時各得一種三昧總被不肖看破
萬年松挂碧凌空三生藏依艸附木雖然滿目煙霞
難免遊人收拾諸兄弟即今到家一句又且如何舉
似曾經大海難為水除卻須彌不是山喝一喝復舉
洞山問僧甚處去來云遊山來山云還到頂頭麼云
到山云頂頭有人不云無山云你不曾到頂頭云若
不到爭知無人山云闍黎何不且住云住即不辭西
天有人不肯在師云恁麼說話漏逗不少今日者裏
更要矢上加尖一一從頭註腳登山須到頂步步蹋
著頂上無人德雲不在玅高峰為甚麼不肯住七間
僧堂儘好會麼洌上座拔舌有分去也禍出私門。

示眾乾坤之內宇宙之間中有一寶秘在形山肇法
師恁麼道我不恁麼道畢竟寶在甚麼處但云乾坤
之內宇宙之中。

示眾舉歸宗鏟艸次有座主來參偶見一蛇過宗以
鋤斷之主云久響歸宗元來秪是個麤行沙門宗云
你麤我麤主云如何是麤宗豎起鋤頭主云如何是
細宗作斬蛇勢主云與麼則依而行之宗云依而行
之且置你甚麼處見我斬蛇主無對師云死蛇頭解
弄也活不解弄活底也死。

示眾舉長慶問秀才云佛教云眾生日用而不知儒
教云百姓日用而不知且道不知甚麼云不知大道
師云大道透長安有甚不知者秀才不曾行腳。

示眾舉歸宗因普請入園取菜次乃畫一圓相圓卻
一株菜以標插之語眾云輒不得動著便去少頃宗
復來見菜猶在遽以棒趁云者一隊漢無一個有智
慧底踢倒標子拔菜而歸師云歸宗大似蕭何造
者隊漢似隊艸繫比丘今日如何批判畫地為牢籠
太古不傷苗稼足僧儀。

示眾舉甘贄入南泉設齋時黃檗為首座贄請施財
檗云財法二施等無差別贄云恁麼道爭消得某甲
嚫便舁錢出去須臾復入云請施財檗云財法二施
等無差別贄乃行嚫師云大眾莫秖管隨隊餐䭔子
也得三文買艸鞋良久云且道利害在什麼處。

示眾舉大覺參臨濟濟見豎拂子覺展具濟擲下拂
子覺收具參堂去時眾議云此僧莫是和尚親故不
禮拜又不喫棒濟令侍者喚覺至云大眾道汝來參
長老不禮拜不喫棒莫是長老親故覺乃珍重下去
師云大覺大似行年在坎臨濟老漢也較不多。

秉拂日出扶桑容光必照蘭生幽谷無人自芳芳不
為人愈久愈化光不擇地至高至明倘有一艸一木
不被其光明則天有私蓋千巖萬壑便損其英華則
地有私載且道無私一句作麼生道有水皆含月無
山不帶雲。

示眾舉圓通和尚因僧問一塵纔起大地全收還見
禪床麼通云喚甚麼作塵僧又問法燈一塵纔起大
地全收還見禪床麼燈云喚甚麼作禪床師云今日
者裏有人問一塵纔起大地全收還見禪床麼便拍
禪床云收且道古今相去多少。

示眾舉趙州因僧問如何是道州云牆外底僧云不
問者個道州云問甚麼道云大道州云大道透長安
師云大道透長安家家自有路扶籬摸壁不男兒風
月如今還如故喝一喝。

訪與峰大師於瀏陽回示眾相將一月雨連床千里
誰言路是長剔盡銀缸焚寶鴨香風幾陣到茅堂大
眾此是在瀏陽底句子還鄉一曲如何舉似半笠春
風飽道途桃華浪裏試乘桴今日兩頭齊坐斷放憨
亦自有工夫復云放憨作麼。

示眾舉溈山與仰山行次指柏樹子問云前頭是甚
麼仰云柏樹子溈卻問耘田翁翁亦云柏樹子溈云
者耘田翁向後亦有五百眾師云縱有五百眾也是
拖泥帶水漢。

示眾舉昔有施主入院行眾僧隨年錢知事僧云聖
僧前著一分主云聖僧年多少僧無對師云勘破了
也法眼益代云心期滿處即知師云勘破了也保寧
勇云只恐施主力所不及師云勘破了也楚石琦云
缽盂無底師云勘破了也若是洌上座但高聲召云
施主設若有個孟八即出來道勘破了也咄瞎漢還
我聖僧錢來。

示眾舉忠國師問紫璘供奉甚處來云城南來忠云
城南艸作何色云作黃色忠乃問童子艸作何色子
云作黃色忠云秖者童子亦可簾前賜紫對御譚玄
師云是則是秪是今日要問忠國師和尚亦是簾前
賜紫對御譚玄畢竟草作何色。

秉拂更無第二人更無第二見拈拄杖云見麼卓一
卓云要用便用擲下云要捨便捨橫也在我我為法
王豎也在我於法自在千人萬人把不住七珍八寶
一時挐喝一喝。

佛誕值大溈五峰老和尚生辰秉拂雲門生在釋迦
之後即有一棒要且打不著釋迦生在我五峰老人
之先者一片地要且奪不得啟後紹前庶幾家聲不
墜即今還有同死同生者麼良久云如無雲門來也
拈拄杖一齊打趁。

示眾山中何所有嶺上多白雲只可自怡悅不堪待
贈君古人與麼說話只知有已不知有人何故不見
道無山不帶雲。

示眾舉丹霞問龐公昨日相見何似今日公云如法
舉昨日事來作個宗眼霞云秖如宗眼還著得龐公
麼公云我在你眼裏霞云某甲眼窄何處安身公云
是眼何窄是身何安霞休去公云更道取一句便得
此話圓霞亦不對公云就中者一句無人道得師云
諸上座龐公在丹霞眼裏至今求出不得丹霞在龐
公舌底至今求出不得還會麼。

天童密老和尚忌示眾窣堵南山一巍然七年拜掃
到龕前年年此際西風起一葉梧桐又到川。

示眾舉玄沙因僧問承和尚有言盡十方世界是一
顆明珠學人如何得會沙云盡十方世界是一顆明
珠用會作麼僧便休去來日沙卻問僧盡十方世界
是一顆明珠汝作麼生會僧云盡十方世界是一顆
明珠用會作麼沙云情知你在鬼窟裏作活計師卓
拄杖云一槌粉碎了也不惟者僧打破精靈窟抑且
玄沙得個出身之路喝一喝。

示眾舉南泉因至莊偶莊主預傋迎奉泉云老僧居
常出入不與人知何夙排辦若是主云昨夜土地神
報泉云王老師修行不得力被鬼神覷破侍者便問
既是善知識為甚被鬼神覷見泉云土地前更下一
分飯著因聖穎云南泉被者僧一問不免向鬼窟裏
作活計師云殊不知者僧未問巳前南泉早被者兩
碗茶湯撞入黑山裏了也今日洌上座高提正令與
王老師作個出身之路拈拄杖左邊卓一卓云寄打
莊主右邊卓一卓云寄打侍者雖然如是還識南泉
麼老不以筋力為能。

師誕示眾巳與世相遠住山山水侵山能壯我目水
若澹人心曠志因茲適年華日自深山中添歲歲快
我一豪吟。

雪竇石奇老和尚訃音至示眾傑出叢林老雪竇機
關轉處難回互瀑布絲綸千丈懸乳峰高出萬山巔
昨夜得聞嵒下信泰山又見一頹然拍禪床一下復
云憶昔丁酉定洌曾依會下度夏及秋還溈山蒙贈
一偈云大溈山頭一片月古今天地古今心秋風影
裏看黃葉水牯牛兒俊不禁今日觸境興悲次韻奉
輓皎皎長空空際月光明碩大正天心微雲海側因
風起惆悵於人意莫禁。

示眾舉藥山因僧問學人有疑請師決疑山云待上
堂時與你決至晚上堂山云今日要決疑底僧出來
僧出山下禪床把住云大眾者僧有疑便與一推歸
方丈師云藥山老子太煞傷慈無端將座須彌山子
推卻了也直得東弗于逮西瞿耶尼北鬱單越南贍
部洲一時摧崩至今洪波浩渺白浪滔天汝等茄子
瓠子還有跳得上三禪天者麼良久喝一喝。

示眾舉白雲因郭公甫入山上堂夜來枕上作得個
山頌謝公甫大儒廬山廿載之舊今日遠訪白雲之
勤如今舉似大眾此頌豈惟謝郭公要且與天下有
鼻孔底衲僧脫卻貼肉汗衫乃云上大人丘乙己化
三千七十士尒小生八九子佳作仁可知禮也師云
者則頌子如今成發蒙學生順朱填墨底句子了也
若是今日郭公甫則必曰此是我三十年前底。

別業梅園示眾田地穩密皆由入處幽深門戶崇高
總緣居處孤峻十方坐斷色凜千峰一步密移聲鳴
萬籟恁麼百尺竿頭進步千尋崖底翻身殘巖斷壑
別有生涯鳥道玄途尤非活計直得凌霄逼漢霧鎖
雲封風月一壺煙光滿月正恁麼時且道畢竟位居
何所卓拄杖云須知雲外千峰上別有靈松帶露寒
喝一喝復舉大梅常禪師住山馬祖遣僧問和尚見
馬大師有何言句便住此山梅云馬師向我道即心
即佛僧云如今馬師佛法又別向道非心非佛梅云
者老漢惑亂人未有了日任他非心非佛我秪即心
即佛後僧舉似馬祖祖云梅子熟也師云一言之下
徹法源底如大梅老人古今能幾幾觀其詶對者僧
似乎全拋一片若是洌上座見他道近日馬師佛法
又別向道非心非佛但云今日幸逢上座得者個消
息不惟使者僧三十年後換手搥胸抑且使馬大師
慚惶滿面後來馬祖恁麼道雖則養子之緣殊不覺
醜若見恁麼舉似便好道老僧合自領三十棒不唯
者僧知恩亦且大梅生色會麼生平肝膽向人傾相
識還如不相識。

秉拂天下無不理之事可惜作道理會卻世間無不
事之理可惜作無事會卻拈拂子云會麼事而不事
無作無為理而不理無聲無臭說甚事理渾融三十
棒且待別時直饒理事雙忘笤帚柄聊與一頓諸兄
弟如斯說話今日苦口婆心逢人輒不得道洌上座
在曲彔床上說理說事擲下拂子喝一喝。

秉拂人即謾人山河大地不謾人人即自謾自己心
肝五臟謾不得諸兄弟無事問取山河大地看是個
甚麼道理無事摸取自已胸頭看是個甚麼道理設
有個衲僧出來道洌公昨日說不得作道理會卻今
日者般說話我即向伊道洌上座罪過。

梅園種梅示眾當年未到梅山上秪道梅山盡是梅
拈拂子云分明月在梅華上尋到梅華月巳遲今日
不妨自我作古隨處發生豎拂子云於無陰陽地上
突出勁骨森森於多荊棘林中透露清香樸樸老幹
如虯曲中隱直群葩含玉果裏該因不與萬卉爭妍
卻較群芳獨步雖然如是何人死得偷心盡相共鋤
雲種洞庭。

示眾舉黃檗在南泉會下為首座一日捧缽向南泉
位上坐泉入見乃問長老甚年中行道檗云威音王
巳前泉云猶是王老師兒孫下去檗遂過第二座坐
泉休去雪竇顯云可惜王老師只見解頭利我當時
若作南泉待伊道威音王巳前即便於第二位坐令
黃檗一生起不得雖然如是也須救取南泉師云二
老做處雖則主賓互換檢點將來二俱不了雪竇恁
麼道也落第二機我當時若作南泉見伊坐卻主位
便轉身歸方丈不惟自己黃閣簾垂直教黃檗縱然
喫得飯也須著噎。

梅園示眾坐斷毘盧頂坐久成勞拈卻錫杖峰費力
不少如今休處得休日上三竿瞌睡咄休瞌睡昨夜
帝釋撞鐘驚得梵王墜地我向道水流澗底太忙生
雲在嶺頭閑不徹。

示眾舉世尊道若有一人發真歸源十方虛空悉皆
消殞演祖道若有一人發真歸源十方虛空築著磕
著佛果道若有一人發真歸源十方虛空錦上鋪華
楚石琦道若有一人發真歸源十方虛空鍼劄不入
師云若有一人發真歸源十方虛空是個甚麼。

示眾舉趙州因僧問百形俱聵散一物鎮長靈時如
何州云今朝又風起師云大眾且道是南風是北風
良久云行船須在把梢人。

梅園示眾孔子南游江漢乘時濟物老聃西出函關
臨老知歸爭似芙蓉山裏人坐斷白雲頭竟忘江南
地暖塞北風寒秪見野人異婦頭長八尺面闊一丈
藏身青黯裏不知東頭賣貴西頭買賤樂其剩水殘
山清涼無暑氣涓潔有甘泉諸兄弟且道此境此人
是同是別一回親得入不與眾山齊。

示眾舉馬祖因僧參次乃畫一圓相云入也打不入
也打僧纔入祖便打僧云和尚打某甲不得祖靠拄
杖便休去師云馬大師何不再打一棒使者立地死
漢人得我門出得我屋。

示眾舉夾山因僧問如何是相似句山云荷葉團團
團似鏡菱角尖尖尖似錐復云會麼僧云不會山云
風吹柳絮毛毬走雨打梨華蛺蝶飛楚石琦云夾山
老漢與麼答話恰似夾竹桃華錦上鋪華只是未曾
點著本分事在若有問天寧如何是相似句向他道
莫將支遁鶴喚作右軍鵝師云楚石老人與麼答話
猶欠勦絕在今日者裏有人恁麼問連棒趁出免得
刁刀魚魯之夫向泥裏洗土塊。

梅園種竹示眾禾黍不陽豔競栽桃李春翻令力耕
者半作賣華人今日梅園者裏總不與麼拈拄杖云
者是竹子一莖兩莖斜斜塘倒影卓一卓云三莖四
莖曲曲能有成翠色青青幾度秋來還自翠清風𩖼
𩖼一番雨過一番清老幹乘時倒駕迷津之筏新篁
應運包藏鎗利之鋒正恁麼時且道如何分付去年
梅今年竹寄語兒童休觸著憶昔長沙曾有語動手
無非觸祖翁下座。

示眾舉雪峰因僧禮拜次峰乃打五棒云過在甚麼
處峰又打五棒喝出雪竇顯云我不曾與人葛藤前
五棒日照天臨後五棒雲騰致雨汝若辨得也好與
五棒東禪觀云性空自來性直不似雪竇瞞人雪峰
前五棒打者僧禮拜後五棒打者僧無過諸人且道
是不是若道是要你眼作甚麼師云定洌自來性真
不是東禪瞞人前五棒見面底後五棒找零底諸仁
且道性空直定洌直。

彌陀生日示眾生在閻浮提莫思極樂國彼此一世
界也現在不可得莫憶當來事未來猶過去也諸兄
弟厭此欣彼取捨情存計後追前攀緣心熾拈拄杖
云阿彌陀佛坐七寶蓮華入諸仁眼孔去也諸仁還
覺腦門重麼。

師誕眾請示眾七十古來稀虛生半巳期從僧今十
載轉盻幾何時無言堪告眾有懷秖自知昨夜窗前
月怕讀壽章詩今日陞於此座雖則勉強塞責抑得
用資先慈聽取一偈生我者父母拔我者佛祖作得
佛祖兒名為報父母。

除夕秉拂大眾今夜是三十明日是初一何嘗除得
周朝建子商時建丑何嘗明日是元旦恁麼看來有
來有去消長之理曰新曰舊曲徇時宜究竟何曾遷
變得一毫頭許桃符神聞是語巳拊掌呵呵突出而
前曰如斯說話七家村裏人見解殊不知我能旋乾
轉坤移星換斗有時拈頭作尾以威音而為婁至有
時翻尾作頭以婁至而為威音謂今夕為除夕誰曰
不可以明日為元旦誰曰不可洌上座與伊劈頭一
棒云拄杖子煞個好市。

元旦秉拂拈拄杖云者是最初一著子千著萬著由
之而發生喝一喝云者是最初一句子千句萬句因
之而建立天得一以清有星皆拱北地得一以寧無
水不朝東君王得一端拱垂裳河清海晏臣宰得一
股肱黼黻草偃風行閭閻得一土安其界人部其家
衲僧家得一堪作甚麼權衡佛祖號令人天正當今
日正令全提一句作麼生卓拄杖云鴨綠波洄野水
鵝黃色轉隄楊。

束裝往浙示眾坐斷今古舌頭要識轉身句子把住
乾坤手腳也須放過一籌何故大道無邊際當機有
卷舒若便恁麼去謂之把纜放釘樁搖櫓真正過
量人不在者裏作窠臼不見道莫守寒巖異艸青坐
斷白雲宗不玅剎竿頭上翻筋斗海闊天空華鍼眼
裏度金鵬摩霄逼漢可中有個幡然而改打破牢關
直如香象渡河截流而過金翅劈海直取龍吞不妨
與伊艸鞋一緉三十年行腳正恁麼時不住此岸不
住彼岸不住中流一句作麼生倒騎銕馬下揚州。

覺明上座入塔潭之南湘之北八面玲瓏無縫隙覺
光燦爛明霜雪無妨多處添些些放下骨襯云大好
時節。

石破禪人入塔達磨九年尚覷不破今日石破了也
以何為驗放下骨襯云以此為驗。

定心耆宿鍛骨平地多年起骨堆白雲深處勢崔嵬
無端觸著無情手直教身心當下灰喝一喝顧視左
右云會麼我定心老宿生來氣宇豁達才器英弘結
伴水月開士共力同心開芙蓉祖席於殘煙衰柳之
中三十年辛勤恢大唐勝蹟厥後吉祥坐脫藏身於
長林豐艸之下十八年沉埋面目猶昔今日白足古
淵上座孝思無斁貴圖相見且道見後如何攛下火
炬云皮膚脫落盡節節骨黃金喝一喝。

入塔山自我開室自我影別處安身者裏滅跡正當
今日如何放下骨襯云路還家兒孫得力。

寧鄉樂法菴泐冰上座入塔百里非遙千山一色事
同一家理無異致提起骨襯云昔時曾向途中覓即
此物今日看來火裏冰非他物放下骨襯云休道泐
潭為死水靈龍偏自解藏身喝一喝。

栗嶺悟徹禪人入塔住世四十年足不越百里一旦
告別時譚笑一時爾山僧素重之蹋雪為送子放下
骨襯云佛子住此地受用秪者是喝一喝。

(板存楞嚴大藏)
古梅洌禪師語錄卷下(二)