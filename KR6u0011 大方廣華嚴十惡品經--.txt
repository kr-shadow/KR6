#+TITLE: 大方廣華嚴十惡品經--
#+DATE: 2018-05-12 10:25:47
#+SOURCE: github.com/kanripo/KR6u0011 master 8a995104                


No. 2875
大方廣華嚴十惡品經


善男子□如國王統領國事多饒□□□□
摩尼車渠馬瑙珊瑚虎珀珍寶瓔珞□□□
乘死入地獄。譬如凡夫在於世界多饒□□
□馬牛羊絹帛布疋大小穀豆皆以具□□
□大乘死入地獄。是故□□□□□□□□
苦。加葉菩薩白佛言。世尊實如聖□□□聖
教。加葉菩薩復白佛言。世尊何者為善。佛
告迦葉。一切眾生若修善根。一者不害眾生。
二者不行放逸。三者不飲酒。四者不食肉。五
者常行大慈。如是之人不斷善根。迦葉菩薩
白佛言。世尊如佛所說受佛教者。不聽飲酒。
佛告迦葉。善哉善哉。汝解我意。一切眾生不
飲酒者。是我真子。則非凡夫。善男子。飲酒
者。或君不識臣。或臣不識君。或父不識子。或
子不識父。或兄不識弟。或弟不識兄。或姊不
識妹。或妹不識姊。或夫不識妻。或妻不識夫。
或師不識弟子。或弟子不識師。或不識內外
眷屬。善男子。現前顛倒。何況未來。善男子。
一切眾生不食酒肉者。得發阿耨多羅三藐
三菩提心。爾時世尊告諸大眾言。善男子。汝
好諦聽諦聽。舍婆提國有吉槃陀女為人沽
酒。釵梳落在井中。八萬羅漢圍遶井住。汲水
飲之。即便昏醉不識如來。爾時如來為諸羅
漢演說法要。是諸羅漢既聞法已。酒便得醒。
來至佛所白佛言。世尊我今修道得四道果。
何故今日不識。如來佛告諸善男子。舍婆提
國有吉槃陀女。為人沽酒。釵梳落在井中。汝
今飲水以便昏醉。我今為汝除却顛倒。吾今
見汝生恐懼心。吉槃陀女為人受苦墮鋸床
地獄。鋸此女身作其百段。吹令微塵。還復
聚合受形訖竟。身長三尺顏色青黑。頭上無
毛兩耳閉塞。復無兩目亦無鼻孔。下唇蹇哆
手無十指脚無兩足。皆由沽酒。豈況飲之。雖
先飲酒又乃發露。心生重悔如懷慚愧。又莫
更飲。譬如有人身遇重病。乃值良師齎藥塗
之。因藥得差。懺悔之人亦復如是。心生重悔。
又莫更作。得阿耨多羅三藐三菩提心。爾時
世尊告諸大眾比丘比丘尼優婆塞優婆夷。
若受五戒者。若受二百五十戒者。若受威儀
具足戒者。若受戒者。不聽飲酒。飲酒者犯波
羅提木叉罪。比丘比丘尼若犯此者即入地
獄。若凡夫人犯突吉羅罪。八萬劫中入於地
獄。迦葉菩薩白佛言。世尊酒亦無命。如來何
故誡酒為苦。佛告迦葉。舍婆提國有鴦崛魔
羅。飲酒醉亂婬匿其母殺戮其父。其母復與
外人共通持刀害之。是故今日誡酒為苦。爾
時世尊告迦葉菩薩言。佛子我誡諸白衣及
出家等。受我戒者不聽酌酒與人。不聽到酒
家。不聽強勸人酒。不聽共人麴釀。聲聞弟子
亦復如是。菩薩摩訶薩制心。聲聞制形。善男
子。不聽酌酒與比丘。若與者五百世無臂。共
比丘麴釀。五百世耳聾耳聽隔絕。常不聞勿
聲語。比丘酒家者。五百世為啞。口不能語。強
勸比丘酒者。墮截膝地獄。縱廣八萬由旬。縱
廣正等。其中力士其數五百。造其刀劍截其
兩膝。強勸比丘酒者亦復如是。迦葉菩薩白
佛言。世尊食肉者得何等罪。佛告迦葉。善哉
善哉。一切眾生不食肉者。是吾遺腹之子。則
非凡夫。善男子。一切眾生若受大乘大般涅
槃。善男子。一切眾生若住一劫不聽食肉。世
尊。食肉者墮何處地獄。佛告迦葉。食肉者
墮阿鼻地獄。縱廣正等八萬由旬。四方有門。
一一門外各有猛火。東西南北交通徹地。周
匝鐵墻鐵網彌覆。其地赤鐵。上火徹下。下火
徹上。鐵鉫鐵鈕鐵銜鐵䤤。持火燒之。驅食肉
之人入此地獄受其大苦。心生重悔而懷慚
愧。又莫更食。猶如濁水置之明珠。以珠威力
水即為清。如煙雲除月則清明。作惡能悔亦
復如是。佛告迦葉。一切眾生食肉者斷大慈
種。不食肉者有大功德。百千萬分不如其一。
迦葉菩薩白佛言。世尊煮肉炙肉斬肉殺生
之人分別幾處。佛告迦葉。煮肉者墮鑊湯地
獄。縱廣五百由旬。其中有水其下有火。持火
燒之潰潰乃沸。驅煮肉之人入此地獄受其大
苦。炙肉之人墮炙床地獄。縱廣八萬由旬。其
上鐵床其下有火。持火燒之。驅炙肉之人臥
之在上。肉乾燋爛受其大苦。斬肉之人墮剉
碓地獄。其中力士其數五百。斬令萬段吹令
微塵還復受其大苦。迦葉菩薩白佛言。世尊
食肉者非如來弟子。即是外道眷屬也。佛告
迦葉。食肉者不覺不知不聞不見當食肉。或
君食臣肉。或臣食君肉。或子食父肉。或父食
子肉。或弟食兄肉。或兄食弟肉。或妹食姉肉。
或姉食妹肉。或妻食夫肉。或夫食妻肉。佛告
迦葉。食肉之人即食父母眷屬肉。迦葉菩薩
白佛言。世尊食肉者墮何處地獄。佛告迦葉。
食肉者墮糞穢地獄。縱廣正等八萬由旬。其
中有糞乃深萬丈。驅食肉之人入此地獄受
其大苦。五百萬世無有出期。善男子。食肉者
猶如群狗爭骨各各貪多。食肉之人亦復如
是。善男子。斬肉者即斬其父。割肉者即割父
肉。割害其母。譬如父死必作牛羊持刀害之。
即是其父。一切眾生心則顛倒。食肉者即食
父肉。嚙骨者即嚙父骨。若飲肉汁者即飲父
血。善男子。一切眾生若有慚愧不應食肉。雖
先食肉又能發露心生重悔。亦發阿耨多羅
三藐三菩提心。迦葉菩薩白佛言。世尊唯願
如來為我解說。破齋者墮何處地獄。佛告迦
葉。破齋者墮餓鬼地獄。其中餓鬼身長五百
由旬。其咽如針。頭如太山。手如龍爪。朝食三
千暮食八百。一呼三萬驅。破齋之人入此地
獄受其大苦。復離此地獄遶其太山山猶如緋
色驅。破齋之人將背倚之。肉乾燋爛受其大
苦。復離此苦轉形更受。善男子。若食齋訖者。
或裹齋食者與父母兄弟君臣師長朋友知
識。未來世中墮鐵輪地獄。左腋入右脇出融
銅灌口。若受齋食者亦復如是。佛言。食鷄
肉者當墮地獄。三人共償倍半相迎同入地
獄。迦葉菩薩白佛言。世尊實如聖教實如聖
教。迦葉菩薩白佛言。世尊唯願如來為我解
說。不飲酒不食肉者得幾所福。佛告迦葉。假
使有人象馬牛羊瑠璃珍寶瓔珞國城妻子持
用布施。猶亦不如有人能斷酒肉。百千萬分
不如其一。復置是事。假使有人百千兩金遍
滿三千大千世界持用布施。猶亦不如有人
能斷酒肉百千萬分不如其一。復置是事。假
使有能鑄金為人數百持用布施。猶亦不如
有人能斷酒肉。百千萬分不如其一。復置是
事。假使有人造作幡華寶蓋遍滿三千大千
世界。猶亦不如有人能斷酒肉。百千萬分不
如其一。復置是事。假使有人造大浮圖寶塔
簷簷相次如稻麻竹𥯤上至梵天。不如有人
能斷酒肉。百千萬分不如其一。善男子。不食
肉者現世菩薩則非凡夫。善男子。不食肉者
常無肉想。食肉之人□□□□□□見而生
害即生肉想。以是義□□□□□□迦葉菩
薩白佛言。世尊實如聖□□□□□□佛告
迦葉。一切眾生譬如有□□□□□□窮孤
老後生一極子甚憐□□□□□□把飯二
團俱授如過與子嬰□□□□□□金而取
其飯。一切眾生亦復□□□□□□生猶如
慈父眾生不授我□□□□□□。
大方廣華嚴十惡品經