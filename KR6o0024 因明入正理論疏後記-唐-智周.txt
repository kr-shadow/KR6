#+TITLE: 因明入正理論疏後記-唐-智周
#+DATE: 2016-06-11 12:29:50
#+SOURCE: github.com/kanripo/KR6o0024 master 35307ad6                
No. 854
因明入正理論疏後記卷上
樸揚　智周　撰

疏空桑啟聖者按于寶搜神記云孔子母性顏名徵
在夢黑帝謂曰當禮於空桑因便有娠乃誕孔子空
桑者地名在兗州界從本生處以立名也。

疏歸真寂於兩河者謂生死涅槃名為兩河問何故
大師在兩河中間入滅答表生死中而有涅槃涅槃
不離於生死故所以大師於此兩河而歸真寂亦有
解言在二恒河中間入滅名歸真寂於兩河不如前
解也言浹潤也。

疏二十八見者如對法具列也。

疏聖者域龍者梵語此云陳那是也。

疏秘思優柔者研等道理名為柔也。

疏喬山者喬者高也。

疏西夏者大國謂之夏􂓞者歷也踐也。

疏劫初足目者此有二解一云足者多目者智慧智
慧廣多名為足目一云足下有目名為足目此即劫
比羅外道有別非九十六外道中不定配屬也。

疏是稱命世者應命而出名為命世也。

疏觀述作之利害者問為欲造此理門論先觀利害
又為更造餘論答非獨造此論更造餘也問何以為
證答下有云將釋深經明知不局。

疏悠邈者俱是遠也。

疏菩薩撫之欲遂王請者撫者從義問當爾之時山
神亦請何獨言因妙吉祥耶答山神雖請未至教重
故略不言也。

疏奉以周旋者陳那菩薩敬受吉祥伏臂即俯仰之
貌也。

疏三量者現比至教三也(〔一義云自他共〕)。

疏規模後頴者與後代人而作規模故作斯論。

疏尸羅者戒䟦陀羅者賢也。

疏尋波瀾者大曰瀾小者名波也。

疏雖前修而桂悟者以前修習名為前修其芳名為
桂悟。

疏未烈我師者烈猶次也。

疏旋踵者踵謂足跟從西國還名為旋踵。

疏司南者司主也意指南。

疏餘雖解釋等者外道小乘中解道理不正者皆得
名為餘雖解釋邪而不中大乘清辨等立比量即其
類也。

疏攝法巳周略無餘也者唯此六因道理即是更不
假餘故言略無餘。

疏故瑜伽等者問此引意何答意證持業故此文來
彼論言諸所有事者即是因明為因照觀察義故明
知因即是明也熟研自悉。

疏入正理者能入所入論之別稱者能入者天主論
名所入者陳那教稱二人論別故言別稱。

疏依後四解至亦名因明者問第二解中立論者言
名之為因第四五解中因明亦屬佛經或陳那論可
言論等而非教耶答第二解中立論者言實合是教
以言詮言今取所詮之言名之為言第四五解亦據
所詮故總無失。

疏欲令隨論因生等者意云教不得名為因明入正
理從其所為而得其名喻如中觀論者解中道理之
智名為中觀論從所為以得其名名中觀論。

疏或此辨說因明正理等者意云因明正理俱是所
詮所入之法智名能入論不得名為因為因明入正
理從其所詮所入以得其名如十地經十地是所詮
所入之法經從於彼以立其名云十地經。

疏或衣能入正理因明而說等者意云從所依以得
其名能造論人有解因明正理之智論從所依以得
其名喻如水陸華俱從所依以得其名也。

疏名義寬故者名寬者遍是宗法性等義寬者所作
性義義該宗喻若如是宗亦應名為因明明義俱寬
亦通三處答不爾以宗中之歒先不許有狹於因故
宗不得名為因明。

疏又諸能立等者即談古及今諸能立者皆名為因
非唯一相故言又諸能立也問前解言因因有三相
名義寬故得名因明何故今言非唯一相遠指其因
答諸能立中列名不同因是一數今從列言唯一相
前解望釋有三相故亦不相違。

疏答舉真攝似者意云因明唯取其真不喚似者名
為因明但舉其真即攝似故如唯識言亦攝心所或
巳攝故者此解喚似因明真似俱是但言因明即以
總攝真似了寬故言或巳攝故或兼明之非正明故
者此解喚真者正為因明似者兼之兼正不同故作
此解總作三釋差別不同細尋應悉也。

疏答是因明數故者此釋前難中過破亦得名因明
但不立量破他故有斯難能顯他過故能破他故故
亦因明或似真俱因明者此有又解云前解偏唯在
真今解似真俱是由此過破似破雖一真一似俱在
因明名中攝故也。

疏現比無智言者不能生他智解名現比無智也答
見因亦明等者而有二解第一解者約三分說初言
見因亦明者見分為因能生自證名為因體能照境
名之為明即此見分亦因亦明故言見因亦明也。

見因證明者見因同前言證明者自證親取故言見
因證明前解見因即明後解見之明二義有異。

自證亦因者此解意云不但見分亦為其因亦為其
明即是自證亦為其因亦為其明望生見分名之為
因望體親證亦即是明故言自證亦因也第二解者
約現比智而以釋之初見因者見所作性因名為見
因了無常智名之為明見因證明者現量智也親照
於境名為證名明自證亦因即前解同也第二解未
審。

皆順照成宗義故者問言生言了不是其義答中可
言順照成宗義生了即了宗義何得答言順成宗體
即義故答凡言義者為有二義一者所立義即是立
者所立義也亦是敵者所了之宗二者因三相義亦
名為義今據此義名二生了順成宗故總明熟思。

答由不決定故者因喻名為能立今古共同唯宗一
箇古今稍異或為能立或為所立由不決定故所立
宗不是因明此相符答下當正解尋之自現也又有
一解總宗望因喻成即是所立若自性差別為所立
即喚宗而為能立亦是不定。

果有果之明者果者即是敵證之智及所立宗俱名
為果即是能立言及敵證智名果之明。

非果皆即明者所立宗義而是其果不即是明也所
以言非果皆即明因有因之明是因皆即明者敵證
之智望所解宗名之為因立論者言名因之明是因
皆即明者敵證智為因亦即是明也立論者言為因
即亦是明立論者言名為明者望淨成宗果名之為
明。

果明不定者意云喚果即是明而有濫敵論智為果
即是明所解宗是果不是明所以言非果皆即明果
明不定有果是非明也。

因明兩定者釋皆定持業依主也此中稍隱靜心澄
思方可察。

善斥其非者出過破也或妙徵宗者立量破綺互皆
得隨舉配一也。

疏據其多分皆至悟他者此意云何答真能立者悟
歒及證似能立者亦悟於證真似二立悟他是多自
性是少唯似能立有少自悟從多分而言唯悟他。

彼此乖角者(細註)宗因喻三名彼此乖角。

理幽事顯者(細註)五識親緣境名為事顯境上苦空無
常無我等義名為理幽此據因位若果位者苦空無
我等亦名為顯見道巳前加行菩薩於定位中亦緣
空無我等道理亦合名顯今據因中汎散心說及等
若非量境所立為幽者所立宗義名之為幽能立因
喻名之為顯也。

於總比況假類法中者引喻名為總比況也。

以因總別者因三相名為別總喚為因而是其總故
言總別。

或三或二者瑜伽八能立中二喻或二者古師四能
立中二喻也。

喻中無合乃至故說為過者此文是縱也。

離因及喻都無勝體以下為奪也尋之自悉。

一何繁長者伹離因喻外更無別合結故但說三而
為能立不同對法等煩長者言諸所作皆是無常即
巳合訖何煩更合瓶是所作瓶無常聲是所作聲亦
無常即是重說有法也。

非要三體者但是一因義異三處即是多言非要三
體也問因後二相為即是喻為喻非耶答據喻所依
名為喻者喻非是因取正喻體名為喻者後之二相
即是其因古今有異至下當知。

其宗之言至雖亦所立者此明宗言望因喻成亦是
所立何以得知宗言所立彼於論說下乃至故亦所
立巳成引論證成宗言得是所立意尋之應解。

論俱名義者瑜伽論言自性差別若教若理總名為
義所以言論俱名義也。

隨應有故者此隨言而簡其過若總立十八界是無
常便有違自教過及相符極成過自宗無為而是其
常今立總為無常即違自教十八界中瓶盆車我及
心心所等者他外道等亦許無常今重更立故犯相
符為簡二道故立隨應也。

總中一分至即名能立者且如於十八界中偏成聲
界為無常名為一分既成立無常之聲即為同喻更
成餘界中隨應所成即以先成之聲宗若言若義自
性差別等俱為能立。

雖此對宗至理不相違者雖先所成一分之聲若為
宗之時即是所立此聲若為喻時即為能立言對者
非為對他餘宗名為對宗但此聲自為宗時即名為
對為喻亦爾大論據宗為能立者約此一分巳成聲
能成餘界邊喚聲宗為能立也陳那宗為所立者據
列一分未成之聲以所作瓶等為同喻而成立之此
所立聲宗即為所立也。

合所依義者今此合言而有二義一者合是不相離
性二者和合配屬思之。

能依合宗者合者即是和合義也由此能依與所依
和合即喚此總宗能和合自性差別名為能立也問
此三解是何處諸德作此和會答此方先輩和合今
古互不相違也。

總立別故者總者即是能依別者即是所依尋文取
闕八有一者問今言闕者為總無言名之為闕但立
有過即得闕名答遍有二義任自思取。

大師至彼六十年前者意云賢愛論師三藏至彼早
巳捨化經六十年問舉此論師而彰何意答明此論
師特善因明不肯總闕三相為第七句。

自餘諸師不肯除之者除此賢愛師自餘諸論師皆
有第七闕句。

又雖有言乃至第七亦缺減過者(此註時也)。

以能別不成即是因中不共不定等者如佛弟子對
數論師立聲滅壞無常滅壞無常他所不許即是能
別不成因云所作性故此所作性故因有是轉變所
作生起所作意言生起所作同喻如瓶異喻如空同
異二喻俱無所作性因即是不共不定因中之過等
者等取餘不定及法自相相違也同喻瓶上無所立
滅壞無常即是喻中闕所立過數論宗內總無滅壞
之法更將何法得為同喻所以言闕無同喻等過向
內等也如立聲滅壞無常所作性因同喻如瓶異喻
如空亦是宗犯能別不成亦是因中不共不定過也
若以因中是不共不定等者如成立聲是常所聞性
因同瓶異空同異二喻闕無所立定宗以瓶盆等皆
無常故也。

餘難同前者前難若非能別誰不相離準所別中亦
合會之即煩不述故指餘難同前思悉兩俱不成因
中過及俱不成似同喻中過俱不離似異喻中過本
非因喻者皆不成其因之與喻仍自立之為因喻中
何癈相符本非宗過立為過也第二釋云陳那菩薩
乃至是故加之巳來總是古師錯會陳那師意也但
是陳那影略說者此正是陳那菩薩第二解意所以
得言非是師資自為鉾楯若如前言乃是難破和上
何成師資不為鉾楯此處文隱熟細尋方旋了。

以於此中立聲為常者此古人引聲論所立宗因乃
指此為違宗過也。

方便惡立異法者此陳那釋聲論立量意言一切皆
是無常故者此舉異法喻方便顯因若據順者應立
量云聲是其常非一切故諸非一切故者悉是常故
猶如虗空若無常皆是一切猶如瓶等然此聲論所
立聲常不舉其因但言一切皆是無常翻顯是常及
非一切此即以異法喻返顯因法因法中非一切故
即是其因故是舉異法喻方便顯因是其一惡立也
又先離宗後離因應言無常一切而乃倒說言一切
無常故此乃先因後宗乃成倒離故言惡立異法也
由合喻顯非一切故者此正釋方便顯因之所以也
或是所立一分義故者立敵兩家一許一不許名為
一分立者許非一切因於聲宗有敵者不許聲非一
切因於宗無故言一分也。

故此二徒等者此若不正因即犯兩俱言兩俱者立
敵兩家皆不許聲非是一切聲既在一切中攝因無
所依即是兩俱所依不成若被陳那正巳仍犯隨一
所以言故此二說名因過也。

立敵或偏所不成故者立敵即兩俱或偏即隨一外
道唯立兩俱不成及隨一不成有不立餘二者此有
二意一云此二因因體自不成亦不成宗故同於兩
俱不成及隨一不成中收所以更不別立即疏主云
此不成因亦不成宗是也二云猶豫所依二不成因
若有兩俱及隨一過不異前二因故所以不立即疏
主云立敵或偏所不成故陳那意者兩俱隨一一向
是決定此猶豫因一向是疑疑決既異所以別立猶
豫不成疏主云或決或疑是也別立所依不成兩俱
隨一一向決定有所依所依不成者所依定無所以
疏主云宗或有無是也。

古亦有說至除不共因者問古師何意六不定中但
除不共不定一箇而有何意答有少相濫所以除之
若不除者他有難云二八異亦無即不名不定不共
異非有有濫故須除所以古師除不共因異品以無
故也。

觀可信聲而此義故者但無虗妄所發聲名為可信
通凡及聖也。

謂若法無我準知必無常者問無我之言該通四諦
何言無我誰必無常答據少分言通苦舉二無我准
知必是無常亦無過也。

加無體量者入室中不見其主明主不在是無體也
問但知無主寧知往處答此據先有誠言而知所往
非謂一切見無體巳即知所往也。

如入鹿母堂者毗舍佉母名為鹿子鹿子造堂供養
眾僧堂從鹿母以得其名名鹿母堂也不見苾蒭知
與食處此據少分也。

隨其所應攝入現比者聖正至聲此四多分現量中
攝譬喻義唯無體多分比量所攝也尋文配取也。

有釋無此者此疏主斷即執唯是能立而非能破者
故言無此如有能立即是破他如大乘立唯識比量
對薩婆多薩婆多離識有境於此大乘唯識量中出
過不得亦是能立立自唯識道理亦破他離識境不
有故成能立亦是能破也。

言能破定非似立等者以真似異更不得四句料簡
問如何前說能立望似真得為四今無四句答前有
真破兼真兼似故不相例或可未問。

似現似比總入非量者非量體寬攝似現比。

若依心體者見分自證總名心體。

真現真比似現似比者此之真似六因之中總當智
了因智了因攝二智了故者總談真似名二智了似
總為一真開為二故云由斯八義體唯七種。

釋體相同異等者即解論文之中八義體相有同異
所文也。

總綰群機者淮南子中綰者貫也群機者機弩牙機
要也。

但敘紀綱不彰餘理者此一頌中唯攝四門不攝餘
三名不彰餘理問何以不攝答論云總攝諸論要義
彼三既非要義故此不攝。

綸煥者綸者繩也煥者明也旨幽者指意也。

實亦易葉成功者易者改易葉者代也從樹葉以為
其喻如樹葉葉葉相重即此天主造因明論與後世
世而作揩模功成至能所以言實亦易葉成功也。

長行以體類有同者現量比量但是真量名為類同
俱一智名中攝故故名體同問現比二量體各別何
得體同答亦如五蘊中受蘊體一何妨受蘊多受不
同今言此一何妨二智體別似現似比者俱有其過
名為類同體即非量名為體同所以長行體類有同
合成品數也。

免脫他論者意云自立道理免被他斥脫其過失此
即真能立是也若不免脫即是似立也。

摧伏他論者即真能破也。

為勝利故者意云自能立成得能破他此即真是勝
利事也。

此之六門由是能立等者此第二解中唯解長行與
頌不依次釋所由不答開合也尋之自現。

能破似破雖體即言境無有異者意云能破似破雖
體即是言一一對境境無有異真能破境體即似立
似破之境即真能立離此真立似立之外更無別境
是能破似破家所緣所以言境無有異為對雖言故
言無異問此意云何答境若是別能破不順便次而
無差別故須有境方可申破所以長行與頌由此不
同也問此三解而有何別答第一第三解中釋長行
與頌開合意同第二解中不釋此義若釋不依次第
第一解性相求之總明後之二解非廣分別尋之自
悉故不繁云也。

邪宗增減者如十四過類是也他實真立妄彈有過
名為減自實有過妄稱為真名為增也。

宗是何義所尊等者所尊者重也所崇者敬也所主
者尊也所立者正所諍也。

不但義旨現乖古師文亦相違者意云且隨對敵所
立名宗非是不許宗為能立言乖古者只隨別義以
釋其宗非是不許宗通能所名乖古也若不爾者先
敘三釋於今古皆不相違如何今言義旨乖古由是
只據對敵一義名為乖也。

問宗若所立頌中八義攝法不盡者答有三解第一
解者頌中八義名為能立伹舉能立定有所立不須
言宗即巳攝訖如母牛在處犢子必隨有能立處必
有所立第二解者隨能立中明之文中雖無准義合
爾既有所立明知八義攝法亦盡第三解者指此論
中初言此中宗等多言若不舉宗於何觀察既舉所
觀以彰能立體明有能立定有所立宗訖此解即指
此論文也。

論何不說多智多義者意問立智義二也。

六種言論者一言論二尚論三諍論等如瑜伽第十
五廣明引證意何答准前問中不說智生義生名為
能立引瑜伽論體中亦但有言而無義智也問何故
不言答以是疎故不說智生義生此智義生是立者
許義了即義生言了即言更無別體所以不言問若
無別體如何生了各分三種答如下當辨。

又此量中唯見此理者唯見此因三相理也。

又一二之言宗由未立等者問此第二解與初解何
別答前伹引證論有多言第二解中出其道理若無
多言宗義不立細尋疏文應知藏否也。

若但無異至或返成異法者如四相違中法自相相
違即是返成異法問若爾四相違中既有異喻何言
無異指此為例答異若無過可名有異異既有過不
能止濫亦名無異也。

競何由消者意云既立道理不決徒引喻因終不能
息諍競何有申他未詳一定。

瑜伽等說有六處所者問凡論義處要具此六為隨
取一答但於六中隨取其一處即得論義不要具六
問文引此文欲證何義答意云於此六處皆須有一
證義人方得論義也。

三為廢忘宗為欲憶宗此二何別答先曾巳解多時
廢忘宗途既多為欲令知隨所立宗各為欲憶宗故
二差別也。

問能立有多何故一言說為能立答為顯總成一能
立性名為一言理實能立有因喻等如是多言總別
不同故無其過也。

建立二種所成義耶者自性差別名為二也問此二
種一切諸法本來自有何須更成答為欲令他生信
解故所以重成非別更欲生成諸法名所成也問生
成何別答先無今有名生先有今合名成如樹先無
後從地出名之為生合眾多法成殿堂等名之為成
或可生成而無有別也。

依現見事決定道理者前陳有法名為現見能立因
名決定道理或可有所作處定有無常之道理也亦
名決定道理也。

能成道理之所依止現事故者能成道理即因體也
所依止即瓶盆等現見事也。

即於因喻現比量等者隨能立中真者名不相違似
者名相違故言隨其所應真似所攝也。

初是六不定至或成或違者問六不定四不成及四
相違伹是因過何故不決定及同所成二種差別耶
答六不定者因於同異二喻或成或違同喻有因名
為或成異喻有因名為或違由不能定成於一宗所
以偏名不決定也實理而言因喻等通皆得同所成
名同所成隨舉少別立名不等智者思之。

似宗二喻亦在此攝者似宗似因似喻亦得在此同
所成攝問因喻帶似理更成立名同所成似宗如何
亦得說言名同所成答且如佛弟子對數論師立聲
是滅壞無常數論不許即是似宗他既不許別將因
喻而成立之名同所成據自比量有斯義也。

一決定故二異所成故者問此二何別答望義不同
尋文自悉。

其相違者於為成就所立宗義此巳下釋是疏主釋
也問前既釋訖何須更明答前雖總明而不子細即
疏主釋似因喻中及似現比量等名相違不成宗故
不名為量真者返此也。

此雖不同彼次第等者意談大論二為所立八為能
立今此因明即不同彼宗因喻等生起次第擬宜亦
准大論釋也。

依之宗性方非極成者能所宗性即不相離也或可
所依之宗性即不相離也。

因中必是因同品至所立不成者如佛弟子對數論
立聲是滅壞無常二十三諦中隨一攝故猶如色等
諸非滅壞者皆是異喻二十三諦中隨一攝故因於
同喻色不遍轉於同喻色上闕無所立滅壞之宗他
不許色是滅壞法所以言同喻皆有所立不成所立
不成即是因同品非定有過也。

異喻一分者且如大乘對薩婆多立真異熟識定是
第八因云是識性故諸非第八識者皆是異喻識性
之因於六轉識皆悉遍轉或可宗如前故別改因云
業識故因於異喻七識上前六識轉第七不轉即異
喻一分轉。

因中亦有所依隨一兩俱不成者意云所依之中有
有體者有無體者所別不成即是因中所依不成據
無體者問何以無猶豫不成。

佛地論云彼因明論者但是明因明處總名為彼或
偏指此論也。

不定屬一門者意云自性差別非一向定隨前後陳
別也不得自性唯屬前陳不得差別唯屬後陳所以
言不定屬一門也。

不同大乘者因明之名即通內外道佛地論者唯是
大乘所以言不同大乘不同義文中自說也。

二名如前者即指前解因明論中唯局自體不通他
上名為自性如縷貫華等名為差別也或可指初解
明五釋中且解自性差別等二名也。

二燈二炬等者問燈炬雙舉何言互顯答此處舉光
彼處舉影舉影即影取其光還影取影思准可知也
第四有是者此意即說俱正皆無一分之過名俱非
一分不成若自他俱是全過亦得名為俱非一分以
全不成故由是第四句俱非一分言中通有是者及
非是者故言第四有是也。

所別定成能別不成為句亦爾者且能別定成為首
對所別不成有全有分所別不成亦有全分故云亦
爾此中他法應云有能別不成有他俱有俱非不成
等餘可思准此等作句數指法如下解似宗之中一
一指法具作今時未利不可顯談也。

如是徧句總別合有者總數別句合當四種四句所
以言總別非是俱不成名總偏句不成名別熟思量
其前七句皆是此過者此俱不成中此上巳作二種
四句前之七句皆是俱不成中過也其第八句即是
前偏句中所別定成能別不成中第三俱過攝也細
尋可知。

雖總有四體唯有二者意云能別為顯作二四句又
以所別為首亦有四句更互能所為顯為句差別更
無異也所以言後即是前更無別異。

所以伹名二四句者論體即是二四句也或可言二
句者即能別為一句名為二句也。

一一離為一分句者即如是俱中五四句內能別所
別各取一分而為句也。

義准亦有宗猶豫不成者兩俱隨一全分一分等過
將此以釋猶豫不成亦有如是等過非是結前兩俱
隨一等過問何故不言宗有所依不成答而有二意
一云准例合有但略不言實道理而論宗中不合有
所依不成由此二途故今不說。

二種自性及二差別者前陳後陳名為二種為對意
許名為自性前陳後陳皆有意許名為差別即下四
相違勢當此也此等設爾有過皆在所簡之中故置
極成簡彼非也。

隨自即簡至如前巳說者意云理門簡五此中簡三
及兼隨自簡九周備談理雖爾今此據勝但言簡三
非欲具簡一切宗過亦如喻言顯因同品有能立決
定有性有所立今既是真即簡得似同法喻中三過
能立不成所立不成俱不極成亦據勝者伹簡於三
不簡合結今此中言極成有法極成能別亦但據勝
簡三過也更不言餘。

因喻依體並須極成等者因體者所作性因名之為
體三相義名之為依即能依也喻依者即瓶盆是喻
體者即是瓶盆上能立所立也或可因依者即聲有
法喻依者即瓶盆等也異喻依者即虗空也。

因喻之中自比言許他比言執者意簡差別若共比
量不須言簡也問此之二解而有何別答言語稍差
別大意相似細思。

三因喻成中無不成等者意云真因真喻定能成宗
更無濫故不須繁簡成宗之中雖是真宗約有總宗
一許一不許所以有濫要須言極成返彰不相離性
宗而是所諍名為不極為諍不極故二宗依必須極
成與前二解稍別熟詳。

因不成等攝不極從寬為名不名極等者意云宗過
之中有不極成之言真宗中即須對彼而言極成因
喻之過中雖有不極從寬為名名兩俱不成隨一等
過約似因等中無不極成之語所以真因等中亦不
著極成之言以簡於彼若准真似相翻伹應言非兩
俱隨一不成約所翻中無不極成之語所以不得真
因喻中著極成也。

伹此論略等者此解正也前四解中隨據一義且作
斯釋理門論未為盡理故有此解也。

伹說有法為宗以法成有法故者意云先古諸因明
師不悟其宗唯喚有法以為其宗此等指如下當釋
合此二種宗所成故者此有二意第一意云合此二
種者即自性差別宗所成故者即喚總為能成依宗
為所成所以言宗所成故即說同巳前古今同異第
三解也自尋去取二云合此二種為宗將因喻成所
以言合此二種宗所成故問若准此義道理無違如
何簡耶答意欲成立不相離一許一不許名之為宗
非欲成立宗之所依故即簡也。

故者所以此有二義者問二釋何殊答第一解中但
簡古師或將有法或但取法或雙取二而為其宗今
陳那簡之皆非宗諍取此二上不相離方成宗故為
簡古師遂說故字第二解者故字雖屬其宗意欲擇
依極成之語且以互相差別不相離性違他順巳而
為宗故其宗所依必兩共成若不極成須更成立既
不成立說故字者有深意耳。

或有於此者即軌公也。

亦乃闇唐梵之方言者問解梵無故改故為為言無
其闇如何得言闇唐語也答非是不解故字為字有
別但不悟此理名為闇也。

五失三不異者具如義決故不煩云也。

如因三相至所依便非者意云其因有體有義所作
是體三相是義體不離義義不離體是差別性故今
不欲偏取能依差別性為因不取所依體義為因今
但總取為因由此因中不立差別性故喻體即因准
因可知也。

此論獨言者意云理門論中不立能別所別及差別
性等今此因明論中不獨有也為簡於彼故置此言
也。

凡宗有四者此即理門論中凡明宗義此四也。

然於因明未見其過者意云因明論中未見有義准
宗過明知義准宗得是真宗問何以得知宗中而有
義準答準下因過四相違中說法差別有法差別相
違之因明知有義准也問既無其過如何不立答本
意但諍言所陳者名不顧論宗所樂所立非言陳不
是正諍伹傍准故今不立然非正立所以故在所簡
之中也。

因喻成立自義亦應名宗者此意說云若不言所成
但言成立即名宗者因喻亦能成立自宗此之因喻
應亦名宗由此道理著所成言簡能成也。

此上一解依理門論唯簡於真不簡於似者問准理
門論有難云所成立者即名為宗因喻重轉他成應
亦名宗故疏釋云雖更成立合名為宗非是所樂屬
第二時疎故非宗准此合著樂為言以簡真似何故
疏主斷依理門唯簡真耶答意云理門論中樂為所
立謂不樂為能成立性者唯簡真因喻等此唯簡真
因喻等同時申者餘所簡者而是別時以真因喻唯
是能立以簡濫言樂為所立簡決定不樂能成立也
若異此者說所成立似因似喻應亦名宗者此說救
難非正所簡似宗因喻體被他成巳亦合名宗伹第
二時非正所諍不名樂為准此簡宗樂為不是簡似
智者思之。

又解樂者貫通上下者前解隨自簡於前三種唯取
第四不顧論宗所以言隨自宗而言樂言今又解者
樂字亦通於上讀也問縱通上下簡定云何答雖自
樂者非伹簡前三宗而亦簡似宗因喻雖重成巳合
為宗非是正諍者樂為言簡於此餘並如文熟思也
言遍許失及承稟失者意云宗中有遍許宗承稟宗
若更立者乃相符所以宗中須隨自若共因喻必須
遍許或承稟等所以因喻言隨自無遍許等過也。

不說亦有傍義差別者意云喻不著隨自樂言非伹
簡得遍許承稟理實亦無傍義准也亦前二宗(遍許承稟)
也有本言二者即喻二也若論道理二言違若又疏
著亦稍好也。

隨其不顧故於因喻不說隨自者意云自比量因置
許言簡他比量中著汝執簡所以不須因喻置隨自
樂若共比量必先共許方成能立故言隨自所以疏
言隨其不顧者此答共量言隨自也。

能立本成成自所立隨應之義者意云立所作因成
聲無常聲上雖有有漏無漏可聞等性種種差別今
所作性因唯成聲為無常隨應義也。

立乃乖角共自相違者且如數論師對佛法立眼等
必為他用意中所許擬成眼等是真他用勝積聚性
為因臥具等同喻及舉因喻乃成眼等為假他用勝
由此舉因違自所立成違故云立乃乖角共自相違
由此因喻違他意許明知宗因可有義准宗之差別
同喻定言熟思。

又宗有諍以更須成等者此第三解與第一解簡濫
無異意義無差別宜可細尋。

又宗前未說至更何須說者意云夫立比量先宗後
因不說所立欲顯於何即所濫故宗標所立性。

因先巳彰者因前申巳標宗舉宗定有能立既有能
立更何須說由此因喻不說能成立也又解云宗前
未說等者意云論初頌中未有所說宗為所立所以
言宗前未說前文中巳說因喻名為能立所以言因
先巳彰更何須說能成立也前解親問後說傍來智
者思前解但舉所立之宗必有能成因喻也。

又前標云宗等多言者此第四解但前標長行中早
巳說能立今更不說此四解者皆有許差別細尋應
悉。

瑜伽顯揚二論等者瑜伽論言各別攝受自品所許
品是宗義何以得知顯揚亦言各別攝受自宗所許
明知品字是其宗也。

此中三釋等者即前古今同異中三釋無別任自思
之。

此文總也者此即前引瑜伽言立宗者謂依二種所
成乃至品是宗義等文名為總也。

立他義輕他故者由覺了知真實宗趣以此因緣達
他宗中而立他義名輕他也佛弟子三教等即其事
也其後二種從他聞及覺真實等緣皆准此三宗立
因緣如次配之。

如種生芽能別起用者意如一切種未生芽前但持
自體後遇緣巳而即芽生名為起用故理門云如前
二因者若准論文唯有言生因智了因名為二因若
取義解二因即是言生義生由言及義敵智方生雖
有此言不如前解言生智了正是二因言義兼之亦
無過也。

立者義言望果二用者此中意說立者言義望生起
了即名生因望諍宗果亦名為了由此言義望果義
前不成生了除此無體故唯有四也問此之六因望
立敵二各攝於幾答立者攝五敵唯有一起者思之
遍是宗喻二之法故者聲瓶二法因相貫通故因獨
開宗喻不爾不可齊責也。

其言生因至各有三相者立論言及所詮義並敵論
智各有三相問指法如何答望立論言能論三相證
敵二智能緣三相三相義故義亦三由此總言各具
三相也。

宗同異喻各有一體者聲及瓶盆並虗空體各唯一
若論因相義貫於三更無別體也。

餘二各以有法為性者此中意說古師因相即是其
體初相同此更無有別體同異二喻直取有法瓶空
等是不肯取上所作者無常等為後二相故言餘二
各以有法而為性也。

今此唯依證了因故者立敵共許所作性因將此證
彼名為證了或可即是敵者智了名為證了問若爾
既取證了因為因是言便失能成立性答文如疏故
不錄也。

對敵所申至以為宗體者此答外難有難云不相離
性名之為宗如何今說有法名宗此是難意故疏答
云有法既為二法總主總宗一分故亦名宗問何意
喚此有法之聲名總主耶答聲上具無常之法及與
所作與此二法而為所依故名總主。

理門論云豈不總以至如言燒衣者問此與前解而
有何別答前取意難今引證文尋者有悉。

以其總聲
至如言燒衣者不相離性名為總宗二所依異名之
為別既總中一分說別亦帶總聲但言宗聲於別亦
轉如言燒衣小分被燒亦名燒衣全分燒盡亦名燒
衣以燒衣言少分處轉故引為喻。

此唯義性非是體性者此所作性因有三相義與宗
相順故名相應餘二亦然者後二喻體亦取義性也
因犯兩俱不成過者所作生義無常滅義兩俱不許
生依滅故。

理門難云若以有法至其義云何者此敘外人引證
得有有法成立有法及法道理難前論主立義須要
以別法為因成立法也其義云何者此語問也。

此義難云如遠見烟者此釋他外人難意及陳那釋
以來總是押他意以為難也。

烟之與火俱有法故者問烟為有法其下有火火即
是其法如何得言俱有法故答古人立法而欲決定
如勝論立德及有德一向決定火雖在於宗法之中
亦名有法如是定故所以今言烟之火俱有法故。

但為成立此相應物者火之與熱名之為此山與爐
等名曰相應。

謂成山處決定有火以有烟故者問凡言立宗違他
順巳是俱見烟一知有火一不許耶答此但指法有
愚者雖見其烟未即知所有火今為對此立量成之
故無違理。

彼論又云若不爾者至一分為因者此中意說若不
如我為成山處爾者意如汝所立即合將宗一分以
為其因言一分者前陳後陳名一分也。

還以宗中至無所依故者此釋所以開顯其過。

亦不以法成立有法者此意說云亦不得將後陳之
法以成前陳不但有法不成有法及法即是後陳之
法亦不成於有法故言其亦。

宗中所陳後能別前至非別後故者此釋意云亦不
以因法成於有法何以然者為成於敵不許者但將
因法遍於前陳意欲成立後陳法也所以疏云亦不
以法成立有法雖有此義若順理門取於前解若論
別義後解無違俱通無過也。

理門又云又於此中至故無有過者問引此文意欲
證於何答諸因明理立法有法而不決定本舉其因
為成後陳不成前陳若後陳法迴作前陳別舉其法
因還成法終不成前陳證前後而不決定故此文來
凡所立因皆有他隨一所依不成過者此中意說凡
真隨一在有法施今遍後陳名之為似復立者許敵
者不許名為隨一據實而言因犯兩俱所依不成復
縱立許寧無此他隨一過也。

又如立宗至無常之上本無生故者問此唯大乘若
經部立可俱不成若薩婆多正量等立如何得有兩
俱不成彼宗皆許滅待因生正量滅待客主兩因有
宗滅待主因生故答有宗滅相雖待因生滅至現在
滅若滅時小滅滅大滅滅小滅滅由生滅方滅也故
亦無違問正量如何答今且釋正量滅相因生方滅
有所不立顯皆因立者此有二意一云因若不遍宗
有法有法之上此所不遍則非因成有所不立如勝
論師對聲生者立一切聲皆是無常勤勇為因不遍
宗法聲宗之言該內外聲佗許外聲非勤勇發舉勤
勇因不遍宗法宗法不遍不能成得宗聲無常即是
不遍有所不立若所作因而即是遍第二意云所不
立者聲上無常佗無未許名有所不立今言遍者顯
此不立因皆能立是故稱遍。

又因於宗遍至名曰相違者此汎敘述因中之過。

若唯言法性至是故言遍者此方配屬若但言法而
無遍字是初相過即兩俱不遍等過尋文自曉。

若但言遍不言宗法至故言法性者前雖巳明此重
結也細尋應知。

必無是遍非宗法句者准此疏主不許有之餘人有
此句成過如軌法師疏說。

如薩婆多對大乘者立命根者引此意證若有別體
因亦不闕初相是與前陳法義相關涉故若無別體
因即所作因聲外無體名無別體若舉此因成不闕
初之一相所以疏云非無體是非有體非總意而言
離有法外別有體者義相關涉得為因不離有法名
無別體亦得為因所以下言非無體是非有體非問
引佗比量而以為證此量有過為無過耶答有過如
餘常釋。

更有十一并前十二一分不成者不作句而言十二
言更有十四并前十五者義意亦同此釋。

此二偏句並皆是過者偏有其過名之為偏無偏名
正隣近均等而無別也。

若唯言所陳至處名同品者此明佗難意云唯取言
陳法之自相名為所立不取意許有何過耶解云若
唯取言陳許不取意許者便無有四相違之因比量
相違決定相違等皆應無四。

若全同有法上所有一切義者此中意說同品之上
所有皆同者即有關無同喻亦有相符極成亦無異
喻等過如聲有所聞瓶即無立聲所聞即犯相符立
聲無我即無異喻由此道理取所立有此名同品不
煩一切皆令相似名為同品。

或所作因是聲有法者問此與前解而復何別答有
少差別前即取聲望瓶為別今解言聲上所作義望
聲為別不對於瓶前文別。

不說異名言即是此故無有失者此中意說聲上所
作與瓶所作相似名之為同不說異名者不言聲上
所作瓶上所作名為異名言即此據相似說故無有
失。

別不容有舉喻成宗者意聲瓶二上所作無別處不
得容舉喻成宗以能立因同喻無故恒住堅窂性者
此中有三常宗一者恒二者住三者堅窂性此三宗
義意如是。

是法自相相違因故攝餘不盡者此中意說九句因
中四六唯攝四相違中法自相相違不攝餘三故言
不盡問何意不攝答九句因中同無異有唯攝初一
餘不相當故不攝也。

此初三句內唯第三句少分正因等者四句相對三
句名初唯第三句內有是有非有故言少分正因所
攝或可前三句中初二唯過第三句少分正因為簡
過句故言少分問第四句內亦有正因如何獨言第
三句耶答第四句中雖有正因今言正因意唯明第
二相故縱彼是正屬第三相故今不說。

不同同品體類解品者此中意說同品必須所立宗
因有體無體皆須相似問設不相似而有何過耶答
有體宗舉無體喻能立所立二皆闕也由斯必須與
宗相似異即不爾何止相濫良盡是真異喻也非要
有體無體皆同故言不同同品體類解品也思之。

古因明云者此是不善因明論師作如是言西方部
類其數寔繁問古師所立即為非正豈天親等非古
師耶答除天親等餘之不善因明之者故今牒破。

或說與前立有異者問此與第一意何別耶答初狹
後寬初解狹者如立無常但是常者即是異喻第二
解寬者如立聲無常聲上無我空苦等義皆名為異
問設爾取此名為異者而得何過答且如立聲無常
所作性因瓶為同喻空為異喻聲上無我等義亦是
異者所作性因即於上轉便成不定者准古師作此
立異名為異者即一切量無有正者故今應依陳那
所說但與所立宗無之處即名異品非要一切方名
異也。

謂彼若非無所立處名為異品者此舉自意以顯佗
非佗非者要相違法名異品者此牒佗意也破文如
疏故不繁云。

若異有法至亦應名異者此中意說異品為異於何
若異所陳有法者而名異同喻所依瓶盆與聲亦別
應名聲此是難也。

若異於法至皆應名同者此即難異應名同且如聲
上無常敵無不許於聲上有餘不於聲上有皆應得
名為同品可燒可見及虗空皆不於聲上有應名同
品以俱不許故。

此伹略無正諍無常等者意前宗之上亦有傍意所
許種種不同何故異品但舉其常以異無常不言異
餘者若論文略無言陳正諍無常更不是餘傍所許
者所以言略理實而言舉異品者與前宗上一切別
異名為異也。

然雖異品至宗定隨轉者問凡言雖者必兼得失何
者為得何為失耶答然異品中取因異名之為得謂
顯無宗處因隨無翻顯有因宗定隨轉此名為正異
品中唯取宗義由非正取故名失也。

雖復離法至其宗便立者問此雖得失而何在耶答
前解得失唯在一因望有功能立名為得望不正取
即名為失今此望於宗因兩法名為得若唯離法先
宗後因此名為不正取名為失也或可兩箇雖字共
成一箇得失之義思之可悉。

自句佗句皆無過者正因所攝者即於三相隨應一
一皆為四句正明初句名之為自餘二名佗處互自
佗准思可悉若自佗皆無過者正因所攝即是同品
定有性異品遍無性也。

第三句少分正因餘皆有過者四句之中唯第三句
少得為正第一二句皆有過失故言餘也第三句外
名之為餘問第三句內亦有小過何不當句簡名之
為餘答少分正言即以簡說故更不簡。

答宗一所立至狹不說品者意釋初相不得言品總
宗唯一無多品類不名為品同喻異喻皆有多品類
體性是寬故皆名品問二品何寬答且如立聲無常
為宗餘之一切但無常處皆名為同喻異返此故寬
名品也。

以因成宗非成二品者意云舉因本欲成宗所以初
相而得法名二喻本不欲成俱名品非法。

何故前言闕無異品等者此乃指前古今同異中彼
處明闕應解此巳故指前言而以為難。

上來三句至句之過者此意總結明因三相各為三
句一一相雖應皆作四句料簡有過非過等者前巳
明。

無體闕者謂不陳言等者但陳其宗不舉因等名無
體闕。

三相既一義故非無體者意云若陳因言隨闕何相
即有體以相即義但闕義相而非無體體即所作性
也。

三立皆闕者一因二喻名為三立也。

不闕不定者意云亦有不闕三相即名為正亦有不
闕三相即是不正如決定相違不生佗智三相雖具
但名似立為約有過及非有過故言不定問不陳其
言名為無體三立不闕即是陳言如何在此無體闕
中答為顯屬對故在此中實非無言名無體也合是
有體中所攝也。

如是合有三箇四句者即三立互為而相對有無成
四句也一箇兩句者即三皆闕三皆不闕名為二也
問三皆不闕雖有似立是成闕過答雖立論言具顯
三相由敵論者者於三相上智不決失亦得名為三
立皆闕問此一兩句與四句中第三第四而有何異
答第三第四即是四句綺互相望一種兩句非望四
句故有異也。

但名闕過非餘過攝者非是不成不定及相違等及
喻過中俱不成等及不遣等諸過所攝但名闕減之
過類收也。

少相名闕至義少名闕者問少相少義二有何別答
少相闕者因三相是少義闕者雖陳因喻等言而闕
於義故二差別。

有闕初相非後二者即是不成是也。

有闕後二非初相者即不定相違等少相闕中第二
四句者有闕第二非初後者即不共不定過是有闕
初後非第二者即六不定中同品一分轉異品遍轉
是有亦闕第二闕初後者即四相違中法自相相違
是聲顯立不許有所作因(不問)。

或具二過或具三過者即前四句過中有一一二二
三三即七闕過也少相義少皆有此闕七過也問少
相少義二有何別答(如前問答故略之)。

答以因親成於宗者意云謂因親成於宗所以九句
之中皆不闕初相以闕後二相中有過無過所以不
攝餘四不成以四不成唯初相過也。

同異成宗疎遠等者同喻異喻皆有順違九句之中
任自思取以約同異二喻但標違順所以不攝餘過
之盡。

等言意顯至皆此所攝者此中意說前引理門頌中
唯攝因過也缺減等過及喻十過皆未曾攝所以今
五種解相一一各對為句取後二相為二四句第二
解明因三相綺對七句一一為顯有三四句初二後
三即成五也。

古今合有多釋者即今同異可以三相能立中或八
或四或三等而為能立今此唯明因三相以為能立
入此頌中不同古說也。

三種四句者即前明初相中有是宗法而非遍等三
句也。

一種兩句者即三皆闕三皆不闕此皆是體闕也。

或闕一有三句闕二有三等者此即無體闕也此等
作句成四十五皆據有體數亦如之皆雖一相以作
斯釋。

此問二體相未顯故者二相未顯所以偏問而以釋
之亦有本言相成顯故今不依也。

有無法處者意云有體無體處隨應皆名為同品也
由法能別至以彰彼聚者此中意說舉所立法以彰
彼同喻聚也。

答彼若不許聲至宗因無故者喚立論人名之為彼
立論之人不許聲上有於無我及以所作名宗因無
故也此但舉法不舉人故。

有有法差別相違者聲上我無我義名為差別所作
性因與相違法作因也明知傍許有義准宗不爾即
無四相違也。

謂隨所有法者是同喻望所餘法者是餘所立宗也
其相展轉者此彼兩法名為展轉也少分相似者正
釋同喻也下釋異喻義亦准之。

此中不言至此准可知者意前同喻中言與所立法
今異喻中但言無其所立不言其法者義准可知也
故略不言但無所立義巳成故也。

若常宗有亦入異品者意云若立有體常宗龜毛等
無體即入異品也。

若非有品便入同中者意云若立無體之法即入同
品中攝故無第三雙非二品也。

聲論師中總有二類者一聲生二聲顯此二計中一
一皆有四種且聲生論有計內外聲皆是常二計內
常外是無常此復二類一者執內聲常其體是一如
大乘真如二者執內外聲常其體本多如薩婆多擇
滅此為四類聲顯亦爾問此生顯二計何別答顯文
有聲先常住顯發之後其聲亦常聲生發巳方是常
住先無常也。

勤勇為因至兩俱不成者如佛弟子對聲生論立內
外聲皆是無常舉勤勇因佗全許自是一分於內即
轉於外不轉對自一分轉名兩俱不成也。

不爾因有兩俱一分兩俱不成者若佛弟子對聲顯
論立內外聲皆是無常勤勇為因兩俱一分兩俱不
成自佗不許外聲勤勇名一分也。

勤勇因成同定餘遍者舉勤勇因成無常宗同品定
有餘二皆遍餘二皆遍者遍是宗法異品遍無所以
言同定餘遍。

此既正因無不定過者所作性因隨成苦等乃犯不
定由此隨應除苦以外即無其過所以言因既正無
不定過也。

因寬狹等至應設劬勞也者所作勤勇二因成無常
宗名狹能成所成俱狹若所作因成無我宗即是宗
寬而因是狹雖無異喻亦成正因也舉所量性因成
無我宗能成所成俱名寬也無有一法非所量無有
一法非無我所以名寬此等作法如下當知道理深
幽卒難以曉莫不勤勞方能悟之勸勉後徒驗識臧
否故披斯疏應設劬勞也。
後記卷上

因明入正理論疏後記卷中
樸揚　智周　撰

和合正說者宗喻二處能立所立共相隨順名為和
合因喻無過名為正說。

此上差別所立名法者意云此有法聲上所作因名
所立法問宗中之法可名所立所作性因既非是宗
何名所立答汎言所立而有兩義一被因喻成名為
所立二所建立法亦名所立今喚此因名所立者即
是聲上差別所建立法也問何名差別答且如聲上
有無常苦空無我所作性等種種差別今所作性即
是聲上差別法中之法也所以言此上所立名法也
若不同異總宗至名之為法者此中意說多法聚類
名之為品一法多聚不名品也問宗何多法而得品
名因何不多但得法稱答聲上苦空無常及不相離
體非是一遂得品名所作性因義唯是一故但名法
若准此解多法名品少但名法也。

又因宗二同異名法等者此第三解敘因宗雙同異
名為法也問因宗同異俱總名法而有何意答軌生
物解名之為法所以宗因俱有生他物解之義總名
為法也問宗因別同異總名品復有何意答品者品
類差別之義所以俱得名為品也。

此二名譬喻餘皆此相似者意云唯說因宗所隨同
喻成宗無因不有異喻成除此巳外喻中十過皆雖
舉喻而有過失名為相似相似者過之異名。

以法同故能所同故二合同故者問此三何別答大
意雖同小分有別且第一云以法同故者因亦名法
宗中能別亦名為法同喻具有此之二種名為法同
第二云能所同故者喻上二有能所二立名能所同
第三云二合同故者不性離性名為二合喻上亦名
為同也。

問顯因同品宗法必隨等者此中問答與三相中第
二相中問答何別答有少差別唯舉因相今兼於喻
故有差別又前問中先舉宗同品後言定有性即是
先舉其宗辨因有無今此先舉其因後言相也故有
差別問俱明第二何意問答先後不同答先明於因
相舉宗辨性有無今說同喻證宗先有因便逐由此
先後問答或先或後不同不可齊責也。

此中指法以相明故者意云由舉同喻合結遂令宗
義明著以相明故者屬於宗中無常宗相問無常之
法何名為相答義相體相俱名為相也或可相者屬
著同喻將此同喻義相證宗無常令宗義立所以言
以相明故二解任情。

若爾喻言至顯因義故者此中意且敘古師難難云
此二喻因外別立故喻非因若如新師二喻即是因
後二相者喻言應離因外非有何所以者喻言即是
顯因義故顯因義故者釋所以也二喻即是因後二
相舉喻但是顯於因義何差別因外別有喻言此是
他難意也。

陳那釋云事雖實爾等者問汎言難者而有得失何
者是得兼得失耶答此牒他難云若喻即因更無別
者應合唯立宗因二支何繁二喻故牒他難云其理
實爾唯立二支名之為德闕後二喻名之為失問此
雖德失在古今耶答古今通有一德失義但雖古難
唯立有二名之為得陳那解巳合立有喻若隨古難
不立二喻即是失也。

若唯因言至斯有何失者古師難意能詮因言但表
因義能詮二喻但表二喻隨言詮義喚喻非因而有
何失此是難意也。

如世間外道者即勝論師等名為世間世間即是外
道也。

不極成義有過失故者非是兩家不共許法名之為
極但是別立二喻不能成得至極宗道理名為不極
也。

既喻不言至能立之義者既不言諸所作者皆是無
常但言所作性各在聲瓶而不關通雖舉同喻以類
於聲但無功能非能立也問何以不成為能立無答
以聲瓶二處所作不相關帶由此無能若許同喻因
第二相即是有能以貫三處但言諸所作者無常如
瓶於因既相貫無常宗成是有能也。

以同喻中不必宗法義相類者意云以古師不言諸
所作皆無常名為不必宗法宗義相類也。

既汝不言諸所作者至及無常宗義相類者即更有
餘譬過失問作過失法其事如何答且如立聲無常
所作性因同喻如瓶不言諸所作皆無常總合爾者
他若有問瓶如何無常答言如燈乃至展轉應成無
窮設不為著諸皆之言即有此過。

又不必定有諸品類者此是陳那自敘其意若如我
言同喻但取所作無常不取瓶體名不必定有諸品
類若取瓶體即是有諸品類問何者是品類答燒見
種種品類若取諸品類即無同品也若但瓶體為同
喻者正難於他也。

所立異品非一種類者異品中亦非有名非一種類
彼復結云故定三相至且說為因者皆總是理門論
文也。

此中故定唯為之聲至故名為且者巳上總是疏主
釋彼理門論意也。

前文依此至亦不相違者言前文者即指理門論中
結語言故定三相唯為顯因此是前文後文者即是
彼云由是道理然唯一分且說為因者此是後文前
文總說明三相後文據勝且取一分為因餘二名喻
亦不相違。

豈非鄭重者再三重陳名為鄭重也。

何勞長議者長者去聲讀也議者語也總意而言不
煩多語義成即得故改前師也以法異故二俱異故
者若准前合有三義今此略之故但二義名之為異
有解正取至應是異喻者此總敘軌法師解彼意唯
取因異名之為品不取宗異兼取無失復自難云若
唯取因異不兼取宗者同品非有應是異喻由是應
知因無宗不有兼宗名異合名異法此總是疏主牒
他解責也。

若爾聲無常宗至偏故非異以來總是疏主正解兼
難尋文應悉。

如空等言便徒施設者意云諸所立無因遍非有但
得因中著於遍字所立宗中不得言遍若宗亦言遍
無名異品者只如聲宗之上有無我等義若異喻中
言所立遍無者即前宗中無我之義於異喻上而即
不無設舉虗空不成異品所以言如空等言便徒施
設也。

標其所依有法顯能依之法非有者意云無常所作
名為能依但舉虗空名為所依即此能依之法定是
非有今言能依者不是虗空之上常非作義名為能
依但取汎言言能依也。

顯異無體亦成三相者意云成第三相略故無第字
表詮遮詮二種皆得者意云同喻有體具遮表二若
無體同喻但有遮而無表也問何意不同答如大乘
宗對薩婆多立第六意識非真異熟以間斷故如電
光等此即是有體同喻具遮表也遮非真異熟表有
第八真異熟也若如陳那破勝論師有非是有此即
但遮而非是表何以然者意但言欲遮大有應非是
有不別表有體也總意而言若將自義以破於他有
體之者即具遮表若就他宗以破於他但遮非表由
此不同設有餘疏無體同喻具二義者與此疏中望
義不同也。

長讀文勢義道亦遠者長讀此所引理門論云非異
品中不顯無性有所簡別等謂於異品應言謂若是
常見非所作如虗空等此方為異喻兼非所作空為
異喻依要如此簡別能顯得異喻之中宗無因不有
返顯有所作因無常相必隨也汝既不作如是簡別
故有過也為有過故故返難云非於異品之中不顯
無宗及因不有即有簡別能為異喻上一非字亘通
於下故須長讀此等之文其義方得顯著。

有成於有可許詮也者問前解同喻有體具有遮表
如何今言可許詮也而無遮言答且據一邊實但言
詮遮表俱有問今言詮者為是言詮為不是耶答此
因明中所言詮者即是言詮不是顯以得解詮也緣
為能立要在於言所以不取詮顯為詮也。

問聲瓶俱無常至所作兩俱成者總有六句初三句
者一義讀初三總意云聲上瓶上俱有無常俱有所
作即將所作以成無常此是前三句難意也後三句
者聲上瓶上俱有所作俱有無常亦應將無常以成
所作此是後三句難意也。

不欲成瓶所作無常者本成其許不欲將所作性等
以成瓶上無常由此不齊不可難言俱有無常應成
所作也。

此勤勇因至略故無又字者意云勤勇狹因既俱同
前所作性因有成非所說之過亦有不遍之過所以
應言又不遍略故無又字也問第三句中非所說與
第四句中不樂而有何別答同也無別。

若有於此一分巳成者兩喻中隨解於一名一分巳
成也如下言有巳解同應但說異者此是釋一分巳
成所以也。

若如其聲兩義同許者此中意說立敵相對只舉總
聲聲上有無常義所作義名為兩義立敵俱許聲有
無常及以所作更不煩舉同異二喻問立敵共許何
法對立答唯若便立合犯相符今此指法有如是事
但舉因宗不須二喻故此示法也。

或由義唯一能顯二者意云聲上俱舉有所作性因
即義准解同異二喻也。

或立論者巳說一喻義准顯二者意云如有人舉因
舉同喻而即義准解於異喻也總意而云緣對時機
有利鈍故故有如是種種不同亦如有言愚根樂三
故說蘊處界三等即其事也。

宗是能立之所立具故者具者辨義由先有宗因喻
方能有成辦義若先無宗者能立於何由此喚宗名
為立具八囀聲中即當第三具聲中說具者作具與
成辦義相似也。

牒前宗後指法云者此中所言論文者是牒前宗後
顯指法論文也所以言牒前宗後指法云也下皆准
悉不開言昔雖舉因者因在喻前稱之為昔也。

自瓶同品者雖是共喻指喻為自也緣聲無常他家
不許同喻瓶等雖兩共成為對前宗他家不許故對
不許而言自瓶。

又同品者是宗同品者問此中二解隨同品言而有
何別答前解聲無常隨因同品決定有性即喚同法
名為同品第二解者喚宗同品名隨同品問何者是
能隨及所隨耶答聲上無常而是能隨因所作性而
是所隨也。

然同成宗至不須異性者問中伹問不離於喻何故
答中辨答無異喻所依之體亦成異耶答義勢相當
因辨無妨也。

於餘同類念此定有者問何故同異皆致念言因何
初相面即不言答初相雖遍於宗有法他於無未許
聲是無常及舉同異本極成法令敵憶念所以初相
即是合言後□支也。

彼引本頌言者彼理門論所引頌者乃是足目仙人
所說之頌問足目仙人為內道也為外道耶答無定
判文設縱外道引證無妨何以然者因明法通大小
乘及以外道設外道無妨如勝論師對聲生立聲無
常宗即是外道有因明義也。

自比處在弟子之位者此中有二一相二言相者伹
見其相即知其事言者要從師聞自比知起若自解
巳轉教餘人亦得名師是師種類非正師攝若相比
量不獨處在自弟子處亦通於師今望生他解邊即
在師主緣而自解但在自比弟子位中實通自比他
比二也。

集量破云者集量論陳那菩薩造也。

又由證者語具床座者即喚口舌名語具也非獨唯
取能立論者所須語具兼論者所有語具及床座等
方得立論總應名能立也。

皆非親勝所以不說者問瑜伽顯揚皆說有八或有
三四名為能立今何建古但取因三相耶答不是古
但言非勝所以不言非是不許八四三等故不相違
初牒巳說有過非真者問何處等文而是巳說及非
真耶答即指前言隨自樂為所成立性是名為宗此
文是總名為巳說若無過者而是真宗若當時有過
者即是今時所牒現量相違等過名為非真故言初
牒有過非真也。

且如四支無闕者此是西國法有象馬車步名為四
支即今此方亦有此事。

以相成宗者因三相也本符智境者通現比二也令
智那得會真者比量者也。

三麤可得者地水等三三微巳去方眼根得名為三
麤或可地麤水麤等名為三麤也。

自性我體皆轉變無常者自他皆不違現量也故言
但不違一分問是全不違何者一分答雖全不違亦
得言俱不違一分以全分故也。

大乘捨佛者捨者除也。

如大乘者對一切有說十色處定非實有者問此是
大乘不自違耶答凡因明論中且示作法也實論言
發也。

如明論師至故成一分者問明論聲常自立一切聲
皆是常可違自宗一分比量對佛法立佛法全是無
常何言一分答若論生滅以解無常佛果法中聲亦
無常以有為法皆生滅故今據捨無常色獲得常色
是色收可有常色為對果位故言違其一分比量問
詮明論聲為逕廷常為有生滅答是逕廷常而無生
滅問現有不詮即無其聲何言常耶答體實是常緣
具即顯無緣即隱隱顯有殊體實常也。

或是他全自宗一分據佛法宗即有為法皆無常故
名他全也他立比量佛法是他明論者敵故名他也
若俱不違或非此過者或言而有二義不同第一或
者若俱不違非是此中比量之過是下相符極成之
過故置或言第二或者俱不違言不妨是現量等過
故言或非比過也。

若不􂈙立隨所成教者意云隨入他宗立他宗義亦
不得違他之教問既是他教何得言自答望自比量
教隨其量而得自名實是他教也。

如經部師對一切有至違共一分者經部色中麤假
細實薩婆多師麤細俱實今言一分且取細者立為
非實名違一分也。

或違他全自成一分者薩婆多師麤細俱實今立非
有名違他全也。

雖共違教亦是過収者意云亦有違其教者成過今
此論中但取一分違自為失故此論中但說自教相
違也。

引自為證至無宗稟故者此中意云凡立比量宗中
之法他未信從能立因喻必極成故為欲他信此宗
法教若不違他可成信引自教證即自相違何能令
他生決解也故言引自為證他未信從等也。

學者世間者三乘教法總名學者世間耕犁等工巧
等事名非學世間以對三乘出世之法總名非學世
間所攝就學者中大小乘分還有學非學二世間也
若深法便世間者真如理法名為深也便非世間之
所攝也。

然論但有宗因無喻者如說懷兔是有法非月是法
有故者是因若據論文即無其喻但有宗因。

理門論云又若於中至正與此同者此中意云世間
人共知月中而有其兔即獨立無更無別道理可成
比量令他信也由此無有極成道理可成比量遣相
違義既他不許月無其兔即不能遣世間相違也若
准理門鈔解者若於是中者謂於懷兔是自義中由
不共故無有比量者謂除懷兔巳外更無是月可為
同喻是不共義故比量不成謂有餘人以日等為喻
雖立量成然違世間故不能遣宗中世間相違過也
問今此方人未必皆知月中兔今何乃犯世間相違
答據西國說土人皆悉月有兔也若准此方多人皆
悉亦得名世間相違。

此論又言如迦婆離外道者即因明論也問此論之
中何有迦婆離外道之名答能無有外道之名既言
人頂骨淨等論中但舉所許之事而不言能許之人
今此舉人故言此論也。

猶如螺貝者問螺貝既是眾生身分何得言淨答准
西國法共將為淨故引為喻此方亦有螺抔也縱言
其淨不違世間若立髑髏世間不許與為淨也問上
明現比二量皆不舉其因如何世間相違獨申具足
答前但指法有如是事今此所引謂有外道穿人頂
骨世皆誚也所以立之要須宗因及以喻申方成比
量本意為遮但人所咲故今引此外道全量取世間
之過失也。

簡諸小乘後身菩薩染汙諸色者彼宗所說釋迦之
身也從王宮生即至坐菩提樹總名後身菩薩於其
中間起種種事也三十心前有愛悉覺起染汙身語
也又復諸色是緣轉斷後身菩薩煩惱未盡所縛此
色同染汙名也(〔此解不好〕)。

其此二因者意云若不宗中簡自他所別不成但總
立者因成於彼自他不成名為二因非因有二也。

為簡此二過者不定及法自相決定相違二過也。

為遮有法差別相違至唯自所許者意明此量中言
自許者非顯為極成色初三攝等他不許唯自所許
須著自許之言為遠除防他作有法差別相違之過
遂於因中寄自許言也。

汝立比量既有此過非真不定者謂立論之者前量
中既有自許言外人不可遂除他有法差別過立者
遂與彼量作不定過汝量若無此不定過可成真能
破也既我與汝所立量作不定汝量便非真能破也
成真不定也意云汝量既帶其過不能令我前所立
量而成過也設外人加言以出過者即一切量皆非
正量但隨立者言下而出於過更不得加言以出過
也問准勝軍論師立佛說比量是共比量大唐三藏
正彼教因中置自許之言即簡得他小乘不定過今
他順憬法師因中置自許言何不簡得大乘不定過
耶答汎因明法有自比他共量准此唯識及佛說比
量皆是共中自比量也凡自比者許得置自許之言
若敵者出過即不得置自許言也所以順憬即是出
過之人大唐三藏雖正於彼亦是自立大乘人也非
是破他置自許也故有差別。

每稟行於杜多等者稟者承也務者事也閉隱與事
務相似也馳誠者誠者衷誠也實也總意而言恒馳
實心於少欲也。

又同喻亦有至非定即離者意云大乘眼根與識非
即非離因果法爾若宗言定離舉眼根為同喻闕無
所立也以不定離故無前宗定離義轉所以言同喻
之上闕無所立也遵起者筭也。

況成事智至有定相離義者意云非獨根因識果證
不即不離之義即是佛果成事之智亦緣眼根豈能
緣眼識與本根有定相離義耶即據能緣一邊以證
非是一切證也問親相分可不離識本質疎遠何不
離耶答由質有相能緣所緣相從而言名為不離其
實離也問本質相分既總不離如何得有離中知耶
答約勢用近者是合中知勢用遠是離中知等義也
若違深淺二義至所共知故者問此中何是淺何是
深義耶答淺謂內外教中共所習學所知麤法深者
唯內教中智者所了非世間攝若立論者敘違淺深
二種亦合名違世間但違世義淺從深為名伹違教
也若唯違淺義亦得名為教但違教義微從勝為名
但名違世間也各隨勝為名偏彰一號故有亦字也
一切言皆是妄者問准佛法中所有言詮亦不得法
體亦是虗妄與外道計而何別耶答准外道計即喚
言語總是妄語無詮表也今佛法言即不同彼雖不
得實體能詮召法還有作用喚皆非博各成等作用
也不同外道總言防舌而無表詮諸法等也。

其學數論及造論者名數論師者劫比羅者是造論
者雨際生者是學論文。

一一皆有三種德故者意云所成法上一一有能成
三德。

闇鈍之闇者簡明闇也但取愚癡之闇。

言三德者如次至今名樂苦捨者意云正名勇塵闇
今古易名如文自辨三德如次第配之者薩埵配黃
剌闍配赤答摩配黑下貪瞋癡及樂苦捨皆如名次
第以配三德也。

總無別依者不相離性名之為總後陳能別名為別
依別依不成總無依也故言總無別依須更成立也
唯有法我至餘皆無故者意云二十部中准宗輪論
有犢師正量等五部皆計有我故言佛之弟子多分
不立少分五部立也問唯二十部主皆是無學何言
有我答彼宗中有凡夫執從主為名故言有我或可
部主未成無學巳前有我從因為名故無過也問內
道外道皆計有我既不無外道何別答我名雖同執
行相異外道妄執或如芥子或如虗空或指等種種
不同今此准論中破唯有非即非離計也故而不同
也。

有簡便無者意云或言汝執或言自許名言有簡便
非所別不成等過失也。

宗無簡別為過如前者即指前言不標汝執故是宗
過故曰有過如前若彼言簡即無過也。

說我去來皆是實者此中意謂􂮷立皆有一分所別
不成兩宗皆許有去來我俱無故名一分所別不成
也。

問若說我是思至我等為有者問意云何答前指此
語名所別不成一切他不計法皆犯過失如何可立
我等為有耶此是問意也。

答若有所簡至不爾便違者此答意云隨自他比量
著自許汝執有所簡別即無過謂我能詮之下必有
所目假我真我既有所目如色等有能詮言必有所
詮色等體性故置言簡即無其過若無言簡爾者即
便成於所別過所以言不爾便違。

上二過中至所別有故者上二過者即所別能別二
也問若准論文辨於二過即能別所別者居後何故
今言初過亦名所依不成答不據論文以明先後但
取作法先陳後陳以說先後也此中意云所別不成
亦得名為所依不成問何故論文而不言耶答緣有
能別不是其過其能別名必有所別所以不名所依
不成過也能依不成亦准此解緣有所別成故但名
能別不不名為能依不成也以能別所別相對為名
故也。

由是所立不與能依所依之名者此中意云即喚能
別所別亦名所立竝以是不相離宗所須之具相從
總名為所立也約為相對以得其名不與能依所依
之名也但名能別不成所別不成也。

義准亦有等者如下因中當廣分別也。

成劫之末有鵂鶹出者問前劫比羅何故成劫初時
出世今此鵂鶹即言成劫末時方出何意不同答雖
俱總出成劫之中先後有別故言初末問二十劫初
而出答准理而言合當五十劫後方成言欲界有情
於中方出若爾即合是成劫之末何故言初答對後
出者所以言初也更問。

四有十句者准十句論中喚作同句者意云大有能
與實德業三而為體性同一有故所以喚有名之為
同也問同句與同異句二何別耶答有名同者體一
名同同異不爾總同總異及別同別異體類即別故
二不同也。

五同異十句論名俱分者問何者是俱分行相答一
法體上亦異故名俱分如實九法總同名實即有異
於德業等義故名俱分與同異句名別體同也。

此六加四謂異有能等者問加中異句與本同異二
何別耶答六中同異實德業三若單句唯異於實故
二不同也。

我有十四德者與常徒別傳撿文也問列二十四德
名有言性者有不言者如彼性此性液性等皆置性
子餘皆不言何意耶答作論者意故此不同也。

我云何至起智為相名我者此中意說和合覺樂等
九德與我合時由何而得和合答由我為因緣和合
始能令覺樂等與我和合若我不為因緣覺樂等終
不能與我和合為因和合九德能起相是我功能也
問和合不由於我和合自有功能若要有我為因我
合功能焉在答據親因和合即是若為疎緣即由於
我親疎不同故二有別今據踈只言由我也亦如麥
子生芽親為因體不得水土無以得生親踈不同今
此亦爾思之。

由此亦有兩但隨一至但生疑故者此中既有兩俱
不成等名准於宗中亦有兩俱隨一猶豫不極成等
名也何以不言亦有所依不成之名答所依不成有
法無故前明所別不極成即是所依不成所以更不
重言也(更思)。

說意為實兩不相符者意云取勝論師宗中所有意
也數論有我一分相符二俱不許有勝論意如二極
微名兩俱不符也。

符自全分或是真宗者謂立量本意欲違他順巳縱
符於自非過所攝不以符自為一向即真若有餘過
量非真宗故置或字也問如何者是請為指法答如
勝論師對數論立業滅壞此即符自今對他立得即
名真宗數論不許有滅壞等即犯宗過故言或是或
者不定義也更有別法只指梗槩。

并俱不符至違教等過者問指法如何答如數論師
對佛法者立業滅壞此是二宗俱不相符以俱不許
故雖然俱不相符或可能別不成數論不許有滅壞
亦違數論師教也或是俱不成及所別等全不許名
俱不成也二宗皆有此等之過思之。

此九過中有自他共不共者意云宗九過中有自有
他有俱非今言共者即當第三俱過句所以言共不
共者第四俱非句也全及一分皆通自他共不共也。

如小乘師對大乘立(乃至)非定心得者意云定心所
緣皆是現量今言不得是違現量違比量者觸處諸
色定心所得五境之中隨一攝故如色聲等總意而
言如小乘自許通果是心許起眼耳二識緣色聲等
今難大乘觸處諸色非定心得不獨有違現量之過
亦有違於比量之失比量云觸處色定心必得五境
之中隨一攝故猶如色聲以小乘許通果眼耳而是
定心親得二境明知我觸處色定心必有得問何以
得有此量相違答以小乘人定通果中不許起心身
識故若大乘者不起滅定現威儀等故大乘定心許
得觸色。

有違現非自教者如對勝論實德業三定非現得此
是違他現非違自宗教也。

有違自必違自教者如大乘言第八識非是現量緣
三種境此即是違現亦違自教也。

現非世間者如色等非眼等境此是違現非是違此
世間但是違學者世間也。

有違現亦至及他能別不成者如勝論立覺樂等德
非我現德即唯違自現大乘不計我現得境犯他能
別不成勝論者敵故名他也問覺樂等名大乘不計
何故不是他俱不成答覺樂等名是心所法佛法亦
有故非俱過。

若違共現能別必成者如聲非所聞彼此俱違聲現
量得名違共現能別必成者非所聞言兩宗俱有所
以言能別定成也。

如違自現亦所別不成者如勝論言我非現得覺樂
等也彼宗覺等是我現得今言不得違自現量他不
許我即他所別不成文少他字。

如違自現他俱不成者如勝論言實德業三非我現
境即違自現他不許有實句等及我名他俱不成也。

如以現量合三(乃至)合八作法者皆以現量為首不
得除之如言以比量為首隨作二合三合等皆以比
量為首亦不得除自教等為首作句數一一如前皆
不得除也如是九合有一四句者有違現量亦餘八
過者如勝論言我非現得覺樂等德此法之中望自
望他具有餘過如言我不親得覺樂等德即自違現
量也違比量者覺樂等德定我現得實德業三隨一
攝故猶如實句自教許得今言不得違自教自語依
教教既有違自語亦失他宗不許我及實等覺等過
佛法不許前陳之我即他所別數論不許覺樂等德
即他能別薩婆多師二皆不許即是犯他俱不成過
覺樂等德皆不許是我現德對立犯相符此即違自
現量得有餘之八過餘違八違七乃至一二等皆應
思准也。

前云且答現量一箇八種四句者且約現量與比二
合為四句即除比量取自教還與現量合為一四句
乃至相符皆以現量為首二合一(現量)通但有八句所
以言現量一筒八種四句理實而言大有諸句如上
應知。

此論所說現量相違有四過合者如有現量相違亦
自教世間自語四過如論說言聲非所聞即具四過
聲今現聞立聲非聞只違現量教中亦許聲是所聞
今聲非聞亦違自教世間皆委聲是所聞聲非聞者
違世間過自語依教所依既違能依亦辟也故違現
量有四過失問何故違現非比量違答若別指法可
容許有今依論文不違比也故但有四過而無五過
比量等具四義准此知故更不述。

世間二違世間比量者世間相違者如說懷兔非月
有故非但違於世間亦有違比量比量過者如懷兔
定月以有故猶如母兔此即是違比量也或加自教
或加自語也。

雖違他教至皆非失故者論文之中如對數論立聲
是滅壞滅壞宗法雖違他教非違他比非違他語但
是能別不成之過縱犯他教亦不為失所以能別唯
一亦無違教比量等過由此名為皆非失故。

或加比量至如勝論我者是但示法有違比量之道
理非即以此比量為是問何以此量不名為正答勝
論師我非即思我舉為同喻立量不成故但指法非
為定量下量同喻如數論我亦是指法尋之應知。

如前總為四類者有二違一違二亦有四違四有一
不定或二三四也故名四類。

如上所說至且為大例者意云總指前宗非過之中
一一論也或此上縱簡有違一二等不同各或皆雖
有不同如題自處只為大例作法一一過中皆有自
他全分一分二種四句也。

此言意說至應名立宗者此是諸家之語也意云如
自佛法宗中大小兩宗許聲無常今相對立應名立
宗或可佛法對勝論立聲無常言應名立宗此若更
立犯相符由此說言所應成義方名立宗也。

若不言自所許義至應名立宗者意云非是自許義
但說示他宗之所應成義應得名為立宗以不如佛
法者對勝論立實等六句皆是實有乃雖示他宗以
符他故不名立宗。

此二以簡相符極成者准對法論初之二義與此論
中簡相符過相似故言此二以簡相符極成或有疏
本而言似亦得從多為正也。

若如提婆至亦名他破者意云若要須言宣示他者
方名宗者即提婆論點三十言亦令他解應不得名
為能立破也由此宣示要立言者從多分說也問何
知提婆論義言令他解等答如提婆傳說也。

或此闕無能立至准因當知者此中意說准對法五
因簡過即簡得此論宗九過中前之八過他皆未解
或猶豫宗不能揩定亦名未解隨其所應宗猶豫者
宗過之中攝闕能立等宗過不攝故言隨應問准因
過中宗亦得有兩俱隨一等名今何獨指猶豫名耶
答示法而巳隨舉其一理實有餘也。

若如所安立至是名立宗者是彼總結辨也我法自
性若有若無者外道立者即為有內道即無要所執
者我法俱有佛法對者我法共無就法之中龜毛是
無也五薀名有遍不遍者如無我統遍四諦故名為
遍無常遍三諦除滅也苦遍二諦等此是遍義別此
是法義別也若我亦有遍不遍義別如外道即蘊計
我不遍離蘊計我即名為遍。

若准彼文過多於此者意云准彼論過簡乃多於此
因明論也問因明簡少應過未除如何立宗得為真
耶答准此只據立敵對明即不同彼立無敵過此要
無容方名能立亦不同被不言宣示等過彼處第五
他未解中亦兼能立闕等亦成其過今此闕能立等
乃至是因喻等過非入宗中所以此雖少於彼亦無
其過。

若後二相至與名不決定者問准此中解下不定中
除相違決定而有何意答相違決定三支具足與此
稍別所以不言或可此中而亦攝得疏令義無所決
斷者即是第六相違決定也與名不定總結前也。

若後二相至與名相違者四相違過者總有其中或
可九句之中四六二也前解為得。

若因自不成至名不成者此難古執也古師唯自不
成名不成不望不能成宗名不成也故為此難又若
因自不成等過今既望自名為不成能立不成等名
便徒施設何以自不成不望他故。

文說不成之義至非自不成者此引文辨及申理也
如文中明四不成皆前舉宗後辨因過明知不成非
望於自也。

是故應知此中所說者意斷他非彰此為是。

或理釋言至並自不成者據理可有望自非無問何
者是理答兩俱非因至理亦無爽者此即四不成名
及喻等皆得望自名不成也此第三解乃順古人也
問新舊二說不成名各取何為正答新乃望他舊唯
望自或後新師亦取望自然非正取但有其理而無
文也今助一釋合二為一義方滿足也。

無因依有法至有法唯須有者意云如無體因所依
有法得通有體無體若有體因所依必有體故也今
舉有體之因依無體有法有所依無無所依故故成
因過問如何者是無體之因依有體有法答且如立
聲定是無我非一常故如色香等即此非一常故因
而是無體也意云無一常之體故名無體將此無體
之因依聲有體有法也有體因依有體有法者如立
聲無常舉所作因此即是有體因依等也今論所舉
即是有體因依無體有法故是過也。

有傳釋所作通顯者如軌法師疏解也。

此中諸他隨一至說自許言者凡立比量許置言簡
即無其過若不簡即過隨生故如勝論師對聲顯論
立聲無常所作性故此因乃犯他隨一過故應簡言
自許所作即無此失問置自許言設不犯他隨一過
其比量成不答量未必成然令生信故亦無過。

諸自隨一全句至說他許言者意云如聲顯論對佛
弟子立聲無常所作性故此因乃犯自隨一過置他
許言即自無過也未即成量示法而巳簡過應知。

若諸全句至及一分句者即指前八句若不置言簡
一切為過。

如攝大乘論至無我理故者此因乃犯他隨一失若
著言簡樂大乘者即無過也此引為例簡乃無違。

學藝超群理當食邑者以其學藝合當食對邑也三
百餘家為邑出周易文四十餘年方得立一比量也
註在唯識決擇中者西方有之此土釆釋也。

亦餘小乘及大乘者等者前言兩俱極成非佛語所
不攝證大乘經是佛所說今發智論許佛說者兩俱
極成因亦於彼轉前論證大乘巳一迴舉今又重舉
故有亦言許是佛說是不說餘舉此不許佛說之餘
以對大乘出不定過也。

又誰許大乘至因犯隨一者意云汎兩俱極成名寬
亦有小乘對外道作兩俱也若准彼為兩俱大乘經
即合兩俱極成非佛語所不攝今言不攝犯隨一過
雖有此義正意所立唯對小乘故因不犯隨一過也
以見名寬故為敵也。

因犯一分兩俱不成者取小乘中許發智論非佛說
者對大乘者各於有法發智不轉名為一分兩俱不
成。

若立宗為如發智至自許是佛語故者意云由言由
一名為立宗非是和合不相離性名立宗也小乘不
置汝自許言直向大乘出不定過為如增一兩俱極
成非佛語所不攝故證大乘經是佛說耶為如發智
兩俱極成非佛語所不攝故諸大乘經非佛語耶即
違自宗自許是佛語故由此應置汝自許言即無茲
失。

炎熱騰焰煙照飛煙者此語乃並是標彰事火之形
狀也言烟者明焰之義烟字去聲呼也。

觸處可有者觸物皆有名為觸處非五塵中觸塵也
和合火有有彼火故者由有地大及水風等四大種
故和合假說事火方成故言有彼火故能有即四大
所有即假事火也。

而有所說者此中意說如立多人遠共望彼烟塵霧
等其中有一人言彼遠烟下似有事火以現烟故如
厨舍等中論文云中云而有所說者此明立因所以
也欲立有火便舉其因故言而有所說問舉烟為有
法便取為因豈不犯過耶答但示法而巳非乃是過
或可改言遠山處似有事火以現烟故喻如厨等中
作立量亦得但取宗因猶豫即得故別指法亦無其
過也若爾何須論言於霧等性答指此霧等而不決
定非即舉彼而為有法也。

如於角決定於牛有疑者此即所別決定能別有疑
有人隔垣見角決知是角不知人放為牛自戴所以
前陳見角即生決定後陳不定為牛自戴為是人放
或於火決定於烟有疑者如夜遠見火決定於烟猶
豫皆是後陳決定烟為前陳不定也。

或二俱疑者即如前立言如似烟下決定有火前後
其猶豫也。

前似宗中至決定智故者即指前明所別不成之中
疏主指法如薩婆多對大眾部立我實有立敵不許
前陳之我此即是無體俱不極成義准亦有有體猶
豫俱不極成故今此中方辨此過前似宗中偏明無
體俱不極成不得作於猶豫過也以猶豫者必有體
故疑決既異故今明有體故有猶豫俱不極成。

獨法合法者以能所二各別有過名為獨法合過生
名為合法也。

況諸因者皆是有法等者此中意說法及有法必須
極成便是一重過也(所別不成)况復諸因皆有法宗之法
性有法更須極成今標有法對無空論空巳不成更
舉其因因依何立故是因中所依不成過也總意而
言有法不成卑一重過又因是有法之因有法不成
因更無所依之處是大過也所以言況復諸因皆是
有法宗之法性也因非一故因稱諸。

問勝論師說至他隨一因者問雖說空有六德行相
如何答如餘處辨總問意言勝論師對經部立空實
有宗德所依因非獨因有所依不成即是此因經部
不許亦合有他隨一不成如何舉所依不成此是問
意疏答示法舉略至體即隨一所依不成者此答意
云指法而巳非獨一過准理合有他隨一過二過合
言體即隨一所依不成之過也。

問如前所說至無所依過者此問意者前言以無體
法為宗還得以無體法為因今因既隨一無體還依
隨一無體虗空因即合有所依如何言因無所依過
耶。

雖說無為無因不說兩皆無過者此對無空論即是
此過雖宗因隨一無體亦是其過。

豈以有為有因等者此返質也。

如宗能別不成至亦有所立不遣者如佛弟子對數
論師立聲滅壞二十三諦隨一攝故因喻如色等此
滅壞法他不許故能別不成同喻如色色上無滅壞
宗即闕所立凡滅壞為宗非滅壞者總是異喻二十
三諦攝因於彼異喻色等上轉名能立不遣色香等
望宗即為成品望因即為同品舉此一法或為同喻
或為成喻為同喻時闕無所立為成喻時能立不遣
也他作法自相相違云聲定非滅壞無常二十三諦
隨一攝故如色香等。

空大生果大乘不許故者大乘空大極逈色是假立
其名而無體也又與虗空無為有別。

上來所說兩俱隨一二種不成等者此等諸文辨四
不成及數多少餘文可知也。

然皆決定者前二不成所依定有能依之因通有無
後二所依唯有亦定能依通無亦定所以言然皆決
定也。

兩俱隨一無者意云兩俱隨一因通於無也問准此
亦通於有何獨言無答有巳極成故更不舉且得言
無理實通二也。

猶豫不成至故總為句不分有無者凡立猶豫依有
法立不依無法雖依有法以說猶豫仍不得約有無
以分而句數是此諸常何以不得依無立耶答既言
猶豫必附有法如遠見杌妄為人無法本無不可猶
豫由此疏意猶豫必有所依必無若准餘疏即許此
事如彼疏解。

所依不成至一分所依不成者意云所依不成總為
九旬之中不有無體自他隨一一分為句者問何以
不得作此句耶答若以無成無所依通有無非有依
過若以無成有有體有法有非彼依有無因宗中半
有故無無體一分所依不成也。

所依之法有法皆有何名此過者此疏主結也依論
但說四全不成者縱有隨一等過望自他等亦是全
過非望兩俱其違名全過也。

若依古師至合有二十七句者此中意云設准於古
師四不成中但立兩俱及隨一過兩俱不成攝九句
隨一不成攝十八句合二過總有二十七也問准四
不成中各攝幾句耶答兩俱中四句全也取猶豫中
取二句所依中取三句總當古師兩俱中攝此九句
也餘十八句所不攝者是也。

問因於宗無喻於二無等者此問意云因於宗無喻
於二無而名不成宗於因有及以喻有名作何過耶
答能立本擬成他他成非過飜名不成宗本非是能
立不得望他成名為不成謂宗於因上無即是比量
相違宗於喻上等無亦名比量相違過也瓶常之宗
不於餘行作無常上有縱於喻無品是比量相違也
異此不然非名不滅者意云即結因宗不成非名不
成之所以也問何以然者答將因成宗有過飜名不
成於二喻設過伹得名為不定相違非宗成一設過
名比量相違望本成別所以言異此也。

問若爾因過等者意云若因喻皆欲成宗有過總名
不成爾者現量等九皆欲成宗義有過應總名不成
何故但三(能別所別俱不成也)名不成耶此是問意也
答因雖三相至翻名不成者此即舉例答也。

餘皆宗具者除三不成外餘之六過名餘皆宗具也
合二建宗者即能所別二有過云翻名不成也。

成宗義疎等者即因後二相也總意而言因雖有三
相初相親成名宗有過飜名不成宗中雖有於九過
親違於宗者立不成也。

若立其狹常無常宗者唯無我宗寬常等皆名狹也
合有九共今此舉三者如文俱敘他共自三以示其
法未曾有人能全作將此九過者(〔付後〕)宗既順前不
立此因應非不定者意云初立其宗未舉其因其宗
未立後舉因時擬成於宗由因闕同喻成宗不得宗
仍順先未舉因時一種不成名順先不立未生他解
名為不立也。

謂如山野多有草木者問此誰舉喻其意云何答如
山中草木未有人取即無所屬若有人取即可屬彼
望此草木有取不取亦有不定所聞因亦復如是同
異品無如山中草木望所成立聲常無常名宗法同
異可有通極成一義不闕初相故問既通成一義如
何言不定答闕因同法無可證成故名不定若法處
攝若聲處攝者定果五塵中聲名法處攝除聲是聲
處攝意耳二識所緣別故攝處別也。

數論立聲若是實有若是自性者許聲伹是轉變非
生滅無常故稱有體不異冥性故名自性。

勝論若德句非德句者問准彼宗許聲德句收如何
今者言非德攝耶答非德者是同異性他宗喚此同
異名聲性准此故言德非德攝。

離繫親子者即喚門人名為親子或言苗裔亦名親
子後義為勝。

有動增長等者准彼宗計伹有動作增長者名為有
命外非情等有動增長皆名有命聲無此事故名無
命我有動作亦名有命。

上為釋難未破前量者意云所聞性因是不定攝如
立一切聲常無常等皆是疑因故是不定也如不可
言不是不定也從上文言彼論釋云不共故至上為
釋難巳來總是釋難之語也以下方破外人比量尋
之應悉。

由此宗法決定相違者此是談前外人量應合是宗
法決定相違決定相違下文自作也。

然俱可得一義相違者若聲生論對勝論立聲常為
宗舉所聞因此因有喻應合成宗如何今斷名不定
答若勝論師爾時愚鈍無智可許汝因得成正因若
勝論師對立無常舉所作因然俱一義相違宗容有
故常與無常各自宗立五舉一因成相違宗名一義
相違也常無常宗名一義也。

雖是兩俱全分兩俱者意云聲生聲顯俱不許無常
性因於聲上轉即是因中兩俱不成過然雖不成指
法而巳且取不定問聲顯聲生許聲何別答二宗聲
性俱許常能詮之聲雖俱計常聲生本無生通無常
聲顯本有顯巳亦常准此能詮之先有不有二宗別
也以音聲無常二宗俱許也。

空大為耳根亦無質礙者亦者亦前聲也問或明於
聲名無質礙何須耳根答辨差別成非正取耳也。

所生皆合一能生皆離多者意云能生皆有父母所
生子唯一乃至大地父母容多也其實能生但父母
二不得言兩屬對而言一多相准理而無能生皆離
多也問子微不超因量者為總敵父母為但共一父
一母許大耶答可得成大也。

理門論云若於其中至是名差別者此中意說同品
異品俱有一分為俱分問既若分有相是不定何故
彼論言俱分是有亦是定因答雖俱分有互隱不定
亦成正因及相違也簡別餘故是名差別者第五不
定與前同別前過但同異及唯是不定第五不定差
別於前若有簡別即成正因及相違也故差別於餘
名不定也不唯是正不唯相違故名不定與前四過
全同不同故彼論云俱分有者簡別於餘是名差別
或於其中俱分有等者此第二解也非唯此一者非
唯此第五俱品一分轉名為俱分也但同異俱有即
名俱分非俱一分名俱分也。

若作後解攝不定盡者意云但是同異俱有者是此
俱分名中攝盡非攝第二及第六也。

前不共因無有定義至與餘差別者准此中解而有
二意第一意者簡別自餘不定因故者即此第五不
定差別餘四即第五為能差別餘四為所差別第二
意者即將此第二不共不定與餘不定不同也即將
第二為能差別餘為所差別也前解為勝。

相違之決定令相違者意云相違即宗決定是因不
得名為決定相違相違之因屬主為名第六囀攝決
定令相違者由因能令宗法相違也還是相違家決
定也第三囀攝雖由於因宗方相違此論文中正明
因過因不得名相違從相違主以得其名名相違決
定也。

有比量云者但是古德不知誰也。

或此二因非正因攝等者此量意云第六相違非是
正因敵智不決如餘過因此量稍寬於前量也前量
但難第六是不定因如五不定今第二量但是因過
總為同喻皆非正因也。

如餘正因者問九句之中但二八因名為正因今為
所立何有正因為同喻耶而言如餘正因答一切正
因不過九句之中二八因也今意且取論中指法舉
所作因及勤勇因名為二八以在宗中其實二八之
中但是正因皆在中攝故指如餘正因得為同喻也
二聲性一一能詮各有性類者准此聲性隨能詮聲
許有多也。

別有本常不緣不覺等者意云聲性緣未具時耳根
不取名不緣不覺覺者起耳緣時名之為覺也不緣
者無緣也總意而言要須緣具聲性之上方有可聞
若不然者但住本常不緣不覺不同勝論但取同異
性名為聲性聲生即作如前分別緣不緣具有聞不
聞勝論不爾故稱不同也問勝論聲性與能詮聲俱
不俱耶答有俱不俱正起即俱不起之時但本常
住未必俱也雖響及此者此者即此第三能詮聲
也。

便成過類分別相似者意云因喻無其過妄立道理
而分別但是似破非真破也如軌法師疏當廣分別
也。

觀宗法者不定因也審察者智也所樂違害者相違
因也成躊躇者不定因凡此二因不定攝者疏主斷
也如殺遲碁後下為勝亦不據道理勝劣以判之也
但有如此二因不論先後勝劣皆名不定也。

故不應爾者意談古人不可斷以勝後聲前如殺遲
碁後下為勝若准此論即是勝前聲生居後故不得
如殺遲碁以斷二論先後勝劣也故言故不應爾也
應依世間現有至實可信之說者即取足目仙人所
說之教名為世間共信教也彼教之中明聲逢緣有
暫有還無世閒皆信故取為定也。

初是他比後必自比者意云如大乘先就他宗以破
於他他將自義以作相違決定故言初是他比後必
自比雖有自他名望於大乘總名他比相違決定也
若立自比對必他比者意云如先自立義後他方破
即是自比相違決定也。

無二自他若二自他俱真立破者意云是相違決定
者要須一自一他方成其過若二自一他俱是真立
及以真破問作法如何答大小二乘各立自宗無表
色等為實為假三支無過即名真立各就他宗以破
假實即是二他俱真破破他義故如疏自指故不重
云。

如許定果色等者問大乘定果色中有假有實假者
不論如何非極微成而言許非極微等是無對色耶
答論文之中言色有二者一者有對極微所成二者
無對非極微成非極微成即法處定果色也由此定
果五塵色等但由定力故變現也不同業果故言非
極微成也色名雖同根境相對攝處復別故有不同
(更問)。

如論所說即是共相違等者問准前指法置汝許等
言即不名為共但自他置言簡之二自二他俱非過
攝今者論文言其相違即成其過若置言簡各望自
宗應得名二他真能立真能破乎答准理合然有此
相例但為聲者悉皆共許立餘法者即有不許對共
不共言自他其三種之過准示法處合別作法即無
其過也。

但宗違因無二因故者意云比量相違但違一因相
違決定二因違也故二差別也問比量相違攝得決
定相違如何相違決定中有宗違因之義答有若望
言陳各自舉因即無宗違於因之義若望不了因之
道理即有舉宗違因之義且如聲生立聲為常自許
聲有所作性故舉聲為常豈可不違所作因也聲生
不了所作之者皆是無常故有舉宗違因之義勝論
亦爾立聲無常自許聲有所聞性因舉聲無常豈可
不違所聞性因也由此相違決定中即含比量相違
之過自有比量相違不是相違決定也即如說瓶常
等即是比類。

若言聲應非聲等者此改於因假說出於有法自相
相違決定有違教過亦為不可。

若云無常之聲應非無常等者意云前出有法自相
過既不成訖更出言無常之聲應非無常之聲如瓶
為有法自相相違過者亦為不可不可道理如疏自
非也。

其無常言根本所諍至有法差別者意云亦不得出
有法差別相違決以無常法但是所諍非有法上意
許差別也。

如勝論立自比量云至無自不定者意云若不改其
因違宗四種即是後四相違過若改其因違宗四種
即是此相違決定過也故指勝論所立一宗以改於
因得成四種也如立有性非四大種不言除四大真
舉其因體非無故如色聲等他便作不定云為如色
聲體非無故證大有性非四大種別有體耶為如四
大種體非無故證大有性不離四大別有體耶為簡
不定故因中言許除四大四大體性非無故是四大
種體非無者即是異喻總四大種即在異喻中。

有法差別言作有有緣性者他本意立大有能與緣
大有心而為其性所以言作有有緣性非無之有也
名非有有緣性非是與緣大有心而為其性也所以
言中含二差別。

不能有四大非四大種者即同異和合等是能有四
大非四大種即大有是也。

以此准前比量相違亦有四種者准此決定相違既
有四種過前宗之中比量相違亦准此中合有四種
也問相違決定改因喻過作四種相違改喻過不答
改喻今此指法但改其因喻略不改或等取也。

五十四種不定中者即如前明六不定之中各有九
過合而言之有五十四也。

自共比中至是是不定過者問共中因有於他異品
轉者何非不定不答不共許故故犯於他非不定也
餘目他比中犯自他不定過如理應思。

此論且依兩俱不定等者即指六不定過因皆立敵
共過也。

二喻雖共至同喻無體者其如次第即是不定也。

此六不定至名不定也者意云亦不定因立一切宗
皆有不定非獨如上論中所指之法也(更問)。

因明入正理論疏後記卷中

因明入正理論疏後記卷下
樸揚　智周　撰

與相違法而為因故者如立常宗無常是彼常宗相
違所作性因與無常法而為因故名相違因相違是
果因得果名名相違因依主釋也。

非因違宗至例而成難者此中意說隨因得相違之
名非由因令宗返名相違因但與彼相違作因名相
違因由此解巳即無宗亦違因例而成難之妨問准
此即是因不違宗從相違法得相違名若如是者何
故即前言不改他因能令立者宗成相違若准此語
還令有宗違因例而成難之妨何故言無答此解且
據因得其名屬於巳前決定相違且作此解理實得
名還是一種如下問答即知一種有相例失也問既
是一種相違決定與四相違俱是由因令宗相返名
相違因也二何別耶答相違決定要改於因此四相
違因乃不改故二有別。

如無違法相違亦爾者意云聲生立聲而是其常舉
所作因望他本立名為無違若成相違無常之宗亦
復無違故言如無違法相違亦爾也。

初成法無定無有故者意云所作性因成常不得名
所成法無同喻虗空上無名定無有故。

由彼說故者彼理門論也總意而欲明知非是因違
於宗名相違也問雖引理門那知即是因不違宗答
理門論云若法能成相違所立是相違過即名似因
如無違法相違亦爾明知不是因違於宗也問四相
違因名為似因望誰為似答望本立者舉違本名之
為似非望出過之者因得似名望出過者乃是真能
破也。

此宗說法者此因明論宗也問敵闕因明何不擬簡
今乃至此方言此宗答今此正明四相違中有自性
差別故於此處方說此宗有此不同故不應責。

此雖即前然教少異義亦別者言教異者對法佛地
二論不同名為教異一望自性差別定而言之一約
先陳後說不定以說此名義異也。

三者言許至皆有差別者此第三對言陳之中隨其
所應攝前二門也若據義顯但攝第二問何以不攝
初局通對耶答前通之中巳有差別遍不遍等何第
三中除言陳外餘皆差別與前差別即濫言陳若言
陳中即說差別何故更說意許差別緣此不攝初門
雖然不如總攝也。

從彼初說者意云比量相違相違決定皆先說法自
相相違者從彼四相違中初相違說故言從彼初說
也問何因四相違中先說法自相耶答正所諍也餘
比量決定從彼四相違正所諍初說也。

若不爾者必無法等者意云四相違中初一改喻後
三任改任同不改若言得一因違二宗三宗必須改
喻若隨論文初改於喻後三不改也。

許初改喻後三不改故者此釋不改於喻必無二合
違三合違等也。

豈非有法自相相違者意云設他出過豈可無有法
自相相違耶不是有法自相相違但是法自相過得
不答不得如疏自非。

又無常無至犯所依等者敵牒聲無常二為有法所
作性因亦犯一分所依不成也。

諸無似立此過相者諸似立中不見有此似立之過
也。

常聲之上可聞等者意談常聲之上差別之義聲是
可聞義聲上無我非可聞義或可能詮常緣合即可
聞不合即不可聞也亦是聲上差別義也。

無常之上作彼緣性非彼緣性者意云無常之聲而
是其境與彼緣聲無常之心作性故不與彼緣聲無
常之心作性亦是無常之上差別之義也故言作彼
緣性非彼緣性也總意而言差別相違因者隨其所
應意之所許因與彼違名差別相違因非取一切差
別之法皆與作因若與為因非但無相違之因亦非
有同喻也問前雖舉常與無常可聞不可聞作彼緣
性以辨差別未知是有法中差別為是法中差別答
可聞不可聞是有法差別也作緣非緣是法差別。

此中義說者此意說此文中為他用所以也。

此因如能成立眼等者此中意說數論矯立積聚性
因成立眼等必為他用望何意立為真他用所以論
言此因如能成立眼等也如者指處也論言如是亦
能成立眼等者即指此積聚性因與所立法差別相
違也。

若以所思實我用勝者此中意云臥具等物若無神
我思即不變若論思巳方變即實我望臥具等為勝
若以安處所須假我望臥具即勝今據假他受用臥
具是勝故以難也。

共比量中無同喻故者准數論師所立比量乃是共
也答言實我用劣者即無同喻也若他比量者若大
乘言汝眼等根實我用劣者與他比量一切無遮即
無過失。

西域諸師至不積聚他用者此敘西方有不善因明
者謂彼言眼等唯為不積聚他用床座通二他也直
申過云眼等應為積聚他用等故今此乃犯相符過
也。

西域又釋至如前所分別者此中意說前敘眼等唯
為積聚他用難今應眼等亦令為不積聚他用無相
符失雖作此判更失他宗之本意也廣申道理引證
如文可知。

不應於中生異覺者此結上也或可屬下讀之也。

云眼等唯為實他受用至臥具唯假用者此非西方
師釋也但是此亦軌公說也所以結非不應於中生
異覺也由此但應如此疏說勝劣難也即無過失。

亦即此中法差別過者意云勝義七十亦徵於彼數
論師也犯差別過立此一種故言即此中法差別也。

後經多劫婆羅等者問准此外道成劫未出言經多
劫是何劫耶答非經成住壞空等劫名之為多但據
日月歲數等劫名之為多亦彼無過設縱經於住二
三萬億五頂亦名多劫也。

此三之上至體常眾多等者此敘彼宗同異句義總
有二種一總同異二別同異總同異中設有二一總
同二總異實德業三同類雖多總同名實及以德業
名為總同三法各別名為總異第二別同異中亦有
二一別同二別異九實同實名之為同別即是同故
言別同德業亦爾地非水等名為別異德業亦准此
所以疏言此三之上各各有一總同異性隨應各各
有別同異即如前所分別了訖。

其疏文言如是三中隨其別類復有總別諸同異性
者實等三中隨指一法名為別類只地實等中亦有
總別同異性義地實之中二實無實多實總名為實
父母不是子微子不是孫等各各與餘不同名為總
別准此釋或可復有總別者還取前言總別若同異
也總為四句料簡有唯總非別謂實德業有唯別非
總謂地等實中多極微等有亦總亦別謂九實是同
為實句名總九合不同名別餘准此知也。

能非無性者意云但奄含言意說但是不無有名能
非無性此成所別若顯言大有名實德業上能非無
性即犯所別不成過也因亦犯隨一所依不成過言
中少故略言因犯隨一也。

四本極微等者意云四本極微名之為多空時等五
體各唯是一雖多少別皆不從實因生故竝名為無
實也。

果微名有二實者子微名能有父母為所有子微所
有以立其名名有二實也。

三三合生及七七合等者此中意云孫微父母通常
無常為子孫等乃至大地能生中無本父母是子微
巳去皆悉無常能生之中通常無常因有因正助常
者為助無常者為正雖有此解未定。

如佛法言有色有漏等者此舉例煩惱之體名之為
漏善法能有名為有漏大有為能有實為所有能有
所有合而言之為有實有漏言亦復如是能有所有
體各不同名為有漏也有色之言如有一實但屬著
體非別有能有如空有聲亦復如是非是離空外有
但是屬著法體之言名有一實問勝論師何意須作
如是舉例答宗言有性猶如有漏此奄含言因中言
有一實等者凡因須共所以舉有色之言以例於因
不犯隨一也。

若言有無實至犯兩俱不定者意云凡兩俱不定因
立敵皆不許於前陳有法上轉也今立宗中言有性
是有法也此有性能有實德業三即是實德業三上
能非無性立敵俱許亦舉因言有無實故無實言於
和合句義上轉立敵俱不許實等能有有彼和合句
無實此乃因犯兩俱一分兩俱不成有無實因不於
前陳有實等能非無有性上轉也。

實等能有上無有無實故者此釋因犯兩俱不成之
所以也。

其喻亦犯能立不成者謂以有無實故為因者其同
異性喻不能有於和合句無實准此亦是喻上一分
能立不成問何名一分答同異性亦能有實句中之
無實俱不能有和合句無實故喻一分能立不成也
因亦不遍者如疏中言乍似唯能有於實句之無實
者此釋不遍所以也謂言不能有於實句之中二實
多實等也所以因言不遍或可不遍者謂有無實因
不遍有性即不許有性有於和合句義敵者不因即
實非無之有有於和合故言因亦不遍也或可不遍
和合句也。

問有性有法有一實因等者此問意云言望本立有
乃是大有及其舉因有一實者乃是共許不無之有
此與宗有法全不相當何不是因兩俱過耶答伹言
奄含言申有性因依於彼故無過也難者直取大有
為問也尋之。

德業無簡不須一言者意云實中有無實多實等別
即有多過有簡別故伹置有一實云言即除諸過德
業中無有如是差別可簡別故不須著有一德業等
言所以疏言德業無簡不須一言也。

重述彼宗載申過難者意云量即重申過唯一出含
而為文言載申過難也。

兩俱決定故者意云將有一實故因成本立宗離實
有體即將此因亦成立敵實有非是有名兩決定望
本立者似立決定望出過者真破決定非是立敵俱
真決定名兩俱決定也問准四相違皆是同無異品
中有何故後二論文即言俱決定故前二不言而有
何意答理實合有示法略言故不應責也。

亦一切宗皆無同品者他有難言聲瓶既別應瓶不
得為聲同品故今返難若許不是聲宗同品者不但
違論亦一切宗皆無同品也亦有本言皆無異品者
意云聲可聞瓶燒見別異法尚得名為同品者即合
一切別異之法皆得為同品若總為同即一切宗更
無異喻何以故異法為同故也。

若不爾者極成所別皆無此過違自宗故者意云若
不難意中所許有非大有爾者即簡何不極成但是
極成所別皆無此過亦違五頂十句宗也問何以違
宗答若無所別不成即合但是不無之有今又難言
有非是有不犯自違宗更誰肯犯也。

問若難離實之大有至隨一不成者意云若五頂申
言真難大有非大有者此言乃犯自所別自所依不
成亦犯違自宗言隨一不成者通宗因也亦合是宗
中隨一所別亦是因中隨一所依不成過也。

若難不離實等大有至彼豈非有者意云本師不離
實者元來不是大有性五頂不無有元來是有今難
有非是有正犯相符過於本師不離實者非大有也
上違自教也彼豈非有者釋違自教之所以。

言同意別故無諸過者勝論本意立有言陳有言含
二種大有之有及不無有意中立者乃是大有也故
言言同意別也攝意隨言陳但是違自相過非差別
因也亦無如前所別所依等諸過失也問他立言陳
有性即難他言有非是有即犯有法自相相違過若
如是者如汝大乘對小乘立第八識是異熟業感故
猶如六識報心心所他出過言汝第八識定非第八
識業所感故猶如六識心心所等此豈不是有法自
相相違過耶二失既同何乃偏責答我宗無過凡對
立量置許言簡即無過失簡法是或可不立量也更
無過咎。

一切根所取者由大有與諸法作性故諸根所取此
廣分別如唯識演秘說也。

如是有性定非所作等者體是常住非從所作生故
言非所作常也。

無德者大有非是德句之依故名無德雖與作性德
不用為依但是實家德也。

無動作者不同業句有動作故言無動作也。

無細分者體唯是一不同同異體有多故言無細分
也。

亦爾者亦前非所作也。

所和合者意舉所和合彰能和合非有也。

一有同詮緣因者意云實德業三共有一故名為一
有以此為因起同詮言同緣智也如小乘立同分也
有緣性同詮言各別者此中意云大有同異俱能為
境起詮緣因一能起言詮於大有一但起言詮同異
性故言有緣性同詮言各別也。

故彼不取心心所等者此中說云有緣性者非唯能
緣心心所法名有緣性但取境體名為有緣為境能
有他緣故從果為名名有緣也。

非作境因有能緣性故非大有也者意云同異性亦
如大有但能為境牽能緣也同異之上有一實因中
言有者非大有有也若言大有能別有不成等過也
文言雖略義覈定然者意云准義合言作大有緣性
也即有過故論文略也。

問如聲論言聲應非聲等者此中意說佛法對彼立
聲無常即聲論與佛法作有法差別相違也以佛法
中亦許其聲耳所緣性也及繫發所生起等故亦例
之。

唐與者即濟洲城寺名也。

紐者衣紐也。

摛者舒也。

蘭金者易曰二人同心其利斷金剛發其嗅如蘭也
言符藥石者良藥苦口忠言逆耳。

古疏者軌法師疏當爾之時軌公巳後故言古疏也。

因明入正理論疏後記卷下(終)