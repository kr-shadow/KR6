#+TITLE: 華嚴經合論纂要-明-方澤
#+DATE: 2016-06-11 12:28:19
#+SOURCE: github.com/kanripo/KR6e0068 master 24e5867e                


* 華嚴經合論纂要目次

  
  * 卷上
  
  * 沙門慧研序(此序既載於續藏經第五套合論卷首故今省之)
  * 十門分別
  * 世主妙嚴品第一
  * 如來現相品第二
  * 普賢三昧品第三
  * 世界成就品第四
  * 華藏世界品第五
  * 毗盧遮那品第六
  * 卷中
  
  * 佛名號品第七
  * 四聖諦品第八
  * 光明覺品第九
  * 菩薩問明品第十
  * 淨行品第十一
  * 賢首品第十二
  * 昇須彌山頂品第十三
  * 須彌頂上偈讚品第十四
  * 十住品第十五
  * 梵行品第十六
  * 初發心功德品第十七
  * 明法品第十八
  * 升夜摩天宮品第十九
  * 夜魔天宮偈讚品第二十
  * 十行品第二十一
  * 十無盡藏品第二十二
  * 升兜率天宮品第二十三
  * 兜率天宮偈讚品第二十四
  * 十回向品第二十五
  * 十地品第二十六
  * 十定品第二十七
  * 十通品第二十八
  * 十忍品第二十九
  * 阿僧祇品第三十
  * 如來壽量品第三十一
  * 菩薩住處品第三十二
  * 佛不思議法品第三十三
  * 如來十身相海品第三十四
  * 如來隨好光明功德品第三十五
  * 普賢行品第三十六
  * 如來出現品第三十七
  * 離世間品第三十八
  * 卷下
  
  * 入法界品第三十九
  * 自䟦
  * 圓理跋


華嚴經合論纂要目次(終)No. 226
大方廣佛華嚴經合論纂要卷上
唐太原長者　李　通玄　譔
明　擕李　比丘　方澤　纂

夫有情之本。依智海以為源。含識之流。總法身而為
體。以為情生智隔。想變體殊。達本情亡。知心體合。今
此大方廣佛華嚴經者。明眾生之本際。示諸佛之果
源。其為本也不可以功成。其為源也不可以行得。功
亡本就。行盡源成。源本無功。能隨緣自在者。即此毗
盧遮那也。以本性為先。智隨根應。一悲濟物。以此為
名。依本如是。設其教澤。滂流法界。以潤含生。於是寄
位四天。示形八相。菩提場內。現蘭若以始成。普光法
堂。處報身之大宅。普賢長子。舉果德於藏身。文殊小
男。創啟蒙於金色。以海印三昧。周法界而降靈。用普
眼法門。觀塵中之剎海。依正二報。身土交參。因果二
門。體用相徹。以釋天之寶網。彰十剎以重重。取離垢
之摩尼。明十身而隱隱。無邊剎境。自他不隔於毫端。
十世古今。始終不離於當念。其為廣也。以虗空而為
量。其為小也。處極微而無迹。十方無卷。匪虧於小相
之中。纖塵不舒。含十方而非礙。智海果德。殊分於五
位之門。常住法堂。示進脩於九天之上。此方如是。十
剎同然。聖眾如雲。海會相入。智凡無礙。狀多鏡以納
眾形。彼此無妨。若千燈而共一室。此經總有四十品
勝典。玄開果德之門。百萬億妙言。咸舉佛華行海。十
身十會。闡十十之法門。十處十方。啟十通而疏十辯。
出現品內。示因果以結始終。給孤獨園。利人天之明
法界。目連鶖子。隔視聽於對顏。六千比丘。啟十明於
路上。覺城東際。五眾咸臻。古佛廟前。同登十智。善財
發明導首。用彰來眾齊然。又成五位法門。具德行某
軌範。令使啟蒙易達。解行無疑。還信首文殊之前。正
證妙峯之頂。經過五眾。成一百一十法門。至慈氏之
園。結會一生佛果。返示文殊初友。明以果同因。後入
普賢妙身。彰體用圓極。此經明大方廣佛華嚴者。大
以無方為義。方以理事為功。廣則毫剎相含。佛乃體
用無作。華喻行門可樂能敷理事之功。嚴即依正莊
嚴之義。釋此一部。總作十門分別。

  
  * 一依教分宗
  * 二依宗教別
  * 三教義差別
  * 四成佛同別
  * 五見佛差別
  * 六說教時分
  * 七淨土權實
  * 八攝化境界
  * 九因果延促
  * 十會教始終

△第一依教分宗者。夫智境圓寂。何法不周。理事二
門。一多相徹。只為器有差殊。軌儀各異。始終頓漸。施
設不同。初學之士未諳教迹。執權成實。迷不進脩。故
今咸舉眾宗。略分十法。

一小乘戒經為情有宗。如來創為凡夫造業者說。是
應作是不應作等。且約凡情虗妄之處。橫計諸惡。以
教制之令生人天。如華嚴經持戒。則以身身業語語
業意意業佛法僧戒等十法諦觀。求其梵行了不可
得。是名清淨梵行。是名持佛性戒。得佛法身故。初發
心時便成正覺。不同小乘有取捨故。

二梵網經菩薩戒為情有及真俱示宗。為欣樂佛果
者說盧舍那為本身。千百億為化身。頓漸俱示一教
被二根。然仍化身所化。方來至本身也。華嚴則一下
頓示本身本法界等。

三般若經說空彰實為宗。如來初為人天凡夫說二
乘教。繫著理事俱實。不能離障。故說十八種空法。乃
至四諦三世等一切皆空。空却無明諸障等業。自性
涅槃方顯。華嚴則空有之法。勢不單行。以文殊普賢
智行交參。事理相徹。一品之中。四十品經同入。一言
之內。十萬頌文齊麾。以性齊時齊行齊。故成佛亦齊。
不同彼教成壞別時。因果前後故。

四解深密經為不空不有宗。如來於有教空教之後。
和會有無二見。為不空不有。即說五六七八等識皆
以第九阿陀那純淨識為依。如瀑水流。生多波浪。諸
波浪等以水為依。引彼凡流就識成智。以智隨緣。照
機利物。異彼二乘權學破相成空。智隨緣時。無性相。
無生滅。異彼凡夫繫而實有。故名不空不有。雖復如
是於心識之處令知空有無二。非如華嚴直為上上
根人。頓彰根本智佛體用性相法報果海。

五楞伽經以五法三自性八識二無我為宗。在南海
楞伽山說。其山高峻。得神通者方能昇往。表心地法
門無脩無證者方能昇也。下瞻大海。表心海本自清
淨。識波浪動。因境風轉。若達境空。心海自寂。心境俱
寂。事無不照。如海無風。森羅炳現。故說種子業識為
如來藏。頓示根熟菩薩。異彼二乘滅識趣寂。亦異般
若脩空菩薩樂空增勝。亦異深密別立九識接引初
根漸令留惑長大菩提。不令其心植種於空。亦不令
其心如敗種。深密乃入惑之初門。楞伽維摩。直示惑
之本實。然是穢土山峰化佛即識成智法門。與華嚴
華藏境界佛果法果之門。行相懸絕。

六維摩經不思議為宗。入道方便與華嚴略同。如云
夫求法者應無所求。乃至觀身實相觀佛亦然。我觀
如來前際不來。後際不去。今則無住等。其他身相淨
土神通法門種種各別。如手斷東方。足指按地。室容
多座。芥納須彌。處於生死。現身有疾等。皆有往來分
劑。自他未忘。非如華嚴塵含剎海。身徧十方。如光如
影。法如是故。

七法華經會權入實為宗。引彼三根歸於一乘。名與
華嚴略同。然其軌範有多差別。如教主即是化身。來
證之佛還過去多寶如來。非是無量相海功德之身
一時一法界之法。光照萬八千土。非彰無盡境界。三
變淨土。非華嚴即此娑婆即是華藏互相含入無移
轉相。龍女轉身成佛。意令三乘心生奇特。趣真知見。
非是法界緣起凡聖體同。情在即凡。情亡即佛。俯仰
屈伸皆菩薩行無轉變相。往南方無垢世界。自他彼
此猶隔。非即自他相徹因陀羅網境界。龍女成佛雖
復頓印無時之門。而亡乘餘風未殄。未能頓證。遠劫
方登。故授遠記。非是初發心時便成正覺。設有餘習。
以佛知見而瑩治之。無佛知見。但成折伏。不得入佛
駛水之流。還經遠劫方能入也。

八大集經以守護正法為宗。於欲界上。色界下。安立
寶坊。集諸人天魔梵等皆就寶坊。勑令守護正法。諸
不往者。四天王放熱鐵輪逐之。

九涅槃經佛性為宗。在䟦提河。以神力故地無沙石
荊棘。非華藏金剛為地等。見佛涅槃涕淚盈目。非是
法界身雲。忽然而有。無所從來。忽爾而無。無所從去。
一切時處示現色像。有無自在。皆是大菩薩等。能證
菩提。所證涅槃。二俱滅故。方應真理。故云生滅滅巳
寂滅為樂。如來隱身不現。及諸能所心盡名大涅槃。
令諸三乘樂著行者離行離脩。非是理行無礙一時
頓印法爾如然。無有始終先後生滅成壞等。位階十
地。尚不了了見性。非十住初心便成正覺等。牛食雪
山肥膩草者。純得醍醐不作乳酥。一下直頓。體不變
移。及訶二乘見佛八相成道等皆為曲見。即同華嚴
智入三世而無來往。一念見道新故總無等。令屠兒
廣額賢劫成佛。以破闡提無佛性見。如法華龍女成
佛。以破三乘遠繫。二經大意皆令三乘捨權入實。但
諸事宜。不能全具。唯是華嚴根本佛門。理事性相。輪
圓具足。

十華嚴經以根本佛乘為宗。又以因圓果滿法界理
事自在緣起無礙為宗。直以毗盧遮那自體智慧果
德普示眾生。還令大心眾生信佛果德。成自因位。還
脩理智萬行大悲果德。初發心時便成正覺。和融理
行。任運成滿。以是法界智故。法界性相本唯真智。所
有分別。全是智為。無明體真。即是佛故。一念相應一
念佛。一日相應一日佛。不須變易。方成佛也。龍天變
易。豈為佛耶。三乘之人亦變易。何故待三僧祇。方乃
成佛。當知此宗見性成道。如幻住世。化如幻眾。不出
不沒。性無變化。本來如是。即是佛故。隨緣六道行菩
薩行。變化神通。接引迷流。乃至苦行麻麥剃髮染衣
藉草等事。為化外道及諸三乘。非是自須如是。

△第二依宗教別者。夫任器現形。應根施教。如空谷
響。應擊成音。谷響無心。亦無處所。伹以隨緣而能普
應。如來雨法亦復如斯。稱自根緣。得自心法。隨根增
廣而成熟之。約立先德十家教行。

一後魏菩提流支立一音教。謂一切聖教唯是如來
一圓音教。但隨根異。種種差殊。如經一雨所潤等。

二陳真諦三藏立二教。一漸。約漸悟。大由小起。即涅
槃等經。二頓。真往頓機。大不由小。即華嚴經。

三後魏光統律師立三教。一漸。二頓。三圓。

四齊大行法師立四教。一因緣教。謂小乘薩婆多等
部。二假名教。謂成實論等。三不實教。謂般若等。四真
宗教。謂華嚴涅槃等。

五護身法師立五教。於前四教內真如佛性以為真
教。即涅槃是。五法界教。即華嚴法界無礙門是。

六思大禪師智者大師等立四教。謂藏通別圓。藏即
小乘。亦名三藏學者。通謂漸教。通被三根故。別謂頓
教。頓說大乘法門。不通小故。圓即法界圓滿一即一
切一切即一無礙法門。華嚴法華經等。

七新羅元曉法師造疏。亦立四教。謂三乘別教。三乘
通教。三乘分教。一乘滿教。謂華嚴經普賢教。

八唐吉藏師立三教。初說根本法輪即華嚴。中說枝
末法輪即三乘。最後說攝末歸本法輪即法華。

九梁雲法師立四教。謂羊鹿牛車為三乘。四衢道中
所授大白午車為第四乘。

十唐印法師立二教。一釋迦經屈曲教化身說。二華
嚴經十身教盧舍那說。

右十家並當世英才。旨雖不同。同明佛日。思智二德
位巳昇堂。雲公演法雨華亭下。悟靈山於即夕。法眼
逾明。登果位於今辰。道齊遐古。只如佛說內外中間
之言遂即入定。五百羅漢解各不同。佛出定後同問
誰當佛意。佛言並非我意。又問不當佛意。將得罪耶。
佛言雖非我意。各順正理。堪為聖教。有福無罪。況此
諸德各有典據。今藏法師承稟儼法師所立五教。深
有旨趣。一小乘教。二大乘始教。深密經中定性二乘
俱不成佛。此說未盡大乘法理。故為始教。三終教。定
性二乘及闡提無佛性者悉當成佛。猶未盡大乘至
極之說。立為終教。上始終二教並依地位漸次脩成
俱為漸教。四頓教。但一念不生。即名為佛。不從漸次。
故曰頓教。五圓教。一位即一切位。一切位即一位。普
賢法界帝網重重。主伴具足。故名圓教。如此經說。藏
法師作如是和會。又西域戒賢法師。遠承彌勒無著。
近踵護法難陀。依深密經瑜伽等論立三教。初鹿苑
小乘四阿含經說生空。未說法空。二般若教說諸法
空。未說唯識道理。三深密經等具說三性三無性等。
智光論師。遠承文殊龍樹。近稟提婆清辨。依般若等
經。中觀等論。亦立三教。此乃西國法將。皆詮聖教。一
方軌式。仰惟高旨。未可僉量。今通玄自參聖旨。該括
佛興始末。略立十教。

一時說小乘純有教。如戒經
等。

二時說般若破有明空教。

三時說解深密經
和會空有教。

四時說楞伽經契假即真教。類飜無
明業種之識為如來藏。明與無明。其性無二。然希出
俗。未現同纏。

五時說維摩經即俗恒真教。破前四
教令彼三乘淨相心亡。入纏無礙。

六時說法華經
引權歸實教。

七時說涅槃經捨權向實教。相盡見
性之門。

八說華嚴經於剎那際通攝十世圓融教。
經云入剎那際三昧。降神乃至涅槃。為依本性理智
本無時故。名之為入。非是本法性中而有出入三昧。
以化儀軌則。施方便言。不可無言滯其化跡。令諸羣
品都無所歸。是故明人莫言世尊一人入剎那際三
昧。諸佛世尊常於法身智海與眾生數等諸三昧門。
應眾生見。本無出入。應如是知如來三昧出入之相。
此法界門。頭尾長短始終路絕。該括諸教諸行一切
境界。總作一時一際之法。猶如眾流皆歸海故。出此
法外別生情量。總是權門。如此法門。佛不出世。亦無
涅槃。從初發心以三昧力。頓現三界三世一際。諸法
一味。解脫涅槃常寂滅味。因果一際。諸性一性。諸相
一相。諸行一行。三世一念。一念三世。乃至十世。自在
無礙。名為常轉法輪。入一總得餘。為法界一際故。入
餘總得一。為法界體無礙故。如圓珠無方。如明鏡頓
照。如虗空無隔。如響無依。如影不礙。如化人所生。此
法門者是該括始終一際無出無沒常轉法輪。一切
權乘總在其中一時而說。以俱不出法界。無三世故。
但以各依自見無量差殊。此一乘教是始成正覺時
說。若依情是最初成佛時說。若依智無始終說。

九
共不共教。人天三乘共在佛海中。而見聞各別。大小
不同。又一切眾生本與諸佛共法共智共時共身共
心共乘。而知見解脫各各不共。如五百聲聞同在會
如聾如盲。是其事也。

十不共共教。如此經會中天
龍八部等各各差殊。同得聞佛果德法門。如是十教
總是如來於本法界一剎那際一時一聲頓現如響。
隨諸眾生自分根力漸頓不同。

△第三教義差別者。夫大雄世尊身心性相都無所
為。但以性起大悲。稱法同體。從無作智隨緣教生。一
雨所滋任生各異。或名同而義別。(如漸教十地圓教十地等)或言
別而義同。(十方世界法門皆是四諦法門)法不自施。隨根教立。且約
最上之徒及以漸漸之眾粗十法。

一佛日出興教主別。此經以毗盧遮那為教主。毗。華
言種種。盧遮那。華言光明遍照。即以法身悲智為名。
不同權教牟尼。華言寂默。但讚法身無言說相。不言
智悲。又華冠鐶釧。即俗即真。無出俗剃髮之相。又無
邊相海非三十二相等。

二光明表法別。初會以告眾雲集。故放齒光。將談果
海。故放眉間中道果光。將說十信以果成因之法。故
放眉間還入足下之光。十住以創陟聖階故足指放
光。十行以發行故放足趺光。十回向以智行迴旋自
在。故膝輪放光。十地以功終故。還放眉間果光。出現
品以自果佛現還放果光灌文殊頂。以談自佛萬行
故放口光灌普賢口。如是十度放光。表因果次第不
相雜亂。不同餘教放光無次第也。

三問答主伴別。此經總相具德有三。謂佛。文殊。普賢。
佛表果德無言。當不可說不可脩不可得不可證。文
殊因位可說。以說法身果德。普賢自行可行。行其行
海。充徧法界。用此三德。利樂眾生。文殊成贊法身本
智。普賢成差別智之行德。一切諸佛皆依二尊者以
為師範。成就極果。或說普賢為長子。為建行成滿眾
生故。又東方震為長男。為青龍。為春生。像日出堪施
作務。隨緣運用故。普賢為行首故。文殊為小男。創證
法身本智。初生諸佛家故。為啟蒙之首故。又艮為小
男。在丑寅間。平旦創明。暗相巳無。日光本著。像初住
始見道故。又住東北方清涼山。託世間法。令易解故。
又一切處文殊。法身智徧故。所從來金色世界。金體
白而相黃。表法身無作唯無依智為白。無依智用無
貪恚相。即有和氣為黃。為福慶色也。觀音在金剛山
西阿。西為金為白虎為㐫為殺。於不善處行慈運悲
是觀音也。文殊普賢觀音三法。是十方佛所共行。觀
音為善財十迴向中第七慈悲位中知識。主方便波
羅蜜。以方便法行於非道。非權學六度菩薩有畏愛
者之所堪也。

四因果圓滿別。如涅槃無行等經六生滅滅巳。寂滅
為樂等。但明法身無作之果。以不具行故。權教積行
滿三僧祇劫之果。言從行脩成。以不了無明本是法
身智慧。厭而以空觀折伏現行煩惱。欣別淨門故。又
化佛所有功德。總是脩生。如云然燈得光明。忍辱得
端正等。華嚴則不然。一念頓證法界法門。身心性相
本唯法體。任無依智施為運用。即是佛也。恒沙德用
法爾具足。普門法界。諸障自無。用別對治別脩別斷。
不見變化。變與不變。無別性相。普觀一切無非法門
無非解脫。以是因果同時之法。為法界海中因果不
可得故。不可得中因果同時無障礙。故位位中菩薩
入定皆有十方同名佛來。菩薩是因。來佛是果。表體
用相徹。因果無二故。以法界智。行菩薩行。設同凡事
經過多劫。而於自見不移時故。

五地位行相別。依大乘根品有六種所乘之門。阿彌
陀經念佛願生淨土門。為未見性有自他往來。是為
一。無量壽觀經作淨土觀行所生淨土門。從心想生
非了性故。是為二。般若經脩空無我觀門。以破凡夫
實有。二乘我執。故多脩空法。空增勝故。雖行六度得
六神通。然是析法明空。不見佛性。不生佛家。是為三。
深密經和會有無觀智門。以般若脩空。壞緣生法故。
說緣生自體涅槃。和會有無。不令互斥。但立十地斷
惑行相。而無三賢十信。未是理事相攝法也。又仁王
經說五位十地。多生積行脩假真如。又有教說地前
伏惑。地上見道。並對權根。非為實說。是為四。漸見佛
性進脩門。如仁王深密大品三經立假真如。以成十
地。是為三種權教十地。涅槃經十住少分見性。乃至
十地未能了了。是為分證十地。而牛食肥膩草純出
醍醐。即為明證十地。并華嚴一乘十地。是為實教三
種十地。權實十地凡有六種。是為五。頓證佛性理智
萬行圓融門。如華嚴經法門是法界大宅。一切權教
總居門外。中間安立軌像無一事空施。故子為佛位。
丑為信位。寅為住位。卯為行位。辰為迴向。巳為十地。
午為等覺。未為晦明入俗。申酉戌亥為所化。故易坎
為君。離為臣。震為上相。為青龍。為吉慶。酉為上將。為
白虎。為㐫害。如來治坎而發明。普賢為智相。主萬行。
觀音以大悲為上將。治㐫危。文殊為覺蒙之師。互體
交參。以持佛家之法。皆令眾生住於中道。以是身皆
金色。其諸菩薩皆以自證果德為名。皆以自證本法
為國。非眾生行業影像地水火風之國。皆以本智利
生行果為所事佛。一一法像。帝網重重。是為六也。總
論諸教地位行相有此六種乘。有脩真者勿滯權門
虗煩多劫。

六重令善財證法別。如文殊覺首等說十信法門。善
財於福城東見文殊而證信位。法慧等於須彌頂說
十住法門。善財見德雲等十人而證十住。夜摩天說
十行法門。善財見善見等十人而證十行。兜率天說
十迴向法。善財見青蓮華等十人證十迴向。他化天
說十地法門。善財至婆珊婆演底夜天等十善知識
所。一一證之。三禪天說佛華三昧等覺位中普賢境
界法門。善財參摩耶夫人巳下十位。一一倣而行之。
令成後則。於菩提場中始成正覺時說佛果法門。善
財於毗盧樓閣中參彌勒菩薩而證佛果。以至果同
因。因果相徹。無先後故。彌勒還令善財見初友文殊。
以由普賢行。得成正覺巳。常以普賢行導利眾生。與
普賢同故。便見自身入普賢身中。以令後學解證無
疑。又文殊普賢彌勒三人一處。表通因徹果故。三人
之道是三世之通途。源始之法際。古佛道法。本來常
如。處迷者自沒輪迴。迷解即本來全得。無生無滅。無
作無為。脩之者。放逸者。皆有所作。故曰欣寂不當放
逸還非。以皆纏情。自乖聖性。當以定慧力善自觀之。
勿滯其事。

七六位菩薩來眾別。如信位內文殊覺首等從金色
等世界。不動智等佛所來。金為白色。明法身本體不
動智。明法身之內無作性智是根本智。文殊即能證
之因。不動智即所證之果。表從本智所來。來處是巳
身之智。所來是因。明因從本智果來。如全將金體以
成鐶釧。全將佛體以成菩薩。全將佛果以作自身。舉
此同體無二因果。以成十信法門。還令學者信果成
因。還脩果法。以成因位。十住初心便成正覺。所謂以
少方便疾得菩提是也。十住十行十迴向十地及等
覺位中所有菩薩眾海。皆是佛果位海。非是凡夫。雖
法界品逝多林舍利弗等影響聲聞。示同聾瞽。以令
實聲聞人。回心向大。非劣眾也。

八所施法門事理別。權乘中說有情有佛性。無情無
佛性等。華嚴即是越情實教。如十林菩薩以慧為國。
明一切境界總為慧體。有情無情無二見也是法住
法位。世間相常住。又可作情無情計耶。故山河樹木
皆能現佛菩薩身。及說法。與佛體同。能同能別。自在
無礙。一一境中纖塵之內。佛身出現。剎海重重。佛身
無盡。佛身毛孔。亦復如是。境界重重。互相徹入。不論
如是情與非情。

九與諸三乘得果別。聲聞觀苦集二諦深生厭離。作
無常不淨白骨等觀。知身空寂。智滅身亡。不生悲智。
名之為滅。以此滅處名為涅槃。設從空起。亦無三毒。
如呪毒蛇。呪力持故。毒不得起。以脩人無我法。三毒
業空。滅伏諸苦。名為道諦。楞伽云。譬如昏醉人。酒消
然後覺。彼覺法亦然。得佛無上身。言若知過回心。亦
成佛也。緣覺人知十二緣自體皆空。身心無主。性恒
無我。以無我故。十二緣滅。任性逍遙。不趣聲聞之寂。
亦無菩薩悲智。權小菩薩但說六波羅蜜。未說方便
等四波羅蜜。不能入生死海。猶脩假真如觀。破空有
二執。成不生不滅法門。九地以來未明佛性。為脩假
智乃成障故。此華嚴為上上根人頓示本法。十住初
心便同諸佛。以依本智法。即無所脩故。本無障故。任
運悲智。不作而成。隨緣六道。無非法界。了緣生法。自
體恒真。更無脩作。所有念慮。皆從智生。但知任運對
現色身。說法應機。如響相對。恒處生死流。法身恒寂。
雖經多劫。體不移時。入死出生。非沒生也。故五地脩
十種四諦觀。六地脩十種十二緣。故十方佛皆說四
諦法輪。以知苦集元是根本智故。不同三乘有欣厭
故。

十付法流通別。三乘之教付囑諸聖。及諸凡夫。以法
未真。易信解故。且令聖凡共質令教流行。此法界根
本法輪出情難信之教。要待入證。生在佛家。為佛真
子。方是流通。但有聖說無入證者。不名流通。但有凡
夫說教。無入證者。亦非流通。為自法不明。疑情猶在。
不破自他闇。未能決定知佛意故。故付大心凡夫入
證位者。令諸凡夫直下自信。證十住位。生在佛家為
佛真子。有是流通。

△第四成佛同別者。夫智身寥廓。總萬像以成軀。萬
像無形。與智身而齊體。違真相隔。得本形同。只為乖
本相殊。致使化儀差別。今約人天權實之流。分為十
種。一佛身別。如經說有九十七種相。及無盡相身。非
三十二相等。

二成佛時別。如云如來不出世。亦無有涅槃。即是法
界無始終前後之時。不出不沒不成不壞。如來常住
在世常轉法輪。能如是知。即是佛出興也。非如化佛
逾城出家成道等。

三菩提樹別。即高顯殊特莊嚴寶樹。如金剛藏身中
所見之樹。意明徧一切處之樹。非化佛木樹高下但
稱人間。

四座別。妙寶蓮華師子之座。非藉草也。

五大眾別。皆智圓多劫一際無前後時眾也。

六示相別。權乘中八相成道等。此一乘即以初發心
住會法身本智以為正覺。情絕始終。不見時遷。及以
不遷。不乖當念。蘊功即佛。應真自性常轉法輪。法華
經云。吾從成佛巳來經無量阿僧祇劫。此是迴彼三
乘。就實而論。其實如來不出不沒不成不壞。常住在
世。

七轉法輪別。毗盧遮那一乘法輪。所謂佛乘。法華經
云。佛乘唯有一。無二亦無三。乃至乘如來乘直至道
場是也。如龍女剎那成佛雖有轉相。亦是一乘之門。
有說龍女是化者。苦哉飜成謗也。

八說法處別。化佛說法或塵苑或給園。皆有處所往
來。此經十處十會及一切塵中。佛身佛國重重無盡
常轉法輪。不去不來不出不沒。

九大會莊嚴別。十方來眾皆云十佛剎塵。位位地地
十百千以次增多。為明無盡。一一眾會皆徧法界。一
一塵中眾會重重。皆與法界虗空等。乃至於一小眾
生身中成道說法眾海重重。其彼眾生不知不覺。如
是眾會皆為諸佛菩薩性徧一切處。身土眾會皆徧
一切處。

十所授法門別。為法界自體法身古佛迷在無明。頓
以方便三昧而令現之。十住初心全得佛果。一念一
時一際一法界門。頓収文殊普賢萬行理事。更無情
量。卷舒延促。不廢隨俗時劫日月歲數。然其歲劫當
自不移。了知苦諦本來聖諦。元無諸苦。亦無涅槃。如
是信解。如是證入。以少方便。疾得菩提。即以智幻門
幻生其身。等眾生界。同眾生事。即以無礙念門。了眾
生根。即以師範門。以成軌則。即以眾藝門。訓誨眾生。
即以無依道場門。法無所著。即以無念門。念而不著。
即以淨智光明門。恒照無礙。安立諸法。度脫眾生。即
以無盡相門。不壞色身。即以誠願語門。出言誠諦。即
以幻住門。常住世間。成就眾生諸根解脫。此十法是
善財等覺位內善知識利安眾生之門。令諸學者頓
脩悟入。以此十法善住世間。非如三乘厭苦樂滅。亦
非留惑樂空出纏。別求淨土。

△第五見佛差別者。情存相隔。見絕體齊。身立影生。
情留佛異。佛由情應。以此乖真。心盡情亡。智身自稱。
隨緣無作。動寂俱真。如是相應。名毗盧遮那也。只可
歸真去假。不可滯假亡真。略立十種差別。使創信者
返末而還源也。

一人中見佛但有三十二相。

二諸天見佛八十種好。

三諸龍見佛或同人見。或見伹為大龍王。餘畜例然。

四諸仙見佛但為大仙。

五外道見佛與巳同類。

六八部神等見佛與巳為王。

七小乘人見佛為大聲聞。

八緣覺人見佛還為緣覺。

九權教菩薩見佛。伹為三千大千世界之主。福智充
徧大千世界。

十佛乘中見佛。為十佛剎塵蓮華藏世界海法界主。
福智充滿一切諸剎。無盡相海重重故。如上見佛不
同。皆由信樂差別。是故當發廣大心。信廣大教。發廣
大願。行廣大行。人廣大智。利益成就無盡眾生。成大
菩提。若不如是。終非究竟。勞而功少。何如直往一切
智之本智中也。

△第六說教時分者。夫道源虗寂。三世智圓。會萬像。
齊有無。混去來。印今古。情亡智立。想絕悲存。一雨普
滋。百卉齊得。圓音遐布。獲益隨根。略依權實分十種
時。

一力士經說佛成道一七日即於鹿園說法。

二大品經說佛初鹿苑轉四諦法輪。

三法華經說三七日詣鹿園。

四四分律及薩婆多論云六七日方說法。

五興起行經云七七日方說法。

六三分律云八七日方說法。

七大智度論云五七日方說法。

八十二遊經云一年不說法。

九今唐朝藏法師判佛成道。定經二七日後方說華
嚴經。

十今依法界門法身本智理事大悲之宗。不依情量
時分之說。古今見盡。常轉法輪。無始無終。法如是故。
情亡心盡。任智利人。即是佛出興轉法輪時。法華經
云吾從成佛巳來經無量阿僧祇劫。量既本無。擬將
何為說法時也。

△第七淨土權實者。夫遮那法界。體相括於塵沙。方
廣靈門。淨穢互參於無極。但隨自脩業用見境不同。
致使聖說乖違。依根不定。或權分淨土於他國。指穢
境於娑婆。或此處為化儀。上方為實報。文殊住東國
而來。觀音處安樂而至。如是權儀各別。啟蒙的信無
依。今略會諸門。約申十種。

一阿彌陀佛淨土。為一分取相凡夫。未信法空實理。
以專憶念。念想專故。其心分淨。得生淨土。是權未實。

二無量壽觀經淨土。為一分未信法空實理。樂妙色
相者。令其想彼色像。想成就故。而生佛國。此權非實。

三維摩經淨土。佛以足指按地。加其神力。蹔現還無。
是實報土。未具陳廣􂑝。是實未廣。

四梵網經淨土。說千華并百億四天下等。為三乘菩
薩見未廣故。分示報境。未成圓滿。是權未實。

五摩醯首羅天淨土。為權教菩薩染淨未亡者。說此
欲界閻浮提為有漏。彼摩醯天為實報。亦權未實。

六涅槃經淨土。言有實報淨土在西方過三十二恒
河沙國土外。此三千大千世界總是穢土。亦為權乘
中一分染淨未亡者說。是權非實。

七法華經淨土。有移置天人三變之相。亦為染淨未
亡者說。是權非實。

八靈山會所指淨土。令三乘人知此土即穢恒淨。諸
眾信可。未能自見。是實非權。

九唯心淨土。自證自心當體無心。性唯真智。不念淨
穢。稱真任性。心無恚礙。利安眾生。是實淨土。以自淨
故令他亦淨。云隨其心淨即佛土淨。

十毗盧遮那淨土。即華藏世界。淨穢總含。無穢無淨。
無有上下彼此自他之相。一一佛土皆充法界。無盡
佛土不出一塵。以法為界不限邊際。相海純雜。色像
重重。此為實報。

△第八攝化境界者。夫佛境無邊。彌綸法界。隨情廣
狹。見有差殊。今依權實略示五門。唯冀捨條從本。返
末還源。速證菩提。無令稽滯。

一人中見佛但化一閻浮提。

二諸天見佛。隨自見境。見佛亦然。如帝釋梵王及諸
天王是菩薩位。即依菩薩位配所見廣狹。非凡夫天
也。

三二乘中大羅漢以天眼力。見佛攝化三千大千。如
那律云。我以天眼見釋迦佛土三千大千。如觀掌中
菴摩勒果。如小羅漢即不定以久伏忍力能斷結。使
未有神力通變等事。或見攝化一閻浮提。以次羅漢
或見佛化四天下等。

四權教菩薩見佛境界。初地百佛。二地千佛。隨位漸
增。

五實教菩薩。初地見多百佛。二地見多千佛。多百多
千即是無盡之百無盡之千。以實言之。三賢十地皆
悉齊見。如帝網等。法界虗空總皆平等。不分小大。但
行布之中寄位階降。

△第九因果延促者。夫法界無始無終。智體非因非
果。但為有情存量。假寄其名。劈竹登梯。隨根遲速。量
絕情亡。名後何立。故因果延促。如空中鳥跡。如石女
生兒。今依根別。約立十門。

一小乘善來得阿羅漢果。

二小乘一生得阿羅漢果。

三小乘三生得阿羅漢果。

四小乘六十劫得阿羅漢果。

五緣覺四生得緣覺果。

六緣覺遲經百劫得緣覺果。

七權教菩薩定經三僧祇劫得成佛果。

八法華實教會三歸一。令龍女剎那成佛。以破三乘
迂滯。

九兜率天子三生成十地果。

十善財一生成佛。一生者。一剎那際情亡見謝。三世
一念。更無所生。名為一生。如是無生便成佛果。如本
生故名為一生。還同龍女一剎那際情盡時亡。名之
為佛。

△第十會教始終者。夫慧日世尊。稱法界而徧照。智
周萬有。與凡聖而同真。十處十會。如帝網之重重。十
剎十身。若鏡像之相入。舉一門眾門俱發。談一品諸
品齊摩。道樹始生。九天同屆。普光一集。十處咸登。今
古無差。舊新一念。不離一位。便分五位之門。一行之
中乃建塵沙行海。欲使一念相應。功程不枉。今分十
法以約紀綱。

一毗盧遮那始成正覺。即世主妙嚴一品經是。言始
成正覺者。古今相徹為始。契法如是為成。依法如是
非心造作。名之為正。智達斯理。名之為覺。此經三十
九品。如瓔珞經說於三禪天說十一地佛華品。即總
有十處十會四十品。並在初成正覺時。以一剎那際
海印法門一時頓說。以法如是為前後故。作重會三
會普光殿者。以皆情計。違本法故。於一念內現三世
事為眾生故。非於本法而有三世。為明本法。豈從末
也。如十定品離世間品皆云菩提場中始成正覺。普
光明殿入剎那際三昧。敘致文字不無前後。撿參經
意。總是通括一時一際一法界智用法門。但隨法位
菩薩名別。非佛去巳重來。以普光明殿為法界德果
大宅。智之本都。而十定門是法界體。普賢離世間行
是法界用。故三度一處總是一時一會。非可情計前
後往來。雖餘九會。亦總在一會一時一法界一智海
法門重重無盡。一時隱現無障無礙。是故此經有五
種因果徧周。初會六品為示成正覺因果徧周。二會
至六會二十品為信及進脩因果徧周。十定十通十
忍等品為定體徧周。普賢行品離世間品為行海徧
周。法界一品為法界不思議大圓明智海徧周。故五
處序致品首皆云世尊在摩竭國等。明此五法是一
時一處一法界一體用一切諸佛一同之法。等周圓
滿。無前後義。如王寶印一時頓印。無先後成文。以總
別同異成壞六相并十玄門融通道理自見。十玄門
者。同時具足相應門。廣狹自在無礙門。一多相容不
同門。諸法相即自在門。秘密隱顯俱成門。微細相容
安立門。因陀羅網境界門。託事顯法生解門。十世隔
法異成門。主伴圓融具德門。此六相十玄徧一切法。
徧一切時。徧一切處。理事圓融。性相無礙。今於一法
界內隨其進脩治習方便行相門中。寄位表法。分其
十處十會。一菩提場。二普光殿。三須彌頂。四夜摩天。
五兜率天。六他化天。七三禪天。八逝多林。九覺城東。
十一切國剎及塵中一切虗空法界。如是等會。總是
普光明殿法界大宅之所含容。以故此經和會因果
成一際門凡有六處。一初會中普賢菩薩入如來藏
身三昧。以世界海漩法門。示佛本源法界華藏世界
海因果始終報得之門。普賢是行。如來藏身是體。即
明以用入體。理事相徹。二如來寶座輪臺基陛一切
莊嚴具中出眾菩薩。法空大智為佛座體。普賢萬行
為用莊嚴。即明理事因果體用相益。三普光明殿三
說始成正覺一際法門。即明攝末歸本。四如來出現
品如來放眉間光灌文殊頂。口中光灌普賢口。令二
人共相問答。說佛出現果德法門。文殊為智體。普賢
為行用。即明智行相徹。以此徹處即名為佛。初會中
佛即佛自所成佛。出現品中佛。即菩薩自力所及。因
信佛故。發行脩進。自佛果成。還與前所信佛無異。五
逝多林世尊入師子頻呻三昧。而普賢說頌。三昧是
理。普賢是行。明以行會理。放眉間光明普照一切。而
文殊說頌。光是行用。文殊是理。明以理會行。六善財
於彌勒樓閣中和會文殊普賢及彌勒始終因果。都
為一際。體用徹故。

二示果勸脩。即如來現相品至毗盧遮那品五品經
是。如來口光告眾令集。普賢以佛長子治佛家法。入
佛三昧。舉佛果德。令眾敬愛起信樂脩。

三信心成備。即如來名號品至賢首品六品經是。此
六品共成信位。文殊為覺蒙之師。故舉自心根本不
動智佛。以成所信之門。若心外有佛。不成為信。以心
外有見。即邪見故。

四入真實證。即升須彌山品至明法品六品是。明從
信心昇十住法王山頂。智照無礙。又山表定。定能發
慧。從茲巳去。任法無功。始終俱佛。不從八地方具無
功。法流水中初水後水一性水者。因佛果佛一性佛
故。無初中後。不隔念故。無念可隔。因果便終。一念相
應一念佛故。不論相好及與神通。相好神通。從此正
覺中得。若證正覺即不著諸相。但以覺道恒相應故。
神變相好。不求自至。設至於後福智終時。三世一時
不移毫念。如寶王印。一時頓印無先後成文。

五發行脩行。即昇夜摩天宮品至十無盡藏品四品
是。夜摩是空居天。明從須彌山頂至相盡際。證佛智
身依本智法空。行普賢行也。

六理事相入。即升兜率品至十迴向品三品是。以十
行事法迴入十住理中。令理事無礙。體用相徹。兜率
在欲界五天之中。表根本智差別智。智悲均融。處於
中道。

七蘊脩成德。即他化天十地一品是。以十地法門但
於十住十行十迴向中蘊積功成。任運淳熟。果終智
滿。住法本宮。恒徧一切。更無昇進。佛常現在。非是新
來。故無昇天并迎讚品。此天依他起化以成巳樂。表
此位依眾生故而行悲智。無自心想。

八隨緣無礙。即第七會三禪天人佛華三昧。說十一
地等覺位中普賢法門。明十地自分道終。等覺位中
以普賢行徧周法界重重無礙。此天憂喜情亡。表等
覺定亂情亡。唯智悲利俗。此會來文未足。據瓔珞說。

九因果位終。即普光明殿說十定品至如來出現品
并離世間品總十二品經是。以十定品至離世間品
總括五位十地佛位及普賢萬行始終因果門前後
徹故。故十定離世間二品之初皆序始成正覺而與
初會二會相同。以十定是文殊智體。離世間是普賢
處世大用。總在普光法堂一時都會。但依位法。菩薩
眾號有異。非是去巳還來。譬如空中百千寶鏡。置一
佛像在地。以眾菩薩圍遶莊嚴。於彼百千鏡中一時
頓現。一一鏡中影像互相參入都無往來。如來亦爾。
於始成正覺之時。天上人間十方國土一時頓現。互
相參徹都無來去。

十令凡實證。即逝多林法界一品是。如來入師子嚬
申定。現法界果德普莊嚴廣大境界。令生信樂。達佛
實相。以法界性中安立信等六位方便進脩。不離體
用。不壞方便。其智彌高。其行彌下。隨立知行。不迷因
果。令覺者善明總別。依位成功。不滯於始。不離於初。
如六千比丘皆是凡夫。於文殊所。頓明十耳十眼。普
身十方。成就佛法。而不離文殊足下。又一萬諸龍。五
百優婆塞。五百優婆夷。五百童子。五百童女。並是凡
夫。皆信法界佛果而登十住十地等。於中舉一善財
以例同然。如善財因文殊發心。而智滿後還見文殊。
以法界中一切法總神總真。總不思議故如來神力
說。以法界體凡聖一體故於人間說。如是法門諸有
信解及證入者。猶如師子王之子。初生之時雖則未
能如其師子王力勢自在。而師子相全體無異。一切
諸獸巳皆畏之。諸信證者亦復如是。雖未能堪力用
如佛。而信者巳種佛種。證者巳生佛家。為佛真子。與
佛智同。超彼權乘得神通菩薩九地等見。故云設有
菩薩讀誦八萬四千法藏得六神通。於此法門不聞
不信。又云不退諸菩薩亦復不能知。以是出生死之
不退。非是達根本無明得根本智處生死之不退故。
並是法界智海大宅門外施設草庵姑免火難者故。
大方廣佛華嚴經者。大是無方義。方是法則義。廣是
理智徧周義。佛是智體無依住義。智自在義。華是徧
法界無盡行義。以行能開敷自他果故。嚴是莊飾義。
以十信中有作行華開敷十住位中妙理智慧果故。
復生十種無作行華。常以互嚴自利利他之道。故行
為嚴飾義。此經以毗盧遮那大智法界本真自體寂
用圓滿果德法報性相無礙佛自所乘為宗。令初發
心者志樂廣大。還得自心無依住性根本不動智。與
諸佛智合一無二故。是故此經常以佛果為進脩道
跡。是佛根本大智古跡脩差別智故。若異佛古跡而
有進脩。無成佛義。如三乘且免一分麁生死苦。非是
依佛智體古跡脩佛乘也。又此經以一切眾生根器
佛一圓音一念三世無始無終常轉法輪以為教體。
大要言之。一切眾生諸煩惱海。一切眾生隨分善根。
人天樂果。聲聞緣覺菩薩佛乘解脫涅槃名句文身
語業等。及一切善惡果報虗空法界言與無言一切
法無非教體。此經始終徒眾形相。總有二百二十八
眾形類部從莊嚴道場形類各異。當會事意皆有所
表。初一品有四十七眾。表意如下。

* ○世主妙嚴品第一

諸天神王八部及菩薩導利眾生之眾。皆是世間之
主。佛成正覺咸來慶讚。各與佛剎塵教眷屬。或將無
量部從共嚴海會。以主伴交參同彰法象。故曰妙嚴。
此經是法界智之真我。見法界智之真佛。聞法界智
之真談。入法界智之真理。當是文殊普賢神洞真源
道齊智海者之所傳持。非三乘人所能也。一時者。法
界無時。是佛說法時也。摩竭提此云徧聦慧。以人多
聦慧名國。阿蘭若法。此云最寂靜處。是閻浮提最中。
故諸佛成道皆於此也。場是揀穢處。菩提場表治惑。
明示現成佛治眾生惑也。始成正覺者。古今情盡為
始。心無所依為正。理智相應為覺。得如是法名為成
也。其地金剛所成。地上有十種寶嚴者。法身因。報得
金剛地。十波羅蜜成其寶嚴以嚴地也。寶樹行列。樹
上有十種嚴者。覆蔭眾生行為因。報得寶樹。以智行
相徹。故一切嚴具樹中現像。以方便破暗。故樹出光
明。以願興智。故光中雨寶。因果徹故。寶中菩薩如雲
出現也。宮殿樓閣充徧十方而亦十種嚴者。大悲含
育以成其宮。大智利生以成其殿。以智觀照為樓。知
根設教為閣。大願徧周故充十方。以十波羅蜜隨大
悲生。復成十種依報。而無邊菩薩咸集其所也。其師
子座高廣妙好亦十種嚴者。於大眾中得無所畏。故
稱師子。法界以為座因。故無限量。以智隨萬行。故十
種具足嚴座。以因位十地法雲潤澤。故座出音說佛
境界悅眾生也。如是莊嚴皆是如來大智大願任運
報得。如龍遊雲起。虎嘯風生。報感應然。非物能與為
也。智入三世悉平等者。智能隨俗。言入三世。俗體本
真。故言平等。以總別同異成壞六相義該括。即總而
全別。即別而全總。即同而俱異。即異而俱同。即成而
俱壞。即壞而俱成。皆非情計一異有無等生滅相故。
以自體無念力大智照之可見。其身充滿一切世間
以下。總明如來身語智三業依正隨用自在也。十佛
剎塵菩薩圍遶。上首菩薩名普賢者。行與理齊。利生
皆徧曰普。隨緣成德曰賢。次九箇菩薩上字同名為
普者。明此十普之義是一人之普。一一菩薩具十普
也。下明別者。明一一普賢能徧別故。普義方得成也。
此十普眾。是十方佛同行之行。更無舊新。如王大路。
其奈不行之何。此十普菩薩是佛自普賢行果。如來
是正覺之果。如來所居華藏淨土。是佛報得依果。一
切眾生以自根性觀佛三種因果。及佛自普賢門而
生信心。若不如是從何生信。是故如來以此三種因
果而令眾生信樂脩行。海月光大明菩薩直至大自
在天王凡四十眾。每眾主伴十人。總四百人。表佛自
行十住十行十迴向十地中四百箇波羅蜜門。以四
位中四十箇波羅蜜門每一箇波羅蜜門自具十波
羅蜜。故成四百箇波羅蜜門。前普賢一眾十人。皆具
十普之德。十人互參自具十眾。十人當百。還表佛自
行等覺位一百箇波羅蜜門。以故雖則四十一眾。還
當五十眾。主伴五百人。表佛自五位五百箇波羅蜜
門。海月光大明菩薩至大自在天王都為四十眾。通
十普賢一眾。并菩提樹內流光眾。如來宮殿眾。如來
座內眾。十方諸來菩薩眾。菩薩毛孔眾。如來眉間毫
中眾。都為四十七眾。菩提樹內眾并宮殿眾前巳釋。
座內眾明是如來往昔自行。與古同因彰果眾。諸來
眾是興供眾。毛孔光明眾是法界性起無礙一多同
異自在大悲無盡不思議眾。如來眉間毫中眾是示
果成因生信利生眾。此是成佛後以十信心位乃至
十住十行十迴向十地等覺遍法界法門眾。舉此自
脩因果。還令學者倣之。

海月光大明等十菩薩是佛果位中以普賢行入俗
利生之眾。以其行異。其名亦異。以普徧別。方成普義。
以明十住初心一下頓乘古法。不移舊跡。如大王路。
新舊同行。以此開悟迷流。還令學古。一同自法。故寄
位初發心住。以表初住所行檀波羅蜜中主伴十波
羅蜜。海月光大明菩薩表檀波羅蜜。以檀波羅蜜為
主。餘九箇菩薩名號為伴。以法施廣濟為海。令他清
涼為月光。自他普照為大明。故表檀也。雲音海光無
垢藏菩薩表戒波羅蜜者。性戒大悲普雨法音為雲
音。性戒如海。不宿死屍。而萬法總淨為海。光無垢藏。
故表戒也。功德寶髻智生菩薩表忍波羅蜜者。髻是
首飾。忍為上首。故寶嚴其頂。以能忍故是智生也。功
德自住王大光菩薩表精進波羅蜜者。利生不倦自
在如王。普令開曉故大光也。善勇猛蓮華髻菩薩表
禪波羅蜜者。明從凡起信入證之初。一念無思。頓超
諸想。真智冥會。是勇猛義。以禪體處世即真。不染寂
亂。為蓮華髻也。普智雲日幢菩薩表般若波羅蜜者。
以慧雨法為雲。慧光破暗為日。摧邪顯正名為幢也。
大精進金剛齊菩薩表第七方便波羅蜜者。大悲堅
固。入俗無疲。名大精進。壞他堅垢名金剛。以處智悲
中際為齊。齊是身之中也。香𦦨光幢菩薩表第八願
波羅蜜者。大願弘芳為香。以智隨願破惑為光。入邪
破障為幢。如八住善知識毗目仙人示作外道。與邪
同行。破邪師道等是也。大明德深美音菩薩表第九
力波羅蜜者。以法師位善說法故以為名也。大福光
智生菩薩者。明此是智波羅蜜也。此十菩薩名。明初
住中以此十法治染淨成法身悲智之門。計此脩治
法合一法。今說諸波羅蜜各各不同。明於一法上以
十法脩治慣習增明以成其一。其法不離舊行。時亦
不移舊時。時無性故。三世無去來故。但於一法上具
十法行門體用。但於一法上脩行生熟處。分一住二
住。伹於一法上會悲智願行生熟淺深不同。隨不同
處。分其地位差別。以六相義圓通可知。非是法之異
也。此下諸神王天眾。皆以自一為主。餘九為伴。一一
名義隨位配列。

妙色那羅延等十執金剛神。表第二治地住法門。主
戒波羅蜜中十波羅蜜。以戒防護為執。戒體不壞為
金剛。以性齊諸佛。智同真理。隨普賢行。處世護持。自
心合理。其智自神。不思不為而通萬有曰神。非鬼神
之神也。妙色那羅延神表戒波羅蜜中檀波羅蜜門
者。以性戒成檀。感招妙色。那羅延是不壞義。以性戒
破惑。得不壞身也。日輪速疾幢神表戒中戒者。戒光
無缺名日輪。見者應真名速疾。自他惑盡為幢。心無
異念為執。性不可破為金剛。稱真自在名之為神。須
彌華光神表戒中忍行。以法忍高勝為須彌。以忍嚴
行。人見皆悅為華。觀者破慢為光。餘七神義。以次配
知。此是第二治地住中十住主伴十波羅蜜門。

華髻莊嚴等十身眾神。表第三脩行住法門。主忍波
羅蜜中十波羅蜜。如歎德云。皆於往昔承事供養一
切諸佛。巳成諸佛何藉供養。明以眾多身雲眾多嚴
具。於一切時供養一切眾生令其成佛。為眾生與佛
體無有二。是調忍義。是身眾義故。華髻莊嚴神表忍
中之檀。以忍最勝報得頂嚴也。光照十方神表忍中
戒者。以忍為戒體。法忍戒光令眾喜悅為光照也。海
音調伏神表忍中忍者。聞諸善惡毀讚多如潮音不
生憂喜。又自以聲如潮教化令無失時。是調忍義也。
餘七神義以次配知。

寶印手等十足行神。表第四生貴住法門。主精進波
羅蜜中十波羅蜜。以智隨精進滿足眾行為足行神。
寶印手神表精進中檀者。明以法寶智印行精進行。
引接眾生。手是引接義蓮華光神表精進中戒者。居
生死海如蓮不染。見者發心名為光也。精淨華髻神
以法忍無垢為清淨。又得頂嚴。以忍是華鬘義。故表
忍也。攝諸善見神表精進中精進者。常攝諸根不令
起見。即無見不善。是精進也。餘六神義以次配知。

淨莊嚴幢等十道場神。表第五具足方便住中十波
羅蜜。以禪波羅蜜為體。道場是除蘊穢義。以禪能治
蘊。如世間場。為明禪定淨六七識之取染。顯般若能
開妙慧簡擇理智體之本實。故禪以為場體。般若以
為人功。普賢萬行以為䭾運。至法界普光大都一切
種智藏中。此中十神。一神為一波羅蜜。為自益益人
之行。其義以次配。

寶峰光曜等十主城神。表第六正心住中十波羅蜜。
以般若為體。以空慧自在守護心城為主城神。十住
品正心住經云。此菩薩聞十種法心定不動。是申明
城義。善財參第六住知識海幢比丘。見其端居寂默
出入息盡。是證此城義也。寶峰光曜神表般若中檀
者。以法空慧至相盡處為寶峰。以無性妙慧廣施含
生是光曜也。餘九神以次配釋。略知法則。如道場神
主城主地等神總是女神。為明慈悲故。而實體中無
男非女。俱隨事示現。

普德淨華等十主地神。表第七不退住中十波羅蜜。
以方便波羅蜜為體。以大悲生育萬有。性無退動。為
主地神。

寶峰開華等十主山神。表第八童真住願波羅蜜中
十波羅蜜。以第八無功智不動為山。應真自在為神。

布華如雲等十主林神。表第九法王子住。主力波羅
蜜。明說法如林。廣多覆蔭。故是法師位也。

吉祥等十主藥神。明第十灌頂住。主智波羅蜜。於中
十神主智波羅蜜中十波羅蜜。以智能知根與法藥
為神。巳上十眾百人寄同神位。表佛自行十住一百
箇波羅蜜門。

柔軟勝味等十主稼神。表第一歡善行檀波羅蜜中
十波羅蜜。如世間禾稼為資糧。長養色身。佛法即以
十波羅蜜行為資糧。長養法身。令習氣漸微。出世悲
智習氣慣使成辨。三乘說十信十住十行十回向為
道前資糧。初地巳上為見道加行。以初地始見道猶
未明了。此經十信中全信自心與佛無異。十住初心
以方便三昧見道。初住巳上諸住總為見道之位。十
行十回向十地總為加行。總為資糧。為資糧加行與
佛因果同進。故以普賢行。用資悲願成滿。以初住所
見法身理智性果。用資普賢行。不屬人天有為。故五
位進脩法身理智性果并普賢行。於一真法界中互
為資糧。廢一即二不成。為以理智佛果嚴行。以行嚴
果。如黃瓜菓華同出。華菓相資。名佛華嚴也。

普發迅流等十主河神。表第二饒益行戒波羅蜜中
十波羅蜜。善財饒益行知識釋天童子。於河渚中聚
沙。以術利人為行。明戒體。此以河神為戒體。前後相
似。普發迅流明應一乘之種。普潔泉㵎主河神明應
三乘及人天等善法以為戒體。是普潔義。若不如是。
行行不滿。

出現寶光等十主海神。表第三無違逆行忍行中十
波羅蜜。以法性大悲以為忍體。如海處其下流。能容
一切無明高慢生死之流。皆為法流而無妨礙。為無
違逆行。

普興雲幢等十主水神。表第四無屈撓行精進行中
十波羅蜜。以法性之水常勤精進。知根而益無屈其
心。如水含潤隨物而益。各得其所而無撓也。

普光𦦨藏等十主火神。表第五無癡亂行禪波羅蜜
中十波羅蜜。以即寂而恒照。即事而恒理。悲智照用
而無礙。故火神為定體。火在天為日。在人為心。在方
為南為离神。在法為虗無。為中道。為正。為智照萬有。
善財南行為若此也。

無礙光明等十主風神。表第六善現行般若波羅蜜
中十波羅蜜。風即辰巳之間巽神。為言說。為教令。易
巽上坤下為觀。曰風行地上可以觀。象大人設政教
而天下從之。明第六波羅蜜智慧功成。善現言教教
化眾生。又上值角宿為天門。主僧尼齊戒法則。象以
口為天門。吐納風氣。施教成化。故以智為風神。方者
法也。大象無方。取其法耳。

淨光普照等十主空神。表第七無著行方便波羅蜜
中十波羅蜜。一切法空能生大悲方便。攝化眾生而
無所著。故主空神表方便也。

徧住一切等十主方神。表第八難得行中十波羅蜜。
以願波羅蜜為主。為智用無功。其功難成。故以願防
之。念其本願引智起行。令行周徧。不住涅槃。不住生
死。以第八無功智成。圓攝十方之法。饒益眾生。

普德淨光等十主夜神。表第九善法行中十波羅蜜。
以力波羅蜜為主。明法力巳成。法王功辦。常處生死
長夜。以法照明世間。

示現宮殿等十主晝神。表第十真實行所行智波羅
蜜中十波羅蜜。智日恒明為晝。智無為而應萬有為
神。示現宮殿神表智中檀者。以悲宮智殿成就眾生。
悲智空殿展轉相益也。巳上十眾百人表佛十行一
百箇波羅蜜門。

羅睺等十阿脩羅王。表第一救護一切眾生離眾生
相回向檀波羅蜜中十波羅蜜。阿脩羅釋為非天。雖
亦天趣所攝。為多諂詐。無天妙樂。又處大海。而海水
不沒。像菩薩大悲方便有如諂詐。雖入生死而無人
天五欲之樂。雖出世間而無涅槃寂滅之樂。涅槃生
死不住不沒。咸得自在。名為王也。羅睺此云障明。其
手能障日月之明。毗摩質多。此云響高。以與天帝戰
時。揚聲大呌能震山岳為名。此脩羅表檀中戒者。明
以大悲大願音聲誓度三界六道。故悲願為戒體也。

大速疾力等十迦樓羅王。表第二不壞回向戒波羅
蜜中十波羅蜜。迦樓羅。即金翅鳥。兩翼相去三百三
十六萬里。於大海上以清淨目觀命盡之龍。以翼簸
水兩闢而搏取之。顯菩薩常於生死海上。以法空清
淨智眼觀有根熟眾生。而以止觀兩翼搏。置自性清
淨涅槃之岸。以海不宿死屍。明大悲大智性戒不宿
人天三乘染淨二見死屍。如金翅簸海。波未合時取
龍而出。為速疾力也。

善慧光明天等十緊那羅王。表第三等一切諸佛回
向忍波羅蜜中十波羅蜜。緊那羅。此云疑神。似人而
頂有角口似牛。人見疑之。象以法忍力生於六道同
行利生。似凡而智如佛。似聖而行同凡。故表為疑神
也。

善慧等十摩睺羅伽王。表第四至一切處回向精進
波羅蜜中十波羅蜜摩睺羅伽此云大蟒。亦云胸腹
行。是守護伽藍神。象精進四生六道無處不入。利人
匍匐。離慢謙敬。是菩薩事也。

毗沙門等十夜叉王。表第五無盡功德藏回向禪波
羅蜜中十波羅蜜。夜叉此云苦活。亦云伺察。毗沙門
天王領夜叉眾在須彌山北面。象以禪定夜叉。伺察
守護一切眾生苦活之心。令不妄起。得大功德藏也。

毗樓博叉等十龍王。表第六隨順堅固回向般若波
羅蜜中十波羅蜜。毗樓博叉天王領龍眾住須彌山
西。毗樓博叉此云種種眼。象以般若種種空慧莊嚴
諸見。令見無著。如龍遊空隱顯自在降雨潤物。表空
慧有無自在。雨法益生。龍有五種。善住龍王為一切
象形龍主。難陀龍王為一切蛇形龍王。無熱惱龍王
為一切馬形龍主。婆樓那龍王為一切魚形龍主。摩
那龍王為一切蝦蟇形龍主。諸龍皆能變形。唯初生
時睡時瞋時行慾時不能變形。諸龍皆有金翅鳥怖。
熱沙墮頭怖。風吹寶衣露身生苦。唯無熱惱龍王不
以蛇形行慾。又無上三種患。因以名之。此約三乘所
說。今此一乘中龍王。其德並是入不思議乘佛果位
中菩薩。為化眾生徧於諸道普現其身。令於此會賀
佛出興。酬其本緣。寄位表法。娑竭羅此云海。表大悲
入生死海。德叉迦。此云能害。以其嗔時噓視。人畜皆
致命終。亦云多舌。表般若善說多法。害諸煩惱。

增長等十鳩槃茶王。表第七隨順一切眾生回向方
便中十波羅蜜。鳩槃茶是噉精氣鬼。亦名冬瓜鬼。以
其陰囊大如冬瓜。行則擎置肩上。坐則踞之。增長天
王領之住須彌山南。以其貪求食噉。表菩薩盡與隨
行斷一切貪求也。

持國等十乾闥婆王。表第八真如相回向願波羅蜜
中十波羅蜜。乾闥婆此云尋香。有香氣處作娛樂以
求其食。持國天王領之住須彌山東。象以真如法界
五分法身無染之香。恒願娛樂眾生。令其愛樂。

月天子表第九無縛無著解脫回向力波羅蜜。以性
空慧力照燭眾生。淨煩惱熱。令得清涼。故託事於月。
十箇月無以次配義。

日天子表第十法界無量回向主智波羅蜜。如日處
空。照臨萬有。其位在上。其功益下。象此位其智甚高。
其行彌下。人天神鬼外道邪行畜生地獄盡同其行。
如日月其形在上。其功在下。善惡俱照。十日天子以
次配智中十波羅蜜。長阿含經云。月上有城正方一
千九百六十里。二分天金。一分琉璃作。遙看似圓。天
子五百歲。子孫相襲一劫。日月相近。光影相暎即有
虧盈。日廣五十由旬。其城正方二千四十里。純金所
成。壽命子孫同月。以風持故繞須彌山。總是四天王
攝。巳上十眾表佛自行十回向一百箇波羅蜜門。

釋迦因陀羅等十忉利天王。表初歡喜地檀波羅蜜
中十波羅蜜。忉利。此云三十三。此天在須彌山頂。其
頂四埵各八輔天。并帝釋天主為三十三。此天身長
一由旬。衣長倍之。而重六銖。壽一千歲。一日一夜當
人間百年。三十日為月。十二月為歲。帝釋亦名釋提
桓。亦名憍尸迦。亦名釋迦因陀羅。此天在山頂相盡
處。明從前位習氣之有為。昇此初地法空之際。一分
習氣盡。故寄表此天。如十住十行寄表如神。十回向
如王。此十地如天。明其進脩漸漸慣習殊勝。以六相
十玄門該之。總是一剎那中同異。不可作情計也。

善時分等十須夜摩天王。表第二離垢地。夜摩此云
時分。以依空而居。無日月天。光自相照。不分盡夜。但
蓮華開合知晝夜時分。天身長二由旬。衣長四由旬。
重三銖。壽二千歲。日月歲數與忉利倍。此眾十天表
戒中十波羅蜜。以上上十善戒治欲界現行麤惑習
氣。三地脩九次第定方無三界煩惱。生如來家。同如
來性。

知足等十兜率陀天王。表第三發光地忍中十波羅
蜜兜率此云知足身長四由旬衣長八由旬壽四千
歲日月歲數與夜摩倍最後身菩薩於此教化此地
以脩九次第定得出三界作鍊金不失銖兩喻明以
九次第定鍊之以法眼觀之以行加之無虧本法但
轉明淨。

善變化等十化樂天王。表第四𦦨慧地十波羅蜜。以
精進為體。此天常以變化以自悅樂。表此位以三十
七助道法門莊嚴慧業。對治三界邪見等障。鍊磨心
地令更明淨。用化眾生以為自樂。為𦦨慧也。

得自在等十他化天王。表第五難勝地。此天依他起
化以為巳樂。在欲界頂魔王住處。明菩薩欲境難超
五地以來五欲境界未全自在。但為觀照諸波羅蜜
脩行力故不沒其中。未同八地無功法流自在。故以
禪定為體。脩十諦觀。治三界染淨惑障餘習。得工巧
明門教化眾生。令他得樂以為巳樂。若不爾者是魔
眷屬。此天身長十六由旬衣長三十二由旬。壽命日
月歲數悉與前倍。

尸棄等十大梵天王。表第六現前地般若中十波羅
蜜。梵以音語得名。尸棄天王發大梵音。其諸梵眾各
各自謂唯與我語。於大千界而最自在。顏如童子。身
白銀色。長半由旬。衣如金色。無男女形。禪悅為食。壽
命一劫。樂脩禪寂。此位以毗瑠璃寶磨真金轉明淨
作喻。明此菩薩以十種十二緣生觀及十空三昧為
毗瑠璃。用磨智慧轉轉明淨。明觀無明成根本智更
明淨也。

可愛樂光明等十光音天王。表第七遠行地方便中
十波羅蜜。光音是二禪。巳滅憂苦。出語口中光生。表
七地菩薩大悲行滿。自苦巳無常度他苦。而教光破
闇也。

清淨名稱等十徧淨天王。表第八不動地願波羅蜜
中十波羅蜜。此三禪天。禪悅喜動。風災猶至。表八地
功用巳終。無功智現。無生法樂智淨習氣猶在。諸佛
加勸令憶本願。方隨智行廣利眾生。

愛樂法光明幢等十廣果天王。表第九善慧地力波
羅蜜中十波羅蜜。此四禪天。無出入息。三災不及。色
果意識雖在。而巳無欲界意識。象此地說種種法無
心意識。為大法師任智法明一切具足。

妙𦦨海等十大自在天王。表第十法雲地智波羅蜜
中十波羅蜜。此天一眾皆勤觀察無明之法。明十地
無相智成。緣真法執內外習亡。大自在天居四禪之
頂色。究竟天中。表十地智悲自在之極。此是引進方
便託事表法。故攝化境界。漸漸增勝。如實而言。一乘
法界。理事同參。一微塵內諸佛國土人天同處。身塵
毛孔如影相入。十玄門該之。不可隨化相說。巳上十
眾寄同天位。表佛自行十地一百箇波羅蜜門。

如是菩薩神王諸天。總明如來自行五位因果行門。
以智如虗空。無形無色而大用徧周。不往而速。不來
而至。不作而用。應物而成功。號之為神。以無作智性
一念徧知十方同異差別。而於諸境自在無礙。號之
為王。體淨無垢。非質所留礙。而隱現自在。號之為天。
是故寄位同神同天同人。乃至十方異生悉同其事。
而非天非人非鬼神之神。如佛實非牛王龍王象王。
但託事表法以令易解。此下從大自在天王直至海
月光大明菩薩等四十一眾。各序所得解脫門。各說
十頌。初頌皆純讚佛。後九頌皆每頌三句讚佛。一句
自慶所得同佛。唯海月光眾。但讚佛德與自所入之
法相似。而總序四百二十箇解脫門。四十一眾主伴
四百一十人。以普賢一人自得十解脫門。九箇普菩
薩加淨德妙光自為十人。故得四百二十箇解脫門。
以明同得佛解脫同入佛知見。以明不悟是凡悟即
同佛。以與後學作樣式令倣之也。

大自在天王至忉利天王十眾主伴百天王。得百解
脫門讚佛十地行果。

日天子至阿脩羅王十眾百王。得百解脫門讚佛十
回向行果。

主晝神至主稼神十眾百神得百解脫門讚佛十行
之果。

主藥神至海月光大明菩薩等十眾百人得百解脫
門讚佛十住行果。

普賢一人獨入十解脫門明獨當等覺位中十法。一
即一切。一多自在。延促自由。總攝之義。普賢眾中九
人加淨德妙光一人為十。得十解脫門。淨德妙光是
文殊別號。明等覺位中因果理智萬行圓融。

爾時如來師子之座一切莊嚴具中一一各出佛剎
塵數菩薩。其諸上首各興供雲說頌讚佛。各隨方面
化座而坐者。明以法身為座體。普賢萬行為座上莊
嚴。無作智為座上佛。座出菩薩是古佛舊行。明今佛
合古行古行合今佛。古今不二。亦明因果不二。故於
本行報得果內。還出本自行因之眾。又座外普賢眾
是佛利他之行。座內之人是佛自行所契普賢之眾。
此之大眾。古今諸佛一道無二。眾生乘之。即名乘如
來乘至於道場。以一切法。皆道場也。

爾時佛神力故其地六種十八相震動者。明常隨佛
眾。諸天神王眾。及座內古今諸佛同因眾。樹內流光
眾宮殿內十悲眾。當佛自眾來集得益賀佛眾心喜
動。故地隨動。此明自眾大集一終。然後面門放光普
集他土亦來。明無自他中之他。化儀主伴龍行雲應
法事合然。以真法性塵剎普周。一剎那中三世同際
還以一多相含不同門該括。如是放光集眾。意令知
佛境界相參無二。巳上是初成正覺顯示五位行門
一終因果。

* ○如來現相品第二

如來現相者。以諸菩薩及一切世間主默念佛地佛
境界等三十七疑。乃於供具中出聲說頌致問。而如
來心即知眾疑於齒間放光。其光徧於十方。出聲說
頌雲集十方眾海。是現佛境界自在相也。供具說頌。
明心境無二。以一切法總是法界不思議體也如來
知眾所疑。以法界心同眾生心也。現齒光相。以口齒
是吐納言音之處。表告眾令集也。十方世界蒙佛光
明皆有佛剎塵數菩薩從其佛所而來。皆興十種世
界海塵數供養雲者。此他土來眾。是無自他中之他。
以成化儀主伴。其十種供養雲表十波羅蜜行也。此
諸菩薩身毛孔中一一各現世界海塵數光明。一一
光中現世界海塵數菩薩。一一菩薩徧入法界安立
海所有塵。一一塵中悉有佛剎微塵數剎。一一剎皆
有三世諸佛。其諸菩薩一一悉能往詣同事利生者。
明法界不思議體性身心境界。自他無礙。能同能異。
如帝網境界。重重參暎也。如來眉間毫相放光名普
照十方藏者。明是十地菩薩智滿中道教行之光。光
所出眾上首名一切法勝音。即是十地滿足中道果
行。將此中道覺行悲智圓滿法界行門毫塵剎海無
障礙法。答前大眾三十七問。使令現在及以未來信
此十地法界因果法門行滿十方咸令獲益故經云
欲令一切大眾得於如來無邊境界神通力故放眉
間光。其光還入佛足下者。足下是初信發行之際。欲
令大眾所信所行。是佛果海理智體用不相離法也。
上首坐蓮華臺諸眷屬坐華鬚者。表萬行主伴。與前
菩薩毛孔流光所出之眾相似。明法界理智中圓滿
自在之行。無體可礙也。

* ○普賢三昧品第三

普賢菩薩入毗盧遮那如來藏身三昧者。毗盧此云
光。遮那云種種遍照。如來是法性之體藏身是含容
眾法之智。明以理智教行隨根利益。三云正。如寅月
三陽生為正月。又一止為正。以一心止。其道自正。昧
云定。五蘊情識冥昧不行。即真智現前。故三昧是正
定也。普賢入者。普賢三昧恒無定亂。如十定品中灌
頂大士起諸想念而求普賢。則普賢常在三昧。定亂
俱真。但以普賢紹佛法界大智之家。為佛萬行徧周
克家之長子。將談佛家果海。及眾生業報海。故須入
定以成化儀軌則也。普賢入此三昧時。盡法界虗空
界一切國土所有微塵一一塵中有世界海塵數佛
剎。一切剎中有世界海塵數佛。一一佛前有世界海
塵數普賢。皆亦入此三昧。一一普賢皆有十方物現
摩頂及與智者。明普賢行徧周法界。如天帝網光影
交參。重重無盡。以差別智與根本智相契為十方佛
現以二智相及為摩頂。相印可為與智也。從三昧起
者。以將舉佛果海及眾生海。故從果體起其行用也。

* ○世界成就品第四

普賢菩薩舉世界海種種形狀種種依住。及諸苦樂
淨穢皆隨眾生自業所成。眾生業轉變。則剎海轉變。
眾生業成壞。則剎海成壞。眾生業梁淨。則剎海染淨。
以眾生心行無邊。故諸剎海無有邊際。佛菩薩於如
是剎海。皆以大願大悲大行及不思議變化之力而
得清淨莊嚴。以眾生業海無盡。故佛菩薩廣大身語
智行果海亦無有盡。明佛菩薩普賢行海。皆從眾生
業行海起。令諸脩學之士知眾生境界即佛境界。眾
生心界。等法界虗空界。光影相入重重無礙。非彼人
天權學所有一異淨穢自他往來諸曲見也。

* ○華藏世界品第五

華藏世界者。普賢菩薩舉佛五位行業報得莊嚴果
海。開廓眾生知見。以此廣大報土是蓮華所持。而含
藏一切世界。名為華藏也。此華藏世界下有十種風
輪持載者。是大願波羅蜜中十波羅蜜所成之報。以
法身無性。若無志願。則一切行皆不能成。如無舵舟
隨波漂轉。故以大願智輪持諸萬行。報感風輪持諸
世界也。世界在蓮華藏。是法身隨行無染無依智報。
華名種種蕋香幢。是差別智不傾惑報。香水海是無
量無邊大慈悲報。香水河是進脩不息報。金剛地是
平等性堅固行報。輪圍山是大慈防護戒行之報。眾
寶妙華是開敷萬行報。寶樹是覆蔭眾生行報。夫報
不虗得。故云皆是毗盧遮那如來往昔於世界海塵
數佛所淨脩世界海塵數大願所嚴淨也。世界種者。
三千大千世界數至一恒河沙為一世界海。海世界
數至一恒河沙為一世界性。性世界數至一恒河沙
為一世界種。此華藏中有不可說佛剎微塵數世界
種。最中心香水海內世界種有二十重世界。上下相
去各佛剎塵數世界。此娑婆世界在第十三重。最下
第一重有一佛剎塵數世界圍繞。次第增至最上第
二十重有二十佛剎塵數世界圍繞。此世界種外十
方環列有十箇世界種。亦各有二十重。其高下相去
其圍繞漸增。悉與中心世界種同。此十箇世界種外
周圍有一百箇世界種。此一百箇世界種內最近輪
圍山十箇世界種。上下略舉四重。重數雖少。還與二
十種者高下齊等。其九十箇世界種不言重數總計
一百一十一箇世界種。如天帝網分布而住。其間重
重世界如日月星等。以風持載而處於空中也。此諸
世界種以何因者。中心一箇世界種是佛根本不動
智報。其外十箇世界種是佛五位法門一因一果之
報。一一有二十重是十波羅蜜一因一果之報。重重
中所有佛是勝進之果。次外一百箇世界種是五位
中五十箇波羅蜜一因一果所成之報。其內十箇世
界種只四重是四攝法利生之報。以四攝法即是十
波羅蜜之行。故還與二十重之高下齊也。此華藏中
雜類世界種種分別者。是所攝之眾生各隨自業所
成之報。以眾生自業差別。故同在一處而境不同眾
生妄想業風所持國土。與佛菩薩大願智風所持實
報國土。本是一土。佛菩薩行徧眾生界。則其報土亦
自徧眾生界。但由眾生行業差殊。自不能見。如世靈
神鬼物與人同處而人不能得見也。此華藏世界圓
攝三世者。以三世即一念。一念即無念。於無念中不
壞諸念無時中不癈諸時。故佛及眾生三世行業報
境總於其中互相顯現。如百千鏡四面俱懸。前後影
象相參徹也。此華藏世界隱現自在者。順法身則萬
象俱寂。隨智用則萬象都生。隨大悲則恒居生死。隨
理智則生死恒真。是故隱現萬端而純雜無礙也。夫
佛國本空。而此華藏如是廣大者。為二乘滯寂廢行。
及權教樂生他土。及怖空眾生。隨境存業。不能解脫。
是故彰此福智願行廣大境界。令知佛土無生無滅
但為利益眾生而以本願力故常住其中。

* ○毗盧遮那品第六

此品來者。以前五品舉現在毗盧遮那佛果恐諸後
學意疑古無舊跡。今何所來。故此品引古佛應世道
跡。印今毗盧遮那出世之法相襲不異。引古以成今
信。還以今佛之號名品。還是普賢說。以來文未足。故
此品無結終處也。此上六品經有三法六周徧義。毗
盧遮那如來是無相法身。文殊是大智。普賢是大行。
此三法是五位進脩之體。其世主妙嚴品明佛智身
周徧。如來現相品齒光十方告眾。明佛語業音聲周
徧。普賢三昧品明佛體用行門周徧。世界成就品明
佛身行周徧。華藏世界品明佛智悲萬行圓滿報土
周徧。此品明佛無時智體三世周徧。學者體此三法
六周徧義。信佛所行規式。以成自巳信心。方是悟佛
知見不差謬也。此上說菩薩眾生染淨業報及佛報
土。是答前世主所疑佛海佛境界海菩薩行海波羅
蜜海眾生海等默問也。

大方廣佛華嚴經合論纂要卷上

大方廣佛華嚴經合論纂要卷中
唐太原長者　李　通玄　譔
明　擕李　比丘　方澤　纂

* ○佛名號品第七

前初會舉佛果海。令諸學士信諸佛所得之法。此二
會之初遂。舉眾生本不動智本有之法。令諸學士自
信自心是佛。與諸佛不異。此下直至如來出現品。中
間舉五位加行進脩之法。是學者自心成佛之規範
也。佛名號者。信自法界根本智印。普印一切諸法一
切名言。皆自體性離。皆即法界性。諸佛皆以稱此諸
法性離之法成佛。則一切法一切名言。總是自法界
性成正覺相。如舉不動智等十佛。及十住中十箇月
佛。十行中十箇眼佛。十迴向中十箇幢佛等。皆是自
體根本智隨行所成之號。乃至於眾生界中為佛為
天為神為王為人為仙。徧一切處轉化眾生之身皆
亦法界智對現色身之號。以如是等佛名號義令諸
眾生直下自信自佛。不樂權教他淨土佛。不滯小乘
三僧祗劫所成佛也。重敘菩提場始成正覺而坐普
光明殿者。菩提場是法界體。普光明殿是法界報宅。
法報二體性相一真。本末無異。不移本處而徧諸處
故重敘也。諸菩薩願。佛開示四種佛剎。及十住十行
等三十二疑念者。與初會中世主疑念相似。但此會
要信自心是佛。於自心法中應再問也。四種佛剎者
根本處是聖凡共住處。名佛住佛剎。五位中進脩之
法莊嚴法身智身名莊嚴佛法性佛剎。示成正覺轉
法輪名清淨佛所說法佛剎。神通應現隨根出世名
體性佛威德佛剎也。世尊知諸所念。即隨類為現神
通者。隨一切國剎一切眾生各現名號。如下文殊所
說佛號及五位中隨位所現行果之號是也。於是十
方各過十佛剎塵世界外於金色等十世界不動智
等十佛所。有文殊等十菩薩各與十佛剎塵菩薩俱
來詣佛所。各於所來之方化作蓮華藏師子之座結
跏趺座者。超過十使中莫知涯際之業。名為過十佛
剎塵世界。信自法身白淨無染及法身隨行之法。名
為金等十色世界。信自根本智及智身隨行之果名
為不動等十智佛。文殊此云妙德。信自根本智中擇
法妙慧及隨法異行之慧名為文殊等十大菩薩。以
智身周徧主伴無盡名為各與十佛剎塵眾俱。無邊
佛土不出微塵毛孔。本無內外遠近去來。但以昔迷
為隔。今悟為來而詣佛所。一切諸法不離本法名為
各於所來之方。無染名蓮華。無畏名師子。含藏眾法
而無染。處世利人而無畏。名為化作蓮華藏師子之
座。會萬即一而不拘。散一即萬而不亂。名為結跏趺
座也。東方金色世界不動智佛所菩薩名文殊者。東
方為初明。為震動。為春生。金體白而色黃。表內契無
垢白法。外現應真和氣黃相。金位在西。而云東方金
色。以金胞於寅。胎於卯。成形於辰。生於巳。養於午。冠
帶於未。相於申。旺於酉。表信心為聖胎。至初住方生
佛家。故東方為金色。於正動中而無所動。故佛號不
動智。一切妙行皆慧而生。故文殊為諸佛母也從智
南方妙色世界無礙智佛所菩薩名覺首者。南方為
虗無。為火。為日。為目。為文章。達法虗無。則法自妙。故
名妙色。法本虗明自無留滯。故佛號無礙智。了諸法
性。超然尊貴。名覺首也。西方蓮華色世界滅闇智佛
所菩薩名財首者。西方為白虎。為刑殺。為昏闇。於不
善處而無所染。名蓮華色。於昏闇處而不能昧。名滅
闇智。既不自昧。則破他闇。有法財利物之義。名財首
也。北方薝葡華色世界威儀智佛所菩薩名寶首者。
北方為玄武。為坎水。坎為陷為險。水外黑而內明。象
以明德施刑政為君。就卑而潤物。象設教於童蒙為
師。薝葡是黃色華。黃是福慶之色。於愚詐乖背之際
以智德轉化。而成福慶名薝葡華色。以諸範軌引接
庸凡名威儀智。以貴重法普應眾求名寶首也。東北
方菩薩名德首者。東北方為艮為山為止。為小男。象
以莊重不遷之德啟發蒙幼也。東南方菩薩名目首
者。東南方為巽為風化。為長養萬物。象智眼觀根而
教化成就也。西南方菩薩名勤首者。西南方為坤土。
為信順。為安靜。為生育。為負戴。象大悲恒順好生之
德。荷負利生重任無疲倦也。西北方菩薩名法首者。
西北方為乾金。為剛徤。為君。為父。象以高明剛徤之
德君臨眾生而撫字之也。下方菩薩名智首者。下方
為風輪。風甚堅密。象力波羅蜜善說諸法無摧破也。
上方菩薩名賢首者。上方為日月星宿。處空照物。象
智波羅蜜照明眾生最賢最勝故名賢首。如是十方
之義。在方無方。但取其法。以無定法。則無定方。一一
方法。交含圓攝。如云一切處金色世界。一切處不動
智佛。一切處文殊菩薩則非世間之定方也。世界皆
名為色者。乍信自佛之心。猶是生滅色心。未生佛家。
非能實證也。舉十方各百億萬種佛名號。令諸眾生
各別知見者。以佛名號徧一切法。徧一切名字。平等
清淨。不可取舍。總是法界中諸法性離佛號。皆令悟
入自法界自佛知見。以成信位。故文殊童子說也。

* ○四聖諦品第八

四聖諦者。諦是實義。言苦集滅道四法皆實義也。謂
之聖者。以能達苦性真。了集如幻住如法住。脩如法
道。不厭不著。不欣不取。一如法界無去來性。無住處
性。非如聲聞厭苦斷集慕滅脩道。證有得之涅槃。則
是苦集滅道總是一乘聖諦也。舉十方世界說四聖
諦各百億萬種名隨眾生心悉令調伏者。明佛語業
說法徧周。以一切世間不離苦集。一切出世間不離
滅道。以能總攝多法入於法界。故但說四聖諦也。

* ○光明覺品第九

光明覺者。佛以光明開覺眾生自心性光。使無礙也。
光從世尊兩足輪下初照十方各一世界。其光次第
如廣乃至第十廣照十方各百億世界盡法界虗空
界。十方一一世界各有一大菩薩與十佛剎塵菩薩
俱來詣佛所。其大菩薩謂文殊等。所從來國謂金色
等。本所事佛謂不動智等。一切處文殊隨光十度加
廣。而十度說頌嘆佛德者。足下光是初會眉間還入
足下之光。表所信初行之因。全是中道之果。其光次
第廣照盡虗空界。是令後學解了自心廣大境界無
礙無盡。一一以心光觀徧。復觀能觀之心亦無內外。
然後以無作方便定印之。入十住初心。生如來智家。
以能開廓智境自信自心智身行身徧周無盡。故云
一切處金色世界一切處不動智佛一切處文殊也。

* ○菩薩問明品第十

問明者。前品既開廣大信解。於是文殊等十菩薩以
各名下之法互相扣問。各以自行之法說頌而答。令
諸學士除疑發行也。十菩薩發明十信之行者。文殊
首問心性是一。何報差殊。覺首答以迷真作業。全業
是真。知真而業謝。是信位之首覺也。二問業體既真
何藉種種隨時之化。財首答以業境本虗。隨化亦假。
如是惠施。是法財也。三問平等法界。何以妍𡟎苦樂
不同寶首答以受因行異。來悉無從。知受性離。是尊
貴法也。四問法唯一味。何以說無量法門。德首答以
一即一切。一切即一。入是法門。德之首也。五問同於
佛福田中。所種福果。何以不齊。目首答以福果由心
輕重。如水因器方圓。知此者是智因也。六問法應均
益。學者何以不俱解脫。勤首答以脩行懈怠。如少火
濕薪。不能然也。七問受佛正法。何以隨貪瞋癡。法首
答以多聞而不脩行。如說食終不飽也。八問智為上
首。何故復讚施戒諸度。智首答以隨宜說法。如隨病
立方。是智業也。九問諸佛一道。何以國土壽命等有
諸不同。賢首答以眾生心行不同。自見差別。非佛有
異也。十者諸菩薩共問佛諸境界。而文殊答以佛境
界如虗空。非識可識。亦非心境界也。此以佛之知見
示令悟入。以文殊妙慧不動智佛。是凡聖等共有之
佛也。

* ○淨行品第十一

淨行者。前明信解。此遂頓翻貪瞋癡諸見無明。成其
大願。長養大悲。一切見聞覺知皆悉清淨。皆成法界
智行。故智首問云何得無過失身語意業等一百十
問。而文殊舉百四十願答之也。百四十者。信位通後
五位隨位修道上煩惱。位各二十。有百二十。根本十
無明皆因身邊二見。則有二十。故以百四十願。一時
總防。不令障道。此之大願雖有為心念。然十住之後
萬行之海。皆由此勝上緣力得成。故信入者。達此有
為心願。全是根本智中妙擇之慧。動寂俱真。入普賢
門。否則累劫勤苦。一念貪瞋。一時焚盡。設修無漏祗
證二乘。設是菩薩。但生淨土。無成佛緣。以不入此信
門也。

* ○賢首品第十二

賢首者。深心信解。常念利生為賢。頓彰法界中佛文
殊普賢三法無盡果行為首。前五品成信位中自巳
解行。此品舉信位中所信佛果功德無盡之行以信
既成。乘如來乘。一往不退。以信自巳全身全心一切
境界總是法界體用理智。本無依住。本無所得。諸佛
如影。眾生如化。一切語言分別如空中響應無作緣
任物成聲。如是之法。住在何所。退至何處。若也有所
依住。放却依住即還退失。以不成信故也。有大自在
方網三昧門入出隱現同時無礙者。以任無作智隨
緣普應無去來性而可取捨。如響應聲。如水潛流滋
生卉木。如春在百花。如風鼓萬物。以喻思之。以智照
之。計執情亡。任真理智本如是自在也。此上六品十
信法門皆文殊為法主者。以文殊是根本智中擇法
妙慧。擇法既定。方可行行證入佛住。以十信未是證
入。故文殊不入三昧。亦無十方佛來現在前也。

* ○昇須彌山頂品第十三

第三會昇須彌山頂者。表十住法門從信昇證。須彌
山在七重山七重海之內。出水高八萬四千由旬。縱
廣亦爾。東面黃金。西面白銀。南吠瑠璃。址是瑪瑙所
成。四洲在七海七山之外。去須彌甚遠。忉利天在山
頂。中即帝釋所都。山似腰鼓。巍然高聳。非手足攀攬
可登。表十住生如來家。非生滅心攀緣可到。又方便
稱性之定。不沈不舉為山。從定生慧。頓了無明。是山
頂相盡處也。世尊不離菩提樹下及普光明殿而昇
帝釋殿者。明法界智身。恒徧一切處。無去來離向。表
法昇進。示來昇也。帝釋遙見佛來。即莊嚴其殿安置
普光明藏師子之座。及設諸網帳等各十千種。請佛
入處者從信位來。為遙見佛。以方便定。名為安置。得
佛普光明智。於法自在。故以名座。教行漉諸眾生為
網。慈以護育為帳。惠以覆蔭為蓋。於一行中具無盡
行。一圓音中具差別教。皆明白可觀。以為繒綺。萬行
以嚴智境為十千珠瓔。柔和忍蔽以為衣服。清淨以
為天子。淨智自在以為梵王。以真實證為佛入處也
帝釋說頌歎古十佛皆曾入此殿者。明十住門今佛
古佛無異法也。十佛者。迦葉此云飲光。以身光能飲
諸天日月之光悉不能現。拘那牟尼。此云金佛。迦羅
鳩䭾。此云斷所應斷。毗舍浮。此云徧自在。尸棄。此云
持髻。毗婆尸。此云淨觀。弗沙。此云增盛。提舍。此云說
法度人。波頭摩此云赤蓮第十即然燈佛也。其殿忽
然廣博普容諸天住處者。明身心蕩然稱法界性。光
明朗徹無有自他表裏。法如是也。

* ○須彌頂上偈讚品第十四

十方各過百佛剎塵世界外有法慧等十慧菩薩各
與佛剎塵數菩薩俱從因陀羅華等十華世界殊特
月等十月佛所而來各化作毗盧遮那藏師子之座
而座者。迷亡智現。智境增廣為過百佛剎塵世界之
外。一迷一切迷。一悟一切悟。為各與剎塵眾俱。初以
佛慧證佛所住。故十菩薩下名。皆同為慧。開敷智華
住佛智家。故十世界同名為華。智滅煩惱。身心清涼。
故佛同名為月。轉化種種無明皆成智光。徧照心境
皆成無畏解脫。更無散動。是為化作毗盧遮那藏師
子之座結跏趺坐也。法慧菩薩從東方因陀羅華世
界殊特月佛所來者。因陀羅。此云能主。表初住以智
行檀。主攝萬行。自他清涼也一切慧菩薩從南方波
頭摩華世界無盡月佛所來者。表二住無染戒相。赫
奕可觀。恒清涼也。勝慧菩薩從西方寶華世界不動
月佛所來者。表三住忍智尊貴。無能撓亂使熱惱也
功德慧從北方優鉢羅華世界風月佛所來者優鉢
羅此云青蓮。青為五色之首。表四住精進以率諸行。
速疾成道也。精進慧從東北方金剛華世界水月佛
所來者。表五住禪體堅固。能清諸行。離濁亂也善慧
從東南方妙香華世界解脫月佛所來者。表六住般
若無相妙用。普熏諸境令不著也。智慧從西南方悅
意華世界無上月佛所來者。表七住方便隨順。眾生
悅從。皆令入最勝道也。真實慧從西北方阿盧那華
世界星宿月佛所來者。阿羅那此云紅蓮。赤白相勻
為紅。赤象悲。白象智。表八住願由智起悲智相勻。令
差別境悉明朗也。無上慧從下方那羅陀華世界清
淨月佛所來者。那羅陀此云人持。此華香美。人皆持
佩。表九住善說妙法。令人持奉。得淨智也。堅固慧從
上方虗空華世界明了月佛所來者表十住無依大
智照徹萬像也。世尊從足指端放光者。明從十信足
下之光。漸上足指之端。表證佛所住。始發真實步也。
十菩薩說頌讚十住法各觀察十方者。明十方同也。

* ○十住品第十五

法慧菩薩入無量方便三昧。十方各過千佛剎塵世
界有千佛剎塵諸佛同名法慧現在其前與其智力
及摩頂者。以從無思方便入無作真智而普淨攀緣
染習。名為入無量方便三昧。以真入十住。超勝前法
為過千佛剎塵世界。以與諸佛同體。為同名佛來。以
智辯同佛。為諸佛與其智力。以能辯論最上之法契
及於佛為摩頂也。法慧從三昧起說十住二百法者。
每住中十法以成當位。十法以為昇進。十住總二百
也。十住者。一以初心入道便同佛住。名發心住。二以
淨治心地。令離惑習。名治地住。三以惑除進道。名脩
行住。此三種住。脩出世心。破世間煩惱障。四以三界
惑淨生如來家。入世間智家。名生貴住。治世間法則
及生死煩闠不自在障。五以禪門普入世間。名具足
方便住。治真俗身邊二見。及六十二見之障。六以心
空無礙名正心住。治寂用不自在障。七以煩惱無動
名不退住。治同行攝生不圓滿障。八以無功智現。清
潔無染。名童真住。治在鄽同事世間餘習智不清淨
障。九以法力自在。處佛儲位。名法王子住。治說法不
自在障。十以受佛智職。如輪王取四海水盛貯金瓶
灌太子頂方授王位。名灌頂住。治悲智不自在障。如
是十種對治皆一時一法一心一智無前後法門故
法雲地受佛智職亦名灌頂菩薩。其地位位皆相含
攝。但以治惑習氣慣練以漸而熟。故須建立次第諸
行位也。十方各萬佛剎塵菩薩同名法慧而來作證。
十方世界悉亦往證者。明十住。盡十方土。無異說也。

* ○梵行品第十六

梵此云淨。前信位中世間智見萬法。以願成為淨行。
此十住中以智觀察身語意及業佛法僧戒等十法。
如幻如夢如影如響亦如變化。求其自性悉不可得。
令諸後學住無住之住。念無念之念。行無行之行。利
無眾生之眾生。不思不惟而知萬法。不造不作而亦
大功。是則廣興萬行而無行可得。名為淨行。行淨故
心淨乃至眾生諸佛國土無不淨也。

* ○初發心功德品第十七

稱法界性無緣利物。而自成就無邊莊嚴。名為功德
言以佛果根本不動智不思議法界乘而發其心。故
志願解行。無分毫不與三世諸佛齊等。如小流入海
水性無別。如輪王太子。初生即具王相。故初發心時
便成正覺。故以種種譬喻極讚發心功德與法界虗
空等。言發如是心住如是住。非世言辯可籌量也。

* ○明法品第十八

明法者。增明十住智德志。樂使更進也。六通者十方
對現色身為身通。常聞十方諸聲而聲塵無礙為天
耳通。常見十方色象而色塵無障為天眼通。明知三
世因果為宿命通。徧知眾生心念為他心通。隨智徧
智諸法而無情欲滲漏之心為漏盡通也。三明者。宿
命天眼漏盡。亦名三明。此之通明稱性而通。稱性而
明非三乘行業報得之六通三明也。四無畏者。一切
智無畏。漏盡無畏說障道無畏。說盡苦道無畏也。十
力者。是處非處力。業力。定力。根力。欲力。性力。一切至
處道力。宿命天眼漏盡力也。十八不共法者。身無過
失。口無過失。念無過失。想無過失。心無不定。無不知
巳捨。欲無減。精進無減。慧無減。念無減解脫無減。解
脫知見無減。身業隨智。口業隨智。意業隨智。智知過
去。及知未來現在無礙事也。住於深定不沉不舉者。
稱真理智。寂用自在。離於二乘滅盡定并色無色界
息慮禪。為不沉。亦離空觀并淨土菩薩留惑潤生等。
為不舉。也聞諸佛土悉願往生者。不出塵毛徧供十
方諸佛。非來往也。此上六品法慧說十住法門。

* ○升夜摩天宮品第十九

第四會十行法門升夜摩天者。此天知時分依空而
住。表證後依法空行行。知時應物。以智體徧周非有
來去。故諸會皆云不離菩提場而升也。天王化作蓮
華藏師子座者。法空智行無能所心。所作如化。名為
化作。無染妙行。含容眾善。無畏之智。恒處生死。以名
座也。莊嚴具皆百萬計者。比前會十千為升進也。四
種帳四種盖皆百萬者。四攝法四無量心皆無盡也。
嘆古十佛曾入此殿者。明十行理智與古無殊。此十
佛還是約行外進所成之號。前十住位須彌山頂所
嘆十佛。亦是隨位會古之號。明入位古今同也。

* ○夜摩天宮偈讚品第二十

十方各十萬佛剎塵世界外。有功德林等十林菩薩
各與剎塵眾俱從親慧等十慧世界。常住眼佛等十
眼佛所而來。各化作摩尼藏師子座坐者。以行蔭眾
生。如林廣多。眾鳥所歸。故皆名林。以行從慧生。故名
世界。以佛智眼觀根利生。故佛皆號眼。摩尼。此云離
垢寶。以智行無垢無畏名其座也。世尊從足趺上放
光者。明從十住足指之光。漸上足趺。表行行漸高也。
十菩薩各說頌者。各以自名下義發明十行法也。

* ○十行品第二十一

功德林菩薩入善思惟三昧。十方各過萬佛剎塵世
界。有萬佛剎塵諸佛同名功德林現在其前與之智
摩之頂者。以離沉掉心。觀察審定。安立法門。名善思
惟。了達心源無盡智行。同十方佛無盡福慧。為同名
佛來與智摩頂也。十行者。一以檀行自他喜悅名歡
喜行。補特伽羅。此云數取趣。摩納婆。此云少年。亦曰
儒童。言不分別善惡老少。明檀行平等。二以性戒利
人名饒益行。三以忍行隨順名無違逆行。四以勤勵
自彊名無屈撓行。五以禪體恒明名離癡亂行。六以
妙慧張施名善現行。七以方便利生而無所著名無
若行。八以無功智現名難得行。九以善說法行名善
法行。十以智行誠諦必無謬誤。名真實行。如是十行
總是一時一智無次第中之次第也。十方各十萬佛
剎塵菩薩同名功德林而來作證。十方世界悉亦往
證者。明智行之體交參交徧。法爾如是十方同也。

* ○十無盡藏品第二十二

十無盡藏者。一以信力誠證法行無怯曰信藏。此是
十行位中之信。非文殊覺首等十信之信。二曰戒藏。
成就普饒益戒。不受戒。不住戒。無悔恨戒。無違諍戒。
不損惱戒。無雜穢戒。無貪求戒。無過失戒。無毀犯戒。
三曰慚藏。仰慚諸佛。四曰愧藏。愧宿世惡。五曰聞藏。
以多聞慧說法利生。六曰施藏。謂分減施。竭盡施。內
施。外施。內外施。一切施。過去施。未來施。現在施。究竟
施。七曰慧藏。世出世間皆無所有。而普覺悟一切眾
生。八曰念藏。正念諸法無諸過失。九曰持藏。持佛法
藏。恒不癈忘。十曰辨藏。以此十法總含無盡之法名
十無盡藏。成前十行之行。使無有盡。起後十回向法。
使更升進。令諸學士行門不滯也。此上四品十行法
門功德林為法主者。明萬行利生。是功德之林也。

* ○升兜率天宮品第二十三

第五會十回向法門升兜率天者。此天在欲界五天
之中。無下夜摩忉利著樂之心。無上化樂他化放逸
之行。欲界木六天。以四王天是忉利所轄。故曰五天。
而兜率為中。表十回向大悲行門。與理智均融不徧。
最後身菩薩所居。表雖在五欲之中。而於欲境無染
著也。世尊不離菩提場及須彌頂夜摩天而升詣者。
明智體無依無作而徧於十方。隨感應現也。遙見佛
來者。明從十行向十回向也。敷座請佛者。大悲赴俗
開敷眾善也。諸莊嚴皆百萬億計者。大悲行門無限
量也。有一百八十四箇百萬億種莊嚴具莊嚴寶座
寶地及虗空皆徧滿者。白法布教以為金網。妙行護
生以為華帳。尊貴智行覆生。以為寶盖。以忍為鬘。以
戒為香。戒中諸行以為粖香。觀照為樓。悲為宮。智為
殿差別智以為之閣。萬行垂被為瓔珞。四攝下化為
瓔珞四面垂下。引接滯溺為繒帶。法空以為座。法音
和悅為鈴。開敷道行為華。定心不動為幢。迴轉不滯
為幡。悅可眾生以為妓樂。頻婆帳。此云身影。此帳以
光瑩應物現影得名。寶悉底迦。是佛胸臆德相。此云
樂有。言有佛樂。方有此相。天牟陀羅即天鼓。以福智
大悲徧眾生界。故諸莊嚴滿虗空也。又有一百八箇
百萬億種色類部族或合掌禮敬。或持幡散供。或菩
薩眾中神天間錯。或天眾中雜諸八部。不依次第者。
明此位以智從悲。成大悲海。以無限徧周法界之行
於人天六道中一時等化。隨根授法。或次或超。或信
或住。或位階十地。或人天諸乘。非有次序也。次欲色
界諸天而不及無色界者。以無色定沉。不堪應化也。
又有十箇百萬億敘善根所生等者。明如是莊嚴皆
心行所成。不虗來也。先住兜率宮菩薩。雨出過諸天
供者。本位為先住。加行為新來。以諸供具從法身智
慧解脫知見而生。為出過諸天也。各各見佛如對目
前者。根本智相應也。古十佛曾入殿者。今古同也。

* ○兜率天宮偈讚品第二十四

金剛幢等十幢菩薩從妙寶等十妙世界無盡幢等
十幢佛所來者。以大悲行摧破眾生煩惱。而自無動。
故菩薩下名皆幢。以妙行利生。故世界上字皆妙。以
生死海中智果無傾。故佛號下字亦皆幢也。十菩薩
所表法者。一以施行無盡。又尊貴而不壞。為無盡幢
佛妙寶世界金剛幢菩薩。二以大悲無相戒風。悉吹
香具。令心平等。普得安樂。不被諸境所動。為風幢佛
妙樂世界堅固幢菩薩。三以忍體無著而白淨。勤勇
而不息。為解脫幢佛妙銀世界勇猛幢菩薩。四以精
進之行為世模範。不虧真理。發大智光。為威儀幢佛
妙金世界光明幢菩薩。五以禪門發起利生明慧。而
自體無垢。不虧本智。為明相幢佛妙摩尼世界智幢
菩薩。六以常然智慧。破虗妄而可貴。為常幢佛妙金
剛世界寶幢菩薩。七以方便居塵不污。而恒同事。為
最勝幢佛妙波頭摩華世界精進幢菩薩。八以智隨
願行自在利生。而無染無垢。為自在幢佛妙青蓮華
世界離垢幢菩薩。九以法力淨他。令入淨戒。成其差
別智明。為梵幢佛妙栴檀世界星宿幢菩薩。十以無
依妙智徧觀十方。自性無有。而不壞諸安立法。為觀
察幢佛妙香世界法幢菩薩。以香無形而普熏。象智
也。此十菩薩各化作妙寶藏師子之座而坐。其身悉
放百千億光者。明以法寶處世無畏。而智光普照也。
世尊從膝上放光者。膝是起居迴旋屈伸自在之處。
表十回向在生死而恒涅槃。在涅槃而恒生死。自在
無礙也。各說頌者。各說一法共明十回向義也。

* ○十回向品第二十五

金剛幢菩薩入智光三昧十方各過十萬佛剎塵世
界有十萬佛剎塵諸佛同名金剛幢現在其前與其
智力加持及摩頂者。大悲智光照俗俱真以名三昧。
超勝前位。故過十萬剎塵世界。一切處智身無二。故
同名佛來。智與佛契。故佛加持及摩頂也。十種回向。
一名救護一切眾生離眾生相回向者。言法身無性。
智體無依。眾生無相。正行救護而無所作也。二名不
壞回向者。以性戒無成壞體。雖隨生死。不壞法身。雖
隨分別不壞無作。雖行諸行。不壞無依門也。三名等
一切佛回向者。以法忍無貪瞋癡業。諸所行願悉同
諸佛也。四名至一切處回向者。言法身智身願身行
身充滿一切世界而無去來。所謂圓轉世界。日月是。
流轉世界。江河是。側世界。如四王天住須彌山側是。
覆世界。胡蜂窠是也。五名無盡功德藏回向者。言以
無盡境界為一禪門。無盡眾生無明行相而為佛事。
承事無盡諸佛。遍知無盡諸法。而不壞無心。是功德
藏也。心相本無。大小計盡。身為智影。國土亦然。智淨
影明。大小相入。故云於一毛孔見阿僧祇佛出興於
世得入法無盡藏也。六名隨順堅固一切善根回向
者。言依慧行施。以身肉手足國城妻子飲食牀座資
身具等六十一種皆悉行施。而恒回向隨順佛法。不
壞智身。成就通化。長大慈悲也。七名等一切隨順眾
生回向者。言以方便大悲觀諸眾生如影如象而行
惠濟。為隨順眾生。以眾生心差別。則剎土差別。故云
眾生不違剎。剎不違眾生。以三世無體。全是一際。故
云過去不違未來。未來不違現在也。八名真如相回
向者。言以大願興起無作真如中大智大悲大陀羅
尼門大神通道力。令稱真自在也。九名無著無縛解
脫回向者。言以無依住智。調和大願。成就大悲利生
法力。觀諸佛剎眾生剎。如影如化。令普參入悉無礙
也。十名等法界無量回向者。以法界無中邊無造作
無來去無時分可得。而回向智亦如是不思議無限
量無礙自在。名為等法界回向。此十回向通徹前後
五位。但以慣習須安次第。若論脩行。當一時齊進。始
得成為佛住佛行佛回向佛地也。寶樹形如半月者。
以半月形飾其樹也。八楞妙寶者。八正道報也。寶威
儀者。以寶作菩薩形而威儀庠序也。寶化事者。此寶
能作化事。化作種種事法。是一智而行萬行之報也。
寶音者。以音可寶。非有質狀。皆明由願起行莊嚴佛
剎而普回向一切眾生。皆願得是寶嚴剎也。世界震
動諸天興供者。以得聞是大法。羣心喜動。而地天慶
讚也。十方各有百萬佛剎塵菩薩同名金剛幢來作
證者。明智會道同也。此上三品十回向法門金剛幢
為法主者。明大悲智行入生死海無傾動也。

* ○十地品第二十六

十地者。明如來普光明智以成地體。如經如是菩薩
巳踐如來普光明地。即大圓鏡智一切種一切智智。
十住十行十回向不離此體。而道力未充。更以十波
羅蜜十重進脩令其圓滿。名為十地。乃無升進中進
脩。無層級中層級。十地之體。若無十信自信自心佛
果。不成為地。十信初心。若無十地十一地之果。信亦
無成。以是始終無異之法。故十住十行十回向皆有
隨位進脩果佛號也。世尊在他化天者。此天依他起
化。居欲界頂。表為利他而脩十地功終道滿行也。不
敘世尊升往及敷座興供等言。亦不別立十方菩薩
國土及本所事佛者。明十地并後十一地伹取十回
向中理智大悲妙用蘊積。使德行功熟。更無異法來
也。金剛藏等三十七箇菩薩俱名藏者。表十地俱以
三十七助道法。助成智悲大願含容眾德。以滿無功
佛德用門。故名藏也。一人獨名解脫月者。是助道法
中得法清涼之行果也。悉從他方來者。明從十回向
法來也。菩薩名蘇利耶藏等者。蘇利耶此云日之照
用。俱蘇摩。此云悅意華。優鉢羅。此云青蓮華也。金剛
藏菩薩入菩薩大智光明三昧者。大智光明即是如
來眉間所放十地智慧中道之光。名菩薩力𦦨明。亦
是初會中如來眉間光名菩薩力智光。總是十地道
終智光。今今入三昧說十地道。還是此之大智光明。
以根本智成大悲行也。金剛藏說十地名而不辯釋。
解脫月三度致請。及佛眉間放光照及。然後說十地
行相者。明極果大法不輕授也。光灌金剛藏頂者。明
十地是一切智頂盡也。

初歡喜地者。以起廣大志樂深心生如來家。有多慶
悅也。發廣大志超凡夫地生如來家者。此同初住。明
五位法行雖廣。同是一佛智印一時同進之法。故十
地返成十住十行十回向法。非是別有法來。如從穀
生苗。苗還成穀。如彌勒還令善財却見文殊。明果不
離因中之果。論主頌云。前後五位加行門。不離十地
智悲起。是故十住初發心。發心即入十地智。猶如迅
鳥飛虗空。不癈遊行無所至。亦如魚龍游水中。不癈
常游不離水。如是五位行差別。不癈差別不離智。是
也。離五怖畏者。謂不活畏。惡名畏。死畏。惡道畏。大眾
威德畏也。諸波羅蜜淨治諸地有總相別相同相異
相成相壞相者。如五位升進隨位安立十波羅蜜。十
菩薩十國土十佛名號。總是一波羅蜜中隨行成名。
一中具十。十中具百。五位加行具有五百。如是多義。
皆具一中。名之為總。其行殊途。名之為別。一智無二。
名之為同。隨行報殊。名之為異。能成別報。名之為成。
因果本虗。名之為壞。又三世久劫差別為別相。以智
普觀在一剎那為總相。隨業長短為異相。情亡見盡
長短時無為同相。智無依住為壞相。應根與法為成
相。自餘諸法一一皆具此六相門。又此六相互為主
伴。一相中有六相義。十玄義亦在此通。十玄謂同時
具足相應門。廣狹自在無礙門。一多相容不同門。諸
法相即自在門。秘密隱顯俱成門。微細相容安立門。
因陀羅網境界門。託事表法生解門。十世隔法異成
門。主伴圓融具德門。亦是其義。此之六相。闕一即理
智不圓。若人善見。得智無礙總持門。觀通世間一切
法也。以智明了麤細等世界者。有形為麤。無形為細。
如閻浮提多類雜居為亂住。四王天住須彌山側為
側住。胡蜂等為倒住。土居眾生只欲入。為若入。人等
身中八萬四千戶蟲居。隨人行動。為若行。水居眾生
一向流去。為若去。各依自業互容而住。為帝網差別。
即華藏世界也。憫諸眾生墮於邪見無明憍慢渴愛
諂誑慳嫉貪恚愚癡忿恨欲流有流無明流見流之
十八種煩惱中不能自出。即生大慈光明智者。以此
十八種煩惱皆依十二有支為根。成八萬四千塵勞。
初住菩薩惡業邪見巳除。而習氣未盡。十行十回向
以法加治。漸漸微薄。初地正智增明。巳無慳嫉忿恨
嗔五種習氣。唯有見道隨行法執。其十三種煩惱。至
七地悲終智滿。方成隨願智用。然未為斷煩惱。以法
執現行。七地猶在。法執習氣。十地方無。十二有支微
習直至佛果方盡。以此安立五位十度十十治之。法
則相似。皆以初三波羅蜜治從纏出世之道。故善財
初及二三皆比丘表之。次三波羅蜜治出世間世間
之惑。即以彌伽解脫海幢表之。次方便願力三法。治
入世間中出世間令悲智自在。即以優婆夷仙人婆
羅門表之。次以世間出世間智悲自在。即以王女從
智生悲表之。五位進脩位位有此四種勢分。又五位
升進大意有六。一十住創生佛家。且除正使煩惱。二
十行治隨世現行習惑。三十回向起大願力和融智
悲。使世間出世間無礙利物。四明十地長養蘊習悲
智功圓。五明十一地普賢行滿。六明成佛位終如來
出現。如離世間品是佛果後普賢恒行。法界品即明
前後一部經之大體。如是差別行位總在初發心住
中。以是一時法也。見多百佛云者。如二地見多千佛
等。皆約地地中治習增明之教。均謂之多。則均是身
塵毛孔等周法界無盡之多。非三乘情計量也。多作
閻浮提王者。隨自脩證力勢之量為世間主。滿其行
願如後地作諸天王。俱明升進自在。均謂多作。則是
大率。非要必作。如作諸天。亦是第一義天。一切智天。
非十善業報天也。不離念佛法僧者。以法身智行為
治習之法則。毗盧遮那是佛。文殊是法。普賢是僧。自
性三寶無可離也。

二離垢地者。以脩上上十善性戒體離垢也。此菩薩
念十惡業是三惡道因。十善業是生人天三界至有
頂天因。上品十善畏苦脩真。是聲聞乘因。伏盡三界
煩惱入變化生死。有入滅定。經劫不覺。又上品十善
自覺緣生成獨覺乘。亦得變化生死。為根利故。回向
大菩提經十千劫。又上品十善。脩廣大願。心有限量。
是三乘中菩薩行因。唯上上十善脩佛果智。成普賢
行為最上乘。如是念者。憫眾生苦并三乘曲見。以上
上十善智對治欲界中隨纏煩惱。普令眾生得解脫
也。墮於邪見等者。身見邊見見取戒取。并惡慧惡欲
三界六道生死稠林。皆因邪見而起。故標為首。若明
諸見無體。諸見即是法界緣生。起唯法起。見唯法見。
隨智而見。即是佛知見也。隨逐邪道者。九十五種并
人天魔梵三乘聖人雖苦樂不同。未入法界圓門。皆
邪道也。入魔境界者。謂五蘊魔煩惱魔死魔天魔也。
入欲流有流無明流見流生死洄澓湍馳奔激不暇
觀察者。欲等四流迅速逐境。從見起諸妄業。無暇起
觀調伏之也。我慢原阜者。謂憍慢。慢慢。過慢。卑慢。我
慢。增上慢。邪慢。七慢層積。如原上有阜也。具足一切
種一切智智者。加行熏脩所成為一切種。根本智即
一切智。又智即根本智所成差別之智根本智。由三
昧現。差別智則加行觀察力脩成。以明若不一一加
行。即根本智滯寂。與聲聲同也。

三發光地者。以脩色無色界八禪。善達世間禪體對
治三界障惑益令明淨。名為發光。以初地二地但治
欲界煩惱。而上二界息想住定障猶在。此地善達八
定禪體。得出三界智慧光現前也。脩忍波羅蜜者。明
三地三界業惑障垂盡。名為得無生忍。初住得佛智
慧生如來家。則十行十回向總得無生法忍。若論麤
細進脩。前三賢位以佛智慧調伏。名為伏忍。初二三
也。始是順無生忍。四五六地世間障亡。方名得無生
忍。七八九地。方名無功用寂滅忍也。八禪定者。有覺
有觀。離生喜樂。是初禪天定。無覺無觀。定生喜樂。是
二禪定。離喜住捨。是三禪定。苦喜憂滅捨念清淨。是
四禪定。超一切色想。住無邊虗空處。是空處定。超一
切虗空。住無邊識處。是識處定。超一切識處。住無所
有處。是無所有處定。超無所有處。住非有想非無想。
是非非想處定。此是三界頂。此地入法界無作大定。
雖脩八禪磨鍊三界習氣令智明淨。而恒隨順法性。
心無所依。心無所依是法界大定體也。此地神通自
在而不證漏盡通者。明普賢行中未滿本願故也。

四𦦨慧地者。以脩三十七助道觀門。觀自性無依。慧
光益明淨。重治欲界細惑也。得彼內法生如來家者。
以智返照。無俗不真。名為內法生如來家。以總相言。
則初住初地與此地一體無二。以別相升進言。則初
住以創開佛慧為生佛家。初地以智德神通得出三
界智為生佛家。此地達世間智與出世間智自在無
礙為生佛家也。三十七助道觀者。觀身內外空無性
相。觀受不在內外中間。觀心無住。觀法無我。名四念
觀。勤行此觀。名四正勤。心稱所觀得法無我。名四神
足。以得法無我故獲得信進念定慧之五根。以觀達
真不退為根。隨行不染。此五即為五力。隨境不退便
獲七覺分法。曰念曰擇法曰精進曰喜曰捨曰猗。猗
是心稱理義。曰定。以得此七覺分。便獲八正道。謂正
見正思惟正精進正念正定正語正業正命。善能分
別人天外道三乘一乘邪見正見邪定正定邪行正
行品為正語。善顯佛智慧業。一切眾生同共有之。名
為正業。普令人天外道世間生死及三乘出世解脫
皆回向一乘無依住智為正命也。脩欲定斷行者。以
四念觀有覺有觀。是欲定。勤觀四念。斷諸邪行。為斷
行也。依止厭等者。對治世惡法。是依止厭。性自無著。
為依止離。滅諸惡法。為依止滅。至無依處。是回向於
捨也。無畏者。謂一切智無畏。漏盡無畏說障道無畏。
說盡苦道之四無畏也。不共法者。即佛十八不共法
也。六十二見者。謂如去。不如去。亦如去亦不如去。非
如去非不如去。是過去四見。邊。無邊。亦邊亦無邊。是
未來四見。常。無常。亦常亦無常。非常非無常。是現在
四見。五蘊每蘊有四見為三十。三世五蘊為六十。總
斷常二見為本。共六十二見。若以四念等觀觀之。則
諸見總為佛事。為諸見無性。總是佛知見也。

五難勝地者。以無依無作自體之禪。善知世法無定
亂性。復以四諦十諦。并通世技妙能。重治色無色界
細惑。下地不如。為難勝也。善知四諦者。達苦體無。苦
無滅性。道無生性。則此四諦皆是聖諦。性無二也。十
諦者。俗諦。第一義諦。相諦。差別諦。成立諦。事諦。生諦
盡無生諦。入道智諦。菩薩地次第成就乃至如來智
成就諦也。為利生故。該習文字筭數圖書印璽。方藥
療治。淵才諷詠。妓樂談說。地中伏藏。日月星宿。鳥鳴
地震。夜夢吉凶。身相休咎等咸善觀察無錯謬者。以
得稱法性禪。妙用泛應。動寂自在。悉無礙也。

六現前地者。以般若波羅蜜善觀十二緣生。得十三
昧。故世間出世間一切智慧皆現前也。十二緣生者。
曰無明曰行曰識。此三為過去緣。曰名色曰六入曰
觸曰受曰愛曰取曰有。此七為現在緣。曰生曰老曰
死。此三為未來緣也。逆觀順觀十二緣生。達無生理。
教化眾生者。夫緣生之法。性自本無。眾生橫計。枉流
生死。備經諸苦。不自覺知。若能如理觀察。離諸妄見。
便得識種業謝。三界報亡。任性緣起。不沒死流。對現
色身。應根利物。是故諸大菩薩恒於法界無作自性
緣起大圓明普光智中。直以一切眾生生死海便為
一大道場。隨根隨時作佛事也。凡夫無智。執著於我。
行於邪行。積集增長罪行福行不動行者。罪行謂三
惡道。福行謂六欲天。及人等諸散善福。不動行謂四
禪四空天。及小乘三果分段生死四果。并淨土菩薩
變易生死。諸不動行雖免麤苦。未具大悲。皆名邪道。
如是等類各隨自業積集增長。一乘菩薩積集增長
具佛悲智。成滿菩提。雖總十二緣生。乘緣各差別也。
離我我所但有生滅猶如束蘆者。明雖有分別相似
生滅。了中虗無。如束蘆葦。其相雖有。而一一中虗也。
三苦者。迷境自性攀緣不息為行苦。觸受是苦。更加
貪戀及以憎嫌。苦更加苦為苦苦。從名色乃至老死
是壞苦。若觀緣生。情有理無。即三苦滅也。三解脫門
現前者。以達緣生無性故空。無自體故無相。唯有無
緣之悲故無願。曰空曰無相曰無願。是三解脫門也。
合空三昧者。空慧之定。與諸凡聖情無情合也。起空
三昧者。動寂自在也。

七遠行地者。以行方便波羅蜜入無量世界。入無量
教化眾生業。以前地中三空三昧現無量無作智慧
等眾生行普令徧周為遠行也。脩三空三昧不捨眾
生者。明雖證三空而大悲利生。非如二乘脩空。自惑
滅巳。不起智悲。淨土菩薩脩空滅惑願生他方。聞佛
教化。自力成巳。乃還穢土始利生也。雖畢竟滅煩惱
𦦨而能為一切眾生起滅貪嗔癡煩惱者。貪。嗔。癡。慢。
疑。身見。邊見。見取。戒禁取。邪見。名為十煩惱。亦名十
使。貪嗔癡慢身見邊見。此六是根本煩惱。餘四皆從
此六生起。欲界四諦上各有十煩惱。并六種根本。有
四十六。色界除瞋。四諦上各有九煩惱。并六根本。有
四十二。無色界亦四十二。總一百三十。乃至八萬四
千。十使中前五名五鈍使。隨行事上數生習氣。為脩
道障。後五名五利使。以諸見不妄。理不現前。為見道
障。須陀洹斷見諦障盡。斯陀含阿那含斷脩道障總
未盡。阿羅漢斷三界見諦脩道二障盡。故不生三界。
三乘菩薩以空觀折伏三界十使十纏脩六波羅蜜
生於淨土。亦云色界上別有十地報生之天名摩醯
首羅。無明住地亦未斷盡。十纏謂無慚。無愧。眠。悔。慳。
嫉。掉。沉。忿。覆。此十纏隨十使起。亦與十使作生起因。
一乘菩薩從十信。信自分別心即不動智佛。以禪定
力起無作智。所有煩惱一時普印。頓同智體。無有三
世長短延促之相。亦無成佛不成佛之見。但以智行
對治諸惑習氣漸使微薄。此地。中一切煩惱全成智
用。故但為眾生而起滅煩惱𦦨也。此地念念滿足菩
提者。以總相言之。總是如來根本普光明智寂用無
礙菩提。以脩進別相言之。則有五十種隨行菩提。約
其大體但有五種。一空無相菩提。三乘一乘共得。但
大悲願行寂用不同。二普光明無依住智菩提。此唯
一乘初發心住便成正覺。但以慣習淺深。安立十波
羅蜜五十重升進層級。三大願能起大智發生大悲
利生菩提。以由大願起智成悲。是諸法不自生。智及
願行俱無自性。是不從他生。法無和合。是不共生。要
因願起。是不無因。故云佛種從緣起。而三乘人或樂
空。惑滯寂。不入此宗。故八地無功智現。猶恐滯寂。以
願防之。四大悲能隨染淨不染不淨菩提。即此七地
以世間出世間智悲。入於世間同凡夫事。圓滿普賢
行門。雖同俗染。智無染性。如蓮華在水。性自無濕。故
恒處生死而生死恒寂。非三乘積行之所能知。五智
非萬行圓滿無作菩提。若總相門。智體不異。即初住
十總具。若別相門。則十住得一分同體智門。十行得
一分同體行門。十迴向得迴向大願和融智悲之門。
初地至六地以前三位規式。長養成就出纏大智。然
其慈悲猶是志願。此七地方始創居同俗。成就處纏
不汙大悲。然仍有無作有作二種習氣。至八九十地
悲智圓滿任物利生。無作方終。十一地所利眾生等
同法界。不為而用。不作而應。以普光明智與一切眾
生虗妄心體性無二也。如二世界一染一淨。是二中
聞難得過者。明六地純淨。七地純染。於二中間滯於
染淨。非以大方便神通願力難可越也。經云超二乘
者。此是譯師誤題聖旨。當云超過三乘。初住生佛家
來即超三乘。但以自力未全。如王太子雖超諸臣。猶
是王力。此地如太子長大。諸臣畏之。是自力也。

八不動地者。以任無功用智。不思不為而應通萬有。
神化無方。如空谷響。無心而應眾音為不動也。譬如
比丘具足神通入滅盡定分別皆息。不動地菩薩亦
復如是。得無功用念務皆息者。此約小況大。比丘神
通。即天耳等六通。與淨土菩薩名數相似。而廣狹不
同。以二乘通化不遍他方佛土。淨土菩薩得往他方。
此一乘十通。性自遍周十方剎土毛孔重重。以智自
在故也。諸佛現身三加七勸者。明自行無功所及。法
爾智現。如世帝王德備。自感鳳翔麟集。又若不起廣
大差別智業。恐同滯寂。故加勸也。此菩薩知諸眾生
心之所樂。能以眾生身國土身業報身聲聞身獨覺
身菩薩身如來身智身法身虗空身一一互作者。以
住無心想中現身同別悉自在也。知如來身有菩提
身願身化身力持身相好身威勢身意生身福德身
法身智身者。就如來身上自有此之十身。以菩提心
起願成身為菩提身願身。隨眾生所現為化身。十力
所持為力持身。福智萬行莊嚴為相好身。示現摧伏
諸我慢為威勢身。逐眾生情所欲為意生身。具足莊
嚴為福德身。體如虗空為法身。知無邊法為智身也。
善思量相者。任智所知。無情識也。共相不共相者。三
乘一乘共一無生相為共。有慈悲無慈悲為不共。又
凡聖一體是共。迷悟不同為不共也。虗空身無邊相
者。法身起智隨行所感差別相多也。童真地者。無功
用智始現。是初童蒙入於真智無過失也。生地者。無
功智無覺觀剌之所傷也。示成正覺者。入佛境界自
力所持也。有大勢力神通自在者。七地巳前是脩生報
業神通未得自在。此地無功智報業神通廣大自在也。

九善慧地者。位位第九為法師位。此地法力成就善
知眾法。說法自在為善慧也。如實知定。不定法行者。
如色無色界八禪是定。以有生滅亦是不定。三乘出
世寂滅是定。以有取捨亦是不定。一乘菩薩法界禪
是定。寂用自在故亦不定也。如實知隨眠稠林者。曰
欲受曰瞋曰有恚曰愛曰慢曰無明曰見疑。此七種
恒相迷覆智境。號之隨眠。以多障蔽為稠林也。受生
稠林者。一剎那中八百生滅同時起也。習氣稠林者。
以多生習氣盤結如林。此經五位法門皆是治習氣
之方便。如地前一分生如來家頓斷麤惑。地上漸治
習氣。故初地明觀世法。二地以戒治欲界惑習。三地
脩八定治上二界惑習。四地以助道觀重治欲界之
習。五地通世枝能以治上二界細惑之習。六地滿出
纏之智。七地入利生方便。八地無功現前。九地行成
任運。十地功圓佛用。總是治習法也。久遠隨行相者。
煩惱連環也。無邊引起相者。識種蔓延也。眠起一義
者。七種隨眠煩惱。現行十纏十使為起煩惱。眠為眠
之與起體無二性。故曰一義。十使中貪嗔癡慢為脩
道障。三地方除。餘六為見道障。六地出世智慧具足
方得除也。與心相應不相應相者。心與境合為相應
相。不與境合而妄緣之。是心不相應相也。無記相者。
空無相無性無作名為聖道。不與生滅和合名為正
定。又四聖諦為聖道。脩於八禪入九次第定為正定。
九次第定亦名滅盡定。此之滅定約有四種。以四諦
觀識心滅現行煩惱。併智都滅。為聲聞滅定。以十二
緣滅現行煩惱。併智亦滅。為緣覺滅定。性相空寂都
無所縛行六波羅蜜生於淨土。或以隨意生身住於
娑婆。或以一分慈悲留惑住世。設入寂定。但隨無相
理滅為權教菩薩滅定。了達根本無明即是普光明
智。以此為體。位位增明。起諸願行至寂用自在。是一
乘之滅定也。二俱捨不定相者。正邪俱捨。無定無亂。
始應真也。此地為大法師以四無礙智說一切法者。
總辯法身平等自性之理。名法無礙智。能辯諸法總
別同異。名義無礙智。所說無謬。名詞無礙智。所說無
斷無盡。名樂說無礙智也。善守護如來法藏者。一乘
三藏三乘三藏及仁義禮智信。並是菩薩之所安立。
三藏即戒定慧。通一切法藏也。用菩薩言詞而演說
者。明佛為覺體。體無分別。所有出生滅度轉法輪等。
皆是菩薩事業。故演說用菩薩言也。眾財陀羅尼者。
陀羅尼是總持義。明法財世財咸具足也。威德陀羅
尼者。言持三千威儀八萬細行。令諸見者悉解脫也。

十法雲地者。大悲願力功終行滿。登於法王之位。以
大慈悲雲。於生死海雨法無盡。為法雲也。得一切智
智受佛職者。明元將一切諸佛智悲之地以作五位
脩行大體。分分脩習福德智悲並為成就此地根本
智悲之地。至此功滿墮在佛數。名為受佛智職也。得
離垢三昧者。明此地悉離染淨涅槃悲智功用不均
平垢。并下地智悲萬行未自在垢。又此地無功習氣
亦無。故名離垢自徧周定也。海印三昧者。以大智海
印自性圓明清淨無垢。印三世境界悉周徧也。一切
佛現前三昧者。明此離垢三昧與體性三昧並與一
切諸佛同一體性也。最後三昧名受職者。明此地智
滿行周。無作大悲任運處世。成就寂用無礙三昧王
也。受職定現前時有大蓮華忽然出生量等百萬三
千大千世界者。明智悲行滿。法合等用法界利生無
限量智悲報得。其華莖臺鬚葉種種莊嚴。皆是法身
智身萬行報果。十三千大千世界微塵數蓮華以為
眷屬。是一行遍一切行。一切行遍一行善根報得。此
華是初說十信時普光明殿如來前所現之華。眷屬
華上諸眷屬眾是如來眉間毫中所出之眾。前是舉
果勸脩。此是智滿行終之果。大菩薩坐華王上。與華
相稱。是根本智。眷屬眾生諸華。是差別智也。此菩薩
處大華上從足至頂十處放光作諸事業者。明悲智
願行普周徧也。足下光照大地獄及閻羅王界者。極
增上惡業。如電激頃直往無王管攝極苦之處。為大
地獄。有王管攝小地獄為閻羅王界。明菩薩慈光無
處不遍也。其光還入諸佛足下者。前普光明殿如來
足下放光成其十信。今十地道滿而光還從佛足而
入。以明返果還因。時不移。法不異。因即果之因。果即
因之果也。十方佛放光來灌此大菩薩頂者。明此地
佛智創現與諸佛齊。而佛果智相印合也。知聲聞行
集者。觀世間苦空無常不淨皆磨滅法。脩二百五十
戒淨欲界苦。脩八禪知上二界業皆是無常。入第九
定身智俱盡。至有頭上擊鼓不復聞聲。又有厭患分
段身化火自焚。入變易生死。是聲聞集也。緣覺集者。
謂十二緣。此四諦十二緣。十地位內亦脩。法是一種。
而心量見道自逈別也。知眾生業化者。明眾生以自
煩惱造業。所有身形住處受用。一一皆自業力所成。
更無餘物能與之也。分別無分別化者。謂分別此無
分別之法。教化眾生使開解也。入如來身祕密者。於
身塵毛孔中現無量土無量身。無量示現成佛涅槃。
如是一事一時同異自在。十方咸然。總是如來普光
明智普應而無作也。知佛入劫智者。眾生業妄執有
時劫長短。菩薩以智方便破彼迷情。則長短相入。念
劫等也。入毛道智者。不定性眾生輕颺如毛。以方便
化令生信也。入示現遍行智者。一切眾生及九十五
種外道諸行悉與同事而轉化也。入示現逆行智者。
示作魔王惱惑行人。意使堅固。及行非道。無不利生。
如作阿闍王弒父事等。使知得道則業除也。世間了
知不了知智者。或令人了知是聖。或不令人了知是
聖是凡也。此菩薩一念頃悉能領受十方佛大法明
大法照大法雨者。十方世界出生法無不總知總解
為大法明。一切眾生根業好惡無有不見為大法照。
隨眾生根一時等雨法雨為大法雨。以智齊佛。故一
念頃悉能受也。此菩薩隨心念力神通德用悉自在
者。如人天六道一切眾生業報境界一依心造。此菩
薩以無作法身大智之力。隨所心念莫不十方一時
自在皆悉知見。以稱性無依等虗空量普光明智體
周滿十方。以無性智。大用隨念。以不忘失智。隨念皆
成。以具總別智總別同異。成壞皆作。以廣狹大小自
在智化通無礙。以與一切眾生同體智。能變眾生境
界純為淨利。以自他無礙智。一身而作多身。多身而
作一身。以法界離量智。能於毛孔廣容佛剎。以等虗
空無邊無方之智。而一念現生滿十方而無去來。以
如響智而能響應等現等眾生形。以具足圓滿福德
智。能與眾生同居而恒住妙剎。若非聖所加持。眾生
不見。如是智力神通。雖等虗空無體性。如隋意摩尼
雖性無能所無造作。而與一切眾境同色。非如虗空
但廣大而無用也。金剛藏菩薩入一切佛土體性三
支行恒處生死差別利生。為七十異名。總明八地九
地十地十一地乃至佛果位。而常不癈七地巳前三
空七覺之方便也。普賢菩薩入師子奮迅定而普眼
菩薩三入三昧渴仰求覔竟不得見普賢身者。普賢
以法身根本智。純成處生死中差別大智行門。常居
大行智海與一切眾生無邊想念齊興普用。如師子
奮迅時全身諸毛一時普震。名為大用定海。非可以
入出三昧求覔。而普眼雖登法雲灌頂位。猶是十地
前自利利多之普賢行。未是十一地後純處生死大
用之普賢行。故不得見也。佛言普賢現近我坐初無
動移者。明不離根本智而有大用也。普眼承旨即與
無量想念乃見普賢於佛前坐蓮華座。或從他方世
界相續而來者。普賢行身。猶如虗空。無造作無去來
無生滅。猶如谷響。但有應物之音而無處所。如幻術
文字。求其體性了不可得。而想念之體亦無處所可
得。全體是普賢身。故興想念時即普賢現身時也。

佛
自說十定名。普賢說十定用者。佛是根本定。普賢是
差別智用也。十定一名普光大定者。正智徧周。照迷
破惑也。云以三千大千世界為一蓮華。現身坐此華
上。身中復現三千大千世界。其中有百億四天下。一
一四天下現百億身。一一身入百億百億三千大千
世界者。明法身無相理。所現世間報境及世間法。皆
如影像重重不礙也。云羅睺阿脩羅王本身長七千
由旬。化形長十六萬八千由旬。於大海出其半身須
彌山齊。然不壞本身相者。言脩羅尚爾。何況菩薩了
心如幻。了世如夢。而不能現本法界自在神力也。二
名妙光明定者。以根本智為體。如幻智為用。以根本
故多入一中。以如幻故一現多境。一多自在。自他相
入為妙光也。七金山日影喻此定者。七金山即十地
品末所列。除雪山香山須彌山耳。重重影現。喻帝網
身土互相涉入。不住不離。若住則不能相入。若離則
無相可入。若住世間內。則不能身包世界。若住世界
外。則不能徧入世間也。光色世界者。日月星是帝王
宰輔人眾共業所化。以有天住其中。故名世界也。三
名次第徧往諸佛國土定者。以智用自體徧周。即神
通徧周。如空谷響應擊成音。自無能所造作也。四名
清淨深心行定者。以無量供具供無量佛。然於諸佛
出興入滅如𦦨如幻了不可得。雖則如𦦨如幻。然見
佛聞法。皆憶持不忘。而普為眾生說如是法也。五名
知過去莊嚴藏定者。一念中入過去不可說劫中佛
出興國土莊嚴次第法。亦根本智中具差別智也。如
歌羅邏入胎時一念間識則托生者。歌羅邏此云薄
酪。初受胎相。喻極速也。六名智光明藏定者。能知未
來一切劫中佛出現等事一念悉含諸剎為藏也。七
了知一切世界佛莊嚴定者。悉入十方悉見諸佛教
化莊嚴事也。八一切眾生差別身定者。一身入定多
身起多身入定一身起。一多自他同異皆自在也。九
法界自在定者。一毛孔中虗空無大小量。即與無盡
虗空等。故於一毛孔中入定。自然能知一切世間及
世間法悉盡無遺。以稱法界智無小大內外量也。香
山頂上無熱惱池流出四河。東名私陀入震旦達于
東海。即此方黃河之源。南名恒伽即恒河。入南印度
達于南海。西信度河達于西海。北縛芻河達于北海
者。池表菩提心。四河入海表四智河入佛智海也。十
無礙輪定者。明悲智願行神通道力滿眾生界。無有
休息。不離一念。遍入三世。不離毛孔。等周十方也。伊
羅鉢那象王住金脇山窟中。知帝釋意。即於窟沒。於
天上出。於象身化作種種樂具載帝釋王。至園游觀
復自化身與諸天同其形相而共娛樂。帝釋欲還復
作象身載送還宮。而於窟住者。伊羅鉢那此云香葉。
窟旁多香葉樹。故名其象。金脇山即第一金山之脇。
此喻菩薩雖入佛位。同於諸佛。終不棄捨菩薩度眾
生行。如象王雖能化身同於諸天。而常不失象王本
身。為釋王天之所乘也。

* ○十通品第二十八

十通者。從十八定起十種不思議因陀羅網境界無
作無礙利生自在神通。一以盡知諸心。名他心智神
通。二以盡見十方。名天眼智神通。天即第一義天一
切智天之天。非如阿那律但觀三千大千世界如觀
掌中菴摩勒果三乘天眼之天。三以盡知過去。名宿
住智神通。四名知盡未來際劫智神通。五以盡聞十
方名無礙清淨天耳智神通。六以不動本處而徧十
方名住無體性智神通。七名善分別一切言詞智神
通。八名現無數色身智神通。九以差別智用。名一切
法智神通。十以不癈大智大悲利生大用。而恒在大
定。名一切法滅盡三昧智神通。如光影之應現也。

* ○十忍品第二十九

十忍者。以神智通達而成十種法忍。一以聞佛所說
不驚不怖名音聲忍。二以深冥法性。隨順了知。名順
忍。三以諸法都寂。智照湛然。名無生忍。四以諸法生
起而無起相。名如幻忍。譬如以巾幻成一馬。巾喻法
性。原非是馬。幻術喻業惑。用有體無。馬喻依他起法。
相有實無。故馬生即是不生。馬即是巾。諸境界相全
即智體。故名如幻。五以境無境相。名如𦦨忍。六以知
無知相。名如夢忍。七以聞無聞相。名如響忍。八以現
無現相。名如影忍。如水中月不漂不沉。喻菩薩同世
遷流不漂生死。證真寂滅不沉涅槃。故名如影。九以
有無有相。名如化忍。譬如化人非凡非聖。非有非無
非世間生。非世間滅等。故名如化。以如化忍。了諸法
相悉皆如化。十以菩薩智行無依無住。無障無礙。不
可破壞。無有限量。名如空忍也。十定十通十忍皆普
賢說者。以此三法是十一地等覺位中入生死海方
便大悲一德之功用。亦是五位菩薩所共脩習無前
後無窮盡法門。故屬普賢也。

* ○阿僧祇品第三十

阿僧祇品繼十定十通十忍之後者。以十定十通十
忍巳滿十一地行。自阿僧祇品至如來出現品凡八
品。總明佛果中三業廣大自在法也。此廣大數法并
隨好光明法為佛果二愚。而佛自說者。明雖入等覺
位。若不能以智眼知此廣大數法。及隨好功德多少
之量。則猶有此二障。故名二愚。唯佛差別智滿。方能
洞了。故佛自說。此廣大數法是佛心業自在法門。故
心王菩薩問也。洛叉此云億。俱胝此云兆。此方黃帝
算法自一至十百千萬億兆京垓𥞑壤溝㵎正載。凡
二十三。從壤巳去有三等數法。其下者十十變之。中
者萬萬變之。上者億億變之。此品用上等數法。故云
俱胝俱胝為一阿庾多等。直至不可說不可說轉。凡
百二十大數以為一終者。長行述能數之數廣多。偈
頌顯所數之德無盡。總明佛果普賢行願虗空不可
量。劫塵不可比。廣大無限。世數莫及矣。

* ○如來壽量品第三十一

此品舉佛壽命自在。而心王菩薩說者。以佛心王之
命。隨根延促。任物自在。如根本智無生滅長短來去。
佛壽命亦無生滅長短來去。而隨物長短也。

* ○菩薩住處品第三十二

此品舉菩薩住處亦心王說者。明佛以菩薩攝持世
間之行住於諸處。住處雖有所依。化行無方不至而
住持自在。故屬心王。震旦或云真丹。亦云支那。此云
思慮。以此國人多所思慮。即禹貢內地。迦葉彌羅即
罽賓國。清涼山文殊與一萬菩薩同住。即五臺山。舉
閻浮提人中海中諸處。餘三天下例然。經文闕也。

* ○佛不思議法品第三十三

不思議法者。想心不及為不思。名言不及為不議。明
佛身口智三業廣大自在。任性徧周。不為而應。非情
識所思慮議論也。此品以大眾思惟佛十種不思議
法。而青蓮華藏菩薩知其心念。舉佛國土身眼耳鼻
等三十二種普周法門。告蓮華藏菩薩者。青為五色
之首。以根本智圓明無染名青蓮華藏。以差別智一
切無染名蓮華藏。以佛三業廣大之用一業演十為
三十。以三十積不離真俗二諦為三十二。以此三十
二種。一一演十。成三百二十種因陀羅網互參法門。
意明佛三業大用真俗三法百千萬乃至不可說至
此皆滿。故佛號兩足尊。以青蓮華藏表真智。蓮華藏
表俗智。故此二人自相論說自巳不思議廣大法門
凡三百二十種也。毗舍闍是鬼趣。此云噉精氣。

* ○如來十身相海品第三十四

十身相海者。三十二相屬化身佛。以形色言。八萬四
千相屬報身佛。以定慧言。此無盡相海屬十身。以是
佛之廣大利生徧周圓滿普賢無盡大行。報得十華
藏世界微塵數莊嚴福相身。故名十身相海。還是普
賢說也。初舉頂上三十二種寶莊嚴大人相者。萬善
根海皆以三業二智為體。故感招報相之首以嚴佛
頂也。通頂及身略舉九十七種大人相者。以能淨三
界九品煩惱。於九品煩惱上各成十波羅蜜行海。故
報生九十種大人之相。以七覺助道方便。共成九十
七種大人相也。九品煩惱者。欲界一品。色界四禪四
品。無色界四禪四品。是為九也。

* ○如來隨好光明功德品第三十五

隨好光明者。隨是無依止義。是佛自果無依大智清
淨功德所成相好光明。以阿僧祇品因終。隨好果極
故。皆佛自說。又好劣於相。而有如是難思之用。則相
之用彌更難思。恐物不信。亦須自說。以寶手表法身
妙慧性光引接眾生。故告寶手菩薩也。舉為菩薩時
足下隨好名圓滿王。常放四十種光。中有一光名清
淨功德。阿鼻地獄眾生蒙光息苦生兜率天。聞天鼓
出聲種種勸誡。及說種種真實懺悔。心即解脫。得十
地者。如佛化身三十二相有八十種隨好。今佛十華
藏世界塵數相。則其隨好彌多。故略舉一好。一好伹
說其劣。故舉足下。足下一好復有多光。其四十種光
表信住行向四位智行之光。以十地但成四位之功
不別有法。故不及之。佛之果光復不可說。故舉菩薩
因光。因中多光但舉其一。以是離垢無依智印所成。
而普照自在。為圓滿王。為清淨功德。地獄眾生以宿
親近善友脩十信心。以不專修還作惡業隨極苦獄。
以宿信種不壞。光及其身。以光威力。息苦生天。若無
信種。縱有光照。亦不覺知。復因信力及毗盧遮那菩
薩三昧中無作自在妙慧之力。得聞無形天鼓無作
妙聲諸所勸誡。諸所實相懺悔法門。頓滅罪障登十
地也。八萬四千煩惱者。十煩惱中一一互參具十。成
一百煩惱。受想行識及意為五蘊。此一百煩惱一一
具有五陰。成五百煩惱。色聲香味觸為五塵。五蔭緣
於五塵互為主伴。成一千煩惱。皆以末那識與六識
相因而造。成為七千。以三世流轉相因。則三七成二
萬一千。貪行多者二萬一千。嗔行多者二萬一千。癡
行多者二萬一千。貪嗔癡等分者二萬一千。是為八
萬四千。以一念成。則三世俱成。一煩惱成。則八萬四
千煩惱隨成也。諸天子承天鼓教知恩報恩。持諸香
華供養毗盧遮那菩薩。蒙香眾生亦得消滅八萬四
千煩惱。成就香幢雲自在光明。乃至見其盖者。種金
網轉輪王恒河沙善根。住此轉輪王位放大光明眾
生遇光皆得十地者。明隨好光明種種利生廣大自
在。初諸天子聞天鼓說法得十地果。二以見其華蓋
得金網轉輪王位。而於百千億那由他佛剎塵數世
界教化眾生。亦是十地。三以眾生遇此輪王放光亦
得十地。此三種十地齊等法門。各與塵數多類同時
類成。總是一隨好中一光之力。餘好餘光所有力能。
彌更多也。此之光明神通自在者。此中雖不論神通。
然大智現前。大悲大願法爾應得神通變化。以為利
生權便。如人十善生天。亦得天中通化。況菩薩也。

* ○普賢行品第三十六

普賢行者。一行徧一切行而恒不雜。一切行即是一
行而恒不殊。如錦眾縷成文。縷縷色異。縷縷皆錦。非
是錦外之縷。亦非縷外別有其錦。此品繼隨好光明
者。言既有極果性智之光。必有處俗之行。理行體徹
方成不二自在之門。故普賢說也。菩薩於他菩薩起
一念瞋心即成就百萬障門者。以瞋興道甚相違背。
令諸菩薩慎防護也。略舉一百障門云作惡神惡鬼
障者。以得一分求道之念助成勢力。故隨惡神鬼中
怒不可當也。知眾生心行智者。此名他心智。以自無
心。自他障絕。即自心與眾生無二。以此能知他心。乃
至諸佛妙理。亦以無心契同。無自他遠近。即智徧十
方而無來往。即對現色身應根說法。即一身多身。相
入自在。故曰少作功力疾成正覺也。十方各過十不
可說佛剎塵數世界外有十佛剎塵數同名普賢菩
薩。各從普勝世界普幢自在佛所來此作證。十方一
切世界悉亦往證者。普賢無盡無二之行。至此皆滿。
故同名普賢來此作證充滿十方。處道謙和為普勝
世界。能破自他憍慢及諸煩惱號之普幢。雖居生死。
不與染俱。名為自在。普賢大行法則皆同。故云於一
切處悉演此法也。頌云佛說眾生說及以國土說三
世如是說種種悉了知者。明普賢之行盡三際徧十
方。若自若他若凡若聖。一一宣明。無隱覆也。

* ○如來出現品第三十七

如來出現者。以文殊是法身妙理根本智慧之門。普
賢是差別智行大悲之門。若無普賢。則理智滯於空
寂。若無文殊。則諸行入於無常。須此二門參徹。方名
為佛。五位進脩至此。二法圓滿。自佛出現。如善財參
德生童子有德童女。表智悲行滿。便見彌勒如來。亦
是此義。故如來於眉間放中道果光。入性起妙德菩
薩頂。令問自佛果極至頂法門。又放口中教光灌普
賢口。念說自佛果極差別萬行智悲圓滿之法。性超
妙德是文殊別號。從十信以來皆亦游履文殊普賢
二法。但以至此和會方熟。然法界中。時不動。智不動。
行不動。法會常然。是故從說十信以來。或升天表法。
或身徧十方。終不離普光明殿本智之體一剎那際。
而此品自果巳終之法。還於普光明殿中說。如善財
參彌勒佛後。却見初友文殊。却入普賢身中是也。如
來出現有十無量法。第一有十種出現因緣者。一以
大千興造。喻佛出現眾緣所成。二以洪霪大千。喻佛
出現法門廣大難知。三以雲雨無從。喻出現機感而
現無所從來。四以大雨難知。喻非大機不知。五以大
雨成敗。喻滅惑成德。六以一雨隨別。喻一味法。隨器
差殊。七以勝處先成。喻佛勝緣先濟。八以事別由因。
喻佛德殊由智。九以四輪相依。喻佛慈悲負載如地。
方便隨器如水。十力能持如風。無依無礙則如空輪。
十以大千饒益。喻佛利生德別而皆被也。第二有十
種身者。一以虗空周遍。喻法身周徧十方。法身無身。
無所去至。無去至故。無所不至。二以空無分別。不礙
顯色。喻智身無著無礙。不礙利生。三以日光饒益。喻
威勢身隨機大小皆蒙法利。四以日光等照。卑處光
遲。喻菩提身平等隨應。而機小者得益恒遲。如初成
正覺身日。先照菩薩山王。是菩提身義。五以日益生
盲。喻莊嚴身處處潛益。如生盲人雖不見日。起居食
息猶賴日光。喻極苦處佛慈潛及。如隨好光明息地
獄苦是莊嚴身義。六以月光暎蔽星宿。隨時盈缺現
諸淨水。人人對目。喻意生身圓迴等住。心澄佛現。無
向無背。是圓迴義。隨宜脩短智體恒然。是等住義。七
以梵王普現。喻化身無心普應。八以醫王延壽。喻力
持身盡未來際。九以摩尼利物。喻福德身嚴剎利生。
雨寶利貧是嚴剎義。十以如意寶王除災滿望。喻願
身。眾生得見。滿其願望。此即十地中十身但不次耳。
第三有十種音聲者。一以人天等異。萬類齊聞。名隨
類音。以風雲雷電雨形聲各隨世界差別喻之。二名
隨樂音。以降雨滋別喻之。三名隨根解音。以天女妙
聲喻之。四以化不失時。根熟必聞。名隨時音。以梵聲
及眾喻之。眾即當根熟義。五名無生音。以響聲隨緣
喻之。六名無主音。以劫盡唱聲喻之。七名甚深音。以
降霔難思喻之。八名法界音。以眾水一味喻之。九名
無斷音。以天鼓開覺。喻佛徧入法界化無斷絕。十名
無變音。以權含實。如雲含雨。故以漸降成熟。喻佛雖
隨宜說。而實智無變。此十圓融一味是圓音也。第四
有十種心者。心是知名。如水是濕名。佛知全如。如外
無智故。佛知全智。一以虗空無依喻無依成事智。二
以法界湛然喻體無增減智。三以大海潛益喻體均
益生智。四以蘇竭龍宮中大寶能生海內諸寶。喻佛
用興體密智。五以日藏等四寶變消海水。喻佛滅惑
成德智。俗典謂沃焦石能消海水。或測度而知。或見
寶不辯。以為是石。又謂注尾閭壑。此但見其消以名
之耳。六以虗空含受喻依持無礙智。如云懷六合於
胸中。而靈照有餘。鏡萬象於方寸。其神常虗。即是此
義。七以藥王生長喻窮劫利樂智。八以劫火盡燒喻
知無不盡智。九以劫風持壞喻巧令留惑智。十以塵
含經卷喻性通平等智。謂無不具有佛智慧德相等。
此十圓融略顯智相寄顯佛心。未盡佛心一毫。故更
應以無量無礙等知佛心也。第五有十種境界者。上
明能知之智。今辨所緣之鏡。二俱無量。有如函盖。所
謂一切世間境界。一切三世境界。一切剎境界。一切
法境界。一切眾生境界。真如無差別境界。法界無礙
境界。實際無邊際境界。虗空無分量境界。無境界境
界。此十境界無量。如來境界亦無量也。第六有十種
行者。前明智境無邊。今彰運用無盡。一以契如成行。
為真如行。二以情亡為法界行。二以鳥所飛空。喻非
量行。心彌虗。行彌曠。終日行而未曾行。四至十。文顯。
其金翅劈海喻即智之悲。日月無思喻悲不失智也。
第七有十種成正覺者。一謂智與理冥。能行不二。二
謂印現萬機。即海印三昧。三謂性相甚深。言所不及。
四謂得四法界量等三論。以諸事理。即我所證。彼尚
即我。等之何難。是以聖人空洞無像。物無非我。會萬
物以為之我。其曰眾生量及一切剎一切法一切三
世量等。即是事法界。真如量法界量等。即是理法界。
無礙界量。即事理無礙法界。一切願量一切行量。即
事事無礙法界。是名四法界。五謂佛及眾生同一無
性。故得皆成正覺。妄性本虗。生元是佛。真性叵得。非
今始成。眾生不如是知。故須佛化。六謂成佛不成佛
法界常然。如世界成壞。虗空無增減。七謂成佛如化
人化心化作如來。非可思議。八謂現一廣大身。一一
身悉亦廣大等。九謂毛含法界。如理而含。亦如理而
徧。故無非佛身。十謂如自心念念成佛。一切眾生心
亦念念成。以諸佛成佛即此心也。第八有十種轉法
輪者。謂能轉之心。所轉之法。所得之果。能詮之教。所
顯之理。此五體性寂寥。終日言而未曾言。六謂觸言
皆輪。七謂即用而寂。八謂一即多而無主。九橫則無
遺。十竪則無盡。用而恒寂。故喻書字普入一切事一
切語等而無所住也。第九有十種般涅槃者。般是入
義。涅槃是圓寂義。義充法界。德備塵沙曰圓。體窮真
性。妙絕相累為寂。轉化既周。安住秘密。為物示滅。是
涅槃義。一謂體性具常。二謂德用圓備。三謂出沒常
湛。四言其體不遷。如日現水。水濁影滅。五謂示滅妙
存。六謂隨緣起盡。七謂存亡互現。如幻力持經劫。或
有事訖便隱。八謂大用無涯。以寂無動故無所不動。
盡未來際恒作佛事。九謂體離二邊。身若是實。則不
可滅。身若是虗。何能起滅。若有方所。此現彼無。由非
實故。起滅無恒。非虗故能無不現。無方故感處即形。
十謂結歸無住。不住生死而不舍眾生也。第十有十
種見聞親近者。此十善根不出智斷恩之三德。服少
金剛。是喻智德。少火燒多。是喻斷德。藥王徧益。喻恩
德六根皆益。末舉業重眾生見聞不信。亦種遠益。如
罵藥還靈。罵沉還香。罵佛猶勝敬諸外道。如䟦陀婆
羅等罵常不輕。千劫受罪。罪畢還遇常不輕化度。罵
尚終益。況於深信解行悟證。慶幸可復言耶。此法門
不入餘眾生手唯除生如來家法王真子。若無真子
此法門不久散滅。如轉輪王無正太子。王滅之後王
之七寶七日之內自然散滅者。明三乘無利生悲智。
皆名餘眾生。若無大心凡夫信樂悟入。則眾生界佛
種斷絕。法不流通。故不付囑諸大菩薩。而流通乃仗
大心士也。會中大眾皆得一生記者。明自既得果而
所化之眾皆亦三世見亡。見如實法。同一體性。為得
一生記也。此經有三終因果者。初會是佛自分五位
因果一終。第二會直至八會此品是學佛之士信及
五位進脩因果一終。十會法界一品。是善財脩證為
世榜式五位因果一終。是為三終。如下九會離世間
品是成佛後恒利世間普賢無盡之行。故出現品遂
付囑流通也。

* ○離世間品第三十八

第九會還於普光明殿說離世間品者。普慧以五位
法與二百問。普賢所酬二千法門。是成佛後純用利
生普賢常行。與初會中佛自普賢行功用相似。故初
會中亦普賢為法主。善財參學巳畢。却入普賢身中。
亦是證入此之法門。夫法界中成佛不成佛俱不可
得。但法界虗空界眾生界無盡。則普賢行終無有盡。
此之大行三世十方諸佛一道齊同。其間示現脩行
成佛乃至涅槃。總是普光明智中普賢之行。故還於
普光明殿說。以成佛亦一念成。說教亦一念說。人間
天上一時頓印。故升天諸會皆云不離普光明殿。而
此品還序始成正覺之時。離世有二義。世間性空是
為性離。行成無染是為事離。以悲無不智。故世無不
離。常在世間。未曾不出。智無不悲。故離無不世。常越
世表。無不游世。是離世義也。二百問者。初二十句問
十信行。次二十句問十住行。次三十句問十行之行。
次二十九句問十回向行。次五十句問十地行。後五
十一句問因圓果滿行。此品是成佛後利生常行。而
復致問如此。以是一念頓印之門。一念該一切念。一
切念。念念體同。以故圓融行布同別自在。此經四翻
六位。初會約信分。二會至八會約解分。此約行分。法
界品約證分。是四分。而四分皆六位法也。

大方廣佛華嚴經合論纂要卷中

大方廣佛華嚴經合論篡要卷下
唐太原長者　李　通玄　譔
明　檇李　比丘　方澤　纂

* ○入法界品第三十九

入法界者。後迷創達。名之為入。身心境界。性自無依。
名之為法。一多通徹。真假是非障亡。名之為界。又純
與智俱。非情識境。名為法界。又達無明識種。純為智
用。不屬迷收。是無依智之境界。名為法界。又以智體
無依。無方不徧。普見真俗總不思議。毛孔身塵參羅
眾象。無邊境界佛剎重重。智凡同體。境像相入。名為
法界。又以一妙音遍聞剎海。以一纖毫量等無方。以
大小見亡。物我同體。識謝情滅。智通無礙。名為入法
界。此乃三世諸佛無始終之常果。前五位進脩皆以
此為體。至此慣習成滿。任智施為。還源舊法。本無遷
也。世尊在室羅筏國逝多林給孤園者。室羅筏亦名
舍衛。此云好道。以國人好道得名。逝多林是祗陀太
子所植。亦名祗陀林以佛所居而多人逝往得名。給
孤園是須達多長者所置。以長者惠濟孤老得名。園
即此方之寺。前諸會皆云不離菩提場普光明殿。又
三度在普光明殿。而此法界會。直言在逝多林人間
之園以明前六位不離菩提之體而有進脩。不移根
本普光明智。不遷剎那之際而為智境。而此法界昇
進巳終。自佛果滿。如百川入海俱失本名。但以無功
用行任運利生。故人間之園。即法界智園。亦以明眾
生性即法界性。眾生世間即正覺世間也。列一百四
十菩薩而都云菩薩五百人俱者。十箇幢菩薩。即十
住中十慧菩薩。以彼十住智慧摧壞煩惱。至此法界
果位號之為幢。十箇威力菩薩。即十行中十林菩薩。
以眾善行之力。能成法界果行。號為威力。十箇藏菩
薩即十迴向中十幢菩薩。以彼摧破偏見。會融理智
悲願。能成眾德。至此法界果中號之為藏。十箇眼菩
薩。即十地中三十七箇藏菩薩。以彼含藏眾德。則法
眼分明。普見法界。故此號之為眼。此四十菩薩一一
具有十波羅蜜。是為四百。次下天冠等一百菩薩。是
法界中根本智上十波羅蜜之行。互體圓融。一中具
十。十中具百。故云五百人俱。此諸菩薩皆以文殊法
身根本智為體。皆以普賢差別智為用。以此二法總
該五位。及法界因果。通收總別同異成壞之法。故普
賢文殊而為上首。不思議境界經云。無量菩薩現聲
聞形其名曰舍利弗大目連等。而下文舍利弗令海
覺比丘觀文殊云云。以明能隨佛行入於法界。非實
聲聞。故云及與五百聲聞眾無量世主俱。皆生佛家
不斷佛種也。世尊知諸大眾同時念請如來境界自
在云云。即入師子頻申三昧者。涅槃經云。師子頻申
有十一事。喻佛頻申三昧。亦十一事。一摧破魔軍詐
師子故。二示眾神力有十力故。三示住處淨法界土
故。四令邪見凡夫諸獸知歸處故。五怖驚羣黨故。六
覺悟無明眠眾生故。七為行惡法獸捨放逸故。八令
菩薩諸獸知歸附故。九調外道二乘香象令如聾盲
捨憍慢故。十令諸菩薩子息頓證故。十一莊嚴正見
四部增威為邪黨所怖故。頻申表適悅無疲也。入此
三昧而一切世間普皆嚴淨。所住樓閣廣愽無際。及
有種種具足莊嚴者。明法界境界等虗空界。而一一
行門具足萬行。徧周剎海。即上第三佛所住處淨法
界土也。十方世界有諸菩薩皆與塵數眷屬來集興
諸供者。明波羅蜜海主伴繁興。亦即上第八歸附事
也。此逝多林有如是妙寶莊嚴。一一莊嚴皆相暎徹
互體重重自在無礙。而舍利弗等雖在林中如聾如
盲不能聞見者。舍利弗。此云鶖子。以母目明利如鶖
得名。目犍連此云釆菽氏。是菉荳仙裔。迦葉此云飲
光。離婆多此云供養。須菩提此云善現。阿劣樓䭾此
云無滅。難陀此云歡喜。劫賓那此云黃色。是黃頭仙
裔。迦栴延。是一宗之姓。延即胤。言是其亂。富樓那此
云滿慈。此諸聲聞既皆生佛家。又與諸菩薩世主同
能念請。而此深法境界。乃如聾盲。釋有二義。一約本
迹。就本能念。就迹還迷。二唯約迹。理處不隔。故得同
疑。未積大心故不聞見。如葉公好龍。真龍難睹。不如
此示。不顯法真。故諸大聲聞示同小乘不見不聞法
界自在不思議事。以令實聲聞人回心向大也。普賢
菩薩以種種法句及說頌開顯此師子頻呻三昧者。
此三昧是法界之理。普賢是法界之行。以行會理故
屬普賢門也。世尊欲令諸菩薩安住此大三昧放眉
間光明普照一切國剎。時諸菩薩見佛所照深入佛
功德海。各於其身及逝多林一切物中化現種種大
莊嚴雲充滿法界。而文殊菩薩說頌宣示此光所照
莊嚴神通事者。光明是法界行用。文殊是法界理。以
理會行故屬文殊門。以明理行主伴交參互融。是入
法界自在之大宅也。時諸菩薩以佛三昧光明照故。
得無量大悲門。以無量入眾生身雲。周匝徧滿十方
法界。以無量方便法門。教化調伏一切眾生。而亦不
離逝多林如來之所者。明法界理行非一非異非合
非離。充徧十方而無作無動也。此上為法界本門。從
文殊出閣後就俗利生為法界末門。本不異末。卷而
恒舒。末不異本。舒而恒卷。本末無礙。同入法界。就末
開三。一六千比丘會。二福城東諸乘人會。三善財參
五十三人歷位進脩弘通大教之會。文殊童子出善
住樓閣者。草創入俗啟蒙。故名文殊以為童子。從根
本智起利生差別智行。為從樓閣出。以萬行主伴翼
從。故與無量菩薩同行。以差別行上侍衛守護之德。
為常隨諸天神王。故主火神名智光照耀。主晝神名
闡明佛日也。六千比丘會者。捨小向大。故舍利弗等
出自住處。頓印六位。故六千為伴。隨順正教入法界
智。故遶佛三匝而往文殊之所。以正道隨處利生。故
觀文殊所行左右八步平坦。十方常有道場隨逐。法
界智行威重安詳。故文殊如象王迴觀諸比丘。以承
智力執亡見謝觸處圓通。故諸比丘得無礙眼三昧。
以皆有信種。即言下成道。不歷五位。不離根本智。起
差別萬行。入法界果門。故皆不離文殊足下。而普身
十方成就佛法也。福城東會者。以人多脩福名城。以
乍於諸動用中得不動智。故於城東。脩多羅此云長
行經。以聞文殊法界經得萬行差別智。故一萬諸龍
發菩提心得不退轉。以五位中五百波羅蜜門信中
頓具。故優婆塞優婆夷童子童女各五百人皆從城
出詣文殊也。善財童子弘通大教會者。童從立從里。
言自少立志里中。以法身信種為胎。以七覺華具於
信中。為七伏藏生七寶牙。信中十波羅蜜為處胎十
月。以五位五百行門總於信中頓印。為五百寶器寶
物盈滿。以報非無因。故文殊觀此童子。知其入胎及
產感生眾寶得善財名。以欲令其信自性清淨覺本
不動智。直下無生無滅無脩無證。令成信位菩提。故
文殊為善財說諸佛法令其發菩提心。以菩提心無
學無脩。但行菩薩行對治習氣。則菩提心自恒明現。
如雲散太空。太空自空。不更求空。但行悲智萬行以
為方便安住菩提。如一切行有一不明有一不行有
一取捨。即有障礙。即菩提心非圓滿法。以菩薩行即
菩提心。如其不爾。即是無常之行。即是三乘菩提。故
善財既發菩提心。遂問文殊云何學菩薩行脩菩薩
道。而菩提心乃不更問。以前諸會所說五位生熟昇
進之法。未見凡夫證入。欲舉善財作後學標榜。并以
諸師名及居處方國聖凡神王緇白外道人天男女
托象表法。且以南方為正為明為虗無。心達虗明正
智。則一切處皆南。背則皆北。故文殊令善財南詢真
善知識。而讚德雲比丘之德指往參承。自德雲以下
展轉前指凡五十三。以欲䇿進前法無滯舊聞。故皆
懸讚前師之德。以法界中安立文殊為根本智。普賢
為差別智。彌勒為文殊普賢中無作之果。此三法成
一法界體用自在門。徧與五位所標五十善知識而
為體用。故有五十三師。以五十法門皆有因果。如十
住十行等會皆有十菩薩十佛以標因果。是為一百。
并法界中根本十波羅蜜。故經一百一十城。以文殊
普賢彌勒三法但與諸勝進位作因作果。而自無因
果。如世帝王自無階品。但以威德自在。隨諸有功官
屬作階作品而號令之。故一百一十之外無別所表。
以彌勒是當來佛。為令後學有所憑望。故捨毗盧遮
那而取彌勒為所證果也。五十三如左。

第一善財登妙峰山參德雲比丘證發心住者。雲有
四義。普徧表定。潤澤表福。蔭覆表悲。霔雨表智。故名
德雲。以滅有無是非身邊諸見之諍。故是比丘。比丘
此云息諍。以無念寂靜如山。則無相妙理便現。以止
觀力得入佛住。故登山至相盡處十方觀察而求覔
之。別山表從方便禪門入於本無定亂之法。徐步表
不亂。經行表不滯於定。故見此比丘乃在別山除步
經行。以證初住生在佛家。全見眾生是佛果體。三界
六道如光如影無實無虗。性自無垢。不壞肉眼見諸
眾生。不壞法眼。境界無體。不壞智眼幻生萬境。見諸
佛身有無自在。故德雲告善財言。我常見十方無量
佛乃至不可說佛剎微塵數佛。我知憶念諸佛境界
智慧光明普見門也。

第二海門國見海雲比丘證治地住者。以性戒如海。
不宿生滅死屍為海門。以能即生死海為大智海。而
以此法恒潤眾生。故名海雲。以得妙峰山相盡智光。
用觀現行根境世間成一切智。知十二緣生無明苦
海全是三世諸佛廣大性海。離生死海別無成佛之
處。故海雲言我住此國十有二年。以此性海非有限
量。而具足智慧功德。故言此海甚深甚廣而有眾寶
莊嚴。以諸凡夫恒以無明行識名色六入觸受之七
緣為現行。貪著不舍。以成愛取有之三緣。從此三緣
成來世生與老病死之二緣。為眾苦波浪所漂。循環
不息。二乘權學却又厭而捨之不生大悲。故此海雲
直以根本妙慧頓照緣生體相自性無依。頓為大智
海也。此海出大蓮華云者。以智無染之行為出大蓮
華。尼羅此云青。青為五色之首。莖表根本智。故以青
寶為莖。以行恒與智稱。故華彌覆大海。阿脩羅在海。
水至半身。以智行不沒生死之海。故阿脩羅執持其
莖。以智施諸性戒洗諸心垢。故龍王雨以香水。以無
緣慈無為而應。故諸神王恭敬禮拜。以智無能勝。為
佛身高。以智作用為伸右手。以智行印合為摩我頂。
以根本智為普眼。以差別智為之經。普觀眾生根境
而設諸教。眾生無盡。則教無盡。故言華上有佛身極
有頂即伸右手而摩我頂為我說普眼經。而大海量
墨。須彌聚華。欲書此中一品。一品中一義。一義中一
句。不得少分也。於千二百歲持此經者。以方便慧轉
一千二百煩惱。皆令得解脫也。

第三楞伽道海岸聚落見善住比丘證脩行住者。以
觀十二緣竟。重觀六根上現行分別習氣。皆成智種
不復留滯。名為過六十由旬。楞伽山在南海高峻難
登。今於生死海頓成智海。巳得超登之路安忍而住。
不被生死魔惑。故至楞伽道海岸處見善住比丘也。
見此比丘於虗空中行者。以不住三界不住出三界。
故於空中來往。以法音普化智光破惑。故諸龍王震
雷激電而為供養。以智悲行謙小自持。故迦樓羅王
作童子形婇女圍遶而共合掌。以十波羅蜜利生自
在。故此比丘為是十王所恭敬也。以入大智自在之
門。染淨二障不能留礙。諸妄有鏡觸處消融。與虗空
等。故言我得普速疾供養諸佛無礙解脫門。一念中
徧往十方佛剎。而穿墻度壁入地履水皆如空也。

第四達里鼻茶國見彌伽長者證生貴住。達里鼻茶
此云消融。謂從聖教消諸謬解。彌伽此言雲。謂含潤
雨法。見彌伽於市肆中千人圍繞說輪字莊嚴法門
者。以前三師皆比丘。表出世功成。出世之智不離世
間。故彌伽俗士。入世不染。故市肆中。智身自在。主伴
交參。故千人繞。輪是圓轉義。以一名字一音聲無自
性法門。與無量名字無量音聲作體。即無量名字無
量音聲總是一字。字一音聲。故一多圓轉。互為莊嚴。
一一世間諸法悉是出世間法。一一出世間法悉是
世間諸法。說諸法有時一一性空。說諸法無時不壞
眾相。故真俗有無圓滿轉變互為莊嚴。以一一法總
別同異成壞同時圓轉莊嚴。故名輪字莊嚴門。以彌
伽是俗身。菩提心是真理。俗諦要須歸順真諦。故彌
伽聞善財巳發菩提心。遽下座致禮。以欲䇿令前進
故告善財言。我唯知此妙音陀羅尼法門。陀羅尼此
云總持。妙音總持即輪字莊嚴門也。

第五住林城見解脫長者證具足方便住者。以與彌
伽同處俗中。故不別指國。以生死眾生多處智士以
為禪林。故言南有聚落名為住林。以十二緣生而為
禪體。故善財遊行十有二年而至。前海雲觀十二緣
生得出世心。此中不壞緣生不著緣生遊行是不住
義。以五蘊性自禪。故見解脫五體投地。以真俗不二
故合掌。以定體淵深徧周圓滿故解脫入無邊佛剎
旋陀羅尼三昧。而十方各現十佛剎塵諸佛道場。旋
與漩同。漩澓是深義。十是滿義。以三昧中自智果佛
自因行湛然皆現。故長者言我入三昧時見龍自在
王等十方十佛及十上首菩薩。以自心應真是佛。一
念相應一念佛。念念相應念念皆佛。無心外國。無心
外佛。故又言我若欲見安樂世界阿彌陀佛等皆隨
念見。以一切智悲萬行境界總是禪林性自無礙。故
言我唯入出此無礙莊嚴解脫門也。

第六閻浮提畔見海幢比丘證正心住者。以至出世
間智慧極畔。故在閻浮提畔。唯得世間出世大悲。未
得入俗同纏大悲。故是比丘。以智如海能摧諸惑。故
名海幢。經行地是用。三昧是寂。表依用有寂。地側表
不住寂用之中。而任運自在。離出入息。表稱理而寂
稱理而用。性自徧周。非有入出。故見此比丘在經行
地側入于三昧離入出息。長者居士婆羅門是世間
行德行人。足是行處。故見此三眾從其足出周徧十
方。剎帝利是王種。婆羅門是淨行。膝是卷舒自在處。
以淨智自在。故此二眾從其膝出。腰是世間行欲之
處。仙絕欲人。以智幻生同眾生行而自無欲。故等眾
生數仙人從其腰出。龍表雨法潤生。脇是蔭覆處。故
龍眾從其脇出。胸是勇猛義。卍從十。從四周旋轉。是
梵行無盡義。脩羅是不沒義。以精勤萬行不沒生死
海。故阿脩羅眾從胷卍字中出。以化眾生不捨諸乘
之行。而二乘背佛悲智大用。故二乘眾從其背出。肩
是荷擔義。夜叉羅剎可畏之狀是守護義。以荷擔大
事守護眾善。故夜叉等從其肩出。緊那羅乾闥婆是
音樂神。腹表包含眾法。以恒歌咏讚揚一切佛法。故
緊那羅等從腹而出。轉輪王有轉法輪義。故從面門。
口間而出。日輪破暗。故從目出。眉表中道。帝釋號能
主。以住中道主導眾生。故帝釋從其眉出。以生死中
智行為首。故頭出諸菩薩。以智果極尊。故頂出諸佛。
明以空慧幻生諸身。起化如雲充滿十方。成就教化
莊嚴眾生。而性同虗空都無思覺。故於定中現如是
身雲相也。又見其身一切毛孔皆出塵數光者。全身
總是法界無礙教光也。善財住立一日乃至六月復
經六日。然後海幢從定出者。一日一夜表檀滿。七日
七夜表七支戒。滿半月表忍滿。忍唯自利。不益於他。
是半義。一月表精進滿。六月表第六住。六日表第六
波羅蜜成。以但得清淨慈未得大悲方便同眾生行。
故海幢言我唯知此般若波羅蜜三昧門也。

第七海潮處見休捨優婆夷證不退住者。以如應化
生而不失時為海潮處。以萬行處於生死為普莊嚴
園。以大悲無染為優婆夷。以柔和善思現為女身而
非女心。以供佛利生智悲萬行所生依正。故見休捨
容相妙好。園林宮殿池治眾物皆寶莊嚴。以悲與智
會。故休捨言十方佛悉來處于寶座為我說法。以八
萬四十煩惱皆示同行而接引之。達生死性與佛智
性本來一性。更無退怯。故言八萬四千大眾皆在此
園與我同行。悉於菩提而得不退。以於初三比丘處
得出世心是一。於彌伽解脫海幢處得世間出世心
是二。至此第七住入世行悲是三。此三皆徹一切智
海。故言我從三十恒河沙佛所淨脩梵行。以能入於
生死教化眾生。而達生死眾生及以教化之行皆涅
槃行無出無沒究竟安隱。故言我唯知此離憂安隱
幢也。

第八海潮處那羅素國見毗目瞿沙仙人證童真住
者。以願波羅蜜發起智業會其悲門。融為一體。方得
無功大用廣利而無思。如潮震蕩而無作。故亦在海
潮處。那羅素此云不懶。以無功智利生不懈為國。毗
目瞿沙此云出聲可畏。以出言摧邪為仙人名。以智
同異道而無異見。故是仙人。波吒羅樹似此方楸樹。
尼拘律樹葉似柿葉。以具智悲蔭物之德。故見仙人
居處林苑種種莊嚴。草座鹿裘。是少欲相。以具萬行。
故仙人領徒一萬而衣鹿皮。以五塵之境皆歸智地。
故善財五體投地。以無功智無能傾動。故仙人言我
得無勝幢解脫。以會智境徧周。故仙人執善財手。善
財即見自身徧往十方十佛剎塵佛所。以執手是加
持義。凡第八無功智初。恐或滯寂不能任運智悲。須
聖加持䇿發。故執其手。以聖加持入法。得入法後自
力常然。如濟河後不更負舟。故放手還在本處也。

第九伊沙那聚落見勝熱婆羅門證法王子住者。伊
沙那此云長直。以攝化長其直道無諸諂行為住處。
以智同邪。力能勝諸煩惱毒熱。入於神用。示同外道
五熱炙身而引邪徒歸於正智。故婆羅門名為勝熱。
刀山表法力破惑。火聚表金剛智光。以了自性解脫。
力用自在。無有怖畏。而能照割眾生長夜煩惱。故婆
羅門登彼刀山投身火聚。以逆境難測。故勝熱勸善
財登刀山入火聚。而善財懷疑。以是力用不思議境
要須入證。故諸天龍神王皆於空中讚勝熱德勸令
勿疑。伊那䟦羅此云臭樹。此龍往因損壞此樹。感頭
上此生臭樹。故以名之。以智契會即便證入。故善財
上刀山未至中間得善住三昧。纔觸火聚又得寂靜
樂三昧。以此一行隨諸眾生樂欲不同各見無盡差
別行門。一如空中所讚。故言我得無盡輪解脫也。

第十師子奮迅城見慈行童女證灌頂住者。以任運
大悲而不染受生愛習為童女。以悲從智生而自在
無畏。故父是師子幢王。以此住智悲圓攝五位中智
悲更無異路。故五百童女而為侍從。以能住佛所住
包含五位佛因果門。故居毗慮遮那藏殿。以大悲行
據一切智說五分法身香白淨教覆被眾生。故坐龍
勝栴檀足金線網天衣之座。以此智殿悲宮是一切
眾生共所入處。五位菩薩共所都止。故見無量眾生
入王宮中。以法身明淨為頗梨地。以淨行住持。為琉
璃柱。以智防護為金剛壁。以戒外嚴為閻浮檀金墻。
以教光照俗為光明牕牖。以心無垢濁報生皮膚金
色。以智照覆眾生。報生紺青目髮等。故見殿中依正
如是莊嚴。以一法具一切法一時會入。而智境交參
重重無盡。故童女令善財觀。而見一一壁一一柱一
一鏡像中皆悉互含一切諸佛境界相也。童女言此
是般若波羅蜜普莊嚴門。我於三十六恒河沙佛所
求得。各以異門入者。以一位總含諸位為普莊嚴門。
以十住十行十回向為三十。以十信是信此三法。十
地十一地亦只此三法慣熟。更無新法。以三法而成
六位。是為三十六。以此住中通該六位。一一位皆有
無盡行願。行相雖殊。法無差別。是為三十六恒河沙
佛所各以異門入也。右十善知識。德雲明禪觀顯發
自心佛智普見諸佛境界門。海雲明觀生死海十二
緣本來清淨佛國海門。善住明法身智自在無礙出
俗門。彌伽明處俗脩行世間文字普入門。解脫明身
含佛剎萬境自性禪定門。海幢明出纏寂用無礙神
通門。休捨明處世成長大悲門。毗目明無功智現同
邪門。勝熱明攝邪苦行門。慈行明智滿悲圓總攝諸
位智悲同時具足門。此下建立十師自利利他十行
門者。十住中非不具自利利他之行。但恐入於世間
差別境界不能自在。故須十行法門鍊磨之也。

十一至三目國見善見比丘證歡喜行者。以智眼觀
根。法眼知法。慧眼決擇正邪。此三原一。隨用名三。若
無三目。自亦先迷。何堪利物。故以名國。以心離世間。
方堪入世同光利物化令滅諍。故初行即見比丘。以
同塵之行其多如林。以入生死度諸眾生出於生死。
又令眾生起大悲願入於生死。如是展轉猶如一燈
然百千燈。冥者皆明。明終不盡。是往返義。故見其在
林中經行往返。以能行行。故見其壯年。行正故貌端。
順道而行故髮右旋不亂。智高德滿。故頂有肉髻。心
白智淨。故皮膚金色。言不妄出。故頸文三道。智寬見
愽。故額廣平正。善說虗無法門。故唇口丹潔如頻婆
菓。此菓是南方赤色之菓。以智業清涼。故胸題卍字。
七覺行滿。故兩手兩肩兩足及馬王陰藏七處平滿。
以教漉諸眾生。故其指網縵。以攝生行徧。故天龍八
部所共圍繞。以能隨根轉化。方無定方。法無定法。故
主方神隨方迴轉而導引之。以行無染。故足行神持
蓮承足。以禪顯生智慧。故地神現諸寶藏。以高能卑。
如易地山為謙。故須彌山神頭頂禮敬。以出言典雅
令人愛樂。風是言教義。香華是愛樂義。如易風地為
觀。故風神雨妙香華。以於生死夜中生發萬善。故主
夜神名以春和。以初行行為年少。以一行中總具十
住十行十回向三法。而不離八正道為三十八。以此
生中即是無前後始終之生中。故善見言我年既少
出家又近。我此生中於三十八恒河沙佛所淨脩梵
行。以一念迷亡剎那互參三世。智無遠近。塵中具含
剎海。故言或有佛所一日一夜淨脩梵行。乃至或有
佛所至不可說劫脩梵行也。

十二名聞國河渚中見自在主童子證饒益行者。以
戒香普聞名國。以入廛自在。無染之戒如河流必入
智海。故自在童子在河洲渚。以嬉戲皆佛事。故見其
聚沙之戲。以技藝神用入於世間而出世間為戒體。
如海雲以生死海即智海為戒體。海船師不住此岸
彼岸而運度人為戒體。喜目夜神以大悲為戒體。隨
位昇進不同。智通則位位總具。故自在主言我知一
切工巧神通智法門。得知世間書筭印界處醫工農
賈及練仙藥善相并隨根授法之能。界謂世界。處謂
眾生住處。書治中忘障。印治不守護障。醫治四大不
調障。工謂方伎。上知天文。下知地理。中察人情。四民
所業九流所營悉善其事。治入世不自在障。筭謂菩
薩筭法。治取與生疑障。此中所敘與阿僧祇品略同。
但菩薩以法筭知。非如彼品佛知自然知也。

十三海住城見具足優婆夷證無違逆行者。以忍如
海容受百川名城。以忍中具足諸行故以名人。以是
忍相故見其色相端正素服垂髮。以具萬行故一萬
童女圍遶。以法界智因陀羅網㢮門小含無盡。又加
法界智願力廣大之心。以一微塵許食令十方一切
眾生食之皆得充足不減毫末。以一塵食即法界量
無裏外中邊限所礙食。故具足言我得無盡福德藏
解脫門能以一小器中飲食普施無限眾生皆令充
飽。以四無量心所攝。故無量眾生從四門入也。

十四大興城見明智居士證無屈撓行者。以精進大
興利益名城。以觀根審法為明智。以居家善俗為居
士。以四攝七覺之行處生死闤闠而無疲。故見其在
市四衢坐七寶臺。以精進行具眾福德斷諸苦乏。故
明智言我得隨意出生福德藏解脫門。以財法二施
皆是空無依智所生。故無量眾生從種種國來各隨
所欲而有求請。居士仰視虗空如其所須悉從空下
復為隨根而說諸法。以初住創明佛慧生如來家。四
住治三界惑淨佛智現前生如來家。八住生如來無
功智家。十住智悲普濟登灌頂位生如來家。今第四
行以觀法空門了緣生解脫。治三界餘習。法身智現。
亦為生如來家。故言此會大眾巳生如來家也。

十五師子宮城見寶髻長者證離癡亂行者。以禪定
無畏名城。以定體徧該諸行。如五住解脫長者身含
塵剎以境從體為禪。此第五行以體就用而諸塵境
總一禪收。至法之頂。故名寶髻。以行體寂用恒定。生
死市廛無所虧損。故見其在市。以禪中具十波羅蜜
及八正道。故其居十層樓閣宅有八門。如初層施食
表檀。乃至最上層如來充滿表智。此十層總攝五位
及通収佛果。以法界無依住禪為體。皆以禪中十波
羅蜜為莊嚴也。寶髻言我因過去塵劫佛入城時奏
諸音樂燒一丸香供養功德回向三處今感舍宅如
是者。過去塵劫表超情入定。樂音表說法。明因定起
慧。一丸香表一種定香而具五分。三處謂常見佛常
聞法常貧離苦。言於十住中巳得定體。今於十行禪
門得寂用自在也。得無量福德寶藏解脫者。以禪中
具足萬行也。

十六藤根國見普眼長者證善現行者。以般若深固
徹法源底。如藤根深至水際名國。以智慧徧知故名
普眼。以慧門重重尊高難入。故見其城雉堞崇峻。以
三空慧蕩無涯際。故衢路寬平也。普眼言我善療諸
病者。言能習世醫家。亦以表法。如風病表想念多者
以數息治。黃病表貪欲多者以不淨觀治。痰熱病表
愚癡多者以十二緣生觀治。鬼魅病表取著妙相不
離魔業及天報神通。以法空觀治。蠱毒病表有所得
心能生諸纏害業。水病是愛。火病是瞋。如是等病皆
能以法對治之也。我又善合諸香者。言習世技。亦以
表法。如智慧善說教香令熏惡業諸臭咸成智香。辛
頭波羅此云岸。此香出信度河岸。表四智河必入性
海。聞此智香必登彼岸。阿盧那䟦底香。此云赤色香。
表虗明心境皆得解脫之香。烏洛迦栴檀香。烏洛迦
是蛇名。此蛇最毒。常患毒熱。以身繞栴檀樹。其毒乃
息。表聞說無法可得之香。煩惱熱息也。我知令一切
眾生普見諸佛歡喜門者。以慧令諸境皆入佛境也。

十七多羅幢城見無厭足王證無著行者。多羅幢。此
云明淨。以出世明淨智慧入世行悲。而觀根同事。不
妄接人名城。無厭足梵語阿那羅。以利生自在而無
倦名王。以萬行入世。故見十千大臣共理王事。以善
巧方便智現逆境而治。故十萬猛卒將諸惡人斬首
挑目等楚毒無量也。王令善財入觀宮殿勝妙莊嚴
而言我知如幻解脫者。明此治罰之業皆是如幻大
悲自化惡人復化諸猛卒聽王處治。令實眾生懼而
斷惡。而實不與一蚊一蟻作苦害事。何況於人。故感
如是莊嚴。明若逞情惱害眾生。當淪墜矣。

十八妙光城見大光王證難得行者。以無功智中差
別妙用名城。以根本無功自在智名王。以治前位智
悲未滿之習令平均自在。方入無功妙用。故經遊人
間漸乃至城。以無功智悲難可契會。雖加觀照猶希
指印。故至城巳向舊住人而更詢訪。以具智悲差別
諸行。故見其地樹宮殿臺觀華池皆寶所嚴。言城縱
廣十由旬。一由旬當此方十七里。又言其城內有十
億衢道。一一道間無量眾生止住。則非世間由旬之
量所容。則是根本智大城。則是十度互參無盡之衢。
故隨眾生根業而見此城廣狹淨穢種種不同。以此
智王普示法則。如八卦九宮皆有方法。上方乾象二
十八宿及十二時支干日月五星等。皆昭法象。人王
法之以施政令。覺王取以表法。故善財讚王猶如虗
空賢現種種法門星象。以無依智入等眾生心與之
同體。無有別性。有情無情一性無二。皆隨智轉而作
佛事。如世帝王有道百獸率舞鳳鳥來儀。匹夫至孝
亦感氷池躍魚冬竹抽筍。何況智徹其源。行齊法界。
慈含萬物。神會羣靈。自無其心。以萬物之心為心。如
摩尼珠以眾色為色。故王入大慈順世定門。而城野
人眾鳥獸之屬咸來敬禮。山原草樹莫不回轉。池泉
河海騰注王前。諸天神王皆雨供也。第七行與此皆
王者。明悲智力用隨位不同而無二道。故第七第八
住皆在海潮處。第七第八回向則觀音正趣同會而
見。若女若仙若王若菩薩。則力用不同之象也。

十九安住王都見不動優婆夷證善法行者。以說法
自在為王都。以法力無染為不動優婆夷。以智母方
便之父守護。心不染境。謙下之悲。故言身是童女而
父母守護也。善財入宅觸其堂宇金色光明即得五
百三昧門者。以悲室教光所燭。得入五位五百門也。
入此三昧如七日胎者。以智入慈。柔和適悅也。凡見
此女皆無染心者。以無愛染之業。故身無淫相而令
見者心皆正也。不動言過去脩臂佛時王名電授我
為王女見佛相好而發道心。爾所劫來尚不生念欲
之心況行其事者。以從無功智行願波羅蜜接引眾
生故名脩臂。以智見道速疾。故名電授。從智脩慈故
為王女。第八前猶染悲習。今至第九染習巳無。故言
無念欲心。以法師位治說法不自在障。要須無厭。故
言我得求一切法無厭足三昧也。

二十都薩羅城見出家徧行外道證真實行者。都薩
羅此云喜樂出生。以智度圓滿普身利俗皆令喜樂
以名其城。以智齊佛為出家。以示同邪見及三乘等
盡同其事名為徧行。仲尼老莊亦是其類。以凡脩學
未入法界理事交參身土相徹十玄六相之門。皆為
外道。今此徧行隨類益生有同外道。非外道也。善財
中夜見城東山草樹發光如日出者。生死夜中大智
日也。見外道山頂平坦處行者。山頂表智高勝。平坦
表悲平等。以不偏住智悲為經行也。外道言我知至
一切處菩薩行者。以智通萬有對現色身。如響應聲
而非往來質也。此下安立十回向者。以十行雖成就
世間治化藝行。而未能依自佛果普賢行法界無礙
門處生死海不出不沒。故須十回向也。

二十一廣大國見鬻香長者證救護一切眾生離眾
生相回向者。以廣興大願名國。以和合智悲理事涅
槃生死染淨想念分別總成一丸。而總別自在。名為
鬻香。以入生死大悲無染。故是俗士。亦名青蓮華。以
香性無依而發善滅惡。表大願無依而發行利生。以
根本智香王出在無明中。差別智香出在萬境。故長
者言我知香王及一切香出處。亦知調合香法也。人
間有香名曰象藏因龍鬪生若霑其香身則金色者。
表初住以止觀龍與十二緣鬪。生智慧香。眾生入者
便成正覺也摩羅耶山有牛頭栴檀香若以塗身入
火不燒者。此山在南天竺境。表治地住以無性之理
塗瑩戒體。入三毒火不能燒也。海中有香名無能勝
若以塗鼓其聲發時勇敵自退者。表脩行住法忍成
就惡怨自退也。如是等十種香表十住者。以和融十
住十行中真俗悲智二門令其自在。以成回向之門。
此回向初入大悲之海。恐遺智覺。故以十香表十住
法。以一具諸理。故以合香表之也。

二十二樓閣城見婆施羅舡師證不壞回向者。南海
卑濕之地人多樓居。又樓表智。婆施羅此云自在。以
性戒大悲入生死海而得自在。如舡不住此岸不住
彼岸及以中流。而運度人。故為船師。以戒中主伴萬
行於生死海度人故見其在海岸百千商人圍繞。以
生死海中湛寂不動。故舡師言我知海中一切寶洲。
以空不空如來藏為知寶處。以恒沙性德為知寶類。
以悟佛性為知寶種。以達眾生根為知寶器。以依根
設教令現智德為出一切寶。淨土菩薩一分自在如
龍。以淨穢未亡為龍宮難處。聲聞能空三毒為夜叉
難處。緣覺居涅槃海佛智不現為羅剎難處。以生死
海成法界門。故言如是等難我悉迴避。以知愛取有
之業為知漩澓深淺。以情識想念多少為波濤遠近。
以愛心喜怒為水色好惡也。亦知日月星宿運度晷
漏者。言達世中陰陽玄象以用利人。亦表差別教行
隨根成熟方法軌則歲月久近也。知舡鐵木堅脆機
關澁滑者。表根器成熟未成熟。三乘回心未回心。堪
入生死未堪入生死也。運諸商人至于寶洲採諸珍
寶却將領還閻浮提者。表從初住經歷諸位與其法
則。十地道滿至十一地送還舊住生死海中行普賢
行也。我得大悲幢行者。大悲性戒無傾壞也。

二十三可樂城見無上勝長者證等一切佛回向者。
以長者善決斷人事。又善說法令人可樂名城。以忍
行最勝為長者名也。見其在城東無憂林中無量商
人居士圍繞說法者。以智發生眾善為城東。以能忍
則無憂而廣蔭為林。以智易愚以善貿惡為商人。以
德化俗為居士。皆法象也。我知至一切處脩菩薩行
清淨法門者。以如一切佛回向一切眾生所行無不
徧也。此上三師皆俗流者。表回向是回真向俗也。

二十四輸那國迦陵林城見師子頻呻比丘尼證至
一切處回向者。輸那此云勇猛。迦陵此云鬪爭。以精
進入俗滅真俗染淨二見之諍名其國城。以慈行無
疲為頻伸。以此位同彼四住四地出三界纏。生如來
家。是出俗相。故是比丘。比丘捨飾好。表忍。尼表慈。在
勝光王園。王表智。言此精進位和會忍智慈。總攝五
位之行為一法界也。見其園中有一華樹如忉利天
波利質多羅。及見種種寶座寶地布以迦隣陀衣者。
波利質多羅。此云香徧。此樹根華枝葉悉香。徧熏忉
利天。迦隣陀。此云細緜衣。明其依報具足也。見其處
種種座為種種大眾說種種法者。明攝化之行直至
十一地隣佛之眾總皆徧攝。以一位遍五位。一一位
遍法界。重重磨鍊。成五十三法一百一十城總別同
異成壞自在無盡帝網門也。善財與園中眾樹悉右
遶此比丘尼者。樹是行報生。表眾行隨順忍智慈也。
比丘尼言我得成就一切智解脫者。言能入普眼捨
得等十般若門。諸法皆壞曰捨。皆成曰得。即成即壞
即壞即成是普眼捨得也。

二十五險難國見婆須蜜女證無盡功德藏回向者。
以此女定於汙染可畏之境。令人難信。故名險難。以
禪入於染境皆成智境。以大悲處俗。大智無染。名寶
莊嚴城。婆須密。此云世友。以與人天而作師友。女表
處真不證。在纏不汙。示行染法而非染心。示為女身。
而實相中非男非女。但以法界悲體以為之女。婆須
蜜亦云易財。謂現世間淫染之行以易財。此乃不染
而染。染而不染。普賢智幻境界。自身如幻。世間如化。
無心染境。無境可染。心無自性。境亦本無。此非世情
思度。亦非情見愚惑所行。必也智徹真源。行齊法界。
乃可體斯道也。此女在市廛北自宅中住者。表愚險
闤闠生死大夜是菩薩自宅。無有別宅也。婆須蜜言
我得離欲際解脫者。以法界智王。處汙無垢。乍能信
入。即得禪悅。故云蹔見於我即離貪欲。得歡喜三昧。
以從定生慧。了音聲性。故云蹔與我語。即得音聲三
昧。執我手是求引接義。陞我座是無相智增義。觀我
目瞬是見諦義。抱我是不離義。唼我唇吻是受教義
以明凡所親近皆入一切智門。異彼三乘但求出纏
而不達法界智王處汙無垢。任運利生。無縛無解。是
永離貪欲際也。又言過去佛時文殊勸我發心施一
寶錢。故得此解脫者。文殊勸表從智生定。寶錢表定
能圓通諸法。發心是離欲。捨錢是離貪。一錢雖少。而
能捨所重之心與多不異。即是無盡功德藏也。

二十六善度城見鞞瑟胝羅居士證隨順堅固一切
善根回向者。鞞瑟胝羅。此云包攝。表智慧廣大。包一
切法也。居士置一塔室安栴檀座而不置形象者。意
明諸佛眾生無生滅相。方便以將栴檀座塔表示。令
知自身性相如座上無相本佛。了性如空。達相如化。
開佛知見。無始無終。無今無古。故言我開塔門得佛
種無盡三昧不般涅槃解脫。常見十方三世佛也。

二十七補怛洛迦山見觀世音菩薩證隨順一切眾
生回向者。補怛洛迦。此云小白華。此山多生此華。菩
薩謙小悲行如之。觀世音是生死海大悲利生之生。
與文殊法身妙理。普賢智身萬行三法以成毗盧之
德。若翻觀自在。則是觀世出世間理智自在。則是第
六般若門攝。非此方便大悲之門。故知舊經翻觀世
音為是。菩薩居小白華山。示令眾生不作小非。不棄
小善也。見西面巖谷中泉流瑩暎樹林蓊鬱香草柔
軟右旋布地者。西是殺害刑㐫須行悲化之地。菩薩
大悲至極。就物利生。不居自報。故處眾生巖谷穢境。
泉流表悲心瑩徹。樹林表慈功密蔭。香草表芳詞悅
人。右旋表眾生順化也。見觀世音金剛石上結加趺
坐。無量菩薩坐寶石者。表金剛智隨悲。妙用交參而
無動也。菩薩言我成就大悲行解脫者。明觀音是古
今諸佛大悲之體。故下直至十地皆不離大悲之門。
而此位入俗大悲成滿。故云成就也。正趣菩薩從空
而來至輪圍山六種覆動放身光明暎徹日月諸天
等光皆如聚墨而詣觀音所者。以正智無依。故正趣
從空而來。輪圍山是眾生妄執報境。以智現而妄謝。
故震動。以無漏智光。非世業報之光所及故如聚墨。
以正趣大智增明還歸悲位。故詣觀音所也。

二十八見正趣菩薩證真如相回向者。以智悲無二
體。故同在小白華山也。正趣言我從東方妙藏世界
普勝生佛所得普門述疾行解脫者。以自妙理智藏
無生而常生。為東方妙藏世界。以從根本智生差別
如幻智身。無來性而響應十方。為普勝生佛所得速
疾行也。從彼發來巳經塵劫。一一念舉塵數步。一一
步過塵數佛土。一一佛皆以妙具而供養者。以智性
自徧周。不疾而述。而超出情量。故一念過爾所佛土。
以無作智印。超如幻業用。無功而成。為妙具也。

二十九墮羅鉢底城見大天神證無縛無著解脫回
向者。墮羅鉢底此云有門。以法師位有大法門。開達
眾生名城。以智如天。善惡現象。賞罰應時。恒應靈萬
有而無思無為為天神。即此界乾坤。凡天地日月五
星名山大川五嶽四瀆河海社稷之神。皆菩薩應身。
非世鬼神力所能也。大天長舒四手取四海水用洗
面者。表用四攝法審觀眾生而攝受也。言成就雲網
解脫者。以大悲雲普雨教網漉眾生也。大天示現金
銀七寶及諸供具皆如山聚授與善財。令以檀行攝
生者。明以無作智所生如幻大悲。業用無窮匱也。

三十菩提場見安住地神證等法界無量回向者。以
此位會菩提理智慈悲五法為一。而皆圓滿為菩提
場。以慈悲處下。生諸法門。負育眾生為地神。前天神
是清淨智之妙用。此地神是大悲之體。體恒用而恒
寂故名安住。天動地靜。象智悲覆載。含養為私而化
成也。見安住等百萬地神咸放光明普震大地。者明
悲智至此圓滿。染淨業謝也。安住以足按地阿僧祇
寶藏自然湧出者。表大悲心地之藏悉能明現。任無
功而神用俻也我得不可壞智慧藏解脫者。以悲從
智起。即無可壞。而法界行中無智不含。無悲不滿。故
名藏也。往世塵劫以前承事諸佛得此解脫者。以大
悲無限。雖成道般涅槃。總是無始終之家事也。

三十一迦毗羅城見婆珊婆演底夜神證歡喜地者。
迦毗羅。此云黃色。此城因上古黃頭仙得名。表智會
中道。為中宮福慶之色。婆珊婆演底。此云主當春生。
表主當初地出生萬行。夜神表生死夜之大智。自此
以下九箇夜神。一箇瞿波。總是俗流女類。表菩薩大
悲如女人生養子孫而無疲倦。以處靈神位中。主持
護祐世間。雖本身不離佛會。而亦不礙十方示現其
身也。夜神朱衣梵冠瓔珞一切星宿炳然在身者。表
初地通具十地之法。故大悲差別智照悉圓備也。夜
神言我得破一切眾生癡暗法光明解脫能於夜暗
密雲風雨盜賊遊行之時。若山若海曠野險難處。或
作舡師海神魚龜王王。或作好鳥靈樹屋宅坦道或
現日月星電。令諸眾生離暗怖者。明大悲行委曲周
濟也。言於塵劫巳來常為女身脩習此法者。明大悲
深厚不求出世以本法界中無世可出也。

三十二菩提場見普德淨光夜神證離垢地者。處俗
大悲不離本覺體。故亦在菩提場也。普德言我得寂
靜禪樂普遊少解脫者。以戒體本禪。一切境界性自
禪。性自徧也。云救護眾生一心不動脩習初禪。乃至
息滅眾生熱惱脩四禪者。明法身戒體性自恒定。恒
隨悲用。稱根攝化總皆禪門。雖同禪天所脩。而無欣
禪樂寂之心。云厭離生死脩三禪。是譯師之誤。應云
性離生死脩三禪也。

三十三菩提場右邊見喜目觀察眾生夜神證發光
地者。右是悲位。明以菩提起行。成其忍慈喜目是忍
慈之相。觀察是不捨眾生也。夜神身一一毛孔出無
量化身雲。充滿十方。說十波羅蜜行相者。明化行無
處不至。云禪波羅蜜所有資具。即施戒忍精進般若
等一一寂靜是也。復於一一毛孔出無量眾生身雲
及諸天人王等相似身雲。周徧十方者。處處同類同
事攝也。如是身雲徧於一切眾生前現有情無情諸
聲說自種種化生法者。明法界智用有情無情同一
體性。故對現色身無礙無盡也。云往古轉輪王即文
殊。覺悟我之夜神即是普賢。其王寶女即我身是者。
表依根本智起差別用而行大悲。不限時劫。盖脩出
世即一念現前。而行大悲則無盡時也。

三十四此會中見普救眾生妙德夜神證𦦨慧地者。
此位智悲圓滿生如來家。不離菩提。故在此會也。見
其夜神於一切世界一切趣中一切時中隨諸眾生
形貌言詞行解普以方便而化度者。以其得普現一
切世間調伏眾生解脫故也。夜神舉過去圓滿清淨
劫有須彌山塵數佛興。時轉輪王蓮華化生。王有一
女即我身者。以智體圓淨名劫。以精進中昇進差別
智果為塵數佛。以智無染。故王從蓮生。以悲智契及。
故王女即我也。彼時蓮華十度放光令知佛出現者。
表十波羅蜜智成也。言從過去一百一十佛所得此
解脫。又都舉從剎塵佛者。以十地十一地互參因果
為一百一十佛。以智滿行徧。自心如佛。行總如佛。見
總如佛。十方世界無一不佛。為剎塵佛。若一法一物
而非佛者皆邪見也。我於爾所劫爾所佛時或為夜
神或為輪王乃至或為妓女者。妓表法悅。如是諸身
皆表佛果中隨位之行。所事諸佛。皆表隨位之果。故
行果相及。則諸佛自相應。若離自行自果而有所見。
即非正見。設強求而得見。亦即是蹔化現。非實佛也。

三十五去此不遠見寂靜音海夜神證難勝地者。此
位以禪定脩世工藝。不離菩提體及精進行。而有巧
能。故去此不遠。寂靜是定。音海是用。明定體無為而
響應普也。此夜神是前普救夜神母者。表定體能生
精進之行。若一切行不本於定。則有疲勞時也。我得
念念出生廣大喜莊嚴解脫者。明禪悅徧周。理行互
嚴。利生廣大也。云於往古供養不退轉法界音等十
佛而得此解脫者。表一地中具脩十地行果而後得
也。次復生此娑婆世界供養迦羅鳩䭾及毗盧遮那
等四佛者。表五地前初地至四地之果也。又云於此
劫中未來一切諸佛我悉供養及一切世界一劫劫
中所有未來諸佛我皆供養者。明禪體性圓。三世一
際。如世水鏡。空中乾體。普含眾像。所供諸佛是行中
果。設約事中亦不違此表法。以所見他佛亦是自智
相及。自行相應。乃得見耳。

三十六佛會中見守護一切城增長神證現前地者。
以護眾生心城。增長菩提心內智慧之力為神名也。
夜神言我得甚深自在妙音解脫者。明一音徧法界
音。無體無分別。能轉一切法。教化眾生。以一切智慧
皆現前得自在也。言過世界轉塵數劫得此解脫。其
最初佛號法海雷音光明王。其佛滅後有王出家云
者。以能轉變一切世間眾生微塵數差別名言。總成
般若言音海。名為世界轉塵劫。以根本智為最初佛。
以說法破惑自在為佛名。以出纏智慧巳成。出纏覺
觀巳亡。為佛滅。以三空智現為王出家。以空慧起出
世之悲。故王女亦為尼也。法欲滅時千部異眾多有
鬪爭將滅佛法者。明空慧未具入俗大悲也。又舉百
佛而言我皆供養。表六地中具脩十地勝進互參之
果。而不及十一地果相者。以空慧門未是普賢入纏
之行。故十定中三十箇空慧菩薩皆入灌頂地。而不
見普賢之身。海幢入滅定。亦表此空慧也。

三十七見佛會中開敷樹華夜神證遠行地者。表以
方便於無生死中入於生死徧行諸行。以前地出纏
門入纏利俗。如休捨優婆夷八萬四千煩惱皆同行
故名開敷樹華也。夜神言我知出生廣大喜光明解
脫者。明四攝四無量心咸徹透也。言往古法音圓滿
王有五百大臣六萬婇女七百王子。時王設大施會
有長者女名寶光明。與六十童女俱在會中。其王即
毗盧遮那。其寶光明女即我身是者。惡世苦多時。表
行悲之地。王表智。五百大臣表五位齊行。六萬婇女
表悲徧六道。七百王子表七覺行寶。光明女表悲。六
十童女俱會。表六位之悲皆與智會。其王即毗盧。表
智為處俗行果。故毗盧佛華冠環釧。亦是俗身也。

三十八道場中見大願精進力救護一切眾生夜神
證不動地者。以無功智任本願力。一往利生。表為神
也。見其坐普現一切宮殿摩尼王藏師子座者。表無
功智中無垢智用徧現一切處也。見其現日月星宿
影像身。及隨眾生心普令得見諸身者。智體對現也。
夜神言我得教化眾生令生善根解脫者。以得無性
之智。則一切善根自然生也。舉菩薩智輪如日遊空
無有晝夜。如幻人住世無有憂喜等喻。以答其發心
久近之問者。明菩薩解脫非可以時量計也。舉往古
法輪音虗空燈王佛滿一百年坐於道場。時勝光王
太子善伏具二十八相捄獄中罪人後五百歲中脩
梵行者。無功智如響普照而無依。以為佛。一地中滿
十地百波羅蜜為滿百年。王表智。太子表行慈行。獄
表慈境。出家五百歲脩行。表出有功用家。於無功用
通徹五位。以未滿九地十地四重因果。故太子但具
二十八相。於三十二相中闕其四也。

三十九嵐毗尼園見妙德圓滿光夜神證善慧地者。
嵐毗尼。此云樂勝。是佛誕生之園。以法樂眾生名園
以善慧地玅慧圓滿善說教名神也。舉十種受生藏
生於佛家。而言我從無量劫來得此自在受生解脫
者。言巳得無功大智。將及登受佛職於此地中學佛
說法辯才。名為處胎受生也。經於百年世尊果生此
園。亦於三千大千世界中一一嵐毗尼園示生。亦於
十方一切世界一一塵中而示誕生者。以從此地昇
於十地為經百年。以無作智體如空如幻一念降靈
周於法界而無彼此來往間斷之時。為一切處生也。
諸天女等持諸供具向畢洛叉樹前候佛下生者。畢
洛叉此云高顯。表佛之德。言聖人作而萬物覩也。舉
往古悅樂劫中八十那由他佛出現時。國王夫人與
二十億婇女詣金華園攀樹而生菩薩。彼時乳母即
我身者。以從八地無功智來為八十那由他佛以悲
智二行法悅充滿為二十億婇女與王夫人俱。以緣
大悲而生大智。故攀樹而生。乳母亦悲為我身也。

四十迦毗羅城見瞿波女證法雲地者。以黃色城表
智悲二德體用徧周。育載萬有而無體。象戊巳土寄
王四季而無專時。以智悲無先後。故與初地同此城
中。瞿波此云守護地。表護大悲地。是如來為太子時
第三夫人。表慈悲法悅。非世五欲之妻。下文又云久
遠巳來常為佛妻。表智悲不相捨離。夫應真智會。體
遍十方。不可以質礙論。不可以形相解。現同人間示
同人法。現同天處與天同風。地獄畜生隨類差別。非
可以一行知。非可以一身解。普賢行身。法如是故。約
立十門以讚其德。一智體無依隨器現相門。二即相
如影性無塵俗門。三智影本無。器隨心現門。四智無
彼此。如響應緣門。五眾生妄見。非智有作門。六智無
所作。隨夢幻生門。七如幻生。非有欲想門。八如空願
力。十方對現門。九無作大悲徹俗利生門。十智通含
識。俗觀恒真門。此十法門是瞿波之行也。時普現法
更光明講堂中有無憂德神與一萬主宮殿神來迎
善財者。一萬表萬行。主宮殿神表慈悲覆護。來迎表
智慈相及也。見瞿波有八萬四千󳼶女圍繞。而諸󳼶
女皆從王族生。表八萬四千煩惱。皆以慈悲同行。而
悲皆從智生也。瞿波言我於過去為長者女名曰妙
德。時王太子名威德主。即今如來。我與太子成其婚
禮同往見佛及聞法者。表此地中智悲契合。不相捨
離。彼時所見勝日月等五十佛。表五位皆行之果。其
菩薩眾及天龍八部地風水火諸神。表六道中祐眾
生行徧也。我於彼時得觀察一切菩薩三昧解脫巳
經塵劫。猶未能盡知菩薩行者。以普賢行本無有盡
欲令法雲大士昇入十一地普賢行門。故十定中灌
頂大士不見普賢之身。此下十師即十一地中普賢
行也。

四十一此世界中見摩耶夫人證從悲起智幻生成
佛門者。此世界中表大悲含攝之境。不分遠近內外
方隅。摩耶此云天后。表常處世間無功大悲。是如來
母。表大悲幻生大智。此法界門慣習悲智凡有八度。
一即第七住休捨優婆夷脩習慈悲。而第八住一分
無功智現。為從悲脩智門。二即第十住師子幢王女
為智悲具足門。三即第七行無厭足王為慈悲方便
門。四即第八行大光王為無功之行行悲門。五即第
七第八回向觀音正趣同會為悲智圓融無二門。六
即第七地開敷樹華神為大悲發行徧周門。七即十
地瞿波女為悲智圓滿普含法界門。八即此佛母名
為無功用慈悲起智幻生成佛入普賢行無窮門。十
地巳前慈悲大願從根本智生。有脩學長養。十地後
一切功終。純是慈悲為法界體。以悲幻生對現智身
利生無息為生佛也。寶眼主城神勸善財守護心城。
蓮華妙德身眾神讚摩耶身。而摩耶耳璫放光入善
財頂。又有守護法堂羅剎王令善財觀身觀心如夢
如影而求善知識者。寶眼表悲中智眼。耳光表教音。
羅剎此云可畏。表噉眾生無明三毒。以此三眾之法
為十一地前方便。引入普賢大行中也。善財受行其
教。即見寶蓮地湧摩耶於上現無量同眾生事業色
身者。明無身心自性。是見悲智幻生身處也。摩耶言
我身相如本。而能容受十佛剎塵菩薩眾海。皆於腹
中遊行自在。或一步過三千大千世界者言普賢大
悲行海廣大無盡同虗空也。三世諸佛我悉為其母
者。任運利生之智。皆從大悲母生。名為生佛非必三
十二相等也。諸佛將成佛時皆於臍中放光照我身
者。臍處身分之中。起氣通於上下。以能生長生長是
悲義。表處悲中。如眉光表智中也。言從往古不可思
議劫得此智幻解脫者。明不可以久近度量。須數亡
情盡智現方知。故唯佛能知此劫之數也。此下諸師
亦云我唯知此餘不能知者。明同中具別。非如十地
巳前滯障不達也。

四十二。三十三天見正念天王女天主光。證智悲自
在正念諸法無失現前門者。前梵行品中正念天子
至此名王。又有女。表無念而任運智悲。無方而神化
自在為天為王。非在處所也。天女言我得無礙念解
脫者。言三世劫量一念了然。如今現前。以無念智。法
如是也。於中劫數所有諸佛我皆供養者。此是無久
近中久近之狀。以無時之智境。一念而周。不由造作
也。此下總是俗流不標神相異狀者。表出世道滿。伹
恐利生行不廣大不自在。更無離染離淨求解脫心。
但乘法性舡張大悲帆。以大智為舡師。順本願風吹
波羅蜜網。遊生死海。漉諸有著之魚。置無依智岸。住
法界寶堂。如下彌勒樓閣是也。

四十三迦毗羅城見徧友童子師證徧滿十方世法
師範門者。黃色城表不離中道。軌治俗典。童子師如
此方仲尼。仲尼頭頂下如返宇。象尼丘山頂中下以
為名。表處卑發蒙。孔子生兖州艮之分野。象化小男
童蒙。上值角宿主眾善之門。以乘角氣而生。非世凡
流也。徧友不言而令善財往見眾藝者。明師範之法。
正者不親教。付之以助教。但不決之事問之。表德不
孤必有隣。輔贊成其化也。

四十四見善知眾藝童子證徧周十方字智門者。眾
藝童子是徧友門人。如顏回之類。言得善知眾藝解
脫。恒唱持四十二字母。入無量般若波羅蜜門。以此
諸字母盡攝一切文字。故持一字即是持一切字。持
一切字即是一字。是般若門也。唱阿字時入菩薩威
力無差別境波羅蜜門者。阿此云無。以達一切空無
之法。是菩薩威力無差別境也。唱多字時入無邊差
別境波羅蜜門者。多是普賢差別智行境也。

四十五見賢勝優婆夷證世間一切正邪吉凶諸方
技術師巫愽說利生門者。無法不了名為賢勝。以其
居塵利物。或作愽說世筮玄占未達。或作良醫方藥
救世不安。辨寶物以定偽真。刊名言而釋文義。奇才
果智。莫不普明。鬼魅眾邪。皆能制伏。含普賢之智海
等文殊之法身。佛果處躬。化靈萬有。無方不至。無行
不行。如云佛以法為身。通達一切法。故無法不知。無
法不達。方可為天人師。若只求出世一切總無。即二
乘道然以法無依處。身亦無依。雖徧萬有而自無體
故言我唯得此無依處道場解脫也。

四十六沃田城見堅固解脫長者證處世無著念清
淨解脫門者。沃田表智德潤人。堅固表利生無懈。以
無相智莊嚴諸念。即於諸法。念自無著。是解脫也。

四十七沃田城見妙月長者證處世淨智光明門者。
此會方便大悲與前無相解脫一體無二。故亦在沃
田城。十住十行十回向十地則七八二位相融。此十
一地則六七二位一體。是其升進形勢。以大悲光破
眾生惑。是淨智光明解脫也。

四十八出生城見無勝軍長者證無相法中得無盡
相門者。以大願出生眾行名城。以勝諸生死魔。毛無
勝軍。以一切心境總是無盡佛相。是無相中無盡相
也。

四十九法聚落見最寂靜婆羅門證誠顯語門者。法
聚落表法師位以法界為聚落。最寂靜表力波羅蜜
處俗不俗。處喧不喧也。誠願語解脫者。以一切言說
皆性自真。人法皆如。無虗言也。

五十妙意華門見德生童子有德童女證智悲圓滿
處世幻住門者。妙意華表智中妙行。童子童女表無
欲無染柔和謙順。而智悲均齊。故如來出現品中文
殊普賢亦參徹也。童子童女言我等得幻住解脫者。
以達佛境眾生境皆智幻生。住於幻境。無實無虗。心
境都融。性相無礙。身土相入。光影重重。體徹聖凡。性
圓今古。常住世間而無依止。故又言幻境自性不思
議也。此下指見彌勒滿一生佛果者。一生即無生之
生。非三世前後之生。彌勒文殊普賢三法。徧為五十
位因果之體非於五十位外別有法來也。

五十一德生有德以不思議善根力令善財身柔軟
光澤而指其性海岸國大莊嚴園毗盧遮那莊嚴藏
廣大樓閣中見彌勒菩薩證一生所得佛果門者。海
岸表昇進一生佛果。臨於生死海岸。莊嚴園表入生
死智悲以嚴佛果。毗。此云種種光明表差別智。遮那。
此云徧照。表根本智。此樓閣表法界體用普光明智。
成諸萬行廣利含生。以故量等虗空。一切世間及以
眾生咸處其內同住遊止而不覺知。如善財入此樓
閣中所見種種世界如經具明。以佛智海大悲利生
大願以成樓閣。住於一切眾生生死園中。故云從善
巧方便生。從福德智慧生。生無來處。滅無去處。皆是
如幻智住生滅之相還如眾生業力生滅都無去來
體相可得。名為毗盧遮那莊嚴藏樓閣。彌勒。此云慈
氏。世尊授記一生補處。是一生佛果。盖法界幻住智
境。一一國土一一塵中無盡佛海一道常然。無生無
沒。無去來今但以普賢大行隨眾生時宜。示有成佛
涅槃授記未來等事。故世尊化迹未終。彌勒示居補
處。其實彌勒巳與諸佛等無異也。德生有德廣讚慈
氏善知識德。令善財親近承事。而云不應以限量心
行於六度。住於十地淨佛國土事善知識者。明六度
十地皆是出世一分淨見未亡。未具普賢行。不同毗
盧遮那佛報相果海功德身。具足華冠瓔珞環釧眾
相福海。但得同於出世化佛捨諸　好厭生死身。是
故十一地滿。教令入法界門。會根本果體。達無明本
元法界大智之境。自具無邊功德報相。又加普賢行
願海差別智所成無限莊嚴報身。而不令其住於引
俗化境有限量之行門也。善財於是五體投地於樓
閣前以種種讚歎法讚此樓閣是具無量功德之大
聖所住處者。明佛果海。讚歎莫盡也。彌勒菩薩從別
處來向大眾嘆善財德。及廣讚菩提心功德者。以隨
俗攝化不居自報為別處來。以一切神通道力菩薩
萬行轉煩惱海成一切智海。皆以菩提心為根本。菩
提心無依。智亦無依。一切所作皆無依住。萬行如化。
利生如幻。神通道力如空中月普現眾水。皆是菩提
心之功能。若不依菩提心而有所得。皆非自法。故菩
提心功德不思議也。彌勒彈指出聲。其樓閣門即開
者。彈指是去塵義。聲是震動啟發義以塵去執亡。即
智門自開也。善財入巳。其門還閉者。以迷亡智現為
開。智無內外出入迷悟。名為還閉。言渾然還源也。見
其閣中廣愽無量同虗空者。智境無量也。其中莊嚴
皆寶成者。智慈行願皆尊貴也。其中所有神化境界
及見彌勒三世行業。乃至彌勒往所事佛及善知識
亦為善財說諸法者。以法身智境。法爾恒然。無物不
神。無法不妙。是為神化境界。以古今三世不移一念。
是故見三世事。以三世性圓。則熾然常說。故聞往所
事佛為說法也。彌勒自攝神力。所現境界並無者。以
諸法自性如夢如幻如影。如像常存常泯。常一常異。
令知真如之性。法爾隨緣。雖則隨緣。法爾歸性也。告
善財言我成一切智時。汝及文殊俱得見我者。會三
也無古今智。則三世佛一時相見。故言此解脫門名。
入三世一切境界不忘念莊嚴藏也。言我於摩羅提
國拘吒聚落婆羅門家生者。摩羅提此云高出。拘叱
此云多家。表智高出而行廣多。且從淨種生也。

五十二彌勒還令善財見初友文殊者。明至果同因。
以初信心時。普光明智寂用常然之門。非有古今三
世始終出入故也。善財經遊一百一十城到普門國
欲覲文殊者。一時普印前所脩法。是一百一十城。十
方諸佛及一切眾生同一法界國土。是普門國。是見
文殊身處也。文殊遙伸右手過一百一十由旬摩善
財頂。歎其能發如是願行。為諸善友攝受。乃令善財
成就阿僧祇法門。而令其入普賢行道場者。摩頂表
因果相即。過一百一十由旬表巳過五位因果。令入
普賢道場。是令住佛果後普賢常行也。文殊置善財
於自所住處還攝不現者。明佛果後不異處凡之時。
以成佛後佛法本無。故不現也。善財見大千世界塵
數善知識者。以法身智。等周法界。故普見一切。皆不
異於文殊體也。

五十三善財於金剛藏菩提場如來座前起等虗空
界廣大心便見普賢於如來前坐寶蓮華座者。以佛
果後究竟不離初信心中金剛藏智菩提妙理。而起
法界因陀羅網恒行門也。普賢伸右手摩善財頂。善
財即得一切佛剎塵三昧門。如於此處摩善財頂。如
是十方一一世界一一塵中一切佛所普賢菩薩悉
亦如是摩善財頂。所得法門悉亦同者。明法界恒常
佛果恒常普賢之行。相及相應。方得諸佛巳成舊果。
普賢舊行。亦明行滿不離因。時不遷。智不異也。善財
於普賢毛孔剎中行一步過不可說剎塵世界。如是
而行盡未來劫猶不能知一毛孔中剎海次第。剎海
藏。剎海差別。剎海普入。及剎海成壞等所有邊際。乃
至佛海菩薩眾海所有邊際。皆不能知者。普賢廣大
無盡行境界法如是也。當是之時善財得普賢諸行
願海。與普賢等。與諸佛等。一身充滿一切世界。剎等。
行等。正覺等。神通等。法輪等辯才等。大慈悲等。不可
思議解脫自在悉同等者。明無盡行海。是三世十方
佛所同行。是究竟道。更無成佛不成佛之見也。

大方廣佛華嚴經合論纂要卷下(終)
* No. 226-A
 刻華嚴合論纂要後序

余始閱華嚴普賢三昧。大疑且駭。至梵行品。知一切
法即心自性處。不覺心動。它日讀李長者傳。言有合
論四十卷。雖未獲覩。寔私慶焉。傳曰。長者諱通玄。唐
宗室也。美鬚髯。朗眉目。丹唇紫𦘺。冠樺皮。衣麻長裙。
博袖散腰。徒跣。以開元七年。至太原盂縣。有高仙奴
者。異之館之齋中。每旦唯食棗十顆栢葉餅一枚。沉
靜冲逸。未甞接人。事踰三年。遷馬氏古佛堂側。築土
室以居。日常危坐。又十年。忽囊負經書以行。行二十
里。偶一虎當途馴伏。長者撫之曰。吾將著論釋華嚴
經。能為擇棲止處否。爰以經囊負其背而隨之。至神福
山原下土龕前蹲駐。因取囊寘龕中。虎妥尾而去。其
龕瑩潔。廣六七肘。圓轉上下稱之。殆天設也。長者援
毫。心冥佛慧。夜輙口出白光。以代燈燭。于時忽有二
女子。容華絕麗。皆以白巾蒙首。日為長者汲泉炷香。
奉紙墨。每於卯辰間。具淨饌。置長者前。齋訖。徹器引
去。莫測所之。凡五載。論畢。遂滅迹不見。開元二十八
年。長者年九十五。一日出謂里人曰。汝等好住。吾將
歸矣。遂返。是晚煙雲凝布。巖谷震蕩。有二白鶴。翔空
哀唳。其餘飛走悲鳴滿山。翌日里人共往候之。則端
坐逝矣。由此觀之。長者盖普光會中。乘願流通人也。
吳興舊有論板。巳罹災燬。諸剎印本又皆殘缺。搜訪
久之。真如寺大宗禪老。向余咲曰。往吾獲一部。獨見
完好。流虹雨菴。借觀十年巳久。今雨菴化去。門人不
以歸。我豈遲子耶。余大喜。隨償原費。擔負來山中。則
論入經。總一百二十卷。琳琅煥暎。甫旬日。而雨菴故
院火。鞠為煨燼矣。於戲法寶住世。巧有神衛。若此於
是洗心潛玩。見長者將一切人本法界無盡藏中不
動智寶。圓彰頓顯。𦦨涌光騰。徹於言外。當是時。悲欣
無量。便欲轉似人人咸令自見。􂈙聯函積几匪堪㰎
佩。廼用節其豐詞。縮其普義。倣三周文勢。釐為三帙。
名曰纂要。如以尋丈之軀。而臨咫尺之鏡。威儀態度
亦僅可觀。然未緣入梓。藏之篋笥。垂三十年。文選大
夫五臺陸公。道叶宗乘。志深弘護。昨以太常鄉還。言
及斯纂。適符大心。遂捐淨金。偈成勝舉。長者於公。所
謂千載而下旦暮之遇也。昔普菴肅禪師。因覽論序。
達本情亡。知心體合大悟。因言曰。長者乃於經首。痛
下一鎚。大地山河等閒俱碎。乃至云。普賢文殊與我
同參。善財童子是甚茄子。余謂。普菴瞻前失後。殊不
知此中字字句句皆是長者擊情擣見之金剛杵也。
披文勝士奮不􂈙身。衝鋒犯銳。而能別展生涯。則為
深報長者恩矣。

隆慶元年冬十月朔旦
禾郡精嚴寺前住山釋　方澤　譔
* No. 226-B

毗盧法門。展一句為百千萬句。亦未為廣。總百千萬
句以為一句。亦未為略。吾友無參有作廣作略之能。
顧皆不用。獨取棗柏大士四十卷論文。促為三帙。廣
略適中。而義巳備。又況棗栢大士未舉筆巳前底肝
膽。盡在其中者。虖有者謂也只是箇減文字漢。山僧
却向它道。儞未見無參在。

天寧漚室比丘　雲東圓理　䟦