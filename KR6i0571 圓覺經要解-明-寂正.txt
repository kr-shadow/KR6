#+TITLE: 圓覺經要解-明-寂正
#+DATE: 2018-05-12 10:23:43
#+SOURCE: github.com/kanripo/KR6i0571 master b7206265                

* No. 260-A
 大方廣圓覺修多羅了義經要解序

昔婆伽婆。入于神通大光明藏。三昧正受。時上至諸
佛菩薩。下及十二類生乃至有無情等。同時俱入。自
昔至今不起于座。就中無主無伴離聖離凡。身心混
融。性相平等。良由十二大士瞥興問端。如來據大圓
覺。縱其所問。廣說修證。爾時文殊菩薩首問如來本
起因地法行。及為菩薩遠離諸病。世尊為答。皆依圓
照清淨覺相。永斷無明。方成佛道。且使末世不墮邪
見者。一經之要不出此三。是故大義所以先之也。普
賢菩薩致問。若彼眾生知如幻者。身心亦幻。云何以
幻還修於幻等。如來為答。應當遠離一切幻化虗妄
境界。幻雖以離。其未離者復如何修而得開悟。故普
眼菩薩。請問菩薩修行漸次。世尊為答。先依玅奢摩
他。堅持禁戒。安處徒眾。宴坐靜室。徧觀四大及與身
心皆同幻化。便能顯發無方清淨。依而決了。則幻滅
覺圓。了知眾生本來成佛。當時雖得開悟。後世未免
疑情。故金剛藏菩薩請問。承上本來成佛示之。何故
後有一切無明。若諸無明。眾生本有。何因緣故如來
開示本來成佛。扣此三疑。於是請決。如來以示。先斷
輪迴根本。如是分別多諸巧見。非為正問。故次彌勒
菩薩。復問所以當斷輪迴之說。佛乃示之。欲脫生死
免諸輪迴。及除愛渴。由本貪欲。顯出五性差別不等。故
清淨慧菩薩。復疑請問圓滿覺性。一切眾生及諸菩
薩如來所證所得。云何差別。世尊答之。未能除滅一
切幻化。於滅未滅妄功用中便顯差別。若得如來寂
滅隨順。實無寂滅及寂滅者。威德自在菩薩。請問一
切方便漸次總有幾種。世尊答之。玅奢摩他三摩波
提寂滅禪那。如是進修。然而觀門雖三。其修不定故。
次辯音菩薩致問。於圓覺門有幾修者。如來為答。二
十五輪隨機修入。必得成就。或修而未入。則染污之
所蔽也。以故。淨諸業障菩薩請問。躡上本性清淨因
何染污使之不入。佛答。認四顛倒。為實我體。由此便
生憎愛二境。汝等但當精勤降伏煩惱。起大勇猛。未
得令得。未斷令斷。佛說是人漸次成就。求善知識。不
墮邪見。故普覺菩薩。致問。求何等人。依何等法。行何
等行。除去何病。云何發心不墮邪見。世尊將收玄唱
開示。作止任滅均名是病。即病一言取舍俱奪。苟知
縱而不知奪。混圓覺於問答之場。或知奪而不知縱。
墮圓覺於泯默之地。當知縱亦藥也。奪亦藥也。即其
縱之之藥。治三毒四倒之正病。以其奪之之藥。治作
止任滅之助病。當知作止任滅之藥病。非如來洞鑑
則孰能指也。圓覺菩薩。猶恐末世眾生根鈍障重。必
須克念加其䇿修。重復請問。如來為說三期進修求
哀讖悔。復以三觀加行。隨學一事。勤修習之。只佛事
巳週。行解之要至此備矣。於是。賢善首菩薩。欲使廣
益他方遠霑來世。復於最後四問。為資末世。普皆饒
益。因行之中無不成佛。行解問明至此畢矣。如上世
尊菩薩問答之本懷。為新發意及末世等。破其妄執。
使其了解。別無他說。于經文中。或翻譯之失。或傳寫
之訛。或義解不通。當以理遣。不必滯於微瑕而乖大
義。蓋悲願弘深。痛心之切也。


大明萬曆丁巳佛成道日武林釋寂正書No. 260
大方廣圓覺修多羅了義經要解上
罽賓國沙門佛陀多羅譯
陸通律寺勤息寂正要解

【上五字所詮。謂圓覺是法。大方廣是義故。文中標
結指陳。只言圓覺。下六字屬能詮。修多羅了義是
歎教勝能。良以。宗本體用。是法義之宏綱。詮旨功
能。了言象之皎鏡。事周義盡須建五名。簡要標題
且存兩號。大方廣是體相用。各有二異。大者當體
得名。常徧為義。常則竪通三世。徧則橫該十方。謂
圓覺體無有邊涯絕諸分量。強名大也。意言此覺
有廣大義有方圓義。謂體大而用廣。理方而用圓。
方是正直不偏。圓乃無虧無缺。亦可大方是體廣
圓為用。謂體大而正直不偏。用廣而圓滿無缺。上
三字是別。圓字是總。明此圓覺即是總別之德。具
彰法義之門。故名大方廣圓覺。後能詮修多羅三
字總指諸經。了義二字歎此一經。是決擇究竟顯
了之義。無過上也。故名修多羅了義經。

罽賓。梵語。亦云羯濕彌羅。北印度邊鄙之名。此翻
賤種。本賤役人自立君長故也。沙門。梵語。此翻勤
息。勤者勤修戒定慧。息者息滅貪嗔痴。佛陀多羅。
梵語。唐言覺救。以長壽二年龍集癸巳。持梵本經。
至神都東京白馬寺。譯成兩卷。其度語。筆授。證義。
潤文。諸德廣評。大義別錄。總成一卷。同緣實相。約
行收機。大分三段。共十二章。初二章明圓頓行。中
四章明漸次行。後六章明不定行也。譯之言易也
通也。梵為華耳。周制達四方。東方曰寄。西方曰狄
鞮。南方曰象。北方曰譯。今翻西語曰譯。由漢世多
事也。經文大分三段。始如是我聞至平等法會為
序分。於是文殊師利下至圓覺章為正宗分。於是
賢善首下訖經為流通分。】
△初序分者。若例諸經。
必具通別二序。今但通序。雖無發起。可用入定集
眾兼之。以眾集不徒然。必有異聞故。疏云。序中證
信便是發起。謂佛入大光明藏正受時。上與一切
諸佛。下及菩薩眾生。同住清淨覺地。現諸淨土。皆
入三昧。同一佛境。以表因果無異凡聖同源。發此
經旨趣如是耶。
△初序分為四。初指信聞法。

「如是我聞。」

【如是指法之辭也。前此無說而言如是者。逆指向
下所說之法言也。我者結集者自稱也。聖人巳知
無我。而為傳法利生。故隨世假稱耳。恐疑者曰。此
所說法為有所聞而說耶。為自撰其說耶。故結集
者曰。如是之法我從佛聞。非自撰也。既從佛聞。則
羣疑自銷。諍端亦息矣。
二時化主所在。】

「一時婆伽婆。」

【疑者曰。既從佛聞。佛昔說法必有方所。何處聞耶。
故此示之。一時者機孰應會之時也。婆伽婆。主也。
如來之異號也。故涅槃云。能破煩惱名婆伽婆。

三平等法會處。】

「入於神通大光明藏。三昧正受。一切如來光嚴住持。
是諸眾生清淨覺地。身心寂滅。平等本際。圓滿十方。
不二隨順。於不二境現諸淨土。」

【藏即寶性法界藏。起信心真。如是諸佛眾生之本
源。神通光明之性體。塵沙德用並蘊其中。百千通
光皆從斯起。故曰藏也。亦名法性土。亦名常寂光。
智與理冥。名為入矣。是以。安住藏中不受諸受。名
為正受。此經說處。即事而真。匪離娑婆別論常寂。
為表正宗所談覺性平等凡聖同源橫亘竪窮不
思議一。然理不自顯。從理垂教。教主身土。全境即
心。全心即境。故曰於不二境現諸淨土。所現淨土。
即說法處之通序也。
四同聞眾。】

「與大菩薩摩訶薩十萬人俱。其名曰文殊師利菩薩。
普賢菩薩。普眼菩薩。金剛藏菩薩。彌勒菩薩。清淨慧
菩薩。威德自在菩薩。辯音菩薩。淨諸業障菩薩。普覺
菩薩。圓覺菩薩。賢善首菩薩等。而為上首。與諸眷屬。
皆入三昧。同住如來平等法會。」

【初標數列名。二與諸下。同佛入定。菩薩等者。梵云
菩提薩埵。云菩提翻覺。薩埵翻有情。摩訶大也。此
有情信大法。解大義。發大心。趣大果。修大行。證大
道故也。文殊師利此云玅首。亦云玅吉祥。表信解
之智故。亦云玅德。表證智故。文中本起因地。究竟
真妄。以成正解。成就信根故。普賢略有三釋。一約
自體。體性周徧曰普。隨緣成德曰賢。二約諸位。曲
濟無遺曰普。隣極亞聖曰賢。三約當位。德無不周
曰普。調柔善順曰賢。依此圓覺玅心。徵幻法而明
正行故。普眼。由此法門。觀身心無體。根塵識境世
出世間自他二身。一切清淨。周徧法界故。金剛藏
從喻得名。金剛堅而復利。堅則無物可壞。利則能
壞一切。所以諸魔不能侵。煩惱不能動。又能破諸
障。斷人疑惑。即具無盡藏功德也。彌勒此云慈氏。
慈有三種。生緣法緣無緣。以對三觀。又從姓慈名
阿逸多。此是無勝。三觀能淨三惑。名清淨慧。以三
觀。能摧伏三障四魔。名威德自在。由三觀獲三陀
羅尼四無礙辯。名辯音。三觀對治三道。名淨諸業
障。三觀徧觀諸法同歸實際。名普覺。圓覺之名。有
二意。一前雖病盡。仍恐下根難入。又問三期道場
加行。上中下三根普入圓覺。二最初標指。從本起
至末。顯義巳周。還歸圓覺。賢善首者。賢則亞聖。善
則順理。首是頭首。欲使萬善齊興俱順真理教法
流通。是賢善首也。等有二義。一所例。二所餘。上首
為十萬標領。同住平等法會。孰為其主。孰為其伴。
孰為問者。孰為答者。無非遊戲大圓覺海也。今會
諸師。廣評三種。俱是大乘。同緣實相。約行收機。以
漸不定。大分三段。初二章明圓頓行證。次四章明
漸次行證。後五章明不定行證。賢善首章乃流通
分。初又二。】
【△初文殊章正明圓頓行證二。初請問
三。初進問威儀。】

「於是。文殊師利菩薩。在大眾中。即從座起。頂禮佛足。
右繞三匝。長跪叉手。而白佛言。」

【於是二字者。躡前之語。顯通序。兼別求之故。下諸
章之初。皆云於是也。即從座起等者。從法空之體。
起悲濟之用。以巳最勝之頂。禮佛最卑之足。敬之
至也。右繞者隨順之義。表順覺性。三匝敬佛一體
三寶也。長跪者安危不易。叉手者信解合體。心境
交參。權實合也。
正述請問三。初問如來因行。二
問菩薩發心。三問末世離見。初問如來因行。】

「大悲世尊。願為此會諸來法眾。說於如來本起清淨
因地法行。」

【果具萬德。偏舉大悲。諮詢法要。本為法眾故。具足
十號稱世間尊。求證圓覺故名法眾。佛昔初發菩
提之心。圓照本源。染體悉淨。依此造入無上覺城。
故云本起清淨因地法行也。
二問菩薩發心。】

「及說菩薩於大乘中發清淨心遠離諸病。」

【大乘之體即是本覺。於覺悟中。發菩提心正念真
如。故云於圓覺中。無取覺者。除彼我人一切諸相。
若有我人等相。即非菩薩。三世諸佛。皆從本覺因
地法行。遠離諸病。病由何生。瞥爾取證病體隨生。
都不發心豈離諸病。一發心後永不退轉。不退轉
故諸魔不嬈。夫大教發心。當信一切法。唯心體具。
全心發生。心佛眾生三無差別。是則世事紛紜。即
大圓覺也。
三問末世離見。】

「能使未來末世眾生求大乘者不墮邪見。」

【佛滅度後。正法千年。像法千年。末法萬年。即為末
世。去聖遙遠。深可懸憂。故顯益中偏垂結指。夫求
道者必正其因。因若非真。果終不克故。若欲斷無
明成佛果。誰不由期正道乎。故使末世不墮邪見
也。
三三展虔誠。】

「作是語巳。五體投地。如是三請終而復始。」

【正語而禮威儀也。五體。四肢及首。若惟一度。未展
䖍誠。若過於三。禮煩則亂。故三周終始。顯示真心。
佛雖以知。垂範應爾。
二佛答三。初讚許。】

「爾時世尊。告文殊師利菩薩言。善哉善哉。善男子。汝
等乃能為諸菩薩。諮詢如來因地法行。及為末世一
切眾生求大乘者。得正住持。不墮邪見。汝今諦聽。當
為汝說。」

【先讚後許。再言善哉者。善之至也。善男子者。順理
曰善。男子剛斷。汝等者。雖一人之言。言眾人之意。
得正住持者。安心覺海。任持萬行。誡令審諦。勿雜
於緣。
二受旨。】

「時文殊師利菩薩。奉教歡喜。及諸大眾。默然而聽。」

【既蒙許說。願樂欲聞。潔巳虗心。收視反聽。而寂然
也。讚許佇聽之文。下十一段皆同此釋。
三正答
二。初長行二。初廣答初問二。初總示二。別釋總示
中三義。初標示二。初依體立教。】

「善男子。無上法王。有大陀羅尼門。名為圓覺。流出一
切清淨真如菩提涅槃及波羅蜜。教授菩薩。」

【如來於法自在。更無有上。陀羅尼翻總持。謂圓覺
體中。有塵沙德用。從本以來持之不失故。大即當
體無邊。門者出入義也。非別有法從中流出於外。
但依圓覺玅性。能通顯示諸功德門無有窮盡。名
為流出。一切清淨真如涅槃及波羅蜜。依之六度
萬行。能生物解。名為教授菩薩也。
二照性斷惑。】

「一切如來本起因地。皆依圓照清淨覺相。永斷無明。
方成佛道。」

【覺相性也。圓照修也。全性發修。以修契性。性非染
污。故云清淨。無明體空畢竟寂滅。故云永斷無明。
成道者。覺智徧滿。一成一切成。一佛既爾。十方諸
佛。咸皆然也。
二別釋三。初委明惑相體虗二。初
明惑相三。初徵。】

「云何無明。」

【不了一法界故。名曰無明。有通別枝本正使習氣。
今約圓照。正斷根本。別惑通別及二習無不該攝
也。
二釋二。初標定。】

「善男子。一切眾生。從無始來種種顛倒。猶如迷人四
方易處。」

【法界眾生未能契性。盡屬一切。起無初相。故名無
始。以悟為迷。故名顛倒。情竇一鑿。狂瀾肆流。錯亂
多途。計執非一。故云種種。今且按定其非。但云顛
倒。未顯其相。倒有所執。顛則荒狂。如人乍至川原
或入聚落。忽然心惑以東為西。既一方迷。餘方俱
轉。忽然醒悟還是舊方。返推此迷。了無始跡。無本
來處。無今去處。故云易處也。
二釋相二。初法喻
示相。】

「妄認四大為自身相。六塵緣影為自心相。譬彼病目
見空中華及第二月。」

【四大和合。假名為身。緣慮之心因塵故有。如影逐
形。故云緣影。眾生不知圓覺妙心亘徹三際周徧
剎塵。妄執身心。起諸結惑。如棄大海認一浮漚。前
喻迷方。今譬華月。翳目所喻即上顛倒。顛倒故執。
由翳見華。文意法理莫不如然。
二即喻顯迷。】

「善男子。空實無華。病者妄執。由妄執故。非唯惑此虗
空自性。亦復迷彼實華生處。由此妄有輪轉生死。故
名無明。」

【月喻例華亦應云月實無二。揑者妄執。經文影略
故不具之。既執華從空生。不知從翳而起。翳則實
是華生之處。非真實華。但恠空裏有華。不覺眼中
有翳。外嫌身心苦惱。不知內蓄迷情。故名無明。

二顯體虗三。初標體虗。】

「善男子。此無明者非實有體。」

【善惡之性。本體元虗。
二約喻顯。】

「如夢中人。夢時非無。及至於醒。了無所得。如眾空華
滅於虗空。不可說言有定滅處。何以故。無生處故。」

【先約夢事。喻無明本空。次提空華。顯夢無生滅。故
不可說言有定滅處。前據能見翳目。稱實華生處。
今約所對虗空生滅叵得矣。何以故。無生虗故。

三結流轉。】

「一切眾生。於無生中妄見生滅。是故說名輪轉生
死。」

【雖曰無生。由妄見故說名輪轉。
二釋圓照覺智
三。初達妄本空。】

「善男子。如來因地修圓覺者。知是空華。即無輪轉。亦
無身心受彼生死。非作故無。本性無故。」

【修圓覺者。牒前如來本起因地皆依圓照清淨覺
相。即無輪轉無生死法也。亦無身心無生死人也。
既知空華。豈有輪轉。還丹一粒點鐵成金。真理一
言超凡成聖。外遺世界。內脫身心。不計身身同虗
空。不計心心同法界。非作故無。本性無故也。
二
結成玅觀。】

「彼知覺者猶如虗空。知虗空者即空華相。亦不可說
無知覺性。有無俱遣。是則名為淨覺隨順。」

【知覺空者。泯彼能觀。知能觀空。亦空華相。如火之
木。然諸薪巳亦復自然。此空觀也。亦不可說無知
覺性。假觀也。有無俱遣。中觀也。言雖前後。用在一
心。言慮頓忘。故云淨覺。覺智契理。故云隨順也。

三徵顯所依覺體。】

「何以故。虗空性故。常不動故。如來藏中無起滅故。無
知見故。如法界性。究竟圓滿徧十方故。」

【前明玅觀必全境發。境若不顯。觀故無所依。是以
徵顯令諦觀一。又觀是圓照。境即覺相。觀若非覺。
照不名圓。境若不圓。此相非覺。虗空性故常不動
故真諦也。真性如空。本來不動。如來藏中等俗諦
也。體具諸法。清淨本然。生滅既忘。知見寧及。如法
界性等中道也。究徹三際。圓徧十方。絕待難思。互
融互攝。是三即一。舉一即三。魔佛同途。依正何別。
前云有無俱遣。中觀雙遮。此曰究竟圓滿。中諦雙
照。觀諦互顯。徧十方故。
二結酬三意。】

「是則名為因地法行。菩薩因此。於大乘中發清淨心。
末世眾生依此修行不墮邪見。」

【上問有三。廣答因行。而牒酬之。無餘蘊矣。二重頌。
非孤起偈也。或為鈍根重說。或為未來。或為增明
前說。凡言長行偈頌相望。例有五對。謂有無廣略
離合先後隱顯。今經問目皆長有偈無。答皆長廣
偈略。餘隨相當。對文當指。
初標舉。】

「爾時世尊。欲重宣此義。而說偈言。」

【二正頌二。初頌廣答三。初頌圓照覺智。】

「　文殊汝當知
　一切諸如來
　從於本因地
　皆以智慧覺」


【二頌惑相體虗。】

「　了達於無明
　知彼是空華
　即能免流轉
　又如夢中人
　醒時不可得」


【長行先釋無明。偈中先頌覺智。以智照惑。故言了
達。
三頌所依覺體。】

「　覺者如虗空
　平等不動轉
　覺徧十方界
　即得成佛道
　眾幻滅無處
　成佛亦無得
　本性圓滿故」


【即得下二句。長先偈後。成道亦無得。長先偈。又如
夢中下四句頌空也。覺徧下二句頌假也。一佛成
道。法界無非此佛之依正。故云徧十方。眾幻下三
句頌中也。具乎遮照。眾幻滅無處遮空也。成道亦
無得。遮假也。本性圓滿故。雙照二邊無所缺減也。
問下威德自在章。方立三觀。如何此中便具出之。
答名出下文。義貫初後。
二頌結酬。】

「　菩薩於此中
　能發菩提心
　末世諸眾生
　修此免邪見」


【△二普賢章。決疑的示頓相圓頓法行。巳示宏綱。次
在斯章。決疑令喜。分二。初請問三。初進問威儀。】

「於是。普賢菩薩。在大眾中。即從座起。頂禮佛足。右繞
三匝。長跪叉手。而白佛言。」

【二正述請問三。初總問起。】

「大悲世尊。願為此會諸菩薩眾。及為末世一切眾生
修大乘者。聞此圓覺清淨境界。云何修行。」

【前明圓照覺相。永斷無明。諦觀體如。修證義足。今
復問云何修行者。但決餘疑。複疎初義耳。
二別
徵三難。初難以幻還修於幻。】

「世尊。若彼眾生知如幻者。身心亦幻。云何以幻還修
於幻。」

【此問。從前知是空華即無輪轉等文而來。意云。身
心既如幻。能知亦是幻。將幻還除幻。幻幻何窮盡。
幻者如世間幻法。依草木等幻作人畜。宛似往來
動作之相。須臾法謝。還成草木。然教中五者。一真
性。二心識。三依他起。四我法即空。五迷執我法。下
諸幻喻。皆倣此知。
二難幻滅無修幻人。】

「若諸幻性一切盡滅。則無有心。誰為修行。云何復說
修行如幻。」

【若以幻故。一切皆空。能所總無。遣誰修習。
三難
不修云何解脫。】

「若諸眾生。本不修行。於生死中常居幻化。曾不了知
如幻境界。令妄想心云何解脫。」

【眾生正覺。理具情迷。若非全性起修。無從解脫。故
難雖三。意歸修行而即一耶。
三申問意。】

「願為末世一切眾生。作何方便。漸次修習。令諸眾生
永離諸幻。」

【論云。若人唯念真如。不以方便種種熏修。終無得
淨。對於蹔離故言永離。謂初觀一體雖覺全真。後
遇八風紛然起妄。行如窮子。解似電光。何法修之
永離諸病。
三三展䖍誠。】

「作是語巳。五體投地。如是三請。終而復始。」

【二佛答三。初讚許。】

「爾時世尊。告普賢菩薩言。善哉善哉。善男子。汝等乃
能為諸菩薩及末世眾生。修習菩薩如幻三昧。方便
漸次。令諸眾生得離諸幻。汝今諦聽。當為汝說。」

【末世眾生下。義有問於如來之句。
二受旨。】

「時普賢菩薩。奉教歡喜。及諸大眾。默然而聽。」

【三正答二。初長行三。初略示所依。】

「善男子。一切眾生種種幻化。皆生如來圓覺玅心。」

【故經云。知法常無性。佛種從緣起。故知九界實造
佛界權施。皆圓覺性之所發現。諸大乘教詮旨咸
然。故云。諸佛心內眾生心心作佛。眾生心內諸佛
念念證真。一字法門海。墨書之不盡。並由理具。方
可云為。
二廣釋前難二。初明幻滅覺存釋前二
難三。初喻顯。】

「猶如空華從空而有。幻華雖滅。空性不壞。」

【上文云。空本無華。病者妄執。今云華從空有者。欲
顯華滅空存故。略於眼翳。徑將華對空。說其實因
眼有翳故見空中生華。應知。病眼見空華時。其華
全體是空。翳除華滅。而虗空之體本無增減。性之
善惡。闡提與佛莫斷纖毫。故云空性不壞。
二說
法。】

「眾生幻心。還依幻滅。諸幻盡滅。覺心不動。」

【上二句釋前初難以幻修幻。下二句。釋前次難幻
滅無心。既知幻從覺生從真起妄。即識返迷歸悟
全性起修。則以幻修幻。無可疑也。況覺性圓常。俱
體俱用。諸幻雖盡。不入斷滅。則幻滅無心。誰為修
行。故難易自釋。覺心不動也。
三拂迹。】

「依幻說覺亦名為幻。若說有覺。猶未離幻說無覺者
亦復如是。是故幻滅。名為不動。」

【依幻說覺。亦名為幻者。對幻說覺。猶屬順迷相待
之義。既涉言思。覺成不覺。學者應知。創心入道。對
境立觀之日須分幻覺。用觀照境之時真妄泯合。
若說有覺猶未離幻者。未離見思也。說無覺者亦
復如是者。未離塵沙也。是故幻滅者。二邊心滅。即
斷無明。中道得立。三觀皆中。名為不動也。
二約
勸修幻行釋第三難三。初法。】

「善男子。一切菩薩及末世眾生。應當遠離一切幻化
虗妄境界。由堅執持遠離心故。心如幻者亦復遠離。
遠離為幻亦復遠離。離遠離幻亦復遠離。得無所離
即除諸幻。」

【離幻有四。一離諸幻之境。境為所離。智為能離。二
離離幻之心。由堅執有能離之智。此智亦幻。故曰
心如幻者亦復遠離。三遣離幻之離。離前能離。此
離亦幻。故云遠離為幻亦復遠離。四遣離離之離
離前第三。此心亦幻。故曰離遠離幻亦復遠離。此
之四番。皆是以幻修幻。列雖次第。修在一心。所謂
一念不生前後際斷。得無所離即除諸幻者。結示
得體除幻。學者果能向幻覺未兆之前如來未說
示處。體之照之。覺性本然。得無所離。則何德不顯
何幻不除也。
二喻。】

「譬如鑽火。兩木相因。火出木盡。灰飛煙滅。」

【如有一段乾木。以一木燧鑽之。火出還將却燒二
木。木火既盡。煙自然滅。既成灰燼。任運飛散。木段
喻所修幻妄。木燧喻能修幻智。煙喻離。火喻遣。經
文。圭峰云。先云灰飛。譯者倒也。合是煙先滅餘灰
飛散。式師云。灰猶有實。煙最浮虗。亦不須責譯文
之倒。但今謂約喻喻法。何須難喻也。
三合。】

「以幻修幻亦復如是。諸幻雖盡。不入斷滅。」

【上二句。正合今勸修幻行。釋第三難。舉初難之詞
為合法者。蓋問雖有三。意歸修在一也。下二句重
結所依覺性常住。使修行永無疑綱。
三頓相結
酬。】

「善男子。知幻即離。不作方便。離幻即覺。亦無漸次。一
切菩薩及末世眾生依此修行。如是乃能永離諸幻。」

【修圓觀者。造境即中。不段事禪方便。三觀一心。亦
無漸次。知幻即離結妙境也。離幻即覺結妙觀也。
一切下結酬前文所請作何方便漸次修習。故佛
結答。不作方便亦無漸次。會通問文也。能知是幻
巳名為離。但得離幻即元是覺。更無階級漸轉為
覺。如人夢見身瘡問醫求藥。窹來既知是夢。更欲
作何方便。若待方便之漸離。即是實法。何名幻化。
若執實有。還是妄也。
二重頌二。初標舉。】

「爾時世尊。欲重宣此義。而說偈言。」

【二頌四。初頌所依覺體。】

「　普賢汝當知
　一切諸眾生
　無始幻無明
　皆從諸如來
　圓覺心建立」


【無明之言。長無偈有。
二頌幻滅覺存。】

「　猶如虗空華
　依空而有相
　空華若復滅
　虗空不動轉
　幻從諸覺生
　幻滅覺圓滿
　覺心不動故」


【展轉拂迹長有偈無。
三頌勸修幻行。】

「　若彼諸菩薩
　及末世眾生
　長應遠離幻
　諸幻悉皆離
　如木中生火
　木盡火還滅」


【合法之文。長有偈無。
四頌結頓修相。】

「　覺即無漸次
　方便亦如是」


【亦如是者。不作方便也。頌略結酬。】

【△今普眼請云。演說菩薩修行漸次。答中具明戒定
觀慧結酬。又云如是修行。如是漸次。所謂解圓行
次也。
於此分四。初普眼章。正明漸次行證二。初
請問三。初進威儀。】

「於是。普眼菩薩。在大眾中。即從座起。頂禮佛足。右繞
三匝。長跪叉手。而白佛言。」

【二正述請問二。初正請。】

「大悲世尊。願為此會諸菩薩眾。及為末世一切眾生。
演說菩薩修行漸次。云何思惟。云何住持。眾生未悟。
作何方便普令開悟。」

【前聞頓行不依方便。恐漸次機謂知即巳都不假
修。故復請漸行修戒定慧開悟圓覺。云思惟者。繫
緣法界達陰本空。云住持者。安心實相不起妄念。
稟戒習定助成觀慧。故云方便。
二述意。】

「世尊。若彼眾生。無正方便及正思惟。聞佛如來說此
三昧。心生迷悶。即於圓覺不能悟入。願興慈悲。為我
等輩及末世眾生。假說方便。」

【為迷悶者。重扣所修。故略開悟。住持只言方便與
思惟耳。又假說方便者。上請六事無非出於善巧
故。今結請只以方便兼之。於無修證中強言修證。
故云假說方便也。
三三展䖍誠。】

「作是語巳。五體投地。如是三請。終而復始。」

【二佛答。三初讚許。】

「爾時世尊。告普眼菩薩言。善哉善哉。善男子。汝等乃
能為諸菩薩及末世眾生。問於如來修行漸次思惟
住持乃至假說種種方便。汝今諦聽。當為汝說。」

【二受旨。】

「時普眼菩薩。奉教歡喜。及諸大眾。默然而聽。」

【三正答二。初長行三。初標意。】

「善男子。彼新學菩薩及末世眾生。欲求如來淨圓覺
心。應當正念遠離諸幻。」

【夫淨圓覺心。諸佛眾生各各本具。今欲求者。二邊
皆中。故云正念。遠離諸幻者。指前標後也。今謂秪
是總標耳。正念即標戒定慧。諸幻即三學所離。污
戒之瑕玷。障定之事性迷理之惑也。
二廣釋二。
初戒定。】

「先依如來奢摩他行。堅持禁戒。安處徒眾。宴坐靜室。」

【奢摩他。翻止。止定也。堅持禁戒戒也。安處徒眾。近
善友知識。而生慧也。宴坐靜室。即止息世緣閑居
靜處。諸緣世利而自然息。巳而欲明漸次行證。直
云戒定方便。助成觀慧。三學相由。即答漸次之問
也。
初約四大觀身如幻。】

「恒作是念。我今此身四大和合。所謂髮毛爪齒皮肉
筋骨髓腦垢色。皆歸於地。唾涕膿血津液涎沫痰淚
精氣大小便利。皆歸於水。暖氣歸火。動轉歸風。四大
各離。今者妄身當在何處。即知此身畢竟無體。和合
為相。實同幻化。」

【恒作是念者。意止觀中不得暫捨。大論云。昔如來
說四大無處不有。故名為大。各離者。從昔妄執四
大為身。約俗諦和合而言。今約真諦破之。故云各
離。此中應用不自他等四句推之。畢竟無體故。能
執情盡也。
二約根塵觀心寂滅二初根對心生。】

「四緣假合妄有六根。六根四大中外合成妄有緣氣。
於中積聚似有緣相。假名為心。」

【身本無形。緣四大有。故名四緣。六根依身而具。一
往名中。四大從外而攬。一往名外。中外圍空。而心
又在中間。空處牢結。故云於中積聚。此緣即能緣
心也。不實如氣。同上緣影。皆顯體虗也。無體則無
相。又豈有名。故云假名為心也。
二塵消心寂。】

「善男子。此虗妄心。若無六塵則不能有。四大分解無
塵可得。於中緣塵各歸散滅。畢竟無有緣心可見。」

【若以從真起妄無明生法為言。必先有不覺之心
方有根塵世界。今就日用覈之。意顯因境有心。無
塵則無心也。四大分解者。地性無堅。水性隨流。風
性無礙。火性元虗。謂四大各歸本性。畢竟無有緣
心可見也。
二結成觀相。】

「善男子。彼之眾生。幻身滅故幻心亦滅。幻心滅故幻
塵亦滅。幻塵滅故幻滅亦滅。幻滅滅故非幻不滅。」

【彼之眾生。指前修觀人也。前破身心及六塵境故。
此結云幻身滅等。滅謂寂滅。即空觀也。幻塵滅故
幻滅亦滅者。生死既空。涅槃亦滅。假觀也。後二句
中道常住。所謂諸幻雖盡不入斷滅。然此觀相。三
智一心。無惑不破。如大圓鏡明像宛然常不雖故
也。
二約喻顯二。初明幻滅觀成二。初喻。】

「譬如磨鏡。垢盡明現。」

【夫鏡性本明。非從外得。塵覆則隱。磨之則顯。隱顯
雖殊明性不異。是以。修觀如磨智鏡。身心頓忘則
種智圓矣。
二合。】

「善男子。當知身心皆為幻垢。垢相永滅十方清淨。」

【既以身心合幻垢。則人法二執。性之與相皆屬幻
垢。十方乃十界也。清淨乃本具覺性顯現。合上非
幻不滅也。
二誡迷真執妄二。初喻。】

「善男子。譬如清淨摩尼寶珠。映於五色。隨方各現。諸
愚癡者。見彼摩尼實有五色。」

【摩尼體性本無五色。瑩淨絕瑕都無色相。由性淨
故。一切色相對則現中。青黃赤等五色。各各隨方
而現。五色喻五道也。隨方喻隨業。愚人不了珠體。
但見全是青黃等。故華嚴云。凡夫見諸法但隨諸
相轉。不了法無我。以是不見佛。
二合二。初正合
迷真。】

「善男子。圓覺淨性。現於身心。隨類各應。彼愚癡者。說
淨圓覺實有如是身心自相。亦復如是。」

【隨迷染之氣類。應現而有也。亦復如是乃合上喻
也。其猶結水為氷。詎可見氷而忘水也。
二破迷
入理。】

「由此不能遠於幻化。是故我說身心幻垢。對離幻垢
說名菩薩。垢盡對除。即無對垢及說名者。」

【本以眾生妄執幻化。故佛說云幻垢眾生。依教離
垢。故復說名菩薩。所離之垢既無。對離之智何立。
者字貫通兩句。謂對垢者菩薩也。說名者如來也。
既無對治之智。何有起智之人。深淺之執本無。何
有說教之者。故俱無也。
二觀成歷法二。初明證
理。】

「善男子。此菩薩及末世眾生。證得諸幻。滅影像故。爾
時便得無方清淨。無邊虗空覺所顯發。」

【頓了實法假名性相等執。當體如幻。故云證得。達
緣影之心見鏡像之身本無。故名為滅。無方即無
方所。橫徧也。無邊即無邊際。堅深也。由清淨故如
虗空。如虗空故得清淨。此乃覺體顯發。正是開悟
之相。所發之體也。
分二。初別顯真淨四。初世間
諸法四。初根識。】

「覺圓明故顯心清淨。心清淨故見塵清淨。見清淨故
眼根清淨。根清淨故眼識清淨。識清淨故聞塵清淨。
聞清淨故耳根清淨。根清淨故耳識清淨。識清淨故
覺塵清淨。如是乃至鼻舌身意亦復如是。」

【清淨即空之異名。故大論云。畢竟空即畢竟清淨。
以人謂空故言清淨。見塵者。不單說外色名塵。亦
不說根識名塵。根塵識三自有文故。此見塵體還
是我執之心。就取相生過。而別立名。下皆牒見字。
不言塵者。足顯即見是塵。非外塵也。聞等亦然。

二六塵。】

「善男子。根清淨故色塵清淨。色清淨故聲塵清淨。香
味觸法亦復如是。」

【六皆名塵者坌污心識故。
三四大。】

「善男子。六塵清淨故地大清淨。地清淨故水大清淨。
火大風大亦復如是。」

【四總例。】

「善男子。四大清淨故十二處十八界二十五有清淨。」

【上明根識及六塵淨。今復舉十二處十八界者。以
陰入界隨根開合。故重總例。
二出世間法。】

「彼清淨故。十力四無所畏四無礙智佛十八不共法
三十七助道品清淨。如是乃至八萬四千陀羅尼門
一切清淨。」

【十力者。一知是處非處力。二業力。三定力。四根力。
五欲力。六性力。七至處道力。八宿命力。九天眼力。
十漏盡力。四無所畏者。一一切智。二漏盡。三說障
道。四說盡苦道。四無礙智者。一義。二法。三辭。四樂
說。十八不共法者。一身無失。二口無失。三念無失。
四無異想。五不定心。六無不知巳捨。七欲。八精進。
九念。十慧。十一解脫。十二解脫知見。上六皆云無
滅。十三至十五。身口意業隨智慧行。十六至十八。
以智慧知過去未來現在。三十七品者。此有七科。
一四念處。二四正勤。三四如意足。四五根。五五力。
六七覺支。七八正道。謂三四二五單七隻八。總三
十七品也。如是乃至者。超越之辭。三身四智五眼
六通等。八萬四千陀羅尼門。悉皆清淨也。
三自
他正報。】

「善男子。一切實相性清淨故一身清淨。一身清淨故
多身清淨。多身清淨故如是乃至十方眾生圓覺清
淨。」

【論云。照色等空即名實相。實相本來自性清淨。諸
段清淨皆牒前文。唯此獨指實相。以為淨之所以。
既於自身證實相理。亦見一切眾生同一清淨實
相。以觀一切眾生。不取於相。同圓覺性耶。蓋顯彼
我一體故。十方亦應以十界釋之。方與上聖下凡
清淨一致也。
四一多依報。】

「善男子。一世界清淨故多世界清淨。多世界清淨故
如是乃至盡於虗空圓褁三世一切平等清淨不動。」

【國土淨穢皆由自心。眾生劫燒。我土安隱。況乃心
宜覺性。識智無生。身土依真。染淨俱泯。亘通法界。
清淨湛然。圓謂圓徧虗空。褁謂含褁三世。三世者
豎極。虗空者橫周。一切者橫豎總該。平等者本末
味同。清淨乃都結七段。不動者宜於一如耶。
二
例明不動。】

「善男子。虗空如是平等不動當知覺性平等不動。四
大不動故當知覺性平等不動如是乃至八萬四千
陀羅尼門平等不動當知覺性平等不動。」

【前歷諸法別顯清淨。今以不動例明諸法。四大總
世間。陀羅尼總出世間。虗空之言總該依正及三
世也。經文避繁。略云乃至。下亦例此。十界因果依
正色空一切諸法。既皆全性而作性本。不動法亦
同如矣。
二俗諦二。初體量徧滿。】

「善男子。覺性徧滿清淨不動圓無際故。當知六根徧
滿法界。根徧滿故當知六塵徧滿法界。塵徧滿故當
知四大徧滿法界。如是乃至陀羅尼門。徧滿法界。」

【覺性無際故徧滿。性徧滿故諸法徧也。
二體德
無壞。】

「善男子。由彼玅覺性徧滿故。根性塵性無壞無雜。根
塵無壞故如是乃至陀羅尼門無壞無雜。如百千燈
光照一室。其光徧滿無壞無雜。」

【根性塵性者。此指自性。非謂泯根攝塵歸於一性。
如百千燈等者。如一燈光巳滿一室。更有一燈。光
亦全滿。百千燈光一一如是。各不相壞。亦不混雜。
室中之空喻於法界。燈之光相喻如根塵。謂一燈
光容多光相。即一光相徧多光中。故一一皆然。重
重無盡也。
三中諦三。初亡憎愛。】

「善男子。覺成就故當知菩薩不與法縛。不求法脫。不
厭生死。不愛涅槃。不敬持戒。不憎毀禁。不重久習。不
輕初學。何以故。一切覺故。譬如眼光曉了前境。其光
圓滿得無憎愛。何以故。光體無二無憎愛故。」

【覺者圓覺也。成就者牒上開悟也。縛脫約惑。生死
涅槃約報。持戒毀禁約業。久習切學約人。喻取能
照前境之眼光也。於四對法。無勝劣。心同佛。於三
念之境。同之所由。經自徵釋云一切覺故。眼光者
光即眼識現量所得。故無憎愛。所以光體無二故
也。
二亡修證。】

「善男子。此菩薩及末世眾生。修習此心得成就者。於
此無修。亦無成就。圓覺普照。寂滅無二。於中。百千萬
億阿僧祇不可說恒河沙諸佛世界。猶如空華亂起
亂滅。不即不離。無縛無脫。始知眾生本來成佛。生死
涅槃。猶如昨夢。」

【圓覺普照寂滅無二者。自心巳空。但有覺照。寧有
凡聖差別之二。冥一如之無心。即萬動之恒寂故。
普照是用。寂滅是體。佛之所極極於寂照也。諸佛
世界者。百千萬億僧祇等數之河。一一河中一沙
一世界者。顯世界之多矣。然盡虗空徧法界所有
世界。莫算其數。為欲引機造無邊境故。假增積多
數爾。又淨穢等土。皆佛統之。故云佛世界。猶如空
華亂起亂滅者。緣無自性。全體即真。一切世界皆
依妄念。念既剎那不住。界亦起滅不停。又成住壞
空雖各二十增減。世界無量無數故觀起滅繽紛。
不即不離無縛無脫者。文通上下。上則世界無淨
穢故。下則眾生本成佛故。始知等者。始知即始覺。
本成即本覺。始之與本非二覺故。依正迷悟無非
一如。故喻空華及昨夢也。
三亡能所。】

「善男子。如昨夢故。當知生死及與涅槃無起無滅無
來無去。其所證者無得無失無取無捨。其能證者無
作無止無任無滅。於此證中無能無所。畢竟無證亦
無證者。一切法性平等不壞。」

【迷時生死無起涅槃無滅。悟時非滅却生死發起
涅槃。稱體而觀。都無起滅。聖心無來。凡心無去。又
直而言。體無來去。所證之境。非得真失妄捨麤取
玅。能證之心。都無分別。離於四病。故云畢竟無證
亦無證者。
三結酬。】

「善男子。彼諸菩薩。如是修行。如是漸次。如是思惟。如
是住持。如是方便。如是開悟。求如是法亦不迷悶。」

【二重頌二。初標舉。】

「爾時世尊。欲重宣此義。而說偈言。」

【二正重三。初頌觀陰。】

「　普眼汝當知
　一切諸眾生
　身心皆如幻
　身相屬四大
　心性歸六塵
　四大體各離
　誰為和合者」


【二頌歷法。】

「　如是漸修行
　一切悉清淨
　不動徧法界
　無作止任滅
　亦無能證者
　一切佛世界
　猶如虗空華
　三世悉平等
　畢竟無去來」


【三頌結酬。】

「　初發心菩薩
　及末世眾生
　欲求入佛道
　應如是修習」


【△二金剛藏章。釋成本來成佛。由上普眼章末云始
知眾生本來成佛。故此疑問。若本是佛。何須前說
發心修行斷無明耶。分二。
初請問三。初進問威
儀。】

「於是。金剛藏菩薩。在大眾中。即從座起。頂禮佛足。右
繞三匝。長跪叉手。而白佛言。」

【二陳詞請問三。初慶前所悟。】

「大悲世尊。善為一切諸菩薩眾。宣揚如來圓覺清淨
大陀羅尼因地法行漸次方便。與諸眾生開發蒙昧。
在會法眾承佛慈誨。幻翳朗然。慧目清淨。」

【陀羅尼慧性。因地法行定性。此是一切行位根本。
後必躡前。故重指也。
二述三疑。】

「世尊。若諸眾生本來成佛。何故復有一切無明。若諸
無明眾生本有。何因緣故如來復說本來成佛。十方
眾生本成佛道後起無明。一切如來何時復生一切
煩惱。」

【初二句。躡前文為疑本也。三疑者。初疑真能生妄。
次若諸下疑說妄為真。三十方下牒而縱之責無
窮過也。此三難意者。本來是佛。煩惱何生。若無生
中妄生起者。如來成佛本同無生。無生之中還應
妄起。成佛義等。生否應齊。齊生則果佛何尊。齊否
則因違現事。進退不可。故有斯云。
三結意請答。】

「惟願不捨無遮大慈。為諸菩薩開祕密藏。及為末世
一切眾生。得聞如是修多羅教了義法門。永斷疑悔。」

【通論疑者。猶豫為性。能障信心。別顯五蓋中疑有
三。一疑自。謂巳不能入理。二疑師。謂彼不能善教。
三疑法。謂於所學為令出離為不出離。如有病人
疑自疑醫疑藥病終不能愈。今三疑中。即疑法也。
悔是不定之法。悔正則偏。悔偏則正。今請永斷。又
屬偏邪。然入道人。若未通決生佛同異。則或用功
多而反增疑悔也。
三三展䖍誠。】

「作是語巳。五體投地。如是三請。終而復始。」

【二佛答三。初讚許。】

「爾時世尊。告金剛藏菩薩言。善哉善哉。善男子。汝等
乃能為諸菩薩及末世眾生。問於如來甚深祕密究
竟方便。是諸菩薩最上教誨了義大乘。能使十方修
學菩薩及諸末世一切眾生。得決定信。永斷疑悔。汝
今諦聽。當為汝說。」

【二受旨。】

「時金剛藏菩薩。奉教歡喜。及諸大眾。默然而聽。」

【三正答二。初長行四。初反責起疑之本三。初總指
輪迴。】

「善男子。一切世界。始終生滅。前後有無。聚散起止。念
念相續。循環往復。種種取捨。皆是輪迴。」

【一切世界。總指情器也。若不約情。何成輪迴。次下
六對。辯其輪迴。謂但住有為。即屬輪迴心也。始終
者創變極證。生滅者新新續起而念念落謝。前後
者過去未。來有無者住劫空劫。聚散者成劫壞劫。
起止者現行調伏。念念相續者情界器界皆依妄
念。既所依不斷。故能依亦然。循環往復者。器界空
巳復成。情界滅巳復生。惑業襲習。報應綸輪。塵沙
劫波莫之遏絕。取謂取著。執我我所。捨謂捨雖。厭
苦所依。若取若捨種種不同。皆是顛倒妄心變現
輪迴之相也。
二真隨妄轉三。初約法。】

「未出輪迴而辨圓覺。彼圓覺性即同流輪。若免輪迴。
無有是處。」

【能是輪迴之心故。所觀圓覺亦爾。如夢見寶物。物
亦是夢。
二舉喻。】

「譬如動目能搖湛水。又如定眼猶迴轉火。雲駛月運。
舟行岸移。亦復如是。」

【由目數動湛水如波搖。如人動轉眼睛。或手研揑
眼角故。所見物顛倒動轉也。次眼識遲鈍旋火成
輪相。如人燒杖頭以手旋之。眼識不能迅速趂及。
即見亦輪之相。岸移月運。但是雲駛舟行。駛者奔
流急走之相故。動目能搖湛水喻妄中真。定眼隨
轉火。喻真中妄。雲月舟岸。喻圓覺性即同流轉也。

三法合。】

「善男子。諸旋未息。彼物先住尚不可得。何況輪轉生
死垢心曾未清淨。觀佛圓覺。而不旋復。」

【諸旋者。目眼雲舟。喻生死垢心。彼物者。水火月岸。
喻於圓覺玅性。何況下正合也。
三結指前疑。】

「是故汝等便生三惑。」

【指前三疑為三惑。非見思塵沙無明之惑。
二喻
釋現起之疑二。初約性德離妄通釋三疑三。初譬
喻。】

「善男子。譬如幻翳妄見空華。幻翳若除。不可說言此
翳巳滅何時更起一切諸翳。何以故。翳華二法非相
待故。亦如空華滅於空時。不可說言虗空何時更起
空華。何以故。空本無華非起滅故。」

【不知華因翳有妄執從空而生。豈覺迷真故著。橫
執真能生妄。既了翳差都不見華。因除迷心故清
淨矣。又執早晚更迷。猶說何時更翳。故云不可請
問翳差之者。或時更起。未必永無。如何為喻。答曰。
夫喻者。但當日一席之事。不可說終身。譬如夢覺。
豈可難哉。云何妨明夜更睡還夢。翳華二法非相
待故。但翳故妄。非華生也。
二法合。】

「生死涅槃同於起滅。妙覺圓照離於華翳。」

【迷見生死似華起。悟得涅槃似華滅。言圓覺離華
離翳。則雙拂生死無明。虗空非蹔有無。覺性何關
迷悟。眾生既知華起。約誰更難無明。無明生死既
空。何責本來成佛。空華終不再起。果位何得還迷。
由巳計度不休。見他覺性流轉。若如是解。頓遣三
疑。三疑鉤鎻連環。不是三科別答。下金鑛喻即答
佛不再迷。此疑理深。故重喻也。
三結況復。】

「善男子。當知虗空非是蹔有。亦非蹔無。況復如來圓
覺隨順。而為虗空平等本性。」

【此以世空喻真空也。而虗空世法尚不同華起滅。
況如來隨順圓覺。湛然真常。是虗空之體性耶。

二約修德顯真別申後難。】

「善男子。如銷金鑛。金非銷有。既巳成金不重為鑛。經
無窮時。金性不壞。不應說言本非成就。如來圓覺亦
復如是。」

【金在鑛中。銷鑛金現。非銷始有。若因銷有。銷頑石
等亦應有金。故知雖假爐冶銷鎔。金性要須本有。
既巳成金等者。此明在鑛則隱。出鑛則顯。隱顯雖
殊金性常一。不應說言本非成就者。釋成金性本
有也。如來圓覺亦復如是者。合也。前就圓悟之理。
生佛俱是本真。以成普眼章中眾生成佛之義。故
舉空華。元來不起。非後始滅。法合云。生死涅槃同
於起滅。所以俱通三難。今就不壞因果之相。故說
銷鑛出金。華則始終本無。鑛乃因銷始盡也。
三
示性令息妄心三。初覺性圓常。】

「善男子。一切如來妙圓覺心。本無菩提及與涅槃。亦
無成佛及不成佛。無妄輪迴及非輪迴。」

【玅圓覺性平等常住。即一切法。離一切相。若有少
見即非圓覺。
二思惟罔測二。初舉況。】

「善男子。但諸聲聞所圓境界。身心語言皆悉斷滅。終
不能至彼之親證所現涅槃。何況能以有思惟心。測
度如來圓覺境界。」

【此舉劣況勝也。無餘涅槃。身智俱寂有思惟心終
不能至。何況測度如來圓覺境界。初小聖理智對。
二凡心真覺對。意云。小聖尚不能親到真智之理
何況凡心。劣於前智真覺者哉。
二喻顯。】

「如取螢火燒須彌山終不能著。以輪迴心。生輪迴見。
入於如來大寂滅海。終不能至。」

【須彌。梵語也。翻云妙高峰。此山四寶所成故。輪迴
心即思惟心也。
三指前勸誡。】

「是故我說。一切菩薩及末世眾生。先斷無始輪迴根
本。」

【若遠指前文。即文殊章。先斷無明。或指餘經。皆如
是說取捨輪迴。意令先斷。今重舉以勸誡也。
四
結疑情非問三。初展轉妄想。】

「善男子。有作思惟從有心起。皆是六塵妄想緣氣。非
實心體。巳如空華。用此思惟。辨於佛境。猶如空華復
結空果。展轉妄想。無有是處。」

【二巧見不成方便。】

「善男子。虗妄浮心多諸巧見。不能成就圓覺方便。」

【指前疑情者。為浮心巧見也。故不成方便。
三結
非正問。】

「如是分別。非為正問。」

【前讚善哉者美其起教。此責非正者顯其實理。此
一段疑。最障修證。若不徵起。末世長迷。剛藏所徵
意在佛責。故知責此之過。始彰徵有功。乍看似前
後乖違。細詳乃始終符合。可審翫味。玅在斯焉。

二偈頌二初標舉。】

「爾時世尊。欲重宣此義。而設偈言。」

【二正頌四。初頌反責疑本。】

「　金剛藏當知
　如來寂滅性
　未曾有終始
　若以輪迴心
　思惟即旋復
　但至輪迴際
　不能入佛海」


【長行先舉妄想。偈文先舉實性。
二頌喻釋現疑。】

「　譬如銷金鑛
　金非銷故有
　雖復本來金
　終以銷成就
　一成真金體
　不復重為鑛」


【三頌示性息妄。】

「　生死與涅槃
　凡夫及諸佛
　同為空華相」


【向明覺性元常。與喻中合文意同。故空華喻義通
前後。
四頌結斥疑情。】

「　思惟猶幻化
　何況詰虗妄
　若能了此心
　然後求圓覺」


【初二句。長行云。用此思惟辨於佛境。猶如空華復
結空果。詰者辨也。次二句。依解起行。與前結非正
問互顯。】

【△三彌勒章。顯示輪迴根本。由前章云先斷無始輪
迴根本。今窮根本及能斷性。分二。
初請問三。初
進問威儀。】

「於是。彌勒菩薩。在大眾中。即從座起。頂禮佛足。右繞
三匝。長跪叉手。而白佛言。」

【二陳詞正請三初慶前聞。】

「大悲世尊。廣為菩薩開祕密藏。令諸大眾深悟輪迴。
分別邪正。能施末世一切眾生無畏道眼。於大涅槃
生決定信。無復重隨輪轉境界起循環見。」

【述問有四。先問輪迴根本。次問輪迴種性。三問行
門深淺。四問度生方便。總而不出所斷及能斷者。
前輪迴始終生滅等說妄名邪。圓覺了義是正。起
循環見者如前三惑也。
初問所斷輪迴。】

「世尊。若諸菩薩及末世眾生。欲遊如來大寂滅海。云
何當斷輪迴根本。於諸輪迴有幾種性。」

【云何當斷輪迴根本者。雖問當斷。意在根本。下文
即指恩愛貪欲。如伐木尋根炙病求穴也。於諸輪
迴有幾種性者。上總云種種取捨皆是輪迴。今究
種種之的有幾等輪迴之數。答中指出四生九類
六道輪迴。
二問能斷行願。】

「修佛菩提幾等差別。迴入塵勞。當設幾種教化方便
度諸眾生。」

【初二句問意者。道雖平等。行有淺深。故下答以依
二種障五性差別。迴入塵勞等者。即請下大悲方
便化他願力也。
三結請知見。】

「惟願不捨救世大悲。令諸修行一切菩薩及未世眾
生。慧目肅清。照曜心鏡。圓悟如來無上知見。」

【慧目。如如智也。心鏡。如如境也。境智冥合。無上知
見隨機也。
三三展䖍誠。】

「作是語巳。五體投地。如是三請。終而復始。」

【二佛答三。初讚許。】

「爾時世尊。告彌勒菩薩言。善哉善哉。善男子。汝等乃
能為諸菩薩及末世眾生。請問如來深奧祕密微妙
之義。令諸菩薩潔清慧目。及令一切末世眾生永斷
輪迴心悟實相具無生忍。汝今諦聽。當為汝說。」

【實相者離虗妄也。生死涅槃俱寂滅故。無生忍者
是決定之義也。證得諸常實相。名無生忍。以位對
之。名初住也。
二受旨。】

「時彌勒菩薩。奉教歡喜。及諸大眾。默然而聽。」

【三正答二。初長行二。初廣答二。初答所斷輪迴三。
初指根本。】

「善男子。一切眾生。從無始際。由有種種恩愛貪欲。故
有輪迴。」

【對五塵境。起於貪欲。種種相續。三有輪迴。往來流
轉無時斷絕。或屬天地之恩。如父母等。或因事之
恩。如得惠賚等。或任運生愛。即自身六親及名利
等。或因敬成愛。或因愛結恩。或因愛生情。或因情
成愛。應成四句。謂恩非愛等。故能貪之愛種多。所
貪之境不一。若對治簡境。則有順有乖。若約法簡
心。則皆為過患。
二明種性二。初總示四生三。初
命因欲有。】

「若諸世界一切種性。卵生胎生濕生化生。皆因淫欲
而正性命。」

【卵胎濕化果也。淫欲而正性命因也。顯是前文於
輪迴有幾種性之問。故下文云。欲因愛生。命因欲
有。眾生愛命。還依欲本。而以四生配六道者。天及
地獄化生。鬼通胎化。謂鬼子及地行羅剎是胎。餘
皆化生。人畜各四生。具四者。毗舍佉母卵生三十
子。胎則當人。濕則奈女。化則劫初。畜具四者。金翅
及龍。餘獸皆胎。餘鳥皆卵。然著地飛空若水若陸
微細蠢動。或胎或卵或化。不可具分品類。皆因淫
欲而正性命者。淫謂淫染愛著。但是情染。總名為
淫。縱使化生亦依業染。且約欲界輕重者。六受交
抱執手笑視淫。既性命由淫。淫復由愛。故云愛為
根本也。
二欲滋於愛。】

「當知輪迴愛為根本。由有諸欲助發愛性。是故能令
生死相續。」

【雖四生性命以欲為因。然而欲因愛生。以愛為本。
復由諸欲滋發愛性。故使果報無窮。輪迴相續也。

三結成因果。】

「欲因愛生。命因欲有。眾生愛命還依欲本。愛欲為因。
愛命為果。」

【眾生受命還依欲本者。愛謂貪愛。命謂身命。雖欲
因愛生命因欲有。由欲滋助於愛。果報無窮。故曰
還依欲本。
二別明六趣二。初別示二。初惡趣生。】

「由於欲境。起諸違順。境背愛心。而生憎嫉造種種業
是故復生地獄餓鬼。」

【違順皆是造業之境。由愛彼境。境不順心。便生熱
惱憎嫉。憎嫉故起生嗔。嗔故殺害。逼惱。打罵。凌辱。
種種惡業從此便興。亦可境稱愛心而生耽著。侵
奪。飲啖。綺妄。淫盜。種種善惡等業。無畜生者。取其
順文成句略也。義必合有。故華嚴云。十不善業道。
上者地獄因。中者畜生因。下者餓鬼因。
二天人。】

「知欲可厭。愛厭業道。捨惡樂善。復現天人。」

【知欲可厭者。離惡道因。深生愛樂。捨惡樂善。復感
善道人天樂報之因也。
三定地。】

「又知諸愛可厭惡故。棄愛樂捨。還滋愛本。便現有為
增上善果。」

【知其愛惡愛善俱未免離。棄彼愛心樂修捨法。即
四禪八定。而不知樂捨之心還同彼愛。故云還滋
愛本。增上善果者。上二界殊勝依正二報也。
二
總結。】

「皆輪迴故。不成聖道。」

【三勸令斷三。
初正勸。】

「是故眾生。欲脫生死免諸輪迴。先斷貪欲及除愛渴。」

【貪欲愛渴是業惑因。欲出輪迴。先除此二。愛渴者
愛心至切。如渴湏飲也。
二釋疑。】

「善男子。菩薩變化示現世間。非愛為本。但以慈悲令
彼捨愛。假諸貪欲而入生死。」

【恐疑者云。既令捨愛。何故菩薩亦有愛生耶。故此
通云。示現受生。非愛為本。但以大悲同事利物。故
淨名云。眾病即菩薩病也。
三顯益。】

「若諸末世一切眾生。能捨諸欲。及除憎愛。永斷輪迴。
勤求如來圓覺境界。於清淨心便得開悟。」

【先能除捨。方可勤求。如出鑛金始堪為器。前但云
貪愛。此云憎愛。境不順心。違情故憎。是知憎亦由
愛。故雖兼憎意但說愛。永斷三障即名勤求。三障
斷處心清淨矣。
二答能斷行願二。初行性差別
二。初總標。】

「善男子。一切眾生。由本貪欲發揮無明。顯出五性差
別不等。依二種障而現深淺。」

【一切眾生。枉受輪轉。只為忽生一念發揮一切無
明境界淺深二障差別五性。事障麤重為淺。理障
微細為深。淺故先除。深故後斷。此以障道近遠。名
為事理淺深五性差別不等故也。
二別釋二。初
二障。】

「云何二障。一者理障。礙正知見。二者事障。續諸生死。」

【根本無明親障中道。名理障。枝末無明牽生三界。
名事障。約界內外。對論事理。小乘真理。望大乘還
屬變易生死。大乘變易生死。對小乘屬真理。下明
二乘先斷事障。即知是見思也。
二五性二。初徵。】

「云何五性。」

【一凡夫性。二二乘性。三菩薩性。四不定性。五外道
性。此皆新熏。不同法相宗說。然亦未可會同相宗
五性。今經但云未成。非永無成佛之義也。
二釋
五。初凡夫性。】

「善男子。若此二障未得斷滅。名未成佛。」

【因緣生法所觀之境。六道凡夫也。約此未斷未證
為一種。顯下趣向斷證。為四種爾。
二二乘性。】

「若諸眾生。永捨貪欲。先除事障。未斷理障。但能悟入
聲聞緣覺。未能顯住菩薩境界。」

【同斷見思。同出三界。但教有諦緣惑。論正習緣覺
乃是侵習小異耳。
三菩薩性。】

「善男子。若諸末世一切眾生。欲泛如來大圓覺海。先
當發願勤斷二障。二障巳伏。即能悟入菩薩境界。若
事理障巳永斷滅。即入如來微妙圓覺。滿足菩提及
大涅槃。」

【發願斷障。義兼四弘。二障巳伏。即當圓教觀行之
位。悟入者。解二障永滅方是證悟。事障若盡入圓
十信。理障若盡圓教初住。極至妙覺。圓滿菩提。歸
無所得。
四不定性。】

「善男子。一切眾生皆證圓覺。逢善知識。依彼所作因
地法行。爾時修習便有頓漸。若遇如來無上菩提正
修行路。根無大小。皆成佛果。」

【一切眾生皆證圓覺者。蓋圓覺體性。離一切法。具
一切相故爾。學者當依了義。莫依他人可也。若遇
如來無上菩提。圓覺修證無不取極。根無大小皆
成佛道。若依彼人所作之法。故有淺深差別。未及
圓覺了義者也。
五外道性。】

「若諸眾生。雖求善友。遇邪見者未得正悟。是則名為
外道種性。邪師過謬。非眾生咎。」

【本非外道。由不遇真正知識善友。心行理外。故名
外道。
三結。】

「是名眾生五性差別。」

【今云五性中。菩薩性不定性皆悟圓覺。豈得屬輪
迴耶。須知菩提乃所學之法。眾生是能學之人。但
造之有差。遂成五別也。
二悲願度生。】

「善男子。菩薩唯以大悲方便。入諸世間。開發未悟。乃
至示現種種形相逆順境界。與其同事。化令成佛。皆
依無始清淨願力。」

【大悲乃拔苦之本心。方便為設化之通軌。示現形
相。如觀世音隨類應身。逆順者。或為親友以引之。
或為怨家以怖之。同事者。四攝之一。意該餘三。謂
布施愛語利行。清淨願力。非希望報恩。亦非愛見
同體大悲。清淨大願性本具之。非別新得。
二結
酬。】

「若諸末世一切眾生。於大圓覺起增上心。當發菩薩
清淨大願。應作是言。願我今者住佛圓覺求善知識。
莫值外道及與二乘。取願修行。漸斷諸障。障盡願滿。
便登解脫清淨法殿。證大圓覺玅莊嚴域。」

【圓信諸法即大圓覺。名增上心。普會自他。具入實
際。是菩薩願。一切勝行無願不克。如普賢十大願
王。為無量勝行之本。清淨法殿妙莊嚴域。皆是所
證圓覺之境也。
二偈頌二。初標舉。】

「爾時世尊。欲重宣此義。而說偈言。」

【二正頌四。初頌根本。】

「　彌勒汝當知
　一切諸眾生
　不得大解脫
　皆由貪欲故
　墮落於生死」


【二頌勸斷。】

「　若能斷憎愛
　及與貪嗔癡
　不因差別性
　皆得成佛道
　二障永消滅
　求師得正悟
　隨順菩薩願
　依止大涅槃」


【初兩句。正頌勸斷中顯益之文。因斷必果亡。故略
不頌輪迴種性。又以斷妄即得會真故。連頌不定
性菩薩性。餘三性略。得正修行。能斷貪欲。根無本
小皆成佛道。故曰。不因差別性。皆得成佛故。
三
頌悲願。】

「　十方諸菩薩
　皆以大悲願
　示現入生死」


【四頌結酬。】

「　現在修行者
　及末世眾生
　勤斷諸愛見
　便歸大圓覺」


【△四清淨慧章。判修證高下二。
初請問三。初進問
威儀。】

「於是。清淨慧菩薩。在大眾中。即從座起。頂禮佛足。右
繞三匝。長跪叉手。而白佛言。」

【二正陳詞句二。初慶前。】

「大悲世尊。為我等輩。廣說如是不思議事。本所不見。
本所不聞。我等今者蒙佛善誘。身心泰然。得大饒益。」

【二請後二。初正問位次。】

「願為一切諸來法眾。重宣法王圓滿覺性。一切眾生
及諸菩薩如來世尊。所證所得。云何差別。」

【舉所證覺性。問能證位地。覺心一味。因果階差。二
義既乖。故須起問。
二願益未來。】

「令末世眾生聞此聖教。隨順開悟。漸次能入。」

【三三展䖍誠。】

「作是語巳。五體投地。如是三請。終而復始。」

【二佛答三。初讚許。】

「爾時世尊。告清淨慧菩薩言。善哉善哉。善男子。汝等
乃能為末世眾生。請問如來漸次差別。汝今諦聽。當
為汝說。」

【二受旨。】

「時清淨慧菩薩。奉教歡喜。及諸大眾。默然而聽。」

【三正答二。初長行二。初明六即位次有二。謂理同
故即。事異故六。若知理同。迷悟平等。免於退屈。若
知事異。因果不濫。免憎上慢。屬初理即。聞圓頓教
屬名字即。五品觀行即。十信相似即。十住十行十
迴向十地等覺。四十一位。總為分真即。玅覺即名
究竟也。
初法二。初正示理同。】

「善男子。圓覺自性。非性性有。循諸性起。無取無證。於
實相中。實無菩薩及與眾生。」

【圓滿覺性三諦具足。自性中也。非性空也。性有假
也。有是具義。以性具十界。循界性而緣起。法法即
生。是則菩薩眾生本是實相。復何取證於其間哉。

二徵釋所以。】

「何以故。菩薩眾生皆是幻化。幻化滅故無取證者。」

【以性奪修故。菩薩眾生二皆如幻。指幻即性。同一
圓覺。故不復有能取證者。
二喻。】

「譬如眼根不自見眼。」

【若是不明隨緣不變幻化即性。只作遣蕩釋上者。
何當此喻。眼只是一。誰為能見。誰為所見。
三合。】

「性自平等。無平等者。」

【圓覺自性。性自平等。性不自謂無平等者。
初總
明大義二。初迷悟差別。】

「眾生迷倒。未能除滅一切幻化。於滅未滅妄功用中。
便顯差別。」

【眾生迷倒。五住煩惱也。一切幻化。十界因果也。未
能除滅。滅未滅者。達未達也。
二復性一如。】

「若得如來寂滅隨順。實無寂滅及寂滅者。」

【諸佛同證寂滅之理。若得隨順。與本相應無乖違
也。後二句亡能所。實無寂滅之法。亦無能寂滅者。

二別示即六。初理即。】

「善男子。一切眾生從無始來。由妄想我及愛我者。曾
不自知念念生滅。故起憎愛耽著五欲。」

【一切眾生從無始來。本體元無。因妄故有。四生六
道八難三途無不皆然。曾不自知。心既念念無常。
我亦念念生滅。故生憎愛耽著五欲也。
二名字
即。】

「若遇善友教令開悟淨圓覺性。發明起滅。即知此生
性自勞慮。」

【善友知識也。教令稟教也。開悟知解也。知我身心
是本覺性。起亦圓覺。滅亦圓覺。解妄為真。故二發
明此生勞慮。雖未能忘。到此巳知全體而起。故曰
性自也。
三觀行即。】

「若復有人。勞慮永斷。得法界淨。即彼淨解為自障礙。
故於圓覺而不自在。此名凡夫隨順覺性。」

【此位頓伏三惑。觀與理冥。故云勞慮永斷得法界
淨。既伏必斷。名為永斷。然此觀解尚存能所。故障
圓覺而不自在。隨順只是凡夫相應之義也。
四
相似即。】

「善男子。一切菩薩見解為礙。雖斷解礙。猶住見覺。覺
礙為礙而不自在。此名菩薩未入地者隨順覺性。」

【見前淨解為礙。故斷解礙。然能見智名曰見覺。先
斷見思塵沙二惑。得六根淨。若住此見。還名覺礙。
礙於圓覺不自在也。天台十乘。有離法愛。離此見
覺入後分真。請問前位頓伏三惑。此何二惑先斷。
答曰。初心用觀。事理頓忘。三觀一心。故能圓伏。然
智有微著。惑有麤細。約智明斷不無前後。
初證
理三。初法。】

「善男子。有照有覺俱名障礙。是故菩薩常覺不住。照
與照者同時寂滅。」

【有照有覺。指前二位。照是淨解。覺是見覺。二皆有
住故俱名礙。稱性之照故云常覺。照而非照故云
不住。又照是所。照者是能。能所俱泯。故云照與照
者同時寂滅。
二喻。】

「譬如有人。自斷其首。首巳斷故無能斷者。」

【人喻能照。首喻所照。所照既寂。能照亦亡。
三合。】

「則以礙心。自滅諸礙。礙巳斷滅。無滅礙者。」

【實相無念。有照即礙。若立能照。照達妄念。還成礙
也。
初忘教。】

「修多羅教如標月指。若復見月。了知所標畢竟非月。
一切如來種種言說。開示菩薩。亦復如是。」

【夫設言象。在於得意。無言象而倒惑。執言象而迷
真。故以標月之指喻於言教。謂見須藉指端。悟心
須假佛教。因指見月。見月忘指。因教詮心。悟心忘
教。是以觀指則失真月。執教乃未達本心。意令證
實忘標。故云畢竟非月也。
二結位。】

「此名菩薩巳入地者隨順覺性。」

【若云入地方破無明。是別教義。今是圓位。借別名
耳。四十一位之所同依。故總云地。
六究竟即三。
初標境。】

「善男子。一切障礙即究竟覺。得念失念無非解脫。成
法破法皆名涅槃。智慧愚癡通為般若。菩薩外道所
成就法同是菩提。無明真如無異境界。諸戒定慧及
淫怒癡俱是梵行。眾生國土同一法性。地獄天宮皆
為淨土。有性無性齊成佛道。一切煩惱畢竟解脫。」

【初標二句總也。列十對法。皆同真實。一識智對。無
念則得其正念是智。有念則為失念是識也。念本
自空。元是無念。故皆解脫。二成破對。眾緣相會曰
成。緣離曰破。緣無自性。成破一如。三愚智對。癡從
分別生。分別亦非有。智慧與愚癡平等無差別。四
邪正對。若在道者無分邪正。五真妄對。迷時真如
是妄想。悟則妄想是真如。六染淨對。夫戒定慧翻
於三毒。三毒本空。元是梵行。七依正對。涅槃云。我
以佛眼徧觀三界。有情無情一切人法悉皆究竟。
八苦樂對。極惡業成。天宮即見地獄。極善業熟。地
獄即是天宮。二業之念由心。地獄天宮豈定。九有
性無性對。有性者三乘性。無性者闡提性。非惟他
日迴心。現巳齊成佛道。十縛解對。根塵同源縛脫
無二。識性虗妄猶如空華。然煩惱依識。識性既空。
煩惱何縛。故云一切障礙即究竟覺。如上十對。其
意不殊。佛證覺心。心無取捨。故得諸法普同圓玅。
也。
二明照。】

「法界海慧。照了諸有。猶如虗空。」

【慧深如海。照了一切。諸法皆空。
三結位。】

「此名如來隨順覺性。」

【結果位也。論云。菩薩地盡。滿足方便。一念相應。覺
心初起。心無初相。以遠離微細心念故。得見心性。
心即常住。名究意覺。
初圓修行相二初的示安心。】

「善男子。但諸菩薩及末世眾生。居一切時不起妄念。
於諸妄心亦不息滅。住妄想境不加了知。於無了知
不辨真實。」

【文有四節。每節二句。妄念攀緣。取著外法也。念則
違覺。故令不起。若求真捨妄。如棄影勞形。若滅妄
存真。似揚聲止嚮。境從心現。元是自心。若加了知
即迷現量。能知既寂即真實知。真實即知誰知真
實。如眼不自見等。行者當知。一切時處身心依正。
俱是法界常空。如珠走盤。無可留影。性德玅行無
越是矣。
二依法決悟入。】

「彼諸眾生。聞是法門信解受持不生驚畏。是則名為
隨順覺性。善男子。汝等當知。如是眾生。巳曾供養百
千萬億恒河沙諸佛及大菩薩。植眾德本。」

【彼當機眾中。聞此大方廣圓覺了義修多羅經。領
受任持。坦然合道。驗今開悟。頓契佛心。方達宿因
曩承熏習而來也。
三印成佛智。】

「佛說是人。名為成就一切種智。」

【一切種智由斯而得。因果相攝。決無疑巳。是以。如
來印言成就一大事故。
二偈頌二。初標舉。】

「爾時世尊。欲重宣此義。而說偈言。」

【二正頌三。初頌理同故即。】

「　清淨慧當知
　圓滿菩提性
　無取亦無證
　無菩薩眾生」


【二頌事異故六。】

「　覺與未覺時
　漸次有差別
　眾生為解礙
　菩薩未離覺
　八地永寂滅
　不住一切相
　大覺悉圓滿
　名為徧隨順」


【初頌二句總標。次一句觀行。次一句相似。二句分
證。二句究竟。缺理即名字。亦可以覺而未覺兼之
也。
三頌入位法門。】

「　末世諸眾生
　心不生虗妄
　佛說如是人
　現世即菩薩
　供養恒沙佛
　功德巳圓滿
　雖有多方便
　皆名隨順智」


【後二句。總頌位行。雖然各別皆隨順也。
以上圓
頓漸次巳週。向下顯示不定行證。】

大方廣圓覺修多羅了義經要解上

大方廣圓覺修多羅了義經要解下

【△威德章顯示不定行證體用二。初請問三初進問
威儀。】

「於是。威德自在菩薩。在大眾中。即從座起。頂禮佛足。
右繞三匝。長跪叉手。而白佛言。」

【於是二字躡前之語。故諸章初。皆云於是。即從座
起者。從法空之體。起悲濟之用。以巳最勝之頂。禮
佛最尊之足。右繞三匝隨順之義。一體三寶也。長
跪者安危不易。叉手者。信解合體。心境交參。權實
合也。
二正詞句三。初慶前。】

「大悲世尊。廣為我等。分別如是隨順覺性。令諸菩薩
覺心光明。承佛圓音。不因修習而得善利。」

【覺心煥發故曰光明。一念頓悟即是圓覺。何藉劬
勞肯綮修證也。
二請後二。初舉喻立理。】

「世尊。譬如大城外有四門。隨方來者非止一路。一切
菩薩莊嚴佛國及成菩提。非一方便。」

【城喻圓覺。門喻行門。前說觀行理趣分明。今復諮
詢。忽涉異分。故先立理。請更投機。
二正請行法。】

「惟願世尊。廣為我等。宣說一切方便漸次。并修行人
總有幾種。」

【方便漸次。問所修之行總有幾種。能修行人有幾
等。惟願慈悲為說方便。
三顯益。】

「令此會菩薩及末世眾生求大乘者。速得開悟。遊戲
如來大寂滅海。」

【三三展䖍誠。】

「作是語巳。五體投地。如是三請。終而復始。」

【二佛答三。初讚許。】

「爾時世尊。告威德自在菩薩言。善哉善哉。善男子。汝
等乃能為諸菩薩及末世眾生。問於如來如是方便。
汝今諦聽。當為汝說。」

【二受旨。】

「時威德自在菩薩。奉教歡喜。及諸大眾。默然而聽。」

【三正答二。初長行四。初指體標行二。初指體開解。】

「善男子。無上玅覺徧諸十方出生如來。與一切法同
體平等。於諸修行實無有二。」

【無上玅覺性德之體。真妄同依。徧諸十方出生如
來。體量周含。諸佛同證。與一切法同體平等。以理
融行。行無不周。體德徧具。無非圓覺。
二標行舉
數。】

「方便隨順其數無量。圓攝所歸。脩性差別當有三種。」

【性德之行隨根修入。根既多種。法亦無窮。病有千
源藥生多品。然覈論性德。三諦天然。真諦者泯一
切法。俗諦者立一切法。中諦者玅一切法。至三即
一。至一即三。處凡為三因。在聖為三德。天台謂之
即空假中。此經則以靜幻寂而為行相也。
二正
明行相三。初奢摩他三。初標解。】

「善男子。若諸菩薩悟淨圓覺。」

【發心修行。欲趣佛果。先須了悟淨圓覺心以為行
本。依本而修方為玅行。膏明相賴。目足更資。故下
標本皆同此矣。
二釋行二。初修觀破障。】

「以淨覺心。取靜為行。由澄諸念。覺識煩動靜慧發生。
身心客塵從此永滅。」

【念境也。覺觀也。若以三觀對破三惑。此當空觀。發
一切智。則客塵煩惱體是見思。假破塵沙。中破無
明。若凖次章單修靜行。故曰永斷煩惱究竟成就
不起于座便入涅槃。既云究竟涅槃。合是三德祕
藏。以證驗修。必一觀而三觀。三惑一體。而破之也。

二行成顯德。】

「便能內發寂靜輕安。由寂靜故。十方世界諸如來心
於中顯現。如鏡中像。」

【由離根境。內心自閑。寂靜清虗。輕安調暢。喧塵永
息。麤重長袪。十方諸如來心於中顯現者。此明感
應眾生。圓明性體與佛無殊。但以妄情凡聖似隔。
今身心相盡妄念不生。圓覺玅心凡聖交徹。理實
而言。我之身心亦能徧觀十方佛中。今但約入觀
者為主。故云諸佛於中顯現。
三結名。】

「此方便者。名奢摩他。」

【此翻云止。定之異名。寂靜義也。謂於染淨等境。心
不妄緣故。寂靜是顯相。止是釋名。此既修止。三皆
名觀者。此宗必具理事定慧。皆無障礙故。約止而
修觀也。
三摩鉢提三。初標解。】

「善男子。若諸菩薩。悟淨圓覺。」

【二釋行三。
初正示修發。】

「以淨覺心。知覺心性及與根塵皆因幻化。即起諸幻
以除幻者。變化諸幻而開幻眾。由起幻故。便能內發
大悲輕安。」

【覺知根塵幻化不實。識與根塵各無自性。故名幻
化。諸幻即幻智也。幻者即根本無明。是能幻之者。
及除幻者。依如幻始覺力。分覺根本不覺。變化等
者。隨機應化。說法開示如幻眾生。根塵即消。自他
無二。故能內發同體大悲。悲從定起。非其愛見。故
輕安暢適也。
二重明離相。】

「一切菩薩。從此起行漸次增進。彼觀幻者非同幻故。
非同幻觀皆是幻故。幻相永離。」

【一切菩薩等。復牒所。彼觀下正明離相。非同幻故
者約智忘境。非同幻觀等能照亦寂。謂非同幻境
之觀亦皆是幻。能所俱遣。藥病兩忘。故云幻相永
滅矣。
三總結舉喻。】

「是諸菩薩所圓玅行。如土長苗。」

【土喻性德。苗喻觀行。增進如土長苗。成熟收子之
時。苗土一齊俱棄心。土喻幻法。苗喻幻智。今謂經
喻生長。何以滅義消之耶。
三結名。】

「此方便者。名三摩鉢提。」

【亦名三摩鉢底。此云等至。等持之中能至聖位故。
圓覺章云。三摩。正憶持也。
三禪那三。初標。】

「善男子。若諸菩薩。悟淨圓覺。」

【二釋行二。
初明不相礙。】

「以淨覺心。不取幻化及諸靜相。了知身心皆為罣礙。
無知覺明。不依諸礙。永得超過礙無礙境。受用世界
及與身心。相在塵域。如器中鍠聲出于外。煩惱涅槃
不相留礙。」

【禪觀之初。覺明諸礙。身心能所畢竟常然。不取幻
寂。逈超絕待。相在塵域。如器中鍠音韻出外。無知
覺明至永得超礙無礙境。如彼擊鐘其聲鍠然周
徧法界。受用世界。了之身心。生死涅槃不相留礙。
正顯雙遮二邊中道了義之玅觀也。是以如器中
鍠。統攝萬行。不取幻化及諸靜相。隨順世界。了然
無礙。唯佛極證本具之法。故云如器中鍠等。
二
重明離相。】

「便能內發寂滅輕安。玅覺隨順寂滅境界。自他身心
所不能及。眾生壽命皆為浮想。」

【寂滅即中諦之體。菩薩住此。故曰輕安。妙覺隨順。
此非息動之寂。生巳而滅。正是雙遮之體。禪那之
玅觀也。
三結名。】

「此方便者。名為禪那。」

【此云靜慮。正是中諦之本。直作中觀釋之。
三總
結彰圓。】

「善男子。此三法門。皆是圓覺親近隨順。十方如來因
此成佛。十方菩薩種種方便一切同異。皆依如是三
種事業。若得圓證。即成圓覺。」

【此三法門。皆依悟淨圓覺而起觀行。觀行亦皆趣
入圓覺。始終不離。故云親近隨順。佛及菩薩同證
同修。隨機隨事往相各異。或多人同修一門。或一
人具修多行。然必皆依此三種事業。或具修三。或
單或複。具如二十五輪之所明也。
四較量顯勝。】

「善男子。假使有人。修於聖道。教化成就百千萬億阿
羅漢辟支佛果。不如有人聞此圓覺無礙法門一剎
那頃隨順修習。」

【偏小屬權。圓乘稱性。日月爝火。焉得與齊也。
二
偈頌二。初標舉。】

「爾時世尊。欲重宣此義。而說偈言。」

【二正頌三。初頌標指。】

「　威德汝當知
　無上大覺心
　本際無二相
　隨順諸方便
　其數即無量
　如來總開示
　便有三種類」


【二頌行相。】

「　寂靜奢摩他
　如鏡照諸相
　如幻三摩提
　如苗漸增長
　禪那唯寂滅
　如彼器中鍠」


【三頌總結。】

「　三種玅法門
　皆是覺隨順
　十方諸如來
　及諸大菩薩
　因此得成佛
　三事圓證故
　名究竟涅槃」


【△辯音章。明不定相。上三法門約機偏好。次第漸修。
一念圓修。或單或複前後更互。故曰不定行。雖然
不定。解必依圓。分二。
初請問三。初進問威儀。】

「於是。辯音菩薩。在大眾中。即從座起。頂禮佛足。右繞
三匝。長跪叉手。而白佛言。」

【二正陳詞句三。初慶前所聞。】

「大悲世尊。如是法門甚為希有。」

【二問機修習。】

「世尊。此諸方便。一切菩薩。於圓覺門有幾修習。」

【前說三觀。然雖行相分明。未審菩薩所修。為一人
具三。為三人各一。為前後。為次第。
三申請問三。】

「願為大眾及末世眾生。方便開示。令悟實相。」

【三三展䖍誠。】

「作是語巳。五體投地。如是三請。終而復始。」

【二佛答三。初讚許。】

「爾時世尊。告辯音菩薩言。善哉善哉。善男子。汝等乃
能為諸大眾及末世眾生。問於如來如是修習。汝今
諦聽。當為汝說。」

【二受旨。】

「時辯音菩薩。奉教歡喜。及諸大眾。默然而聽。」

【三正答二。初長行三。初敘意標數。】

「善男子。一切如來圓覺清淨。本無修習及修習者。一
切菩薩及末世眾生。依於未覺幻力修習。爾時便有
二十五種清淨定輪。」

【圓覺無修明所依本。依未覺者明諸輪意。輪者摧
輾之義。能摧惑障令正智轉。是以依於未覺幻力
修習者。故有悟淨圓覺智德之行也。
初三輪單
修。初靜行。】

「若諸菩薩。唯取極靜。由靜力故永斷煩惱究竟成就
不起于座便入涅槃。此菩薩者。名單修奢摩他。」

【二十五輪皆有標列。然由靜心之力。覺身心空。瞥
念尚無。煩惱何縛。故生死無據。涅槃究竟矣。
二
幻行。】

「若諸菩薩。唯觀如幻。以佛力故。變化世界種種作用。
備行菩薩清淨玅行。於陀羅尼。不失寂念及諸靜慧。
此菩薩者。名單修三摩鉢提。」

【雖變化種種作用。修合觀心所照玅假。亦可以自
慈力名為佛力。陀羅尼者。中道總持圓覺了義之
異名耳。故前文云。有大陀羅尼門名為圓覺。
三
寂行。】

「若諸菩薩。唯滅諸幻。不取作用獨斷煩惱。煩惱斷盡
便證實相。此菩薩者。名單修禪那。」

【滅者絕待也。獨者不假諸行。而絕對待。但與心相
應。煩惱是無。便證實相也。今每觀之中長科七段。
每輪辨其先後。牒其觀名。今恐文繁。各舉一號。前
初云靜觀。次云幻觀。後云寂觀。寂與靜殊。前以具
辨。文三。初七輪靜觀為首兼於幻寂。中七輪幻觀
為首兼於靜寂。後七輪寂觀為首兼於靜幻。初中
後輪。共二十一觀。依文分列于後。
一運舟兼齊
觀。】

「若諸菩薩。先取至靜。以靜慧心。照諸幻者。便於是中
起菩薩行。此菩薩者。名先修奢摩他後修三摩鉢提。」

【菩薩離塵修定。而運慧舟以化物兼之。先取至靜。
而為標首。以運慧舟。兼修靜幻也。
二湛海澄空
觀。】

「若諸菩薩。以靜慧故。證至靜性。便斷煩惱永出生死。
此菩薩者。名先修奢摩他後修禪那。」

【湛海則波瀾不動。澄空而水性清明。先以靜慧為
標。次後而修至寂。見思二惑止也。
三摩醯三目
觀。】

「若諸菩薩。以寂靜慧。復現幻力種種變化。度諸眾生。
後斷煩惱而入寂滅。此菩薩者。名先修奢摩他中修
三摩鉢提後修禪那。」

【三觀次第。如摩醯首羅三目應之。以靜幻寂為標。
故先靜。次幻。後寂也。
四三點齊修觀。】

「若諸菩薩。以至靜力。斷煩惱巳。後起菩薩清淨妙行。
度諸眾生。此菩薩者。名先修奢摩他中修禪那後修
三摩鉢提。」

【三點是梵書伊字。意修靜行。禪力所加。煩惱斷盡。
後起幻力度諸眾生。含二利也。
五品字雙明觀。】

「若諸菩薩。以至靜力。心斷煩惱。復度眾生。建立世界。
此菩薩者。名先修奢摩他齊修三摩鉢提禪那。」

【上單一口。以至靜力先斷煩惱。後起雙明幻寂齊
修。如下二口。建立世界。度諸眾生。
六獨足雙頭
觀。】

「若諸菩薩。以至靜力。資發變化。後斷煩惱。此菩薩者。
名齊修奢摩他三摩鉢提後修禪那。」

【白澤圖中。山精頭如鼓。生二面目。前後俱見。此喻
靜幻雙照二利齊運。獨足如單禪。
七果落華敷
觀。】

「若諸菩薩。以至靜力。用資寂滅。後起作用變化世界。
此菩薩者。名齊修奢摩他禪那後修三摩鉢提。」

【以寂靜之樹。結涅槃之玅果。復以幻觀。入有情界。
度生無量。同得玅果。普皆饒益也。

一先文後武觀。】

「若諸菩薩。以變化力。種種隨順而取至靜。此菩薩者。
名先修三摩鉢提後修奢摩他。」

【武王伐紂。後鑄戈戟為農器。喻此菩薩以先變化。
用功之後復入靜觀。故先幻後靜。
二成功退職
觀。】

「若諸菩薩。以變化力。種種境界而取寂滅。此菩薩者。
名先修三摩鉢提後修禪那。」

【發心利生接物。即是成功契世。修寂滅行。名為退
職。是以初幻。而後修寂滅也。
三幻師解術觀。】

「若諸菩薩。以變化力而作佛事。安住寂靜而斷煩惱。
此菩薩者。名先修三摩鉢提中修奢摩他後修禪那。」

【先起變化術法。後歸本體空寂。故云解術。
四神
龍隱海觀。】

「若諸菩薩。以變化無礙作用。斷煩惱故安住至靜。此
菩薩者。名先修三摩鉢提中修禪那後修奢摩他。」

【起幻術。如神龍布雲雨。歸本體。入靜隱海故。
五
龍樹通真觀。】

「若諸菩薩。以變化力方便作用。至靜寂滅二俱隨順。
此菩薩者。名先修三摩鉢提齊修奢摩他禪那。」

【先起假幻。後歸空寂。如龍樹初行幻術廣化邪徒。
後習真乘。自他皆成聖果。
六商那示相觀。】

「若諸菩薩。以變化力種種起用。資於至靜。後斷煩惱。
此菩薩者。名齊修三摩鉢提奢摩他後修禪那。」

【商那和修。即優波毱多之師。先以神力示相。降伏
毱多多乃慢心。後即入定歸寂也。是以雖化眾生。
不生於化。其化大焉。
七大通宴默觀。】

「若諸菩薩。以變化力資於寂滅。後住清淨無作靜慮。
此菩薩者。齊修三摩鉢提禪那後修奢摩他。」

【大通如來。先以化用利物。後歸宴默寂靜。

一寶明空海觀。】

「若諸菩薩。以寂滅力而起至靜住於清淨。此菩薩者。
名先修禪那後修奢摩他。」

【寶明是智慧。空海即大定。今靈心觀。即本覺明如
寶明也。
二虗空玅用觀。】

「若諸菩薩。以寂滅力而起作用。於一切境寂用隨順。
此菩薩者。名先修禪那後修三摩鉢提。」

【圓覺體性猶如虗空。而起玅用。應化無窮。
三舜
若呈神觀。】

「若諸菩薩。以寂滅力種種自性。安於靜慮而起變化。
此菩薩者。名先修禪那中修奢摩他後修三摩鉢提。」

【舜若多神。即虗空性。忽遇日光暎之蹔現。
四飲
光歸定觀。】

「若諸菩薩。以寂滅力無作自性起於作用。清淨境界
歸於靜慮。此菩薩者。名先修禪那中修三摩鉢提後
修奢摩他。」

【大迦葉。先證本體。次起神通。後入定故。
五多寶
呈通觀。】

「若諸菩薩。以寂滅力種種清淨。而住靜慮起於變化。
此菩薩者。名先修禪那齊修奢摩他三摩鉢提。」

【多寶佛成道之後。於寶塔中發起法華。如靜幻無
礙故。
六下方騰化觀。】

「若諸菩薩。以寂滅力資於至靜而起變化。此菩薩者。
名齊修禪那奢摩他後修三摩鉢提。」

【法華會上。六萬恒沙菩薩。從下方而現故。
七帝
青含變觀。】

「若諸菩薩。以寂滅力資於變化。而起至靜清明境慧。
此菩薩者。名齊修禪那三摩鉢提後修奢摩他。」

【帝青之寶含融物像。對則隨應。應而還空。如靈心
觀。成含德用。應緣起幻而復安靜。
後有一輪。如
意圓修三觀。】

「若諸菩薩。以圓覺慧圓合一切。於諸性相無離覺性。
此菩薩者。名為圓修三種自性清淨隨順。」

【圓修玅觀。造境即中。故云圓合一切。於諸性相無
離覺性者。夫以三軌三。一往而然也。實則一可以
軌三也。三可以軌一也。離一無三也。離三無一也。
三一俱忘奢摩他也。一三圓融三摩鉢提也。遮照
一心即禪那也。是則全心即境也。全境即心也。即
心入無際之境即境入難思之心。心境雙銷。圓明
一塊。此乃如來開示了義之旨。圓修三種之楷模
也。
三總結勸修。】

「善男子。是名菩薩二十五輪。一切菩薩修行如是。若
諸菩薩及末世眾生。依此輪者。當持梵行寂靜思惟。
求哀懺悔。經三七日。於二十五輪各安標記。至心求
哀。隨手結取。依結開示。便知頓漸。一念疑悔即不成
就。」

【開示修習法式。梵行戒也。寂靜定也。思性慧也。具
戒定慧。心在一門。如是修行必定成佛。內心寂靜。
外境俱捐。懺悔求哀。三七日中巳彰懇禱。書二十
五輪名。置道場中。禮拜䖍誠。精祈一行。若自的樂
一門。隨便修習。據根驗理必在於茲。無力等閑。輕
於事相。勝劣難分。不能自決也。
二偈頌二。初標
舉。】

「爾時世尊。欲重宣此義。而說偈言。」

【二正頌三。初頌敘意。】

「　辯音汝當知
　一切諸菩薩
　無礙清淨慧
　皆依禪定生」


【二頌修習。】

「　所謂奢摩他
　三摩提禪那
　三法頓漸修
　有二十五種
　十方諸如來
　三世修行者
　無不因此法
　而得成菩提
　唯除頓覺人
　并法不隨順」


【如來者。長行不言。且據因行。今具舉因果耳。唯除
頓覺人并法不隨順者。此二。長行亦無。謂今明不
定行證故。約漸頓明二十五種。若圓頓行證之人。
并於此法不信順者。則不可言無。不因此得成菩
提。故曰唯除等。
三頌結勸。】

「　一切諸菩薩
　及末世眾生
　常當持此輪
　隨順勤修習
　依佛大悲力
　不久證涅槃」


【△淨業章。示我等四病二。初請問三。初進問威儀。】

「於是。淨諸業障菩薩。在大眾中。即從座起。頂禪佛足。
右繞三匝。長跪叉手。而白佛言。」

【二正陳詞句三。初慶前。】

「大悲世尊。為我等輩。廣說如是不思議事一切如來
因地行相。令諸大眾得未曾有。覩見調御歷恒沙劫
勤苦境界一切功用。猶如一念。我等菩薩。深自慶慰。」

【廣說諸輪綺互。於是覺性無差。不思議事者。如來
因行也。夫果德稱真。約理可照。因行治染。體解是
難。今一念備知。炳然齊現。如琉璃缾盛多芥子。故
深慰矣。
二合問。】

「世尊。若此覺心本性清淨。因何染污。使諸眾生迷悶
不入。」

【因聞上章圓覺清淨本無修習故。今請扣除染污
者。須約修德故。性德本覺何染污之有也。
三請
答。】

「唯願如來。廣為我等。開悟法性。令此大眾及末世眾
生作將來眼。」

【三三展䖍誠。】

「說是語巳五體投地。如是三請終而復始。」

【二佛答三。初讚許。】

「爾時世尊。告淨諸業障菩薩言。善哉善哉。善男子。汝
等乃能為諸大眾及末世眾生。諮問如來如是方便。
汝今諦聽。當為汝說。」

【二受旨。】

「時淨諸業障菩薩。奉教歡喜。及諸大眾。默然而聽。」

【三正答二。初長行三。初略示二。初舉過正酧二。初
從妄生妄。】

「善男子。一切眾生從無始來。妄想執有我人眾生及
與壽命。認四顛倒為實我體。由此便生憎愛二境。於
虗妄體重執虗妄。二妄相依生妄業道。有妄業故妄
見流轉。厭流轉者妄見涅槃。」

【無始妄想者。無中橫計。妄執我人。故有眾生可憎
而有壽命可慈。當知真我本有。迷之謂無。妄我本
無。執之謂有。由此故下十句。初四句由迷起惑。次
二句。由惑造業。次二句由業招報。後二句反於三
道墮於二乘。又始教中所說生滅四諦。初六句集
諦。次二句苦諦。次一句道諦。後一句滅諦。由此便
生憎愛二境。為實我體。順我者愛。違我者憎。於虗
妄體重執虗妄。二妄生因感苦樂果。故名道。業成。
即受生來死去流轉。厭流轉者息緣斷惑。住涅槃
者趣寂沉空。背性成迷。故有染污。是以迷悶不入
也。
二障覺成迷。】

「由此不能入清淨覺。非覺違拒諸能入者。有諸能入。
非覺入故。是故。動念及與息念皆歸迷悶。」

【正是前問云何使諸眾生迷悶不入。故此答云。非
覺違拒。然本覺元如。迷情自隔故。非覺違不容入
也。其能入者。離念即覺。亦非覺性挽之。何故。動念
著有。息念沉空也。
二重覈妄本三。初徵牒。】

「何以故。由有無始本超無明。為巳主宰。」

【動念既為背覺。息念即合契真。何以皆稱迷悶。由
有根本無明以為主宰故。動是我動。息是我息。我
人為主。動息俱迷。
二轉釋。】

「一切眾生。生無慧目。身心等性皆是無明。譬如有人
不自斷命。」

【出世而來。未逢明師指教開明。猶如生盲。動乖佛
慧。身心皆是無明。如人愛命不自斷也。
三結過。】

「是故當知。有愛我者我與隨順。非隨順者便生憎怨。
為憎愛心養無明故。相續求道。皆不成就。」

【人若愛我。歡喜則順。人若違我。煩惱則憎。以此計
度滋養無明。從始至今無由休息。相續不斷。將此
求道畢竟不成。
文為四。初我相二。初標顯麤執
二。初約法標。】

「善男子。云何我相。謂諸眾生心所證者。」

【於所學習忽悟自心。我所證者。者之一字正指現
行見思之我體也。
二約喻顯。】

「善男子。譬如有人百骸調適忽忘我身。四肢弦緩攝
養乖方。微加針艾即知有我。是故證取方現我體。」

【弦急緩慢。支體不調手足失度之狀。安則忘身。針
艾疼楚則認我也。譬修行者。無證則巳。有證則著。
故合云以是證取方現我體。所以金屑雖貴。落眼
成塵。是以下文云。云何當知法不解脫。
二結指
細相。】

「善男子。其心乃至證於如來畢竟了知清淨涅槃。皆
是我相。」

【心證是如來下。是所非但凡夫修時取證屬我。乃
至等覺後心。二轉依號尚有我也。
二人相。二初
麤相。】

「善男子。云何人相。謂諸眾生心悟證者。善男子。悟有
我者不復認我。所悟非我。悟亦如是。悟巳超過一切
證者。悉為人相。」

【學習既遣。證理猶存。故前者字正名人相。不復認
我。豈作證心。若存了悟。同前非也。
二細執。】

「善男子。其心乃至圓悟涅槃俱是我者。心存少悟。備
殫證理。皆名人相。」

【圓悟是能。涅槃是所。殫盡也。既入地位。除盡證理
之執。少存能盡之悟。故成人相。
三眾生相三。初
標示。】

「善男子。云何眾生相。謂諸眾生心自證悟所不及
者。」

【覺前能悟。悟是所覺。悟既成所。覺亦名能。展轉無
窮皆成能所。能所及處皆是相待。了此無定。故離
前非。計所不及。謂免諸過。不覺此計。是眾生相。

二舉喻。】

「善男子。譬如有人。作如是言。我是眾生。則知彼人說
眾生者非我非彼。云何非我。我是眾生則非是我。云
何非彼。我是眾生非彼我故。」

【借世人語。以為義勢。顯眾生相。非我非彼者。以是
眾生故非我也。既云我是。復非彼也。非彼我故者。
非彼人之我。
三結指。】

「善男子。但諸眾生了證了悟。皆為我人。而我人相所
不及者存有所了。名眾生相。」

【了證者空則我不及。了悟者空則人不及。存有所
了名眾生相者。若不存有。所了即無者字也。
四
壽命相二。初正釋。】

「善男子。云何壽命相。謂諸眾生心照清淨覺所了者。
一切業智所不自見。猶如命根。」

【覺前了見知覺未忘。且云清淨。存能照覺。復若命
根。者字正指能覺之見。一切業智所不自見者。恐
是凡聖所修業智。不自見此能覺微念。
二顯妄。】

「善男子。若心照見一切覺者皆為塵垢。覺所覺者不
離塵故。如湯消氷。無別有氷知氷消者。存我覺我亦
復如是。」

【若心照見前諸妄想。稱一切覺。此覺未忘皆名塵
垢。以存能覺覺所覺故。不離塵垢者。只是染污之
義。正顯能覺是妄也。湯喻能覺。氷喻所覺。所覺既
盡。能覺豈存。故云無別有氷知氷消者。若執有氷
能知氷消。若執有氷。則同存我覺。我覺前我相。故
云存我覺我亦復如是。
二迷成法障三。初存我
失道三。初標云。】

「善男子。末世眾生不了四相。雖經多劫勤苦修道但
名有為。終不能成一切聖果。是故名為正法末世。」

【前法未生圓解。終不能成圓教聖果。博地凡夫。故
可知也。正法末世者。正宗佛法之末世也。夫正法
之時修則皆證。末世之時人多取相。今取證相。則
正法亦同末世。若遇此法。了達四病。雖則末世還
同正法也。
二徵釋五。初久修如何不證徵。】

「何以故。」

【劫數既多。行又勤苦。以何義故不證聖果。
二認
我取證非真釋。】

「認一切我為涅槃故。有證有悟名成就故。譬如有人
認賊為子其家財寶終不成就。」

【世出世間。無有一法不從我生。故云一切。賊若在
外猶可隄防。養之為兒如何檢護。又知賊是賊。賊
無能為。認之為兒。寧免破敗。
三取證如何妨道
徵。】

「何以故。」

【外境猶可制禦。藏識難以辨明。故如來藏中功德
之寶。念念耗散。認賊為子。以此貧窮。縱使認我取
證。何以便妨於道。
四愛寂憎喧非解釋。】

「有我愛者亦愛涅槃。伏我愛根為涅槃相。有憎我者
亦憎生死。不知愛者真生死故。別憎生死名不解脫。」

【夫生死輪迴本由憎愛。欲求解脫須盡二源。起憎
生死亦是我憎。今愛涅槃還是法愛。棄苦欣樂。憎
愛雖殊元是本習。滯著修道。佛果豈圓。調伏心源
即生死根。因由著處似涅槃相。此乃愛寂憎喧。名
不解脫。
五何知證法非脫徵。】

「云何當知法不解脫。」

【法者寂滅法也。二乘之人所證界外別惑故。此徵
云。若愛生死許是繫縛。今悟涅槃寂滅之法。以何
相知非解脫也。文二。
初標我未盡。】

「善男子。彼末世眾生。習菩提者。以巳微證為自清淨。
猶未能盡我相根本。」

【讚喜謗嗔。驗我如實。證必無我。以無我故即無嗔
喜。如若非真我未盡也。
二驗境。】

「若復有人讚嘆彼法。即生歡喜便欲濟度。若復誹謗
彼所得者。便生嗔恨。則知我相堅固執持。潛伏藏識。
遊戲諸根。曾不間斷。」

【世界違順麤重易明。唯就法門。最難覺察。但是所
為。違嗔恨彼。順濟度此。不知此心元是我執。潛伏
藏識。種子現行。遊戲諸根。因對外境驗得內心。我
執猶堅。潛藏相續。
三總結。】

「善男子。彼修道者不除我相。是故不能入清淨覺。」

【二說病為法二。初有說法。】

「善男子。若知我空無毀我者。有我說法我未斷故。眾
生壽命亦復如是。」

【因聞嗔喜是我妄計。我空忘彼讚毀故。云無毀我
者。然存我說法我猶未斷。餘之三相未盡亦然。文
無人字。為順句故。
二說亦成病。】

「善男子。末世眾生說病為法。是故名為可憐愍者。雖
勤精進。增益諸病。是故不能入清淨覺。」

【未盡四相。總名為病。以病為法。誠可憐愍。帶病修
行。反益諸病。
三以凡濫聖二。初抑聖同巳。】

「善男子。末世眾生不了四相。以如來解及所行處。為
自修行。終不成就。」

【如來解行。離四句。絕百非。住相而修豈得成就。如
執醍醐同毒矣。
二增上慢。】

「或有眾生。未得謂得。未證謂證。見勝進者心生嫉妬。
由彼眾生未斷我愛。是故不能入清淨覺。」

【未得於理。未證於智。謂得謂證增上慢人。若自知
不證而言證者。則根本戒中成妄語罪。夫聖人用
心。自他無二。見他勝進法教流行。念念歡喜必能
隨順。騐心如此。即證悟不虗矣。若自覺巳衰他盛
則嫉。巳盛他衰則喜。縱令深解妙境。但是心之所
緣。勿錯認之謂得謂證。並由我愛。故成障覺。
三
誡勸三。初誡勿求悟。】

「善男子。末世眾生。希望成道。無令求悟。唯益多聞。增
長我見。」

【此誡以心待悟也。凡言悟者。初無實法。心言路絕
強名悟耳。若將心求悟則愈盛於迷。故誡云無令。
又緣以心求悟遂於經論言句上解會。故云唯益
多聞。殊不知解會分明底正是我人情識妄想。故
增長我見。
二勸令加行。】

「但當精勤降伏煩惱起大勇猛。未得令得。未斷令斷。
貪嗔愛慢諂曲嫉妬對境不生。彼我恩愛一切寂滅。
佛說是人漸次成就。求善知識。不墮邪見。」

【但當之言。與上無令相應。得未得者決徹大法。斷
未斷者直截知見。貪嗔等對境忘情也。如此操履
豈可便認為道。如來說云漸次成就。求善知識者。
商人航海須假導師。學者修行必資善友。
三約
失重示。】

「若於所求。別生憎愛。則不能入清淨覺海。」

【反顯不生憎愛。即是如來大圓覺海故也。
二偈
頌二初標舉。】

「爾時世尊。欲重宣此義。而說偈言。」

【二正頌三初頌略示。】

「　淨業汝當知
　一切諸眾生
　皆由執我愛
　無始妄流轉」


【二頌廣釋。】

「　未除四種相
　不得成菩提
　愛憎生於心
　諂曲存諸念
　是故多迷悶
　不能入覺城」


【法喻各有三義。一了心性空眾惑不入。如防外敵。
二見恒沙德萬行圓增。如養人眾。三道無不通。如
開門引攝。
四頌勸誡。】

「　若能歸悟剎
　先去貪嗔癡
　法愛不存心
　漸次可成就
　我身本不有
　憎愛何由生
　此人求善友
　終不墮邪見
　所求別生心
　究竟非成就」


【剎是世界。如入中國率土屬中。蕃境亦爾。若到悟
境則法法屬悟。迷境亦爾。癡則長無偈有。慢則長
有偈無。文影略也。法愛者愛涅槃也。我身憎愛之
本。所依既空能依何有。悟剎我身。皆長無偈有故
也。】

【△普覺章。示作等四病二。初請問三。初進問威儀。】

「於是。普覺菩薩。在大眾中。即從座起。頂禮佛足。右繞
三匝。長跪叉手。而白佛言。」

【二正陳詞句二。初慶前。】

「大悲世尊。快說禪病。令諸大眾得未曾有。心意蕩然
獲大安隱。」

【二請後。】

「世尊。末世眾生去佛漸遠。賢聖隱伏。邪法增熾。使諸
眾生求何等人。依何等法。行何等行。除去何病。云何
發心。令彼羣盲不墮邪見。」

【如人有子。病者偏憂。菩薩大悲先哀末世。賢聖隱
伏。正法將沉。欲令廣益當來。是故懸興此問。又由
前云求善知識不墮邪見。今問求何人。餘文皆顯。
令彼等明所為也。
三三展䖍誠。】

「作是語巳。五體投地。如是三請。終而復始。」

【二佛答三。初讚許。】

「爾時世尊。告普覺菩薩善。善哉善哉。善男子。汝等乃
能諮問如來如是修行。能施末世一切眾生無畏道
眼。令彼眾生得成聖道。汝今諦聽。當為汝說。」

【二受旨。】

「時普覺菩薩。奉教歡喜。及諸大眾。默然而聽。」

【二正答二。初長行五。初答求人二。初教擇師。】

「善男子。末世眾生將發大心求善知識欲修行者。當
求一切正知見人。心不住相。不著聲聞緣覺境界。雖
現塵勞心恒清淨。示有諸過讚歎梵行。不令眾生入
不律儀。求如是人。即得成就阿耨多羅三藐三菩提。」

【大心者簡餘乘也。知識者善能知真識妄。如病識
藥。欲修行者當求解正知見人。深解法空無相無
作無生無滅。了達諸法。從本巳來究竟平等性相
如如住於實際。是名真善知識。心不住相者。離凡
夫煩惱及二乘滯寂。雖現塵勞心清淨者染而無
染也。示諸過者以同事攝。論云。壞見之人。雖不壞
行。不堪與眾生為其道眼。雖壞行而不破見者。是
則人天真勝福田。即得成就正等菩提。
二勸成
事。】

「末世眾生見如是人。應當供養不惜身命。彼善知識
四威儀中常現清淨。乃至示現種種過患。心無憍慢。
況復摶財妻子眷屬。若善男子。於彼善友不起惡念。
即能究竟成就正覺。心華發明。照十方剎。」

【不惜身命者。如雪山捨身。世尊尚然竭力精進。何
況為法。四威儀中現清淨梵行。乃至種種過患亦
無憍慢。夫菩薩應現。權機難測。但依法門莫疑其
迹。若復有師開示深義。解破疑情。于我有益。可以
盡心奉之。摶財等者。前舉身命之難。此況身外之
易。摶者食也。財謂錢帛。譯者略也。應云段食。不起
惡念由前無慢故也。所以憍慢者。起惡念。隨生障。
覆自心。法何得入。心華等者。覺心既明。慧光開發。
觸向無染。故曰心華。稱體無邊。照十方剎。
二答
依法三。初標法離病。】

「善男子。彼善知識所證玅法。應離四病。」

【標以玅法。釋依圓覺。圓覺是所依法故。此圓覺離
于四病。方可依也。除病之義。下自有答法病無。要
唯此四。隨有其一。不堪為教授師也。蓋出醫王慈
悲深至。不令雜毒而混醍醐故也。
二釋四病相
二。初徵。】

「云何四病。」

【指圓覺體性非造作。如造作者可以契之。若了覺
性本圓。不用興心求益。不興益處即合覺心。合覺
心時即無諸妄。無諸妄巳所用相應。但得妄盡即
除諸病。積土聚沙皆成佛道。
二釋四。初作病。】

「一者作病。若復有人作如是言。我於本心作種種行
欲求圓覺。彼圓覺性非作得故。說名為病。」

【初句標名。若復下辨相。言者意言也。彼圓覺下指
體以破。後句結明。下三節同。
二任病。】

「二者任病。若復有人作如是言。我等今者不斷生死
不求涅槃。涅槃生死無起滅念。任彼一切隨諸法性
欲求圓覺。彼圓覺性非任有故。說名為病。」

【意云。生死是空。何更所斷。涅槃本寂。何假修求。不
厭不欣。無起滅念。又謂妄從他妄。真任他真。各稱
其心。何必改作。前則驅馳覓佛。此乃故縱身心。設
令善惡不拘。即名無記之性。行人至此溺水沉舟。
宜自驚懷。勿霑斯病。
三止病。】

「三者止病。若復有人作如是言。我今自心永息諸念
得一切性。寂然平等欲求圓覺。彼圓覺性非止合故。
說名為病。」

【止息世緣。厭喧求靜者。不能以性奪修。並屬偏邪。
若行或得諸法無性之性。非即覺性。非止合故者。
前云於諸妄心亦不息滅。
四滅病。】

「四者滅病。若復有人作如是言。我今永斷一切煩惱。
身心畢竟空無所有。何況根塵虗妄境界。一切永寂
欲求圓覺。彼圓覺性非寂相故。說名為病。」

【夫覺體靈明。不唯寂滅。今滅惑住寂。豈得相應。是
以。作則三學六度名種種行。任則生死涅槃本來
空寂而無起滅。止則息念亡懷。滅則斷惑歸正。豈
為是病。纔執此念欲求圓覺。故皆為病。作如是言
欲求圓覺二句。正是病之體也。
三結示正邪。】

「離四病者則知清淨。作是觀者名為正觀。若他觀者
名為邪觀。」

【將前四行自驗其心。隨落一門則知是病。故言離
者則知清淨。然上四門。皆是勸讚流通之說。況前
三觀具有斯文。今為病論。有其二意。一者四中皆
無觀慧。二者但以率心偏住一行。若能四皆通達
不滯一門。即此四中並皆入道。故云但除其病不
除其法。病除法在。即正觀也。何四病之有哉。
三
答修行。】

「善男子。末世眾生欲修行者。應當盡命供養善友事
善知識。彼善知識欲來親近應斷憍慢。若復遠離應
斷嗔恨。現逆順境猶如虗空。了知身心畢竟平等。與
諸眾生同體無異。如是修行。方入圓覺。」

【夫善知識度人。作種種方便。師徒心契。法義方傳。
俯就物機。相親相近。愚者無智憍慢便生。若復遠
離應斷嗔恨。初心修行須求依止。身心平等。彼我
一如。妙圓覺行由所進矣。
四答除病二。初指病
源。】

「善男子。末世眾生不得成道。由有無始自他憎愛一
切種子。故未解脫。」

【故知諸病秪由憎愛。見自見他。故不能久侍師宗。
但自生嗔。憎愛隨有。須斷種子。則諸病自除。
二
示除法。】

「若復有人。觀彼怨家如巳父母。心無有二。即除諸病。
於諸法中自他憎愛亦復如是。」

【怨親平等。故心無二。心無二故即除增愛。自他依
正真妄諸法。若圓觀者。一切平等。則諸法上憎愛
皆盡亦復如是。
五答發心。】

「善男子。末世眾生欲求圓覺。應當發心作如是言。盡
於虗空一切眾生。我皆令入究竟圓覺。於圓覺中無
取覺者。除彼我人一切諸相。如是發心。不墮邪見。」

【彌勒佛言。廣大第一常其心不顛倒者。盡於虗空
一切眾生。廣大心也。四生九類我皆令入究竟圓
覺。第一心也。入無餘涅槃於圓覺中無取覺者。常
心也。實無眾生得滅度者除彼我人一切諸相。不
顛倒心也。若有我人等相即非菩薩。諸佛因地皆
發此心。依此願修。方成正覺。
二偈頌二。初標舉。】

「爾時世尊。欲重宣此義而說偈言。」

【二正頌缺頌除病文。初頌求師。】

「　普覺汝當知
　末世諸眾生
　欲求善知識
　應當求正見
　心遠二乘者」


【二頌依法。】

「　法中除四病
　謂作止任滅」


【三頌修行。】

「　親近無憍慢
　遠離無嗔恨
　見種種境界
　心當生希有
　還如佛出世
　不犯非律儀
　戒根永清淨」


【如佛出世。長無偈有。不犯非律儀戒根永清淨。乃
追頌求師中不令眾生入不律儀之文。今於事師
起行中頌者。經意互顯故。
四頌發心。】

「　度一切眾生
　究竟入圓覺
　無彼我人相
　當依正智慧
　便得超邪見
　證覺般涅槃」


【△圓覺章。顯示方軌二。初請問三。初進問威儀。】

「於是。圓覺菩薩。在大眾中。即從座起。頂禮佛足。右繞
三匝。長跪叉手。而白佛言。」

【二正陳詞句二。
初慶前。】

「大悲世尊。為我等輩。廣說淨覺種種方便。令末世眾
生有大增益。」

【二請後。】

「世尊。我等今者巳得開悟。若佛滅後末世眾生未得
悟者。云何安居修此圓覺清淨境界。此圓覺中三種
淨觀以何為首。唯願大悲。為諸大眾及末世眾生。施
大饒益。」

【雖問滅後。亦兼佛世。故下答云。若佛現在當正思
惟。安居者安置淨居。即道場中加行也。以何為首
者。問觀首之方便也。
三三展䖍誠。】

「作是語巳。五體投地。如是三請。終而復始。」

【二佛答三。初讚許。】

「爾時世尊。告圓覺菩薩言。善哉善哉。善男子。汝等乃
能問於如來如是方便。以大饒益施諸眾生。汝今諦
聽。當為汝說。」

【二受旨。】

「時圓覺菩薩。奉教歡喜。及諸大眾。默然而聽。」

【三正答二。初長行二。初安居期限二。初指前。】

「善男子。一切眾生。若佛住世。若佛滅後。若法末時。有
諸眾生具大乘性。信佛祕密大圓覺心欲修行者。若
在伽藍。安處徒眾。有緣事故隨分思察。如我巳說。」

【滅後兼正像。性謂種性即了因也。伽藍翻眾園。法
會處也。圓機菩薩不滯空閑。種種施為。作諸利益
廣度羣品。修學法事。隨其閑暇分中。則便思察三
觀。故云隨分思察。
二正說四。初要制三期。】

「若復無有他事因緣。即建道場。當立期限。若立長期
百二十日。中期百日。下期八十日。安置淨居。」

【菩薩逢益即為遇緣。且赴勝利。道場克志加功以
期聖果。則三期皆是自行。為簡利他故名他事。定
三期者。過則情生疲厭。少則功行未圓。故以量克
三期。亦無別義。然約三根配之。有其二義。一約障
盡難易配。長期下根。中期中根。下期上根。安置淨
期。身心潔白事理稱可內外清淨。對病設藥斯之
謂歟。
二道場修法。】

「若佛現在當正思惟。若佛滅後。施設形像。心存目想
生正憶念。還同如來常住之日。懸諸幡華。經三七日。
稽首十方諸佛名號求哀懺悔。遇善境界得心輕安。
過三七日一向攝念。」

【佛若在世。無勞設像。佛去世時。設立形像託以存
想如佛在日。須達相非相。是心是佛。方得名為正
憶持念。莊嚴供具懸旛與華。三七等者。三期攝念。
夙障損除善根增長。住於正念修攝其心。對佛陳
詞求哀懺悔。
初教令依文二。初標意。】

「若經夏首三月安居當為清淨菩薩止住。心離聲聞
不假徒眾。」

【遇善境界者感應也。即與信相應。名善境界。身心
調暢。輕利安和。神清氣爽。若修止者。住於靜處。端
坐正念修攝其心。當知唯心無外境界。必定毗尼
經云。持聲聞戒破菩薩戒。持菩薩戒破聲聞戒。故
不假徒眾。
二作法律制安居二。】

「至安居日。即於佛前作如是言。我比丘比丘尼優婆
塞優婆夷某甲。踞菩薩乘。修寂滅行。同入清淨實相
住持。以大圓覺為我伽藍。身心安居平等性智。涅槃
自性無繫屬故。今我敬請。不依聲聞。當與十方如來
及大菩薩三月安居。為修菩薩無上妙覺大因緣故
不繫徒眾。」

【比丘梵語。此含三義。一怖魔。二乞士。三淨戒。謂比
丘尼。尼女也。優婆塞此云近事男。優婆夷此云近
事女。謂親近三寶而承事故。踞菩薩乘簡羊鹿車。
修寂滅行簡四諦行。同入實相簡事相住持。以大
圓覺為我伽藍。是會眾之處故。圓覺則萬德之所
依。以八識海澄清流注體徧十方。故名大圓鏡智。
身心安居者。身即五識。依色根得名。心所緣故。心
即意識。以五識取塵意識分別。熏動心海。波浪從
生。今六無分別。前五不妄緣。即二識永寂。故名安
居。身安故即成所作智。心安故即玅觀察智。平等
性智者。此以惑八大相應。而起妄計。賴耶為自內
我。於平等理中起不平等見。今既所緣性寂。能緣
亦如。如性皆同故平等矣。
三休期。】

「善男子。此名菩薩示現安居。過三七日。隨往無礙。」

【道場三期巳滿。小乘夏限未終。以本非小。權設方
便。隨往無礙。
四誡勿妄取。】

「善男子。若彼末世修行眾生。求菩薩道入三期者。非
彼所聞一切境界終不可取。」

【三期所修不出三觀。彼所聞者。前明內發寂靜輕
安大悲。
初三觀方便二。初列示二。初觀至靜二。
初正釋。】

「善男子。若諸眾生修奢摩他。先取至靜。不起思念。靜
極便覺。如是初靜。從於一身至一世界。覺亦如是。善
男子。若覺徧滿一世界者。一世界中有一眾生起一
念者皆悉能知。百千世界亦復如是。」

【奢摩他至靜。超動靜二相。圓覺顯現。亦復如是。列
于靜也。先靜即是體是定。次覺即是慧是用。初觀
成不見自身之相。名一身。以身靜故當體是覺。名
一身覺。世界亦然。今知眾生念者。世界既全成覺。
眾生全在覺中。故所起念無不了達。如大圓鏡。隨
機應現。亦復然也。
二誡妄。】

「非彼所聞一切境界。終不可取。」

【由靜心力。覺身心空。生滅無據。涅槃究竟矣。
二
三摩憶持二。初正釋。】

「善男子。若諸眾生修三摩鉢提。先當憶想十方如來
十方世一切菩薩依種種門漸次修行勤苦三昧。廣
發大願。自熏成種。」

【憶想有二意。一乞垂加被。二欲效修行。三摩鉢提
從憶想入。發四弘誓自熏成種故。以云如幻三摩
提。如苗漸增長。
二誡妄。】

「非彼所聞一切境界。終不可取。」

【此觀如幻尚不可著。況外境界。有何取向哉。
三
禪那數息二。初正釋。】

「善男子。若諸眾生修於禪那。先取數門。心中了知生
住滅念分劑頭數。如是周徧。四威儀中分別念數無
不了知。漸次增進。乃至得知百千世界一滴之雨。猶
如目覩所受用物。」

【修禪那者。從數息門入。心中下功用也。此有二意。
一者先用數息觀門。對治諸覺。直至玅觀。然修有
六。一數。二息。三止。四觀。五還。六靜。次第隨便。了知
生住異滅等相。經無異字。順文句也。義必合有。何
也。十信覺滅相。三賢覺異相。十地覺住相。位滿覺
生相故。云動念具息心無初相。言初相者即無念。
無念者了知生住異滅乃至皆無自性本來平等
同一覺故。正當雙遮之妙觀也。
二誡妄。】

「非彼所聞一切境界。終不可取。」

【滅幻者遮假。豈不遮空。既雙遮入中。一即具三。彌
為可信矣。
三總結。】

「是名三觀初首方便。」

【前問三種淨觀以何為首。故具答巳結云是名等
也。即知前段三觀。論雖具釋相。趣入方便是此所
期。方便有二。應以上文攝念之前禮懺為遠方便。
以今三觀初首為近方便。
二利鈍修習二。初利
根徧修。】

「若諸眾生。徧修三種。勤行精進。即名如來出現于世。」

【如來本所示現度生勸物修習。今三觀既備。則萬
行巳圓。故就此人本覺離念。名佛出世。
二鈍根
隨學。】

「若後末世鈍根眾生。心欲求道不得成就。由昔業障。
當勤懺悔常起希望。先斷憎愛嫉妬諂曲。求勝上心。
三種淨觀隨學一事。此觀不得復習彼觀。心不放捨
漸次求證。」

【根鈍障重故。加懺悔發願而隨學之。若夙世無有
善根。惟願諸佛加被我等。
二偈頌二。初標舉。】

「爾時世尊。欲重宣此義。而說偈言。」

【二正頌六。初頌三期。】

「　圓覺汝當知
　一切諸眾生
　欲求無上道
　先當結三期」


【二頌修法。】

「　懺悔無始業
　經於三七日
　然後正思惟」


【此下缺頌遇夏安期。
三頌誡妄。】

「　非彼所聞境
　畢竟不可取」


【四頌方便。】

「　奢摩他至靜
　三摩正憶持
　禪那明數門
　是名三淨觀」


【五頌徧修。】

「　若能勤修習
　是名佛出世」


【六頌隨學。】

「　鈍根未成者
　常當勤心懺
　無始一切罪
　諸障若消滅
　佛境便現前」


【△大科法義也周。欲使廣益他方遠霑末世。流傳通
泰。展轉無窮。
賢善首請問三。初進問威儀。】

「於是。賢善首菩薩。在大眾中。即從座起。頂禮佛足。右
繞三匝。長跪叉手。而白佛言。」

【二正陳詞句二。初慶前。】

「大悲世尊。廣為我等及末世眾生。開悟如是不思議
事。」

【近慶道場遠該一部。
二正請。】

「世尊。此大乘教名字何等。云何奉持。眾生修習得何
功德。云何使我護持經人。流布此教至於何地。」

【流布此教至於何地者。若人於此經教。供養書寫。
受持讀誦。解說思修。如是分布流傳此教。似問至
何方所。考後答文。意在奉持。
三三展䖍誠。】

「作是語巳。五體投地。如是三請。終而復始。」

【二如來垂答三。初讚許。】

「爾時世尊。告賢善首菩薩言。善哉善哉。善男子。汝等
乃能為諸菩薩及末世眾生。問於如來如是經教功
德名字。汝今諦聽。當為汝說。」

【所問略提其二。
二受旨。】

「時賢善首菩薩。奉教歡喜。及諸大眾。默然而聽。」

【三正答二。初總歎。】

「善男子。是經。百千萬億恒河沙諸佛所說。三世如來
之所守護。十方菩薩之所歸依。十二部經清淨眼目。」

【此有四義。前三約人歎謂諸佛說如來守護菩薩
歸依。而約法歎經之眼目者。以窮推迷本。照徹覺
源。理貫羣經。義無不盡。于此若解。諸教煥然。若不
了之焉知正道。十二部經者。長行。重頌。并受記。孤
起。無問而自說。因緣。譬喻。及本事。本生。方廣。未曾
有。論議。俱成十二部名。廣如大論三十七。
二別
答五。初答名字奉持。】

「是經名大方廣圓覺陀羅尼。亦名修多羅了義。亦名
祕密王三昧。亦名如來決定境界。亦名如來藏自性
差別。汝當奉持。」

【是經五名。唯教行理。第二約教。第三顯行。餘皆名
理。前二如上總題并文殊章巳釋。祕密中道三昧
統攝萬行。故名為王。決定境界唯佛極證。如來藏
自性本具諸法。故云差別。無差之差也。佛敕斯旨。
汝當奉持。
二答至於何地。】

「善男子。是經唯顯如來境界。唯佛如來能盡宣說。若
諸菩薩及末世眾生依此修行。漸次增進至於佛地。」

【顯示如來境界者。蓋進道最初。要信自心即佛惟
佛即心曠大劫來本來成就更不再成。前輩達士。
皆於一念未萌一音未吐巳前。兩肩荷負。直前一
往。故云能盡宣說。若菩薩眾生。修行漸次。必須正
信。決定了悟。至於佛地。是以。心非玅悟而莫圓。玅
悟非情盡而不了。情非決定而莫忘。決定非正信
而不立。故前後互顯。總答圓覺了義。
三答得何
功德二。初舉教攝機。】

「善男子。是經。名為頓教大乘。頓機眾生從此開悟。亦
攝漸修一切羣品。譬如大海不讓小流。乃至蚊蝱及
阿修羅飲其水者皆得充滿。」

【漸修者。教既是頓。乃解圓而行漸也。如二十五輪
最後圓修即頓。餘皆屬漸。不讓小流者。如百川會
海咸失本名。喻教之獨圓不兼偏小蚊蝱故。海不
讓水積小成大也。
二較量顯勝三。初舉施寶聞
名。】

「善男子。假使有人。純以七寶。積滿三千大千世界。以
用布施。不如有人聞此經名及一句義。」

【世珍盈滿。皆是有漏之資。玅法無窮。必證菩提之
果。三千世界者。小千中千大千也。
二約證小較
宣說。】

「善男子。假使有人。教百恒河沙眾生得阿羅漢果。不
如有人宣說此經分別半偈。」

【圓覺法門。究竟了義。小大權實。此較天殊。偈有四
句。二句文句義句。若約文句。則兩句為半偈。若約
義句。即一切法本來空寂是為半偈。顯空不空方
為全偈。
三明聞信宿因。】

「善男子。若復有人。聞此經名信心不惑。當知是人非
於一佛二佛種諸福慧。如是乃至盡恒河沙一切佛
所。種諸善根聞此經教。」

【上但聞名。今信不惑。能信一切法即大圓覺。豈小
緣哉。若非無量劫深種善根。聞此教法。永不退轉。
直至菩提。
四答護持經人。】

「汝善男子。當護末世是修行者。無令惡魔及諸外道
惱其身心令生退屈。」

【前文請問。云何護持經人流布等。今答。護持末世
修行人者。使其捨惡以從善。忘善以合道。捨邪以
歸正。忘正以會心。未越念而三有空。不勤塵而魔
界盡。復歸本際。洞徹根源。方便之權無不了義。至
於善惡邪正會歸一體。觀根設教普利羣機。信手
拈來無非玅用。隨眾生願。報佛祖恩。手眼通身。一
機不露。熾然作用。一物不為。撤手去來。了無拘束。
是謂護持流布圓覺修多羅了義經之本旨也。重
頌此義。而宣偈曰。】

「　是經諸佛說
　如來守護持
　十二部眼目
　名為大方廣
　圓覺陀羅尼
　顯如來境界
　歸依增進者
　必至於佛地
　如百川海納
　飲者皆充滿
　假使積七寶
　滿大千布施
　不如聞此經
　若化河沙眾
　皆得阿羅漢
　不如聞半偈
　汝等末世眾
　護持盡宣說
　一圓一切圓
　一覺一切覺」


【五答大神稟命三。初金剛眾。】

「爾時會中。有火首金剛摧碎金剛尼藍婆金剛等。八
萬金剛。并其眷屬。即從座起。頂禮佛足。右繞三匝。而
白佛言。世尊。若後末世一切眾生。有能持此決定大
乘。我當守護。如護眼目。乃至道場所修行處。我等金
剛。自領徒眾。晨夕守護令不退轉。其家乃至永無災
障。疫病消滅。財寶豐足。常不乏少。」

【火首者頭有火𦦨故。尼藍婆未祥。金剛者執持杵
故。露肩神。初發心時常起大願。常為力士護修行
人。其家者在家眾也。凡發道心。若有障難乃至多
種災病。今由神護一切皆除。財寶豐足。備道資緣
常不乏少。不乏少故進趣玅門不退屈矣。
二天
王眾。】

「爾時大梵王。二十八天王。并須彌山王。護國天王等。
即從座起。頂禮佛足。右繞三匝。而白佛言世尊。我亦
守護是持經者。常令安隱心不退轉。」

【大梵王者即指初禪王娑婆世界主。二十八天王
總指三界。須彌山王名帝釋。護國天王等別顯四
王。所以標三種。由梵與釋諸佛轉法輪時皆為主。
護世持國使災害不生。故總列外而更明。
三鬼
王眾等。】

「爾時有大力鬼王名吉槃茶。與十萬鬼王。即從座起。
頂禮佛足。右繞三匝。而白佛言。世尊。我亦守護是持
經人。朝夕侍衛令不退屈。其人所居一由旬內。若有
鬼神侵其境界。我當使其碎如微塵。」

【吉槃茶者亦云鳩槃茶。食人精氣。其疾如風。變化
稍多。住於林野管諸鬼眾。故號為王。來至道場而
為上首。眷屬十萬一一若斯。依附深山或居巖穴。
其形可畏。通變極多。不屬天人。住居鬼趣不退屈
者。
五總結。】

「佛說此經巳。一切菩薩天龍鬼神八部眷屬及諸天
王梵王等一切大眾。聞佛所說。皆大歡喜。信受奉行。」

【結會。既云八部。驗上同聞。不獨菩薩。又天龍等必
內證法性外現此形。亦是戒緩乘急。皆大歡喜信
受者。結聞有三義奉行。一清淨。不染世出世法故。
二所說清淨。以如實體故。三得果清淨。即說益也。
令末世等一切眾生皆悉得聞因行之中。無不成
佛。】

大方廣圓覺修多羅了義經要解下(終)
* No. 260-B
 刻圓覺經要解後序

古德云。所起之因既的所期之果必親。所操之志惟
真則其所詣之地不期。寔而寔矣。昔世尊。諦觀三界
諸微塵剎眾生。無一剎那而不受生。無一剎那而不
變滅。浩浩乎不可以數計也。而況妄情起滅剎那不
住生死之理。由是如來哀憫末世。於大寂定中。隨十
二大士問答之本懷。為轉法輪。故立題名曰。大方廣
圓覺修多羅了義經。夫圓非色像不可得而見。有見
非圓。覺非境緣不可得而及。可及非覺。圓乎不可見
而見之。覺乎不可及而及矣。其不可見之圓廓爾無
像。不可及之覺洞然絕踪。無像之圓。體之莫非神悟。
罔及之覺。混之必欲心開。然謂雖妄之謂圓。圓之所
詣之謂覺。謂妄者何。以迷自心故。見聞覺知皆妄也。
謂真者何。以悟自心故。明暗色空皆真也。真無定體。
悟之即圓。妄絕正形。迷之則著。全波即水。了之妄外
無真。全水即波。畢竟真中絕妄。是以。羣波共水。眾器
同金。理體元齊。事相非一。似與本來具足少林直指
之道覿體相反。不然爾徒見其言下。知歸機芥領止
之易。而不知其銷鎔金鑛之難。歷於夙昔之因。以致
今生之易。苟不知難而欲知易。猶認鑛為金。無以異
也。當知。妄依真而起妄。真由妄而顯真。真非妄而真
不自居。妄非真而妄無所倚。妄因不立。真理何存。則
如來所說圓覺者即非圓覺是名圓覺。是以。圓不立
而圓存。覺無形而覺徧。故云大圓滿覺。

寂正述

刻圓覺經要解後序終