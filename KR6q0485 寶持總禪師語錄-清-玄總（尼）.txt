#+TITLE: 寶持總禪師語錄-清-玄總（尼）
#+DATE: 2016-06-11 12:30:30
#+SOURCE: github.com/kanripo/KR6q0485 master 38f2388a                

* 序

歲在壬子。嘉興妙湛園寶持總禪師弟
子炤公。以其師二會錄來吳。問序於余。
余與師同出退翁老人之門。雖媿不文。
義難辭讓。今歲丁巳錄始刻成。乃為之
序。曰無上妙道。非即語言。非離語言。即
語言而求之。是執花以為春也。離語言
而求之。是棄花而覓春也。惟執與棄皆
倒亂心。非真實見。卒難與以會道有智
人。焉知春之不專在花。而偶拈一花以
示顧。且謂曰此亦春也。而愚者不解。乃
謂春盡在是徒玩手中之花葉。竟忘域
內之風光。豈唯雙眼不靈。將使大塊削
色矣。讀是錄者亦猶是耳。謂師之道盡
在於是。非知師者也。謂師之道不在於
是。亦非知師者也。然則。師之道果何在
乎。曰亦不外是。譬如大海忽起一漚。認
為全潮。固非指為異海。亦錯知此意者。
當從一字一句之中。透出非字非句之
外。始不負師垂語之初心。而炤公板行
之志亦於焉畢酬矣。若夫師之道在是。
不在是。余終不敢以十成死語賺誤旁
人也。師諱玄總字寶持。初住嘉禾妙湛。
次住鹽官南詢。得法靈巖退翁和尚。為
臨濟三十三世云。

繼住靈巖嗣祖沙門
碓菴曉青書於大鑒堂中
















寶持總禪師語錄卷上
參學門人明英記

* 住禾城妙湛禪院語

開堂日。陞座拈香云。大眾見麼。秪這些子減牛頭之
價。奪龍腦之香。覷著底眼睛卓豎。嗅著底鼻孔昂藏。
多少人不知落處。要聽山僧表彰分明。記取舉似諸
方爇向爐中。供養靈嵒堂上。本師退翁和尚便燒坐
定。上首白椎云。法筵龍象。眾當觀第一義。學人問師
唱誰家曲調。學人願續陽春。師云只恐知音者寡。學
云不忝靈山親授記。果然音韻壓江南。師云汝知其
一。未知其二。學作禮云。敢不再三。師云何如歸去休。
學人問世尊說法。諸天雨花。和尚出世。有何祥瑞。師
云日日如斯。學云恁麼則太平無象也。師云切忌忙
忙戽夜塘學一喝。師云止濼困魚。徒勞激浪。乃云獅
吼堂前芳草千叢獻碧象迴林下。落花萬點飄紅廓。
文殊之智門橫穿直入。導普賢之願海高納低容。爾
諸禪德觸目不會道。運足焉知路。既然同在一法界
中。今日何妨更與諸人同參一員真善知識。乃拈起
拄杖云即此用離此用。臨濟德山咸奉重。煆凡煉聖
大爐錘。來者命根遭斷送。卓一下云不能離土十影
神駒。若解沖霄九苞丹鳳又卓一卓上首結椎云諦
觀法王法法王法如是下座。

當晚小參小菴小舍小叢林。木石同參聽法音。不向
虛空安耳穴。免招意地更沉吟。諸人適來聞鼓陞堂。
聽板止靜。總不違時失候。何常錯用工夫斷臂安心。
自是老胡造孽。掩泥布髮莫笑然燈誑人。你若無求
彼即絕伎。山僧今日雖出頭來。祗要息事。不貴多事。
乃顧左右云歸堂。

立職事上堂學人問雲從龍風從虎。聖人作而萬物
睹。是有心求。是無心得。師云是有心求。是無心得。學
云某甲今日得見和尚。師云且過那邊著。學云在他
門下敢不低頭。師云聽教詔者亦是難得。乃云事存
函蓋理應箭鋒。未許錯誤絲毫豈可參差點畫。內不
放出。外不放入。從上穩密家風高處高平。低處低平。
一向坦夷法度。炊茶做飯切忌違時。換水添香不宜
失候。長老坐。侍者立。雖然無佛法商量。也要為人天
表率。不易不易。大難大難。且道不難不易。一句作麼
生道。但使眾心同水乳。何妨大地是荊榛。

謝同門上堂。佛祖心髓人天。眼目點滴不殊光輝相
屬。大家出手共扶宗靈瑞一花千古獨擊拂子下座。

結制日眾請上堂喝一喝云就地掘開爐韝為煆精
金。信手奮起鉗鎚。何辭鈍鐵。明明不覆藏。歷歷無虛
假。既無你棲泊處。亦無你迴避處所以一處真千處
百處。一時真一句透。千句百句一時透。何須限短期
長。裝模做樣開鑿人天。摧碎空外。縱殺活于魔宮虎
穴。肆予奪于爐炭鑊湯。然後群靈景仰千聖歸降。然
雖如是。秖如古人道末後一句始到牢關。把斷要津。
不通凡聖。你諸人又向甚處出氣。連喝兩喝下座。

晚參疊足蒲團。萬慮清香。光燈影夜。初更不勞重問
安心法生佛由來是假名。

檀越請上堂。曠劫來事無有程途威音那邊豈容生
滅。千聖頂𩕳上有佛祖。窮不到底機關。諸人舌頭邊
有主賓。撲不破底文彩。法隨法行。無處不遍。心隨心
用。無事不周。迺至若行若住。若坐若臥。一花一香。一
瞻一禮。無不皆從自巳胸襟流出。無不皆從本有道
場中來。果能于此洞徹根源。說甚離相離名。人不稟
吹毛用了急須磨恁麼也得。不恁麼也得。恁麼不恁
麼總得。更說甚麼。我是凡夫。佛為聖者。彼有神通。我
無伎倆。忽然雲門扇子𨁝跳上三十三天。築著帝釋
鼻孔。東海鯉魚打一棒。雨似盆傾。又作麼生商量。良
久喝一喝云收取口喫飯。

上堂涅槃心差別智一有多種。二無兩般。就體消停。
撒手到家。人不識從緣薦得更無一物獻尊堂。你有
拄杖子。我與你拄杖子。他卻不受。你無拄杖子。我奪
卻你拄杖子。豈是好心。要得水乳。分明須讓鵝王決
擇。乃拈拄杖卓一下云會麼點石化為金玉易。勸人
除卻是非難。

上堂學人問佛未出世時如何。師云一字不著畫。學
云出世後如何。師云二年同一春。學云出與未出時
如何。師云天高東南。地傾西北。學云向上更有事也
無。師云太無厭生。乃云十方薄伽梵擺撥不開。一路
涅槃門挨擠不上。跛腳阿師一向與人鬥勝慣了。手
中扇子也解跋扈飛揚。若是妙湛。又且不然。十方薄
伽梵。一路涅槃門。未審路頭在甚麼處。但向道此問
不弱。若是踏步便知高下底自然脊背汗出。一免得
帝釋驚心。二免得鯉魚喫棒。三免得帶水拖泥。四免
得沿途覓路。更有一種利益。待汝得到涅槃門裏款
款商量。

晚參禪不用參道不用學偷心屏除隨分安樂倦來
便上繩床一任諸方圖度。

觀音誕日。張夫人送法衣至上堂。學人問昔日阿難
問迦葉云。世尊付金襴袈裟外別傳何物咨和尚為
某甲說。師云撒沙撒土。學云迦葉道倒卻門前剎竿
意旨如何。師云堪笑堪悲。學云今日檀越送衣。得幾
所福。師云不妨疑著。學云金毛師子子千里見淆訛。
師云也不得草草。學人問閃電未收轟霹靂。峰巒纔
露海雲遮如何是臨濟宗。師云開口見膽。學云水底
泥牛耕白月。雲中木馬驟清風。如何是雲門宗。師云
不許眨眼。學云金烏東上人皆貴。玉兔西沉佛祖迷。
如何是溈仰宗。師云別無道理。學云無漏國中留不
住。月華影裏見還難。如何是曹洞宗。師云風吹不入。
學云春入洞庭南岸碧。鳥啼西嶺月生東。如何是法
眼。宗師云一切現成。學云謝師答話。師打云逢人不
得錯舉。乃云無上法王有微玅大總持門。曩劫逮茲
迥無變異古今該攝他不得凡聖轉換他不得釋迦
掩室智。不能知淨名杜詞。識不能識。總上座一向愛
把不定似蚝蜢吐油。捏著便出。汝等還有不動聲色。
向父母未生巳前入得普門三昧者麼若也入得。始
知過去正法明。即是現前觀自在。非一非異。無古無
今。生既不曾生。滅亦未嘗滅。應緣靡不周。露出廣長
舌。喝一喝下座。

晚參達磨不來東土。免見齒牙疏缺。二祖不往西天。
落得肘臂完全。省得一事是一事。過了一年是一年。
無端見說楊岐屋裏差異。畜生秪有三隻腳。首山路
上新婦騎驢。卻要阿家牽。揮拂子云山僧為汝袚除
災異。坐致太平。良久。顧左右云見箇甚麼。

解制上堂。學人問五日一風。十日一雨。固是太平境
界門裏出身一句作麼生道。師云石火燄中驅虎兕。
電光影裏走龍蛇。學云江西湖南便恁麼去時如何。
師云教休即便休。莫待雨淋頭。學便喝。師打云不信。
學人問如何是妙湛境。師云自家驗取。學云如何是
境中人。師云大家在這裏。學云人在境中。境在人中。
師云不可拈一放一。學云人境巳蒙師指示。向上宗
乘事若何。師云道甚麼。學云作家宗師天然有在。師
云眼裏還著得沙麼。學人問木人把板雲中拍。石女
含笙井底吹。不落宮商是何曲調。師云清風來未休。
學云恁麼則一句韻含千古妙。萬重青碧月來初。師
云滿眼滿耳乃云結制巳來。與諸兄弟吹起沒煙火
種。燒盡陳爛葛藤。煮不濕羹喫無米飯不獨一眾飽。
鼾鼾地無面目漢亦隨例得一分。日日向火爐頭商
量無賓主話頓使寒灰發燄。漆桶生光。露柱揚眉。燈
籠撫掌。雖然如是。長安雖樂。不是久居。放開線道一
任東去西去。朝三千橫擔拄杖。暮八百緊峭草鞋。有
佛處不得住。無佛處急走過。驀拈拄杖云大眾還曾
撞著這箇麼。若也撞著皮下有血底。自然知些痛癢。
若也未曾。來年更有新條。在莫言不道。

請靈瑞和尚住玅湛兼退院。上堂卓拄杖云這箇所
在吉祥殊勝。千佛萬祖次第出興。今于賢劫中有釋
迦文佛遠孫靈瑞如來。將于此座成最正覺。轉妙法
輪。度無數眾。諸天八部于虛空中。吹螺擊鼓。擎香散
花。瑞相既彰。各宜忻慶。未度得度。未解令解。未安者
安。且道山僧落箇甚麼。一瓢水月歸雲壑。百衲麻衣
臥竹關。

* 住海鹽南詢禪院語

到院上堂。未到南詢不妨疑著及乎親到賓主歷然。
東邊來者也如是見。西邊來者也如是見。驀拈拈杖
云且道這上座還曾見麼有不顧危亡的出來說看。
學人問世尊四十九年不曾說一字。因甚有一大藏
教。師云你取山僧語那。學云恁麼則寰中天子塞外
將軍也。師打一棒云亂指注。乃云縱域中殺活遍剎
海毒燄腥風增一分不得。肆格外威權。盡古今冰消
瓦解減一分不得。何必拈卻炙脂帽子褫下鶻臭布
衫。然後稱毒辣手腳。南詢這裏不貴雲興缾瀉秪圖
就事風光行者。淘米著火。人工煮粥蒸飯。一任諸人
橫吞豎咬。得飽便休。且道還有為人處也無。喝一喝
云開得這張口。坐得這箇座。復舉僧問雲門一言道
盡時如何。門云裂破又僧問睦州一言道盡時如何。
州云老僧在你缽囊裏。師云一人向高高山頂立點
即不到。一人向深深海底行到即不點。雖然腳跟各
有立地處。爭奈二俱不了。設有問山僧一言道盡時
如何。劈脊便棒。或有傍不甘底出來某甲更有話在。
但道向下文長付在來日下座。

當日晚參城隈小院綠陰遮歇卻身心到處家臨濟
命根原不斷。臨機一喝驗龍蛇隨震威喝云秪這一
喝有主有賓有照有用。不是顢頇儱侗欺誤後人。你
若分得便請霄漢飛騰。若分不得即便夤緣入艸你
但開口。我早識得也。學人纔出作禮。師云不可連累
山僧。入艸便起。

上堂敲空作響。擊木無聲。徒勞心手。罕遇知音。爭似
一切不為底家堂。穩坐隨例喫粥喫飯。任他呼馬呼
牛。千聖難與安名一著從來自異顧左右云且道是
那一著。良久云機先如未薦句後漫思量。

上堂舉僧問趙州如何是祖師西來意。州云庭前柏
樹子。僧云和尚莫將境示人。州云我不將境示人。僧
云如何是祖師西來意。州云庭前柏樹子。師云語不
離窠臼焉能出蓋纏。山僧恁般說話。大似欺誣亡歿。
若使當門一齒下下咬著底老宿尚在。定然別有機
關。

晚參學人問一椎便就時如何。師云汝非其人。學便
喝師云破也墮也。師云一椎便就。須是其人渾崙吐
出。不辨粗精。破也墮也。賺殺衲僧一回勘徹海上橫
行。

結制日上堂撥轉向上關白牯黧奴全身出現。打開
無盡藏寶几珍御覿面無私縱橫古木林中。舒卷白
雲堆裏。明投暗合。日面月面。金不博金。正去偏來。潭
北湘南。水不洗水。驀豎拂子云是以祖印高提諸佛
心源。咸歸掌握。擊一下云機輪纔轉群生命脈悉受
指呼鐵餕餡吞吐以時金剛圈放收有地。淨裸裸不
留一物。赤洒洒不掛寸絲。理絕玄微。情忘向背。非三
賢十聖所知。豈神通變化可測。恰是燄爐不藏蚊蚋。
若說長期短期。即屬遞相鈍置遂擲拂子下座。

檀越請上堂。學人問我欲見文殊何者即是。師云色
不是色。學云還假眼觀否。師云方便有多門。歸源無
二路。學云某甲今日小出大遇。師云草鞋錢什麼人
還。學人問如何是古佛心。師云不越所問。學云恁麼
則凡聖齊平古今無間也。師云眉且不是目。乃云菩
薩見覺猶為覺礙。山河大地是礙。艸芥人畜是礙。屋
宅田園是礙。父母眷屬是礙。乃至菩提涅槃是礙。禪
定解脫是礙。直饒一一透過。了了分明。覺礙為礙。不
得自在。諸人要得自在。去麼拈拄杖云拄杖子𨁝跳。
上三十三天。穿過上方香積如來鼻孔。驚得聲聞緣
覺諸大弟子東倒西擂。叫苦不迭。他卻迤邐歸來。依
舊在繩床角畔。呵呵大笑道。我無甚覺。亦無甚礙。慣
隨人轉不稱功。是故名為觀自在。然雖如此。爭奈猶
落在山僧手裏隨卓一下云我藉汝力。汝得我用上
下千秋秪成獨弄又卓一卓。

晚參爐韝之所固無鈍鐵尤宜重下一鎚良醫之門。
誰是病夫。還須更服一貼。諸人秪為半進半退。不知
身在其中。所以遭古人檢責道映眼時若千日萬象
不能逃影質凡夫只是未曾觀何得自輕而退屈。汝
諸兄弟盡是久經行陣慣戰作家橫出直入。總是自
家境界。上來下去無非本地風光。豈同善財入樓閣
之門。暫時歛念。莫比維摩掌中世界。別有清規秪貴
承當。不煩久立。

解制上堂。學人問如何是一印印空。師云佛眼深窺
不見蹤。學云如何是一印印水。師云今古縱橫無定
止。學云如何是一印印泥。師云大悲千手不能提。學
云三印巳蒙親指示。腳跟下事又如何。師云這緉草
鞋三文錢買得。學云幾時是住頭。師云驢年也未得
在。學云蒼天。蒼天。師打云一任亂走。乃拈起拄杖云
諸仁者。汝等一期之中識得拄杖子也未不見大溈。
真如和尚示眾云識得拄杖子。行腳事畢。拈起拄杖
云這箇是拄杖子。那箇是行腳事直饒向這裏見得
衲僧門下秪是箇脫白沙彌。若也不會。且向三家村
裏東卜西卜。忽然卜著也不定。諸仁者大溈恁麼道
大似一尺鏡納千里之像。雖然真空絕跡其奈海印
發光。安知夜明簾外影跡猶存。古鏡臺前色香未泯。
直須得失俱喪。始能絕跡絕塵。是非杳忘。方可透聲
透色。所以經云。佛說一切法為度一切心。我無一切
心。何用一切法。遂擲下拄杖云。你若辨得天下橫行。

上堂舉玄沙。與天龍入山見虎。龍云和尚虎。沙云是
汝虎。雪竇云要與人天為師。面前端的是虎。師云狹
路相逢。原無迴避。三人各逞爪牙。擬向大蟲鬥勝。殊
不知有陷虎之機。若是山僧待伊道和尚虎。隨與一
喝云畜生縮頭去。

中秋上堂。舉古德偈云。人有心看月。月無心照人。有
無成一片。方始得惺惺。師云古人恁麼道理上則有
餘。事上猶不足。山僧亦有一偈也。只是自巳語喜得
事上也著。理上也著。今夜茶果艱難持作一分。供養
人有心看月。月無心照人。有無俱透脫。光明觸處生
下座。

重陽晚參。擬向高高山頂立。俗氣未除。擬向深深海
底行。圖箇甚麼。茱萸酒菊花茶。落帽當年笑孟嘉。爭
似山僧都不管。任他人世亂如麻。

上堂。學人問向上一路千聖不傳和尚從何而得。師
云石頭作沙彌時。參見六祖。乃云萬瓦清霜。箇箇寒
毛卓豎。一窗紅日。人人心地和融。豈是逐境遷移。隨
時轉換。只為南詢門下。總不曾立箇窠臼。陷人不見
昔日曹谿。和尚云但能轉處不留情。繁興永處那伽
定。你若硬作主宰。要與前塵抵敵。這裏無閒飯養人。
下座。以拄杖一時趁散。

除歲晚參。北禪烹露地白牛。與諸人分歲。總上座豈
可一味減省。也不免借水獻花。應箇時節。乃喝一喝
云麤餐猶易飽。細嚼即難饑。

元旦上堂。拈起拂子向空畫一畫云。歲朝把筆。諸事
迪吉。一願拄杖子不生枝葉。二願草鞋跟不惹塵煙。
三願粥飯頭大家得力。四願佛法藏元字不留。此是
山僧新年頭對。眾所立四弘誓願。一願不成。不取正
覺。復擊一下云。猶有這箇在。便下座。

上堂學人問山花似錦。澗水如藍。還當得清淨法身
否。師云好鳥分明說向人。乃云竹簾卷起漏春光。蘭
蕙無人亦自芳。獨向高流相映帶。不從時卉鬥青黃。
大眾只這四句。若作佛法商量埋沒上座。不作佛法
商量孤負山僧。作麼生道得箇平展底句子。良久。自
代云看墻似土色。

上堂十八上解作活計底一頭水牯牛無處著落。代
云遞過索頭來。又云賺殺。旁觀或云十八上破家散
宅底因甚七斤衫子至今脫卸不下。代云久矣無人
說到這裏。又云苦哉佛陀。

靈巖省覲臨行上堂三年不鳴。一鳴驚人。猶有彼我
在。三年不飛。一飛翀天。猶有程限在。要得光前絕後
越格超宗待總上座到靈巖行一轉來與汝方便下
座。

上堂舉梁武帝問達磨大師如何是聖諦第一義。磨
曰廓然無聖。帝曰對朕者誰。磨曰不識。師喝云這兩
箇漢。青天白日。互相熱謾。當時若有靈利衲僧。待他
道了。便與掀倒禪床。不獨為梁皇雪屈。亦顯中國有
人。然雖如是。還知武帝放行一路麼參。

上堂舉末山尼了然禪師一日室中坐。次有僧從面
前過。然曰阿誰。僧曰師子兒。然曰既是師子兒。為甚
被文殊騎卻。僧無對。然便打師曰我不是末山。動手
動腳。設有箇師子兒到來但向道你試哮吼看。若是
解翻擲底。自然別有生涯。時有僧出。師云若是野干
逐法王。百年妖怪虛開口。便下座。

上堂舉僧問法眼慧超咨和尚。如何是佛。法眼云汝
是。慧超其僧從此悟入。師云這僧悟去秪悟得。慧超
法眼答來只酬得佛話。要得千古令行。更須買草鞋。
行腳始得。

上堂舉雲門示眾云。十五日巳前則不問。十五日巳
後道將一句來。自代云日日是好日。師云十五日前
道得海晏河清。十五日後道得風行草偃。前後既爾
不同。作麼生說箇日日是好日底道理會麼扇子𨁝
跳上三十三天築著帝釋鼻孔。東海鯉魚打一棒。雨
似盆傾。

上堂舉僧問洞山如何是佛。山曰麻三觔。師云如今
叢林商量。浩浩盡道。洞山答佛話多是錯。認定盤星
少。能領取鉤頭意。如今衲僧要見。拈拄杖劈脊打云。
切忌銖銖兩兩。

上堂舉僧問靈巖儲和尚菩薩未成佛時如何。巖云
讚歎有餘。僧云成佛後如何。巖云懊悔不及。師云前
頭答得著。後頭答不著道了。復叩齒云無端無端。

上堂舉俱胝和尚凡有所問。只豎一指。師云俱胝一
指頭。千古曾無對。可憐懵懂禪。至今不瞥地。若瞥地。
萬象森羅無出氣。

上堂舉龍牙問翠微如何是祖師西來意。微云與我
過禪板來。牙過禪板與翠微。微接得便打。牙云打即
任打。要且無祖師西來意。牙又問臨濟。如何是祖師
西來意。濟云與我過蒲團來。牙取蒲團過與臨濟。濟
接得便打。牙云打即任打。要且無祖師西來意。師云
胡蜂不戀舊時窠。猛將肯向家中死。二尊宿雖然垂
手相同。要且用處各別。然始終不奈這擔板漢何諸
人。總道龍牙無眼。錯過宗師。還知畢竟無祖師西來
意麼。隨以手摑口云。不合恁麼道。






寶持總禪師語錄卷上(終)

寶持總禪師語錄卷下
參學門人文穆記

* 機緣

師在靈嵒坐夏同眾入室。老和尚問云如何是道者
得力句。師云玄總自來不分外。尚云趙州洗缽盂話
作麼商量。師云賴有行者在。尚云爭好倚重別人。師
云若不如此誰知不分外。尚休去。師便出。

一日又問許多時雨水陂池皆滿。因甚衲僧耳裏一
點也著不得。師云老和尚慣向閒處留心。尚驀豎竹
篦云這箇􂓎。師云不是某甲幾錯答話。和尚云你大
似平日。不曾向閒處留心。師便喝。尚云閒。師云今日
且讓老和尚出頭。

師辭出山。老和尚問云臨行一句作麼生道。師云力
在逢緣不借中。尚云更須善為。師應諾諾。

師問鑒大師古人錯祗對一轉語。因甚便五百世墮
野狐身。鑒云有疑不妨伸問。師云大家在這裏。鑒云
若據此說秪可入佛。師云上座意作麼生。鑒云喜和
尚再復人身。師云慮不及此。

師一日問靈瑞和尚。古人道結夏得九十日也。水牯
牛作麼生。又云結夏得九十日也。寒山子作麼生。水
牯牛則且置寒山。子意旨如何。瑞云不因一問爭識
得伊。師云與麼則與水牯牛同參也。瑞云且莫別栽
頭角。師大笑。

一日同坐室中語次。師云諸方老宿互有短長。靈瑞
大師云長者由他長。短者由他短。師云如何使他得
一道齊平去。瑞云不可為他斟酌也。師云把得定。作
得主。須是老兄。

又一日閒坐次。師云宗道者近日得箇自肯處。靈瑞
大師云也須勘過。師云我作初參。你試問看。瑞云你
未開口。我早勘過了也。師云還我話頭來。瑞云逢人
不得錯舉。師云只這一句。不是自肯。二人乃大笑。

師云。我在董菴曾見一學者問和尚本來面目。和尚
答以。左眼半斤。右眼八兩。學者踴躍而去。此語如何。
瑞云似即似是即未是。師云請老兄代一語。瑞云翻
轉面皮看。師云我道一切現成。

董菴西堂過訪。師云三年不相見。本分事如何。堂云
覿露堂堂。師云猶是舊時窠臼。堂云兄此間莫有新
鮮佛法麼。師云有。堂云願聞。師云情懷冷淡如秋水。
門徑蕭條有白雲。

師照問學人到這裏立錐無地時如何。師云撒手任
西東。照云若然隨緣得路也。師云腳跟下是甚麼。

師照問內不見有自巳。外不見有山河。此人如何。師
云政好勘過了打。照云妙湛門風果然千仞壁立。師
云搆得著也未。照云和尚。師云月落後相見。

尼問如何是雄雄之尊。師云大斧斫不開。尼云還許
親近否。師云腦後著生鐵。

學人問殺父殺母。佛前懺悔。殺佛殺祖。甚處懺悔。師
云苦苦抑逼人作麼。

學人問趙州柏樹子話意旨如何。師云草交猶有色。
花落竟無聲。學人禮拜云某甲今日得箇入路。師云
試說向山僧。看學人擬議。師便喝出。

師一日垂問云諸人腳跟下各各有一坐具地且道
是甚麼年中置得。一云適來猶記得。一云威音王巳
前。一云何不問某甲。師云三人證龜成鱉。眾復請師
代語。師云欲舉。恐驚大眾。

師一日見紅白桃花。顧眾云共本同條。因甚麼顏色
各異。眾無對。師自代云分付東風仔細推。

學人問擬欲歸鄉。何路最捷。師云汝離家來幾年也。
學云總不記得。師云苦。學云和尚豈無方便。師云出
身猶可易脫。體道應難。

尼問臨濟喫棒。意旨如何。師云年深猶見血痕新。

師一日問侍者日勢早晚。者云總被黑雲遮卻也。師
於空中畫○。相云􂓎。侍者無對。靈瑞大師代云原來
和尚自知早晚。

問木人把板雲中拍。石女含笙井底吹。不落宮商是
何曲調。師云清風匝耳。問一切諸佛。及諸佛阿耨多
羅三藐三菩提法。皆從此經出。如何是此經。師云不
孤來意。問祖師心印篆作何文。師云自家驗取。問諸
佛本源深之多少。師云量不著問不得。指東劃西。平
實處道。將一句來。無對。師代云爭敢造次。問道人行
處如火銷冰。因甚築著磕著。無對。師代云計較未成。
問佛祖公案。秪是一箇道理。因甚有明與不明。師云
妄想至今猶不絕。問大修行人。本脫生死因甚命根
不絕斷。師云病入膏肓。問人人有箇影子。寸步不離。
因甚踏不著。師云知即得問。若是金毛師子。子三千
里外見淆訛。觀世音菩薩將錢買胡餅。因甚卻是饅
頭。師云將錯就錯。問大迦葉。見世尊拈花。破顏微笑。
須菩提聞世尊說法。涕淚悲泣。且道笑底是哭底是。
師云放憨作麼。又云賺殺旁觀。問一雨所滋。根苗有
異。無陰陽地上生箇甚麼。師云文彩全彰。又云描也
描不成。畫也畫不就。問白日無閒人。不風不雨。達磨
因甚一坐九年。師云時光可惜。又云從來疑著這漢。
問一塵一佛國。飯是塵。且道一杓有幾箇釋迦老子。
師云眾眼難瞞。又云有甚饅頭鎚子快下。將來問乾
坤。此日無知巳。玉石何能辨假真。衲僧行腳眼在甚
麼處。師云扣牙恐驚齒。又云問取露柱。問穩坐家堂。
因甚主人翁不識。師云某甲自小不解捏目。又云問
取奴兒婢子。問掀翻大海。摑碎須彌。為甚平地上抬
腳不起。師云弄巧成拙。又云非一朝一夕之故。問眼
光爍破四天下。自已眉毛落盡。因甚不見。師云我常
於此切。又云為著阿誰。問萬里不掛片雲時如何。師
云境界甚危。問大耳三藏第三度。因甚不見國師。師
云是伊卻會。問單提獨弄帶水拖泥。敲唱俱行。銀山
鐵壁且道放開為人好。把住為人好。師代云上板頭
看。又云分身兩處看。問拆東籬補西壁。是衲僧家尋
常手腳。大唐國裏不道無人還有虛空裏釘得橛的
麼。師代云莫向閒處說。又云和尚用心不易。問朝三
千暮八百。有佛處不得住。無佛處急走過。家中折腳
鐺子分付阿誰。師代云目前可驗。又云放待冷來看。
問靈利衲僧撥著便轉。一步步不曾踏在空裏。因甚
道向上一路千聖不傳。師代云汝問極當。又云便與
掀倒禪床。問羅籠不肯住。呼喚不回頭底。終日眼睜
睜地向這裏望空啟告為著阿誰。師代云侍者過茶
來。又云知即得。問衲僧家千劫學佛威儀。萬劫學佛
細行。且道憑箇甚麼。便逢佛殺佛。逢祖殺祖。師代云
許多禿子可有性麼。又云賞伊大膽問嘗在于其中
經行及坐臥。釋迦老子至今出這裏。不得腳下兒孫。
如何使他到處稱尊去。師代云堪笑堪悲。又云理長
則就問。寧說阿羅漢有三毒。不說如來有二種語。衲
僧家一句是一句。因甚纔與麼便不與麼。師代云即
今􂓎。又云換卻眼睛問纔有所重便成窠臼石鞏一
向彎弓禾山只是打鼓。還免得過也無。師代云舊日
事不須提起。又云罪不重科。問萬里不掛片雲時如
何。一云我不向這裏住。復問云向甚麼處住。師代云
和尚欲斷某甲命根那。又云某甲腳跟至今不點地。
問穩坐家堂。因甚主人翁不識。一云瞞他露柱不得。
復問云瞞他露柱不得。且道明日是天晴。是下雨。師
代云成何道理。又云請和尚別置一問來問。眼光爍
破四天下底。自巳眉毛落盡。因甚不見。一云留與後
人貶剝。復問云昔日妙德空生尚自讚歎不及。何故
而今卻許後人貶剝。師代云近日世界不好。又云口
是禍門。

垂問古人道。但參活句。莫參死句。洞山麻三觔。雲門
乾矢橛盡是死句。如何是活句。又云若人造一切罪。
得見巳之法王即得解脫。且道巳之法王作麼生見。
又云不立一塵。本來無物。古人恁麼道將從上家業
盡情折倒了也。你道日用憑何作活。又云無依無欲
便是能仁。因甚又要驅耕夫之牛。奪饑人之食。又云
缽裏飯桶裏水。一任諸人橫吞豎咽。洗缽盂話作麼
生。會又云一稱南無佛。皆巳成佛道。因甚趙州道佛
之一字我不喜聞。又云學道人隨處安閒。自然合他
古轍。因甚驢事未去。馬事又來。又云三世諸佛是奴
婢。一大藏教是涕唾。且拈過一邊。秪如牡丹花下睡。
貓兒是箇甚麼。

* 頌古

「香巖上樹。」

【吹毛寶劍逼人寒。瞬目揚眉作麼看。未舉巳前先薦
得。崑崙騎象鷺鷥牽。】

「魯祖不言言(至)無口將甚麼喫飯。」

【有言無言。海底撐船。有口無口。一場逗漏。倦鳥知還。
閒雲出岫。擬議思量。劈脊便摟。】

「世尊陞座。」

【世尊陞座。文殊白椎。衲僧不會。莫亂鍼錐。】

「崇壽指凳。」

【直道玄關人不覺。衲僧鼻孔徒穿鑿。聖凡極盡不容
情。一陣東風卷寥廓。】

「永嘉到曹谿。」

【三千威儀。八萬細行。簡點將來。好與一頓。不如緘口
度殘春。免得盧公添話柄。】

「雪峰古澗寒泉。」

【寒泉古澗意如何。觸著分明舉似他。芳草岸邊舟楫
穩。落花巖畔杖藜扶。龍吟大澤波濤息。獅吼高山鳥
獸殂。指按光生全海印。何勞苦口唱哆啝。】

「爾時。龍女有一寶珠。價值三千大千世界。且道
三千大千世界是多少價。」

【一二三四五六七三千大千如電拂鼻孔依前搭上
唇裂開布袋翻身出。】

「趙州一日雪中臥(至)州便起去。」

【冷處分明絕覆藏。婆心切切為人忙。機輪撥轉旋天
地。一曲陽春韻獨長。】

「米胡令人問仰山。今時人還假悟也無。山曰悟。
即不無爭奈落在第二頭何米胡深肯之。」

【爍迦羅眼絕纖瑕。第二門頭認得他。滿路清風意無
限。落花流水遍天涯。】

「臨濟三頓棒。」

【毒龍奮迅雨千尺。猛虎出林神鬼泣。三千剎海夜沉
沉。萬象森羅齊壁立。】

「達磨面壁。」

【惡口傷人趁出國。冷坐九年癡兀突。若無一臂助全
功。直至如今覷破壁。】

「德山小參不答話。」

【霧捲星馳。雷奔電激。眨上眉毛。早巳著賊。面皮翻轉
絕承當。大地茫茫黑如漆。】

「雪峰自負一束藤。」

【拋鉤釣巨鼇。一掣知多少。踏月披蓑歸去來。入門又
復眠芳草。涅槃堂裏解翻身。一聲鐵笛霜天曉。】

「仰山指雪師子。」

【白練飛空一色新。無情哮吼解翻身。韶陽毒手今何
在。玉樹瓊葩遍界春。】

「僧問西堂。有問有答。賓主歷然。」

【爛卻須彌截卻藤。水邊林下似無情。洛陽三月花如
錦。為報東君知未曾。】

「欽山豎拳。」

【百卉競芳妍。蜂王直至前。採花成蜜去。春色不堪憐。】

「僧問睦州高揖釋迦。」

【鐵骨冰心不讓人。太阿橫按逐風塵。天涯踏遍無知
巳。帚柄花開劫外春。】

「棗樹問僧近離甚處僧云漢國(云云)。」

【漢地塵沙撲面。漢家天子不見。縱然靈利衲僧。鼻孔
輸他一線。臨機白棒掀天。透出日面月面。回頭腳底
風生。大地混成一片。】

「趙州問婆子甚處去。婆云偷趙州筍去。」

【狹路相逢兩眼開。抱贓不悔實奇哉。吞聲喫掌冤難
雪。定案還須折獄才。】

「陸亙大夫問南泉肇法師也甚奇怪。」

【一體同觀意莫窮。太阿寶劍舞春風。空生國裏花無
限。萬紫千紅一瞬中。】

「我有一機。瞬目視伊。若還不薦。別喚沙彌。」

【虛空釘橛。弄巧成拙。推巳及人。有甚交涉。】

「舉一不得。舉二放過。一著落在第二。」

【一既不成。二亦不是。剔起眉毛。偶然失利。】

「有句無句(至)句歸何處。」

【句歸何處。莫亂指注。拶破燈籠。笑倒露柱。】

「一畝之地。三蛇九鼠。」

【一畝之地三蛇九鼠。文彩全彰。利動君子。】

「衲僧巴鼻。」

【衲僧巴鼻。借伊出氣。失手摸著。本無禁忌。】

「金剛眼睛。」

【金剛眼睛。覿面非真。八斛四斗。何故何新。】

「獅子爪牙。」

【獅子爪牙。掀翻窠臼。佛祖到來。直須退後。】

「殺活拄杖。」

【殺活拄杖。縱橫出入。日月潛輝。乾坤失色。】

「黃龍三關。」

【我手何似佛手。禪和莫亂開口。拈起無孔鐵鎚。普令
萬象知有。

我腳何似驢腳。步步親曾踏著。饒伊鼻孔撩天。也被
山僧穿卻。

人人有箇生緣。葛藤窠裏牽纏。捩轉娘生鼻孔。方知
令不虛傳。

又

我手何似佛手。牢把繩頭緊扭。忽然繩斷遭攧。直得
須彌倒走。

我腳何似驢腳。生死岸頭跳躍。楊岐驀地拽回。不覺
失卻一隻。

人人有箇生緣。不離聲色語言。若更思量擬議。迢迢
十萬八千。】

「雲門胡餅。」

【胡餅拈來度與僧。幾人有口解橫吞。古今佛祖憑超
越。行貨知他值幾緡。】

「洞山麻三觔。」

【貼秤秤來足銖兩。等閒拋出無人賞。早晚行情定不
同。逴得便行方鹵莽。】

「馬祖一喝百丈三日耳聾。如何是聾的旨趣。」

【一喝耳聾。烈焰亙空。家私蕩盡。赤骨律窮。】

「丹霞燒木佛。為甚院主墮眉鬚。」

【燒取舍利。無端特地。靈利衲僧。更須仔細。】

「天上月圓人間月半。作麼生得恰好去。」

【天上月圓。人間月半。可煞新鮮。急著眼看。】

「道得也三十棒。道不得也三十棒。道得為甚更
要喫棒。」

【道得不道。露柱𨁝跳。勘破歸來。一場好笑。】

「青天也須喫棒。且道過在甚麼處。」

【青天喫棒。全無鼻孔。絕倒旁觀。伏惟珍重。】

「萬象之中獨露身。如何是上座獨露底身。」

【向上一路。千聖不傳。失腳踏著。鼻孔撩天。】

和宋慈受深禪師披雲臺十頌

「　行盡千山又萬山。那知人世有餘閒。杖頭點出金剛眼。脫落皮膚指顧間。」


「　仰天長嘯遏行雲。流出桃花賺世人。踏破芒鞋呈舊面。森羅萬象現全身。」


「　杜鵑聲裏覓殘紅。南北東西路莫窮。短笛有聲催午夢。鐵鎚無孔舞春風。」


「　鳴條破塊撲窗櫺。石火光中閃電明。臺上野花零落盡。空山寂寂鳥無聲。」


「　衰病難將藥石攻。扶笻巖畔強從容。湖水盡翻青白眼。七十二峰返照中。」


「　昨日少年今白頭。滿腔熱血付東流。日長無事倚松立。笑指嶺頭雲未休。」


「　不問吳山越水前。平生活計钁頭邊。收來放去渾閒事。撒出珍珠顆顆圓。」


「　嘯月披雲足比鄰。閒花野艸總成真。琴臺響屧渾無恙。人面于今花更新。」


「　淡飯黃虀飽便休。鶉衣百結任悠悠。倦來收足蒲團坐。客至從教不舉頭。」


「　莫怪平生用力麤。掀翻大地一耕夫。了了了時無可了。何妨淹殺赤梢魚。」


絨牡丹

「　魏紫姚黃各不同。同根一體自相通。天姿不假陽和力。一段風光爍太空。」


絨荷花

「　無影枝頭錦色鮮。煙霞風月滿長川。若將真妄論高下。瞎卻眾生眼萬千。」


示戒珠禪德

「　隨緣得旨復何求。覿體全彰物物週。會得箇中消息了。好來妙湛喫拳頭。」


竹杖頌

「　心空及第。高節自持。何妨任運。帶水拖泥。」


和劭監院師嬴得楊岐第一籌四首

「　一道平懷萬事休。青鞋白箬度春秋。十年勳業高叢席。嬴得楊岐第一籌。」


「　嬴得楊岐第一籌。亂峰雲靄鳥聲幽。庭前柏子青無盡。到處香風滿钁頭。」


「　嬴得楊岐第一籌。東山西嶺恣優游。玄關踏破無塵跡。截斷千谿水逆流。」


「　嬴得楊岐第一籌。艸枯石冷雪埋丘。知君自有天然概。活計些些孰敢儔。」


示師照

「　千聖從前喚不回。腳跟有路絕纖埃。今朝自解翻身轉。剎剎塵塵正眼開。」


示英維那

「　一椎便當占機先。不用低頭覓要玄。挈領提綱在今日。為人手段獨精圓。」


示穆書記

「　暗中文彩巳全彰。長笑諸方漫度量。心眼頓開能識透。皎然日月共爭光。」


示圓朗悅眾

「　堂中早晚自周旋。古佛威儀無間然。直下洞明言外旨。鴉鳴鵲噪句中玄。」


示西雲禪者

「　清風匝匝透玄關。葉落疏林見遠山。一著子禪無避處。誰能更向管窺斑。」


示力嚴道人

「　拋卻珍奇錦繡緣。卻從枯淡樂餘年。祖師皮骨休分析。閒即加餐困即眠。」


示具眼道者

「　大悲菩薩千手眼。不知那隻用來親。凡情聖見俱消落。始信光明透剎塵。」


贈張夫人

「　浮華轉盻屬雲煙。草座麻衣悟息肩。識病豈煩尋妙藥。解空時復感諸天。獻珠龍女當成佛。插疏龐婆好學禪。一曲無生堪共語。臨風寄與雁頭箋。」


寄洛陽侯夫人

「　憶昔滄桑歎別離。十年消息重相違。金樽檀板君無恙。石室蒲團我正宜。春暖未融凝鬢雪。夢醒方辨處囊錐。幾番領得殷勤意。回首中原更有誰。」


南洲鳳舉樓望雪

「　截流一棹骨毛寒。六出花飛宇宙漫。奮起玉龍金鎖斷。劈開華嶽劍光殘。奚囊有句從教覓。少室無心不用安。試問五湖參學者。盛歸銀碗若為看。」


* 真讚

** 靈巖老和尚讚

「　尊嚴如神。慈悲如佛。不動色聲。全具折攝。有時奪食驅耕。有時抽釘拔榍。結大地冤讎。安虛空耳穴。坐斷中吳第一峰。是聖是凡齊叫屈。」


** 董菴和尚讚

「　定服嚴身。戒香瑩體。寬以待人。儉以約巳。萬法皆圓。一真不取。我所知師。如是而巳。」


** 靈瑞和尚讚

「　用末山機塞灌谿口。靈山老人許伊哮吼。惱怒時性
如雷火。直欲擊碎虛空。歡喜時語似春風。隨意榮添枯朽。趁東山水上行。逐西嶺雲中走。禪道脫規模佛法。絕樞紐妙湛與伊。同參未曾輕易點首。何況他家爛惡禪。要令此老輕抬手。」


** 自讚

「　凡不能窺。聖莫能測。鐵作面皮。虎口奪骨。七尺烏藤正令行。從教萬象稱奇特。」


「　謂此便是妙湛。大似認影迷頭。謂此若非妙湛。又似離波覓水。除卻離即離非。未免別說道理。涅槃不為榮。生死不為恥。烹麟煆鳳望後昆。別立生涯奪食驅。耕笑前賢遭人指。使妙湛一無所長。隨分眠餐而巳。要會靈山的骨禪。達磨打落當門齒。」


「　丹青描未就。楮墨畫難工。覿面無遮護。秋蟾朗太空。」


* 書問

** 與龔夫人

連日大雨滂沱。火爐邊無賓主。句竟不曾提起。直是
可笑。今者天晴日出。狸奴白牯俱各舞爪張牙。未曾
有一些子好意思舉似知巳。未審晏坐時。還記得箇
一轉語否。若能撩起便行。未跨船舷。自然過量。庶不
負一段樂法深心耳。

又

佛法大海。信為能入。智為能度。頃見夫人信根深植。
不為富貴所移。全身早巳游泳如來大圓覺海。不待
離塵。始登無垢也。靈山一會。事非偶然。且善知識者
難逢難遇。如春雷拔地。晨鐘出雲。不假言詮。啟盲發
瞶。上根利智者便可一肩擔荷詰朝。為世尊誕辰。山
頭和尚為眾陞座。舉楊第一義諦。此事雖則人人有
分。然朝暾散彩。先及高山。吾輩深為夫人望之。為法
真誠。知必不學。山陰返棹也。

** 示門下諸子

宿生忍力未充。似不能知群有性。自累猶可。又累他
人。冷地思之。不覺失笑。世間事如夢如幻。聚散如浮
雲。去來無固。必總在大光明藏中。何去住之有間哉。
一笠荒村。蕭然自寄。在我則隨緣作主。固無怨尤。汝
等初發心學道。未免寒毛卓豎。當知我此門風。壁立
萬仞。一眼覷破。即世情世味。五欲三毒。百種煩惱。一
一覓起處不得。秪有一回飲水一回咽耳。金風體露
月面全彰。當圖徹底掀翻。俟魔氛少息。當執手共說
無生話也。
寶持總禪師語錄卷下(終)