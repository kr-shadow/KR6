#+TITLE: 解惑篇-清-弘贊
#+DATE: 2016-06-11 12:30:14
#+SOURCE: github.com/kanripo/KR6q0222 master 731c7866                

* 解惑編序

佛之智洵難測度也哉！能測者誰？惟佛與佛矣。諸大
菩薩尚不能得其彷彿，況降斯以下而許少思議者
乎！嗚呼！眾生福薄鮮具信根，甘自伶俜難為教化，勞
我釋尊大慈悲父出世援拔，法說三乘。然而有耳曾
聞，有眼曾視者，千萬人中未易多為屈指也。所謂：終
日戴天，不知天之高，終日履地，不知地之厚，流離瑣
尾窮子何歸，慈父憫念而襁褓之，吾曹日在襁褓中，
而竟忘其所自而奚慚為軹耶？今夫坐井觀天者，心
惟計天如許大耳，初不知其無涯涘，焉有告以無涯
涘者弗信也。告者曰何物老嫗產此愚人，良以見識
有限，執一不通，故對醯雞而語滄海，雖費盡無量至
言，終叵令其無疑也何也？彼畢生所由不過是也。則
凡囿於見聞而不信有佛道可成者，亦若是則已矣。
牟子所謂：少所見多所怪，睹馲駝言馬腫背。莊子所
謂：鵬飛九萬里而圖南而取笑于蜩鳩者也，予不敏
身出東官官之人，多崇佛道，予自齠齔便識佛名，稍
長輒遊梵剎，麤覽佛書，頗諳佛教為最上事，遂欲作
上人，弗果洎以一官，羇縻益不遑滿願為悵，今老矣
無能為也。惟是慕道之心未嘗少置，每歎吾生也晚，
且處邊地，不獲於靈山會上，親聞佛說法，為悲更悲
夫！同吾生者，弁髦至道，惑於偏邪排難繽紛牢莫能
解，思著一書解之而靡暇也。先年偶從禪者，得解惑
編，云：是鼎湖在和尚所集，撫掌欣欣，先得我心之所
同然也。閱畢翹空作禮曰：在大師為再來大士者歟，
非耶！抑天生以救斯民於未溺也。夫惑亦眾矣，解之
雖不乏人，然皆散出于各典，曾未有蒐而裒之，以為
世之良導。故閱者未便得其全理，以互絕其狐疑焉！
縱間或遇一二章，均不足以感發前人之趣向，惟和
尚以度世婆心，而編輯之集大成，以壽梓流通于六
合寰中，普使人人咸皆屬目惡知，不有若干頑疲舊
習，被其打動去妄歸真，而直躋于無上之域者乎？其
為功也，詎不韙哉！和尚著書百餘卷，進意此為度人
之妙術云。

賜進士出身奉政大夫修正庶尹吏部考功清吏司
郎中加一級壬寅

大計掌察補理驗封司郎中事前驗封司郎中文選
司員外郎文選司主事庚子

欽差典試陜西正主考兵部職方司督捕主事法弟
子東湖尹源進頓首拜題





















* 解惑編目錄

  
  * 卷上之上
  
  * 吳太宰嚭
  * 釋迦如來降誕
  * 釋迦如來滅度
  * 法流震旦
  * 漢桓帝
  * 楚王
  * 理惑論
  * 曹植
  * 闞澤
  * 東晉袁宏
  * 孫綽
  * 略錄
  * 何尚之
  * 范泰
  * 北魏孝文帝
  * 南齊高帝
  * 蕭子良
  * 梁武帝
  * 梁昭明
  * 沈約
  * 家訓歸心篇
  * 陳武帝
  * 文帝
  * 隋高祖
  * 王通
  * 李士謙喻報說
  * 楊素
  * 唐高祖
  * 太宗
  * 高宗
  * 卷上之下
  
  * 中宗
  * 玄宗
  * 肅宗
  * 代宗
  * 德宗
  * 憲宗
  * 穆宗
  * 宣宗
  * 懿宗
  * 內德論
  * 虞世南
  * 吳道子
  * 張仲素
  * 魯山令
  * 孟簡答韓書
  * 柳宗元
  * 李翱
  * 庾承宣
  * 裴休丞相
  * 李商隱
  * 非韓篇
  * 吳越王
  * 趙王鎔(五代)
  * 宋太祖
  * 太宗
  * 真宗
  * 仁宗
  * 英宗
  * 徽宗
  * 孝宗
  * 呂蒙正
  * 楊億
  * 王安石
  * 司馬光
  * 學士李屏山
  * 卷下之上
  
  * 歐陽修
  * 周惇頤
  * 程顥
  * 杜衍
  * 李遵勗
  * 李覯
  * 劉安世
  * 護法論
  * 王十朋
  * 朱熹
  * 屏山李居士鳴道集說序
  * 三教平心論
  * 元世祖
  * 成宗
  * 王磐
  * 趙孟頫
  * 胡長孺
  * 韓性
  * 卷下之下
  
  * 明太祖高皇帝
  * 遊寺記
  * 祭寶誌禪師文
  * 維摩居士讚
  * 禪海羅漢讚
  * 續原教論
  * 太宗文皇帝
  * 神宗顯皇帝
  * 尚直尚理編
  * 李卓吾
  * 簡諸宰輔敘佛教隆替狀
  * 三報論
  * 三報證驗
  * 現報
  * 生報
  * 後報








解惑編目錄終
























解惑編卷上之上
廣州南海寶象林沙門弘贊在犙編

* 吳太宰嚭(楚臣奔吳為太宰)
列子仲尼篇

太宰問孔子曰：夫子聖人歟？對曰：丘也博識強記，非聖人
也。又問：三王聖人歟？對曰：三王善用智勇，聖非丘所知。又
問：五帝聖人歟？對曰：五帝善用仁義，聖非丘所知。又問：三
皇聖人歟？對曰：三皇善用時政，聖非丘所知。太宰駭曰：然
則孰為聖人乎？夫子動容，有間曰：丘聞西方有聖者焉，不
治而不亂，不言而自信，不化而自行，蕩蕩乎！民無能名焉。

據斯以言，孔子深知佛為大聖也。時緣未昇，故默而識
之，有機故舉，然未得昌言其致矣。尚直篇云：不治不亂，
不言自信，不化自行，實太古之聖道。孔子發明此道，而
無私心。推此一節，亦足以見孔子之聖德也。佛法苟非
大道，則孔子巳指其非矣。安得稱為聖乎？佛法教人為
善沮惡之言，與三綱、五常若合符節，實為世人之福田，
明道之大本也。陰翊皇度補于政教之功，可謂至矣。

* 釋迦如來降誕
佛經并周書異記

迦葉佛，人壽二萬歲時出世。釋迦如來，欲人壽一萬歲時
出世，以眾生根緣未熟，故人壽百歲時御世。然佛佛出世，
皆先在兜率天，教化諸天子已，降生南贍部洲。故釋迦如
來，在兜率天時，名護明菩薩。七月十五日，自兜率天，乘六
牙白象王，下中天竺迦毘羅國，淨白聖王宮中，從母摩耶
夫人，右脅入胎，住於右脅。次年四月八日，平旦時，夫人與
諸婇女，入嵐毘尼園遊觀，夫人見無憂花鮮好，舉右手攀
摘，佛即從右脅墮下。七寶蓮花捧足，四方周行七步，右手
指天，左手指地，曰：天上天下，惟吾獨尊。周書異記云：昭王
二十四年甲寅之歲，四月八日，江河泉池，忽然泛漲，井皆
溢出，宮殿人舍，山川大地，咸悉震動。其夜即有五色祥光，
入貫太微，遍於西方，盡作青紅色，日有重輪。王問群臣曰：
是何祥耶，群臣莫測。太史蘇由，筮之，得乾之九五。由曰：有
大聖人，生於西方，故現此瑞。王曰：於天下何如？由曰：此時
無他，至千年外，聲教被此。昭王即遣鐫石記之，置於南郊
天祠前。至穆王即位，二十三年，數有光明來照王都。王疑
寇至，遣相國呂侯，出師防之。乃曰：西方聖人說法度人，光
流及此。王聞先蘇由所記，知西方有聖人處世。王遂乘驊
騮八駿馬，西行求道。故天人陸玄暢，答道宣律師云：周穆
王身遊天竺，佛告穆王，彼土現有迦葉佛舍利古塔，可返
禮事。王問何方？佛言：在鄗京之東南也(迦毘羅亦名迦維羅衛)。

* 釋迦如來滅度
周書異記并白馬寺記

佛告諸弟子，如來於今中夜，當入涅槃。時諸天龍神，國王
臣民，他方菩薩雲集。佛為說法，辭滿四十卷，名大涅槃經。
遂於中夜入諸禪定，寂然而般涅槃。涅槃經後分云：如來
三反入諸禪定，三反示誨眾巳，即於中夜，而入涅槃。時大
地所有諸山，一時振裂，悉皆崩倒，出大音聲，振吼世界。唱
言：苦哉！大地虛空，寂然大暗，日月精光，悉無復照。忽然黑
風鼓怒驚振，吹扇塵沙，彌暗世界，一切卉木藥草諸樹，悉
皆摧折，碎落無餘。江河溪澗流泉，悉皆傾覆枯涸，云云。周
書異記云：周穆王即位五十三年。壬申之歲，二月十五日
平旦，暴風忽起，損舍折樹，山川大地宮殿，皆悉震動。鳥獸
悲鳴，日午天陰雲黑。西方有白虹十二道，南北通貫，連夜
不滅。王問太史扈多曰：是何徵也，扈多卜曰：西方大聖人
入滅，衰相現耳，此即如來入涅槃之相也(梵語涅槃，此云圓寂。謂德無不
備名圓，障無不盡名寂，亦云滅度，謂滅煩惱，度生死也)。

三教法頌云：

「　周昭甲寅第四帝，
　釋迦降生迦維衛，
　穆王壬申五十三，
　如來八十歸真際。
　滅度一千八十年，
　教流漢明永平世；
　佛先四百二十二，
　老子方生定王世。
　佛先四百七十七，
　孔子靈王時誕質。」


* 法流震旦
法本內傳(史官傅毅撰)

東漢明帝，永平三年庚申四月八日帝寢南宮，夢金人長
丈六，項佩日光，胸題卍字，飛至殿前去來無礙。旦問群臣，
時太史傅毅進曰，臣聞西域有神其名曰佛，陛下所夢，將
必是乎！國子博士王遵對曰：臣按周書異記云，周昭王，甲
寅四月八日，有聖人生西方，今陛下所夢是也。帝乃遣將
軍蔡愔，中郎將秦景，博士王遵等，十八人，使西域訪求。六
年癸亥，愔等於天竺鄰境月支國，遇摩騰、竺法蘭、二法師，
得白疊像，并梵本經六十萬言，載以白馬，相與東還。八年
乙丑達洛陽，法師入闕，獻經像，帝大悅，館於鴻臚寺。十年
丁卯，敕於洛陽城西，立白馬寺以居之，以白馬馱經，遂名
白馬寺(震旦佛寺始此)。

是年騰蘭譯出四十二章經。十一年戊辰，
帝幸寺，騰進曰：寺東何館，帝曰：昔有阜夷之復起，夜有異
光，民呼聖冢。騰曰：按天竺金藏詮所誌。昔阿育王，藏佛舍
利於天下，凡有八萬四千所，震旦之境，有十九處，此其一
也。帝與俱往禮拜，忽有圓光現冢上，光中有三佛，帝大悅
曰，不遇二大士，安知大聖遺祐哉！詔塔其上九層，高二百
尺。明年光又現，有金色手出塔頂，帝幸禮拜，光隨步武旋
繞。自午及申而滅，十二年，詔以佛像奉安顯節陵、清涼臺、
二處供養。帝問騰曰：法王出世，何以化不及此？答曰：迦毘
羅國，三千大千世界，百億日月之中心也，三世諸佛，皆在
彼生，乃至天龍鬼神，有願行者，皆生於彼，受佛正化，咸得
悟道，餘處眾生，無緣感佛，佛不往也。佛雖不往，光明及處，
或五百年，或一千年，皆有聖人傳佛聲教而化導之，廣說
教義。文廣故略之。十四年正月一日，朝正之次，五嶽并諸
山道士，七百餘人，自相命曰：天子棄我道法，遠求胡教，今
可以表抗之。其表略曰，五嶽十八山觀，泰山三洞弟子，褚
善信等，死罪上言，臣聞太上，無形無名，無極無上，虛無自
然，大道出於造化之前，上古同遵，百王不易，今陛下道邁
羲皇，德高堯舜，竊承陛下，棄本追末，求教西域，所事乃是
胡神，所說不參華夏，願陛下恕臣等罪，聽與試驗，臣等諸
道士，多有徹視遠聽，博通經典，從元皇巳來，太上群籙，太
虛符咒，無不綜練，達其涯極，或策使鬼神，吞霞飲氣；或入
火不燒，或履水不溺；或白日昇天，或隱形不測，至於方術，
無所不能，願得與其比校，一則聖上意安，二則得辨真偽，
三則大道有歸，四則不亂華俗。臣等若比對不如，任聽重
決，如其有勝，乞除虛妄。敕遣尚書令宋庠，引入長樂宮，以
今月十五日，可集白馬寺。道士等便置三壇，壇別開二十
四門，褚善信等，各齎靈寶真文，太上玉訣，三元符籙等，五
百九卷，置於西壇。茅成子、許成子、黃子、老子等、二十七家
子書，三百三十五卷，置於中壇。饌食奠祀百神，置於東壇。
帝御行殿，在寺南門佛舍利經像，置於道西。十五日齋訖，
道士等，以柴荻和檀沉香為炬，遶經泣曰：臣等上啟太極
大道元始天尊，眾仙百靈，今胡神亂夏，人主信邪，正教失
蹤，玄風墜緒，臣等敢置經於壇上，以火取驗，欲使開示蒙
心，得辯真偽。便縱火焚經，經從火化，悉成灰燼。道士等相
顧失色，大生怖懼，將欲昇天隱形者，無力可能，禁效鬼神
者，呼策不應，各懷愧恧，南嶽道士費叔才，褚善信，二人自
撼而死。太傅張衍語褚信曰：卿等所試無驗，即是虛妄，宜
就西來真法，褚信曰：茅成子云，太上者，靈寶天尊是也，造
化之作，謂之太素，斯豈虛妄乎？衍曰：太素有貴德之名，無
言教之稱，今子說有言教，即為妄也。信默然，次將梵本佛
經火然之。赫奕宛如鼎新。更增光潔。時佛舍利光明五色，
直上虛空，旋環如蓋，遍覆大眾，映蔽日光，摩騰法師，踴身
高飛，坐臥空中，廣現神變。於時天雨寶花，在佛僧上，又聞
天樂感動人情，大眾咸悅，歎未曾有，皆遶法蘭聽說法要，
并吐梵音，歎佛功德，亦令大眾稱揚三寶，說諸法相不一，
又說出家功德最高，帝於是彌加崇敬。時司空陽城侯劉
峻，與諸官人士庶等千餘人出家，四嶽諸山道士呂惠通
等六百二十人出家，陰夫人王婕妤等，與宮人婦女二百
三十人出家，帝立十所寺，七所城外安僧，三所城內安尼，
自斯已後廣矣。傳有五卷，略不備載也。騰卒，蘭自譯十地
斷結佛本生法藏海。佛本行等五經。

費長房三寶記，并義楚六帖云，西漢光祿大夫劉向校
書天祿閣，往往見有佛經。白馬寺記云，秦始皇三十年
甲申，西域沙門室利防等，十八人齎梵本經至咸陽，有
司以聞，帝以其異俗，囚之。利防等念摩訶般若波羅蜜，
光明照耀，瑞氣盤旋，滿於囹圄，有金神長丈六，持杵揚
威，擊碎其獄，出之，帝驚悔，即厚禮之而去。魏略及西域
傳云，臨猊國有神人名曰沙律，年老髮白，常教人為浮
圖，有殃禍及無子者，勸行浮圖齋戒，令捨財贖愆。猊王
久無太子，其妃莫耶因祀浮圖而生太子，遂名其子為
浮圖焉，前漢哀帝時，景憲使月氏國，王令太子口授經
於景。所以浮圖經教，前漢早行，六十三年之後，明帝方
感瑞夢也。

如來涅槃巳，王臣以香積成樓，安金棺於樓上，焚七日
夜，天帝釋，持寶瓶瀉乳息火，開金棺，得舍利八斛四斗，
天帝取佛右邊大牙歸忉利天歡喜園中建塔。時八大
國王分舍利回本國建塔，龍王取一塔舍利，歸宮供養。
過百年後，有鐵輪王出世，名阿育，統南贍部洲，役鬼神，
一日造八萬四千寶塔，遍於南贍部洲。此東震旦十九
所，今現見者，惟五六處。寧波府鄮山阿育王寺塔，高尺
餘，非木非香，又非土石，而甚輕，四面玲瓏，皆菩薩，及護
法神像，記云，是鬼神鍊七寶末作者(云云)。

* 漢桓帝
漢書并三寶記

建和二年。月氏國沙門支婁迦讖。至洛陽。譯佛經凡二十
部計六十三卷。永興二年，帝於宮中，鑄黃金浮圖太子像，
覆以百寶華蓋，身自奉之，由是百姓向化，事佛彌盛(震旦鑄金
銀像始此)。

西天竺。國王名得度。勤行佛道。一日行道處。見一小
塔。高一尺四寸。其色青玄。眾莫能舉。王問眾僧塔之所因。
眾莫能辯。二十二祖摩拏羅大士。謂王曰。此阿育王所造。
佛舍利塔也。四面示。相。前則尸毘王。割身肉飼鷹救鴿。後
則慈力王。剜身然燈。左則薩埵王子。投崖飼虎。右則月光
王捐捨寶首。四面皆是釋迦世尊。宿世修道之跡。今王有
緣。故出現耳。言巳舉之。王即傳位太子。投祖出家。當此桓
帝之世也(出正宗記)。

靈帝光和三年。帝遣中使洛陽佛塔寺飯
諸沙門。懸繪燒香。然燈散花。

* 楚王(諱英，明帝弟)
出漢書

王最先奉佛，喜為浮圖齋戒。永平九年，奉黃縑白紈，詣相
國曰託在藩輔，過惡累積，奉送縑帛，以贖罪愆。相國以聞，
詔報曰：楚王誦黃老之微言，尚浮圖之仁祠，何嫌何疑，其
還之，以助伊蒲塞，桑門之盛供。王公貴人，遂爭效之(伊蒲塞，即
優婆塞，桑門即沙門，助者佐也)。

* 理惑論(共三十七篇，今略錄數章)漢牟融著

(牟子既修經傳諸子，書無大小，靡不好之，雖不樂兵法，然猶讀焉。雖讀神仙不死之書，抑而不信，以為虛誕。是時靈
帝崩後，天下擾亂，獨交州差安，北方異人，咸來在焉，多為神仙辟穀長生之術，時人多有學者，牟子常以五經難之，
道家術士，莫敢對焉。時牟子年方盛，志精於學，又見世亂，無仕宦意，竟遂不就，乃歎曰：老子絕聖棄智，修身保真，萬
物不干其志，天下不易其樂，天子不得臣，諸侯不得友，故可貴也。於是銳志於佛道，兼研老子五千文，含玄妙為酒
漿，翫五經為琴簧，世俗之徒，多非之者，以為背五經，而向異道。欲爭則非道，欲默則不能，遂以筆墨之間，略引聖賢
之言證解之，名曰牟子理惑云。)

或問曰：何以正言佛，佛為何謂乎？牟子曰：佛者謚號，猶名
三皇神，五帝聖也。佛乃道德之元祖，神明之宗緒，佛之言
覺也，怳惚變化，分身散體，或存或亡，能小能大，能圓能方，
能老能少，能隱能彰，蹈火不燒，履刃不傷，在汙不染，在禍
無殃，欲行則飛，坐則揚光，故號為佛也。問曰：何謂之為道，
道何類也？牟子曰：道之言導也，導人致於無為，牽之無前，
引之無後，舉之無上，抑之無下，視之無形，聽之無聲，四表
為大，綩綖其外，毫釐為細，間關其內，故謂之道。問曰：佛道
至尊至大，堯舜周孔，曷不修之乎？七經之中，不見其辭，子
既耽詩書，悅禮樂，奚為復好佛道，喜異術，豈能踰經傳，美
聖業哉！竊為吾子不取也。牟子曰：書不必孔丘之言，藥不
必扁鵲之方，合義者從，愈病者良，君子博取眾善，以輔其
身，子貢云：夫子何常師之有乎？堯事尹壽，舜事務成，旦學
呂望，丘學老聃，亦俱不見於七經也。四師雖聖，比之於佛，
猶白鹿之與麒麟，鷰鳥之與鳳凰也，堯舜周孔且尤之，而
況佛身相好，變化神力無方，焉能捨而不學乎？五經事義，
或有所闕，佛不見記，何足怪疑哉！問曰：云佛有三十二相，
八十種好，何其異於人之甚也？殆富耳之語，非實之云也。
牟子曰：諺云，少所見，多所怪，睹馲駝，言馬腫背。堯眉八彩，
舜目重瞳，皋陶鳥喙，文王四乳，禹耳三漏，周公背僂，伏羲
龍鼻，仲尼反頨，老子日角目玄，鼻有雙柱，手把十文，足蹈
二五，此非異於人乎？佛之相好，奚足疑哉！問曰：佛道言人
死當復更生，僕不信此言之審也，牟子曰：人臨死，其家上
屋呼之，死巳復呼誰？或曰：呼其魂魄。牟子曰：神還則生，不
還神何之乎？曰：成鬼神。牟子曰：是也，魂神固不滅矣，但身
自朽爛耳。身譬如五穀之根葉，魂神如五穀之種實，根葉
生必當死，種實豈有終亡，得道身滅耳。老子曰：吾所以有
大患，以吾有身也，若吾無身，吾有何患。或曰：為道亦死，不
為道亦死，有何異乎？牟子曰：所謂無一日之善，而問終身
之譽者也。有道雖死，神歸福堂，為惡既死，神當其殃。愚夫
闇於成事，賢智預於未萌，道與不道，如金比草，善之與惡，
如白方黑，焉得不異，而言何異乎？問曰：孔子云，未能事人，
焉能事鬼，未知生，焉知死，此聖人之所紀也，今佛家輒說
生死之事，鬼神之務，此殆非聖哲之語也。夫履道者，當虛
無澹泊，歸志質樸，何為乃道生死以亂志，說鬼神之餘事
乎？牟子曰：若子之言，所謂見外，未識內者也。孔子疾，子路
不問本末，以此抑之耳。孝經曰：為之宗廟，以鬼享之，春秋
祭祀，以時思之。又曰：生事愛敬，死事哀慼，豈不教人事鬼
神知生死哉？周公為武王請命曰：旦多才多藝，能事鬼神，
夫何為也？佛經所說生死之趣，非此類乎？老子曰：既知其
子，復守其母，沒身不殆。又曰：用其光，復其明，無遺身殃。此
道生死之所趣，吉凶之所住，至道之要，實貴寂寞，佛家豈
好言乎，來問不得不對耳，鐘鼓豈有自鳴者，桴加而有聲
矣。問曰：吾子以經傳理佛之說，其辭富而義顯，其文熾而
說美，得無非其誠是子之辯也。牟子曰：非吾辯也，見博故
不惑耳。問曰：見博其有術乎？牟子曰：由佛經也，吾未解佛
經之時，惑甚於子，雖誦五經，適以為華，未成實矣。吾既睹
佛經之說，覽老子之要，守恬惔之性，觀無為之行，還視世
事，猶臨天井而闚溪谷，登嵩岱而見丘垤矣！五經則五味，
佛道則五穀矣！吾自聞道巳來，如開雲見白日，炬火入冥
室焉。問曰：子以經傳之辭，華麗之說，褒讚佛行，稱譽其德，
高者陵青雲，廣者踰地坼，得無踰其本，過其實乎，而僕譏
刺頗得疹中，宜其病也。牟子曰：吁！吾之所褒，猶以塵埃附
嵩岱，收朝露投滄海，子之所謗，猶握瓢觚欲減江海，操耕
耒欲損崑崙，側一掌以翳日光，舉土塊以塞河衝，吾所褒，
不能使佛高，子之毀，不能令其下也(詳如弘明集)。

* 曹植(字子建，武帝第四子)
廣弘明集

植精通書藝，時稱為天人，每讀佛經，輒留連嗟玩，以為至
道之宗極。嘗遊漁山，聞空中梵天之響，清颺哀婉，因倣其
聲，寫為梵唄，今法事有漁山梵，即其餘奏也。嘗著辯道論，
言仙道虛妄。

* 闞澤(字德潤，山陰人)
廣弘明集并宗炳明佛論

吳主孫權，問尚書令闞澤曰：孔丘李老，得與佛比對否，澤
曰：臣聞魯孔君者，英才誕秀，聖德不群，世號素王，制述經
典，訓獎周道，教化來葉，師儒之風，澤潤今古。亦有逸民，如
許成子，原陽子，莊子，老子等，百家子書，皆修自翫，放暢山
谷，縱佚其心，學歸澹泊，事乖人倫長幼之節，亦非安俗化
民之風。至漢景帝，以黃子、老子，義體尤深，改子為經，始立
道學，敕令朝野，悉諷誦之。若以孔老二教比方佛法，遠則
遠矣，所以然者，孔老二教法天制用，不敢違天，諸佛設教，
諸天奉行，不敢違佛，以此言之，實非比對。吳主大悅，以澤
為太子太傅。

* 東晉袁宏
廣弘明集

宏有逸才，嘗著漢紀云，西域天竺，有佛道焉，佛者覺也，將
覺悟群生也，其教以修善慈悲為主，專務清淨，其精者，號
沙門，漢言息心，蓋息意去欲，而歸於無為也。又以為人死，
精靈不滅，隨復受形，生時行善惡，皆有報應，故所貴行善
修道，以鍊精神，以至為佛也。世俗之人，或以為虛誕，然歸
於玄，微深遠難得而測，故王公大臣，現生死報應之際，莫
不矍然而自失焉。

* 孫綽
廣弘明集

哀帝朝，為著作郎，撰喻道論，略曰：夫佛也者，體道者也，道
也者，導物者也，應感順通，無為而無不為者也。無為故、虛
寂自然，無不為故、神化萬物，或難曰：周孔適時而教，佛欲
頓去殺，將何以懲暴止奸哉？答曰：不然，周孔即佛，佛即周
孔，故在皇為皇，在王為王，佛者覺也，猶孟軻以聖人為先
覺，其旨一也。周孔救弊，佛教明本，共為首尾，其致不殊，難
曰：周孔以孝為首，而沙門之道，棄親即疏，利剔鬚髮，生廢
色養，終絕血食，而云弘道敦仁，廣濟群生？答曰：故孝之為
貴，貴能立身行道，永光厥親，若匍匐懷橘，日御三牲，而不
能令萬物尊己，非養親之道。昔佛為太子，棄國學道，道成
號佛，具三十二相，八十種好，游步三界之表，恣化無窮之
境，天清地潤，品物咸亨，蠢蠕之生，枯槁之類，改悴為榮，還
照本國，廣敷法音，父王咸悟，亦升道場，以此榮親，何孝如
之。佛有十二部經，其四部，專以勸孝為事，殷勤之旨，可謂
至矣！而俗人不詳其源，便瞽言妄說，輒生攻難，以螢燭之
見，疑三光之盛，芒隙之滴，怪淵海之量。以誣罔為辯，以果
敢為明，可謂狎大人而侮天命者也。

* 略錄
晉至劉宋

西晉武帝，大崇佛事，廣造伽藍，惠帝於洛下造興聖寺，常
供百僧(出方志)。

東晉元帝，詔沙門竺潛，入內講經，帝敬其德，
令著屐登殿，中人聚觀，歎道德高風之盛，帝造瓦棺、龍興、
二寺，以集丹陽、建業、千僧供養。明帝手御丹青，圖釋迦佛
像于大內樂賢堂，造皇興、道場、二寺，集義學沙門百員，講
論佛道(出六帖并統紀)。

成帝詔會稽寶山法義法師，入禁中，傳授
五戒，建中興、塵野、二寺，以居義學千僧(出六帖)。

簡文帝，幸瓦
棺寺，聽竺法汰講放光般若經。敕長干寺造塔，壯麗殊偉，
工畢，光照簷宇，帝每讀佛經，以為陶鍊精神，即聖可至(出釋
鑑)。

孝武帝，聞道安法師名，詔曰：法師以道德照臨人天，使
大法流行，為蒼生依賴，宜日食王公祿。所司以時資給，廬
山遠公。師安。安師佛圖澄。秀紫芝編年論曰。佛教之盛。由
佛圖澄而得安。由安而得遠公。是三大士。化儀全偉。帝於
內殿立精舍奉佛，召名德沙門居中講道，造皇泰、本起、二
寺。王羲之於廬山建歸宗寺，請西天達磨多羅居之，羲謁
沙門支遁于會稽，觀其風力，謂曰，逍遙可得聞乎？遁作數
千言與之，羲遂披襟解帶，留連不能已，乃請住靈嘉寺，意
存相近也(出晉史并僧傳)。

郗超(字景興)為桓溫府椽，嘗著五戒文，自
行五戒，年三長齋，月六齋，凡齋日，不嘗魚肉，不御妻妾，過
中不食，洗心念道，歸依三寶。東晉羅含徵，為尚書郎，著更
生論，略曰，萬物有數，天地無窮，萬物不更生，則天地有終，
天地無終，則更生可知矣(出弘明集)。

謝尚晉為鎮西將軍，嘗夢
其父告之曰：西南有氣至，人當必死，汝宜修福建塔造寺，
可禳之。若未暇造塔寺，可於杖頭刻作塔形，見氣來，可擬
之。尚寤，遂刻小塔，施於杖頭，恒置左右，後果有異氣，從天
而下，始如車輪，而漸彌大，直衝尚家，尚以杖頭指之，氣即
回散，闔門獲全。氣所經處，數里無復孑遺。尚遂捨宅為莊
嚴寺(出建康錄)。

後秦姚興，少敬三寶，迎羅什法師歸秦，奉之若
神，講經於草堂寺，興及朝臣，沙門千餘人，肅容觀聽，由是
公卿以下，皆奉佛法，州郡受化事佛者，十室而九，僧尼萬
數。師譯經律三百八十卷。大營塔寺。坐禪者常以千數。師
於弘始十五年。四月十三日入滅。壽七十歲。入滅日謂眾
曰。所譯惟十誦律。未及刪繁。義契佛心。焚身之日。舌不焦
壞。言訖而逝。荼毘舌果不壞。若紅蓮色(出高僧傳及北史)。

魏太祖
下詔曰。佛法之興。其來遠矣。濟益之功。冥及存歿。神蹤遺
法。信可依憑。敕有司於京城建飾容範。修整寺舍令信向
之人。有所依止(出魏史)。

太祖於虞地造十五級浮圖。又造開
泰定國二寺。寫佛經論。造千金佛像。每日法集三百名僧
講道(出弘明集)。

魏太武廢釋教。遘癘疾兩年。為中常侍宗愛所
弒。皇孫濬。即帝位。群臣多請帝復釋教詔曰。夫為帝王者
必祗奉明靈。顯彰仁道。其能惠。著生民。濟益群品。雖在往
古猶序其風烈。是以春秋喜崇明之禮。祭典載功施之族。
況釋教如來功濟大千。惠流塵境。尋生死者。歎其達觀。覽
文義者貴其妙門。助王政之禁律。益仁智之善性。排撥群
邪。開演正覺。故前代巳來。莫不崇尚。亦我國家常所尊事。
今制諸州郡縣眾居之所各聽建佛寺塔其有好樂佛法
欲為沙門者。聽出家。大州五十人。小州四十人。於是曏所
毀佛寺。率皆修復。又敕有司於五級大寺。為太祖已下五
帝。鑄銅佛像。各一丈六尺。帝親。為沙門師賢等。五人下髮。
以師賢為道人統(出魏書并僧史略)。

獻文帝。聰慧夙成剛毅有斷。
雅好浮圖之學。常有遺世之心。傳位太子宏。徙居崇光宮。
宮在北苑。建鹿野寺於苑中之西山。與僧居之。時談禪理
(出魏史帝紀)。

帝嘗造四方諸寺。一千餘所。度僧尼七萬七千人
(出北史并弘明集)。

宋武帝姓劉，以京口故宅，為普照寺，設齋內殿，
施嚫資三萬，帝手書戒經，口誦梵本，造寺五所(出帝紀并稽古略)。

文帝元嘉五年，造禪靈寺，常供千僧，九年幸大莊嚴寺，設
大會，帝親同四眾坐地，及齋，眾以過午不食，帝曰：日纔中
耳，道生法師曰：白日麗天，天既云中，何得非中，舉缽便食，
眾隨之，帝大悅。元嘉八年。帝詔求那跋摩尊者(中天竺人)赴京。
帝迓勞殊勤。問以佛道。稱旨。帝悅。尊之為師。命居祗洹寺。
供給隆厚。於寺講法華經。并十地品。帝率公卿。日集座下
以聽法。法席之盛。前未有也。十九年。西域獻帝火浣布袈
裟。帝時自衣之(出宋史并弘明集)。

孝武帝於中興寺建八關齋戒，
中食竟，從臣袁敏孫等更進魚肉，帝怒，並與免官，帝詔曇
宗法師懺罪，帝因曰：朕有何罪，而勞師為懺？宗曰：舜稱予
違汝弼，禹曰：萬方有罪，在予一人，陛下履道思沖，寧得獨
異，帝大悅(出高僧傳)。

明帝嘗造佛丈六金身。旦食常齋。日誦般
若。爰感舍利。造普光寺。帝謂道猛法師曰：師非直道益蒼
生，亦乃有光世望，敕講成實論，公卿畢集，帝親臨聽(出高僧傳)。

帝問誌公曰：牛首山有何神聖？誌曰：文殊領一萬菩薩，夏
居五臺，冬居牛首。云云(出六帖)。

(○四眾。比丘。比丘尼。五戒男。五戒女。)

* 何尚之
出宋史

元嘉十二年，文帝謂侍中尚之曰：范泰、謝靈運、常言六經
本在濟俗，若求性靈真要，則必以佛理為指南。近見顏延
之折達性論，宗炳難黑白論，並明達至理，開獎人意，若率
土皆敦此化，則朕坐致太平矣！尚之曰，渡江已來，王導、周
顗、庾亮、謝安、戴逵、許詢、王蒙、郗超、謝尚、王坦之、臣、高祖兄
弟(何充兄弟)，莫不稟志歸依。夫百家之鄉，十人持五戒，則十人
淳謹，千室之邑，百人修十善，則百人和睦，人能行一善，則
去一惡，去一惡，則息一刑，一刑息於家，萬刑息於國，此明
旨所謂坐致太平者也。故圖澄適趙，二石減暴，靈塔放光，
符揵損虐，神道助化，昭然可觀。至於土木之功，雖若鉅費，
然值福報恩，不可頓絕。羊玄保進曰：此談蓋天人之際，豈
臣所宜預，竊謂秦楚強兵，孫吳吞併，將無取於此也。尚之
曰：夫禮隱逸則戰士息，貴仁德則兵氣銷，以孫吳為志，動
期吞併，則將無取乎堯舜之道，豈特釋教而巳哉！帝悅曰：
釋門之有卿，猶孔門之有季路，惡言不入於耳也。

* 范泰(子作)
出漢書

泰博覽群籍，好為文章，暮年事佛甚精。子曄，撰東漢書，其
西域論略曰，佛道神化興自身毒，其國則殷乎中土，玉燭
和氣，靈聖之所降集，賢懿之所挺生，神跡詭異，則理絕人
區；感驗明顯，則事出天外。而張騫無聞者，豈其道閉往運，
數開叔葉乎！(身毒。梵語。即天竺也)。

* 北魏孝文帝
釋鑑并北史正宗記

帝，改姓元氏，上皇敕自今祭天地宗社，勿用牲，唯薦以酒
脯。造建明寺，詔每年四月八日七月十五日，聽大州一百
人為僧，中州五十，下州二十五，著令以為常，詔懿德法師，
聽一月三入殿，俾朕餐稟道味，光飾朝廷。帝在位二十九
年，手不釋卷，暇則自講，六宮侍女，皆持六齋，度僧造寺甚
眾。宣武帝，孝文帝次子，詔西域菩提流支，於紫極殿譯楞
伽經，帝親筆受。又於式乾殿。講維摩經。國家大寺四十七
所。三公等建寺八百四十所。百姓造寺院三萬一千所。僧
至二百萬。時自西域來者三千餘人，帝別立永明寺。房舍
千餘間以處之，遠近承風，無不事佛。孝明帝，宣武次子，詔
諸郡，立五級浮圖，胡太后敕宋雲，與沙門慧生等，往西天
求經，四年宋雲等使西域還，得佛經一百七十部。太和十
八年。帝幸徐州白塔寺。寺有道登法師入滅。下詔傷悼。施
絹千疋。齋一切僧。京城七日行道。中天竺佛陀禪師。志愛
嵩嶽。帝敕就少室山。立少林寺居之。師度弟子僧稠。慧光，
孝明帝正光二年。達磨自梁入魏，至嵩山少林寺，面壁而
坐，帝三詔不至，就賜摩衲袈裟，金缽，銀水瓶，繒帛，師不受，
三返然後受之。胡太后。建永寧寺在宮側。鑄金像高一丈
六尺者一。如中人者十。王像二。造九層浮圖。高十九丈。上
剎竿高十丈。塔金鈴鐸如甕大。靜夜聲聞十里。自佛法入
中國。塔寺之盛。未之有也。魏國通有佛經。四百十九部。合
一千九百一十九卷。

* 南齊高帝
方志并弘明集

帝在位持齋修十善。誦持般若經。書寫法華經。四月八日。
鑄一千金佛像。七月十五日。普寺供僧。造陟屺正。觀二寺。

* 蕭子良
廣弘明集

蕭子良封竟陵王，與文慧太子，並精佛理，每招致名僧，講
論佛乘，尊法之盛，江左未有，或親為眾僧賦食行水。子良
嘗夢東方普光世界，天王如來，說淨住淨行法門，因註淨
住子二十卷，謂淨身口意，如戒而住也。淨行者，以諸業淨
則化行於世也(齊永明八年，感夢乃註法門三十一條，備載廣弘明集三十二卷)。

* 梁武帝
出南史

天監二年癸未，侯景生，即齊東昏侯後身。是日誌公在便
殿，賜坐，忽顰蹙，引頸歎曰：仇敵生也！帝罔測。三年四月八
日，帝捨道奉佛，親製疏文曰：弟子蕭衍，在昔耽事老子，歷
葉相承，染此邪法，今捨舊習，歸憑正覺，願使未來生世，童
男出家，廣化眾生，共取成佛，寧在正法，長淪惡道，不樂依
老，暫得生天，陟大乘因，永離邪見(云云)。天監十八年。四月
八日。帝延慧約法師於等覺殿。受菩薩戒設無遮大會。帝
自受戒後。過午不食。膳無鮮腴。唯豆羹。糲飯而巳。或遇事
冗。不暇就食。日纔過中。便漱口而坐。大同元年。法師入滅
帝素服臨喪哭之。輟朝七日。詔葬獨龍山。從師受戒者萬
八千人。皆服緦麻。哭送葬所。太清三年夏四月，逆賊侯景
陷臺城，以甲士五百人自衛，帶劍上殿拜訖，帝神色自若，
使引向三公坐榻，謂曰：卿在戎日久，無乃為勞乎？景惶懼，
不能對，出謂左右曰：吾每據鞍臨敵，矢石交下，了無所怖，
今見蕭公，使人畏慴，豈非天威難犯，吾不復見之矣。及景
自稱大丞相，而徵求無已，帝惡，後寢疾，安臥不動，齋戒不
衰，日夕念佛，不絕於口。時皇子侍側。五月丙辰，大漸，不能
進膳，久而口苦，索蜜未至，而舉手曰：荷荷(荷即蓮花，鑑以荷荷為憤怒之
聲，何毀之太過耶)。遂崩於淨居殿，年八十有六，在位四十九載。帝
日角龍顏，舌紋八字，項有浮光，身映日無影，右手紋成武
字，幼嘗蹈空而行，所居之室，常若雲氣，人或遇者，體輒肅
慄，前後受命符瑞，凡六十餘事，及即位，太極殿常有六龍，
各守一柱，其神奇異瑞，自書契以來，人君皆所未有。幼而
好學，六藝備閒，棋登逸品，至於陰陽緯候，卜筮占決，草隸，
尺牘，騎射，並洞精微。雖登大位，萬機多務，猶手不釋卷，然
燭測光，常至戌夜，撰通史六百卷，金海三十卷，五經義註
講疏等，合二百餘卷，贊、序、詔、誥、銘、誄、箴、頌、牋、奏、諸文，凡一
百二十卷。製涅槃、大品、淨名、三慧、諸經義記、數百卷，聽覽
餘暇，即於重雲殿、同泰寺、講說，名僧穎學，四部聽眾，常萬
餘。布衣木綿，皂帳，一冠三載，一被二年，五十外，便斷房室，
不食酒肉，不取音樂，非宗廟祭祀，大會饗宴，及諸法事，未
嘗舉樂。勤於政事，每冬月四更竟，即敕把燭看事，執筆觸
寒，手為皴裂，然仁愛不斷，每決死罪，常矜哀流涕，然後可
奏。性方正，雖居小殿暗室，常理衣冠，小坐，暑月，未嘗褰袒，
雖見內豎小臣，如遇嚴賓焉，謚曰武帝，廟號高祖(四部。即四眾)。

釋鑑曰：因果之故嚴矣哉！仁慈之德大矣哉！東昏以武
帝為仇，終必致報，武帝道隆德重，東昏但能使其失國，
不能復害其身，帝其以身示現，令兩義雙彰，為天下萬
世法者乎！元帝承聖元年壬申四月，景敗，尋伏誅，傳首
江陵，暴屍於市，士民爭食之，并骨皆盡。

史官魏徵曰：高祖固天攸縱，聰明稽古，道亞生知，學為
博物，允文允武，多藝多才。爰自諸生，不羇之度，屬昏凶
肆虐，天倫及禍，紏合義旅，將雪家冤，曰：紂可伐，不期而
會，龍躍樊漢，電擊湘郢，剪離德如振槁，取獨夫如拾遺，
其雄才大略，固不可得而稱矣！既懸白旗之首，方應皇
天之眷。而布澤施仁，悅近來遠，開蕩蕩之王道，革靡靡
之商俗，大修文學，盛飾禮容，鼓扇玄風，闡揚儒業，介冑
仁義，折衝樽俎，聲振寰區，澤周遐裔，干戈載戢，凡數十
年，濟濟焉！洋洋焉！魏晉以來，未有若斯之盛也。

念常曰：魏徵公論梁武帝，可謂天下仁人之言也。而新
唐史，蕭瑀傳贊亦曰：梁蕭氏，興江左，實有功在焉，厥終
無大惡，以浸徵而巳，故餘祉及其後裔，以此驗徵公之
論，益可詳矣！然韓退之嘗曰：梁武餓死臺城，蓋謂其屏
嗜欲，絕午後食，至臨終齋戒不衰，在恣情豐美享用者
視之，近乎餓死耳。猶孔子稱伯夷叔齊，餓死首陽，其徵
意乃所以成其美焉。豈謂不得食而餓死哉！凡謂得失
成敗，如魏徵公之言，乃春秋責備賢者之旨，得不為萬
世之公道哉！

* 梁昭明
出梁史

名統武帝長子，卒謚昭明，五歲遍誦五經，天性好佛，於東
宮立慧義殿，招天下名僧居之，凡佛經論，披覽略遍，撰諸
註述，自出宮二十年，不畜聲樂，唯以法為樂。

* 沈約
廣弘明集

約字休文，不飲酒，少嗜欲，居處儉素，仕至尚書僕射。嘗著
懺悔文，對三寶前懺悔，其詞懇切，追自愧責，又著中食論
一卷，謂一則勢利榮名，二則妖妍靡曼，三則甘旨肥濃，皆
使心神昏惑，不能得道，故聖人禁此三事。復有千僧會願
文，慈悲論禮佛願疏，捨身等文(備載廣弘明集)。

* 家訓歸心篇北齊顏之推撰

三世之事，信而有徵，家素歸心，勿輕慢也。其間妙旨，具諸
經論，不復於此少能讚述，但懼汝曹猶未牢固，略重勸誘
耳。原夫四塵五陰，剖析形有，六舟三駕，運載群生，萬行歸
空，千門入善，辯才智慧，豈徒七經百氏之博哉！明非堯舜
周孔老莊之所及也。內外兩教本為一體，漸極為異，深淺
不同，內典初門，設五種之禁，與外書仁義五常符同。仁者
不殺之禁也，義者不盜之禁也，禮者不邪之禁也，智者不
酒之禁也，信者不妄之禁也。至如畋狩軍旅，醼饗刑罰，因
民之性，不可卒除，就為之節，使不淫濫耳。歸周孔而背釋
宗，何其迷也？俗之謗者，大抵有五：其一，以世界外事，及神
化無方，為迂誕也。其二，以吉凶禍福或未報應，為欺誑也。
其三，以僧尼行業，多不精純，為姦慝也。其四，以糜費金寶，
減耗課役，為損國也。其五，以縱有因緣，而報善惡，安能辛
苦今日之甲，利益後世之乙乎，為異人也。又戒殺家訓云，
儒家君子，尚離庖廚，見其生不忍其死，聞其聲不食其肉，
高柴曾皙，未知內教，皆能不殺，此皆仁者，自然用心也。含
生之徒，莫不愛命，去殺之事，必勉行之。見好殺之人，臨死
報驗，子孫殃禍，其數甚多，不能具錄耳。

* 陳武帝(諱霸先，字興國，仕梁，滅侯景有功，進位相國，封陳公進爵為王，受梁禪)
辯正錄

永定元年，詔迎佛牙於杜姥宅，設四部無遮大會，二年，於
楊州，造東安、興皇、天宮、等寺。五月，帝幸大莊嚴寺捨身，翌
日，表請還宮，設會供僧，布施，放生。金陵七百餘寺，侯景焚
蕩幾盡，帝悉令修復。譯經講道，詔寫藏經，造金銅佛像，度
僧尼各若干(金陵，戰國楚威王時，以其地有王氣，埋金以鎮之，故曰金陵)。

* 文帝(諱蒨，字子華，武帝兄，昭烈王長子)
廣弘明集

天嘉四年，於太極殿，設無礙大會，行捨身法，修治故寺，寫
經度僧，倍於前朝(出六帖)。

嘗製法華懺文，略曰，竊以前佛後
佛，種種因緣，已說當說，各各方便，莫非真語，悉為妙法，理
無二極，趣必同歸。但品位分淺深，覺悟有遲速；法雨一味，
得之者參差。法雷一音，聞之者差別，是以小乘頓教，由此
各名，聲聞菩薩，因斯分路，至如鹿苑初說，羊車小乘，灰斷
涅槃，分段解脫。以諸佛之善巧，會眾庶之根機，是曰半字，
未稱三點。及夫會三歸一，返本還源，說大乘經，名無量義，
滅化城於中路，駕寶車於四衢，衣裏明珠，隱而還現，髻中
珍寶，於焉始得。出寶塔於虛空，涌菩薩於大地，現希有事，
證微妙法，最勝最尊，難逢難值。弟子以因地凡夫，屬符負
荷，欲憲章古昔，用拯黎元，所以憑心七覺，繫念四勤，住菩
薩乘，顯無三之教，學如來行，開不二之門，汲引群迷，導示
眾惑。今謹於某處，建如干僧，藏法華懺，願多寶如來，從地
涌出，普賢菩薩，乘象空來，並入道場，證明功德，總持性相，
同到無生(宣帝，昭烈王次子，於揚州，建太皇寺復造七級浮圖，詔僧未滿五夏者，皆參律部。帝在位，造金
銅佛像，寫藏經度僧尼，盛儗先朝，出釋鑑)。

* 隋高祖
三寶紀隋紀辯正錄

開皇元年三月。詔於五嶽之下。各置僧寺一所。七月詔曰
伏惟太祖武元皇帝。間關三代。造我皇基。追仰神猷。事冥
真寂。思欲廣崇寶剎。經始伽藍。增長福田。微副幽旨。其襄
陽。隋郡。江陵。晉陽。並宜立寺一所。建碑頌德。每年國忌日。
設齋行道。八關懺悔。奉資神靈。八月制曰。昔周道既衰。群
兇鼎沸。朕出車練卒蕩滌妖醜。節義之徒。輕生忘死。干戈
之下。每聞殂落。永念群生蹈兵刃之苦。有懷至道。興度脫
之心。思建福田。法力冥助。庶死事之臣。善根增長。悖逆之
侶。從暗入明。並究苦空。咸拔生死。可於相州戰地。建伽藍
一所。是冬沙門智周等。自西域還。進梵本經二百六十部。
敕付有司召人翻譯。三年三月詔曰。朕欽崇聖教念存神
宇。其周朝所廢之寺。咸可修復。又敕中。好生惡殺。王政之
本。佛道垂教。善業可憑。稟氣含靈。唯命為重。宜勸勵天下
同心救護。其京城及諸州官所立寺。正五九月常起八日
至十五日。當寺行道。其日遠近民庶。凡是有生之類。悉不
得殺。五年詔曰。朕夙膺多祉。恭嗣寶命。方欲歸依正覺。欽
崇聖果。今請經法師於大興善殿。授朕菩薩戒。然菩薩之
教。以解脫為先戒。行之本。慈悲為始。今囹圄幽闇。有動於
懷。自流罪以下。悉可原放。又敕曰。佛以正法付囑國王。朕
是人尊。受佛付囑。自今以後。訖朕一世。每月常請二七僧
隨番上下轉經。經師四人。大德三人。於大興善寺。讀一切
經文。十年敕曰。自開皇十年巳前。諸有僧尼私度者。及境
內之人樂道。並聽出家。十一年制曰。如來設教。義存平等
菩薩用心。本無差別。故能津梁品庶濟度群生。朕位在人
主。紹隆三寶。永言至理。弘闡大乘。諸法豁然。體無彼我。況
於福業。乃有公私。自今凡是營建功德。普天之內。混同施
造。隨其意願。勿生分別。庶一切法門。同歸不二。十方世界。
俱至菩提。十三年。皇第三子。蜀王秀。獵政州之野。馬突入
一古窯。滿窯皆佛菩薩之像。帝聞。詔諸像仰所在官司。精
加撿括。運送近寺。率土蒼生。各施一文。委官裝飭。帝立疏
文略曰。弟子楊堅。今於三寶前。至心懺悔。周室毀像殘經。
慢僧破寺。如此重罪。悉為懺悔。敬施一切毀廢經像。絹十
二萬疋。願三寶證明。受我懺悔(云云)。皇后亦施絹十二萬
疋。王公巳下。臺官主將。以至州縣佐吏。諸寺僧尼。京城宿
老。下逮黔黎。一一施錢。再日設齋。奉慶經像。詔於諸州名
山下。各置僧寺一所。并賜莊田。十四年敕率土之內。但有
山寺。一僧巳上。皆聽綸額。私度者附貫。十五年。帝以僧尼
時有過失。付內律佛制。不許俗看。帝及皇后。於京師法界
尼寺。造連基浮圖。下安佛舍利。七月放大光明。請法純禪
師入內。為皇后受戒。十七年正月。沙門寶貴。以開皇已來
新所譯經奏上。帝親製序。翻經學士費長房。初為僧。周武
廢教返俗。帝召預參譯筆受詞義。長房撰歷代三寶紀十
五卷。下敕行之。二十年。詔有毀佛經像者。以惡逆論。帝謂
靈藏律師曰：弟子是俗人天子，律師是道人天子，有離俗
者，任師度之。由是度僧至數萬，帝大悅曰：律師化人為善，
弟子禁人為惡，意則一也。初帝微時，遇梵僧以舍利一裹
授之曰：檀越他日，為普天慈父，此大覺遺靈，與汝供養。及
帝即位，嘗與法師曇遷，置舍利掌中數之，或少或多不定，
遷曰：諸佛法身，過於數量，非世所測。帝始作七寶箱貯之，
忽憶其事，詔曰，仰惟正覺，大慈大悲，救護眾生，津梁庶品，
皈依三寶，重興聖教，思與四海，共修福業，永作善因，同登
妙果。召沙門堪宣道者三十人，各將侍者二人，散官一人，
薰陸香百二十斤，分送舍利，往岐、雍、泰華等三十州建塔，
期以十月十五日午時。同入塔。帝於十月十五日午時。御
大興殿西向執珪而立。延請佛像。及沙門三百六十人。幡
蓋音樂。自大興寺迎來至殿。燒香禮拜。率文武百僚齋食
及舍利入塔時畢。後三十州表奏，皆有瑞應。二年正月，復
敕秦、陜、恒、杭等、五十三州建塔，期以四月八日午時，同入
塔，並如前式，各有感驗。仁壽二年。五月十五日。雍州天雨
金屑寶花。七月十五日。長安延興寺。鑄丈六金銅佛像。天
雨寶屑銀花。帝在位二十四年。寫佛經四十六藏。凡十三
萬卷。修治故經四百部。造金銅佛像。六十餘萬軀。修治故
像。一百五十萬九千餘軀。宮內造繡織像。及畫像。五彩珠
幡。不可稱計。崇緝寺宇。五千餘所。譯經道俗二十四人。所
出經論。垂五百餘卷(詳載廣弘明集。并王邵記)。

* 王通(字仲淹)
文中子集

隋大業十三年，通疾，聞煬帝被害，泫然而興曰：生民厭亂
久矣！其或者將啟堯舜之運，吾不與焉，命也！通卒於家，門
人謚曰文中子，弟子薛收等，編集其言，名中說。其周公篇
曰：詩書盛而秦世滅，非仲尼之罪也；虛玄長而晉室亂，非
老莊之罪也；齋戒修而梁國亡，非釋迦之罪也。或問佛？文
中子曰：聖人也，其教何如？曰：西方之大教也。或問長生神
仙之道？文中子曰：仁義不修，孝弟不立，奚為長生。

* 李士謙喻報說
出隋書

謙少喪父，事母以孝聞，其族伯父瑒，每歎曰：此兒吾家之
顏子也！善天文術數，自以少孤，魏廣平王贊，辟開府參軍
事，隋有天下，畢志不仕，未嘗飲酒食肉，口無殺害之言。如
此積三十年，雅好舉止，約以戒定。有謂其修陰德，士謙笑
曰：夫陰德其猶耳鳴，唯已知之，人無得而知者，今吾所作，
仁者皆知，何陰德之有。善談玄理，嘗有一客在座，不信佛
家報應之說，士謙諭之曰：積善餘慶，積惡餘殃，豈非休咎
之徵耶？佛經曰：輪轉五道無復窮已，此則賈誼所云，千變
萬化，未始有極，忽然為人之謂也。佛道未東，而賢者已知
其然矣，至若鯀為黃能，杜宇為鶗鴃，褒君為龍，牛哀為虎，
君子為鵠，小人為猿，彭生為豕，如意為犬，黃母為黿，宣武
為鱉，鄧艾為牛，徐伯為魚，鈴下為烏，書生為蛇，羊祐前身
李氏子，此皆佛家變異形報之驗。客人曰：邢子才云，世有
松柏化為樗櫟，僕以為然？士謙曰：此不類之談也，變化皆
由心業，豈關木乎。又問三教優劣？士謙曰：佛日也，道月也，
儒五星也，客不能難而去。

念常曰：北史，史官蔣沈等，記李君之事，詳悉如此，豈非
心懷佛德，盡己之誠，不敢欺訹後之來者歟！士謙以日
月星方三教，以其照明世界，運轉生靈，則一德也。是三
者，闕一則安立不成，故易曰：乾道變化，各正性命，賢哉
李君，吾見其深於性命之大原也。

* 楊素(字處道)
出統紀

素，奇策高文，為一時之傑，封越國公，尊重佛法，造光明寺。
嘗遊華嶽道觀，見壁間畫像，問道士曰：此何圖也？道士曰：
老子化胡成佛圖。素曰：承聞老子化胡，胡人不受，老子變
身為佛，胡人方受，是則佛能化胡，道不能化，何言老子化
胡乎？老子安用化胡為佛？何不化胡為道？道流不能對。

* 唐高祖
舊唐史并辨正錄

帝於朱雀門南街，建道場，設無遮大會。又設千僧齋，捨晉
陽舊第為興聖寺，前後共建七寺，又為太祖元皇帝，造栴
檀像三軀，以薦冥福。

* 太宗
舊唐史并稽古略

貞觀元年正月，詔在京德行沙門，並各於當寺，行道七日，
齋供所須，有司準給。二年三月。帝追念初平天下。手所誅
戮。將近千人。切以如來聖教。深尚仁慈。禁戒之科。殺害為
重。受命有司。京城諸寺。為建齋轉經行道。七日七夜。竭誠
禮懺薦度。所有御服。並用檀捨。冀三途之難。因斯解脫。萬
劫之苦。藉此弘濟。下敕正五九月。月六齋日。普斷屠殺。三
年詔曰：有隋失道，九服沸騰，朕親總元戎，致茲明罰，切恐
九泉之下，尚淪鼎鑊，八難之間，永纏冰炭，所以樹立福田，
濟其魂魄，可於建義以來，交兵之處，為義士凶徒殞身戎
陣者，各建寺剎，招延勝侶，望法鼓所震，變炎火於青蓮，清
梵所聞，易苦海於甘露。所司量定處所，並立寺宇，具為事
條以聞，稱朕矜哀之意。五年，以慶善宮，為慈德寺。七年，敕
禁堰塞取魚，并斷屠殺，詔曰：天下諸州，有寺之處，宜度僧
尼，數以三千為限。其州有大小，地有華夷，當處所度多少，
有司詳定，務取德業精明，其往因減省還俗，及私度白衣
之徒，若行業可稱，通在取限。時天下寺三千七百餘所，度
僧一萬七千餘眾。詔法師玄琬入宮。為妃嬪及皇太子諸
王等。授菩薩戒。琬於十年十二月。將入滅。遺表曰。聖帝明
君恭敬三寶。沙門或有犯法。不應與民同科。乞付所屬。以
僧律治之。并上安養論。三德論。帝嘉之。有詔傷悼。遺太
子臨弔。敕有司給葬具。仍於葬所。建佛塔一區。敕庶子李
伯藥撰碑。十五年五月戊辰，帝幸宏福寺，召大德道懿等
五人，賜坐，諭以刱寺，為專一追崇穆太后，言發涕零，懿及
左右，皆哽咽逡巡。自製疏，施絹二百疋，自稱皇帝菩薩戒
弟子某，令回向罷，顧謂道懿等曰：頃以老子，是朕先宗，故
令名位在前，師等應有恨耶？道懿曰：陛下尊祖宗，懿等蒙
荷國恩，安閒學道，詔旨初下，咸皆懽悅，詎敢有恨。帝曰：尊
祖重親，有生之大本，故先老子，以別親疏之序，非不留心
於佛也。朕自有國以來，未嘗刱立道觀，凡有功德，並歸僧
舍，雖往日操戈臨陣，亦未始縱威濫殺，但所在戰場，皆立
佛寺。至於太原舊第，亦以建寺奉佛，朕存心如此，師等想
未諭也。道懿等遽起趨謝，帝曰：少坐，此是朕意，不述則人
不知，天時向熱，寺宇未備，今所施可別造經寮，令眾僧寬
展行道。十八年詔曰。如來滅度。以末代澆浮。付囑國王大
臣。護持佛法。然僧尼出家。戒行須備。若縱情放逸觸途煩
惱關涉人間。動遺經律。既失如來玄妙之旨。又虧國王受
付之義遺教經。是佛涅槃所說。戒勒弟子。甚為詳要。末俗
緇素。並不崇奉。大道將隱。微言且絕。永懷聖教。用思弘闡。
宜令所司。差書手十人。多寫經本。務盡施行。其京官五品
以上。及諸州剌史。各付一卷。若見僧尼業。行。與經文不同
宜公私勸勉。必使遵行。十九年正月，玄奘法師，自西域還，
帝曰：師能委命求法，惠利蒼生，朕甚嘉焉。奘奏西域所獲
梵本經論六百五十七部，乞就少林宣譯，帝曰：朕頃為穆
太后，刱弘福寺，可就彼翻譯，敕房玄齡監護，資備所須，一
出天府。二十年七月辛卯，法師玄奘，表上新譯菩薩藏經，
六門陀羅尼經，顯揚聖教論，大乘雜集論，凡五部，五十八
卷，請帝為聖教序，降手敕曰：省書具悉雅意，法師夙標高
行，早出塵表，泛寶舟而登彼岸，搜妙道而闢度門，弘闡大
猷，蕩除眾罪。朕學淺心拙，在物猶迷，況佛道幽微，豈能仰
讚，側請為序，非己所聞。奘重表請製，乃許之，手敕答曰：朕
才謝珪璋，言慚博達，至於內典，尤所未聞，昨製序文，深慚
鄙拙，穢翰墨於金簡，標瓦礫於珠林，忽得來書，謬承褒讚，
循躬省慮，彌益厚顏，善不足稱，虛勞致謝。帝復覽新譯菩
薩藏經，愛其辭旨微妙，因詔皇太子，撰菩薩藏經後序。十
月車駕還京師，敕有司於北闕、紫微殿西南，刱弘法院，留
奘居禁中，晝則陪御談論，夜分就院譯經。十二月，皇太子
為文德皇后刱大慈恩寺成，詔選京城宿望五十大德，各
度侍者六人，入居新寺。是月丙辰，太子備寶車五十乘，迎
諸大德，并綵亭寶剎數百，具奉安新獲梵夾諸經、及瑞像、
舍利等。敕太常九部樂，及長安萬年音樂，京城諸寺，花旛
導引入寺，帝御安福門樓，執爐致敬，經像過盡始罷，皇情
大悅。又斷賣佛道像，敕曰：佛道形像，事極尊嚴，伎巧之家，
多有造鑄，供養之人，競來買贖，品藻工拙，揣量輕重，買者
不計因果，止求賤得；賣者本希利潤，惟在價高，罪累特深，
福報俱盡，違犯經教，並宜禁約。自今已後，工匠皆不得預
造佛道形像鬻賣，其現成之像，亦不得銷除，各令分送寺
觀，令寺觀徒眾，酬其價直，仍仰所在州縣官司檢校敕到，
後十日使盡(帝依梵網經，故不許賣佛形像也)。二十二年，上在春宮日，天
陰掌疼，問及左右，對曰：應是太子洞玄下針處。於是思報
昊天，追崇福業，命有司擇地，為母文德順聖皇后建慈恩
寺，凡十餘院，一千八百九十七間，度僧三百員，敕奘三藏
為上座，盛事如碑所載。是歲六月。帝幸坊州。玉華宮。召奘
法師至。帝曰。比日所譯何經。奘曰。近譯瑜伽師地論。帝覽
之。謂侍臣曰。佛教廣大。若瞻天瞰海。莫測高深。九流典籍
如汀瀠方溟渤耳。世言三教齊致者。是妄談也。敕有司揀
秘書手寫新譯經論各九部。令宣賜九州總管。展轉流布。
異率土之內。同稟未聞之法。司徒長孫無忌。中書令褚遂
良。奏曰。佛教沖玄。天人莫測。言本則甚深。語門則難入。伏
惟陛下至道照明。輝光昱日。澤霑遐界。化溢中區。擁護五
乘。建立三寶。致法師叔葉而秀質間千載而挺生。陟重險
以求經。履危途而訪道。見珍異俗。具獲真文。歸國翻宣。若
庵摩之始說。精文奧義。猶金口之新開。皆陛下聖德所感。
臣等愚瞽。預此見聞。苦海波瀾。舟航有寄。況天慈廣遠。使
布之九州。蠢蠢黔黎。俱餐妙法。臣等億劫忻逢。不勝慶幸。
帝問奘曰：法門之益，何所宜先？對曰：弘法須人，度僧為最。
帝大悅，由是廣度僧尼，二十三年四月，帝幸翠微宮，法師
玄奘陪駕，每談敘淵奧，帝必攘袂曰：與法師相值恨晚耳！
未盡弘法之意。夏五月，帝不豫，帝執太子手曰：無忌、遂良
在，國家事，汝無憂矣！是年崩于含風殿，年五十有三。

太史令傅奕，善天文曆數，在隋為道士，甚不得志。太史
令庾儉，恥於術官，薦奕以代，既承命，得志朝廷。自武德
貞觀年，為太史令，性不信佛，凡七上疏請除佛法，高祖
悟奕譽道毀佛，太宗以其疏，付群臣議，大臣皆曰：佛法
興自屢朝，弘善遏惡，冥助國家，理無廢棄。蕭瑀曰：佛聖
人也，而奕非之，非聖者無法，當治其罪。一日太宗謂奕
曰：佛道微妙，聖跡可師，且報應顯然，汝獨不悟其理，何
也？奕曰：佛是西方桀黠，欺訹夷狄，及流入中國，尊尚其
教，皆邪僻纖人，摸寫莊老玄言，飾其妖妄，無補于國家，
有害於百姓。帝惡其言，不答。自是終身不齒。蕭瑀曰：地
獄正為此人設。李師政著內德論三篇辯之。奕後臨終
惡病，并墮地獄事，俱出冥報記，今六道集已載。祥符常
禪師曰：嘗慨資治通鑑，言貞觀中，有僧自西域來，善咒
術，能令人立死，復咒之令甦。太宗擇飛騎中壯者試之，
皆驗。因以問傅奕，奕曰：此邪術也！臣聞邪不干正，請試
咒臣，必不能行。令咒奕，奕初無所覺，須臾，僧忽僵仆，遂
不復甦，此必好事者曲為之辭，何則？若使果有是，則僧
非真僧，咒非真咒，正謂邪術耳，固不足以張吾教之疵
也，而況斷無此理。彼自西域遠至長安，其術能死人而
復甦，乃不暇自能衛其身，對常人無故而僵死，雖兒童
莫之信也。又當時京城，有大德僧、慧乘、玄琬、法淋、明瞻
諸公，其肯坐視偽僧破壞教門，不請峻治，乃留帝命傅
奕辯耶？佛制戒律，雖春蹊生草，猶不許比丘踐之，恐害
其生也，況肯說斷人命咒傳於世乎？故余謂好事者曲
為之辭，斷可見矣！空谷曰：太宗明君也，豈不識破彼邪
術乎？況貞觀初，有道德高僧，杜順和尚等十餘人，續有
三藏玄奘法師、清涼觀國師、宣律師等，常居輦下，太宗
朝夕聚話論道，無虛日。諸師明通五眼，學貫九流，擔荷
佛法重任者也，何不破除邪術，而容其遲玩乎。

* 高宗
舊唐史并高僧傳

永徽三年，帝用七宮亡者衣物財帛而建鴈塔於慈恩寺。
其基四面，各一百四十尺，倣西域制度，而有五級，并象輪
露盤，高一百八十尺，層層中心，皆葬舍利，不啻萬顆。上層
以石為室，南面立碑，載二聖所製三藏聖教序記，乃尚書
右僕射、河南公褚遂良筆也。永徽五年特旨，度沙彌窺基
為大僧。顯慶元年，敕天下僧尼有犯國法者以僧律治之，
不得與民同科。三年六月十二日。帝刱西明寺成。十三日。
帝出繡像長旛。送寺安奉。七月。詔迎玄奘法師入居西明
寺。四年。帝以玉華宮為寺。追崇先帝。詔奘法師居之。麟德
元年二月，奘法師卒，帝哭之慟，輟朝三日，顧左右曰：朕失
國寶矣！可謂痛心。敕準如來故事，歛以金棺銀槨，塔於滻
水之東原。敕搜聚天下化胡經焚棄，不在道經之數。時洛
京恒道觀，柏彥道士等，奉表乞留。詔曰：三聖重光，玄元統
敘，豈忘老教，偏意釋宗。朕志欲還淳，情存去偽，理乖事舛
者，雖在親而亦除，義符名當者，雖有冤而必錄。自今道經，
有記及化胡事者，並宜削除，有司條為罪制(化胡經一百卷，晉道士王
浮偽造)。則天武后。聞于闐國。有梵本華嚴大經。即遣使奉玉
帛。往求之。并請彼國善梵學者一人。隨經以來。于闐國主
以實叉難提(此云學喜)。妙華嚴宗旨。遣赴命。則天見之大悅。詔
入大遍空寺。同三藏菩提流志法師。神測。玄景。復禮等大
德翻譯。則天幸寺。嚫施供饌。至聖曆二年。十月八日功畢。
成八十卷。天冊元年。詔沙彌法藏。於太原寺開示華嚴宗
旨。方緒經題。感白光昱然自口而出。須臾成蓋。停空久之。
萬眾懽呼歎異則天命京城十大德。為藏授具戒。賜號賢
首。
解惑編卷上之上

* 音釋

嚭
(音痞。)
迦葉佛
(梵語迦葉。此云飲光。亦名大龜氏。姓也。今此娑婆界。名為賢劫。有一千佛出世。今此住劫
有二十箇小劫。初從人壽八萬四千歲。過一百年減一歲。減至人壽十歲復過一百年增一歲。增至人壽八萬四千
歲。此一減增名一小劫。共計一千六百八十萬年。謂經十六萬八千箇一百年。前八箇小劫。無佛出世。今當第九小
劫減至人壽六萬歲時。拘留孫佛出世。減至人壽四萬歲時。拘那舍佛出世。減至人壽二萬歲時。迦葉佛出世。減至
人壽百歲。釋迦如來出世。如來滅度。巳三千餘年。今當人壽六七十歲間。減至人壽十歲。復增至人壽八萬四千歲。
又減至人壽八萬歲時。彌勒佛出世。此是第十減劫也。從第十一十二十三十四。小劫。皆無佛出世。至第十五小劫。
有九百九十四佛。相繼出世。第十六十七十八十九小劫。皆無佛出世。至第二十小劫。人壽增至八萬四千歲。住劫
滿時。有樓至佛出世。佛說法度眾生畢。便入涅槃。即壞劫時至矣。言壞劫者。初火災。二水災。三風災。則山河大地。乃
至三十三天。初禪二禪三禪天。皆成空虛也。如是二十小劫。名為一中劫。共計三萬三千六百萬年。成住壞空。四箇
二十小劫。即是八十箇小劫。共計一十三萬四千四百萬年。名為一大劫也。是為天地成壞始終之極數。周而復始。
運運無窮焉。)
釋迦
(此云能仁。姓也。牟尼。此云寂默號也。)
嵐毘尼園
(或作藍彌尼。梵語也。華言解脫
處。)
婕妤
(上音接。下音于。婕妤。女官。亦美稱。)
浮圖
(或言佛陀聲相近也。華言淨覺。然佛塔。名塔波。亦名
浮圖。華言聚。相。謂如來萬德所聚之。相也。隨文顯義。乃能別之。)
尸毘王
(釋迦如來。過去劫為大國王。名尸毘。
視一切眾生。如母愛子。勤修六度。時天帝欲試之。命毘首天。變身作鴿。帝自變身作鷹。逐鴿。鴿入王腋底。時鷹語王
言。當還我鴿。王曰。我初發心。一切眾生。我皆度之。鷹言。王欲度一切眾生。我非一切耶。而奪我食。王曰。汝須何食。鷹
言。我須新熱肉。王念言。自非殺生。無由得也。云何殺一生。與一生。自思惟已。呼人持刀。王自割股肉與鷹。鷹言。王與
我肉。輕重須輿鴿等。王令人持秤。以肉對鴿。王割肉盡。始與鴿等。時天地震動。大海波揚。天散香花。時鷹語王言。割
肉辛苦。心不惱耶。王言。我心歡喜。鷹言。誰當信汝。王誓曰。我割肉施。以求成佛。心不嗔惱者。願令我身即當半復。時
身半復如本。天帝復讚歎禮足而去。)
慈力王
(過去世時。釋迦如來曾為轉輪聖王。發菩提心。為眾生故
求聞佛法。將有一梵志。言若王身上。剜作千瘡。灌滿膏油。然燈供養。我為解說佛法。王即命劊子持刀。剜滿千瘡。然
燈供養。梵志即說半偈目。夫生趣死。寂滅為樂。王命諸天書偈傳奄。聞者見者。悉發道心。云云。)
薩埵王子

(過去釋迦如來。為王太子。名摩訶薩埵。遊觀山林。過竹林見一虎。新生七子。圍繞飢餓。身體羸弱。命將欲絕太子心
念。我今當捨此不淨之身。以求無上菩提。成妙法身。即自放身。臥餓虎前。虎無力不能食。自以乾竹刺頸出血從崖
投下虎前。大地震動。天。雨雜花。妙香讚歎。虎即舐血食肉。唯餘骨在耳。)
月光王
(亦名大光明住波羅柰國。
心慈一切。不逆人意。常行布施。有一小國王。心生疾妒。令一婆羅門。從月光王乞頭。王自思惟。我從無始來。未曾為
法。空受生死。勞我精神。今以此身。欲求菩提。訾及眾生。王即合掌。向十方諸佛菩薩作禮。白言。願以威神助我。令得
成辦此事。王即自以髮繫樹。婆羅門持刀尋斷王頭。持還本國。天地大動。日無精光。云云。爾時王者。即釋迦如來也。
今人病梁武奉佛失國。比上四王萬萬不及一也。)
縑紈
(上音兼。并絲絹也。下音完。又音玄素綺也。)
哲
(與哲
同)。
桴
(音孚。擊鼓杖也。)
􂚫
(音姑。鄉飲之爵)。
耒
(力遂切。音磊去聲。耕田曲木也。)
佚
(音逸。蕩也。)
曏
(音向。往時
也。又不久也。)
樽俎
(上音尊。酒器。下音阻。祭器。)
四塵
(人身地．水．火．風而成也。)
五陰
(人身七色．受．想．
行．識也。)
六舟
(施．戒．忍．進．定．慧之六波羅蜜。亦云六度。以此自度．度他也。)
三駕
(謂羊．鹿．牛三車。喻聲聞乘．
緣覺乘．佛乘也。)
分段解脫
(生死有二。一分段。二變易。分段者。謂三界內眾生。隨其作業。所感果報。身之形
段。則有長短。命之分限。則有延促。是名分段也。變易者。謂聲聞緣覺菩薩。雖離世間分段生死。而有方便等土變易。
如初位為因。後位為果。又後位為因。後後位為果。以其因移果易。故名變易也。若照見五蘊中。人我空故。滅煩惱障。
即得分段解脫。若照見五蘊自性空故。即得變易解脫。)
三點
(𠁼。天竺伊字。即大涅槃．具法身．般若解脫。三德
秘藏也。)
七覺
(亦名七覺支。亦名七菩提分。支即分也。一擇法覺。二精進覺。三喜覺。四除覺。五捨覺。六定覺。七
念覺。此七謂覺了所修之法。是真。是偽。各有支派分齊。不相雜亂也。)
四勤
(即四正勤。正則不邪。勤則不怠。一巳
生惡。令永斷除。二未生惡。令不生。三巳生善。令增長。四未生善。令得生。)
泫
(音鉉。泫然流涕。)
瑒
(音羊。玉名。)
五
道
(天．人．阿修羅．鬼．畜．地獄。今以修羅攝天鬼畜。故云五。)
黃能
(下音耐。三足鱉。禹父鯀為黃能。)
訹
(音戌。訹誘
也。)
菴摩
(俱云菴摩勒。亦云菴沒羅。即係子。食之除風冷。人時手執此果。昔佛說法。於此閏中。)
滻
(音鏟
水名。在京兆。)
頨
(音羽。頭妍也。)
茶毘
(亦云闍維。此云焚燒。)



















太宗自製疏
(文曰皇帝菩薩邢弟子某稽首和南十方請佛菩薩聖僧。天龍大眾。若夫至理凝寂。道絕
名言。大慈方便。臨機攝誘。濟苦海以智舟。朗重昏以慧日。開曉度脫。不可思議弟子夙罹愆亹。早嬰偏罰。追惟撫育
之恩。每念慈顏之遠。泣血崩心。永無逮及。號天躄地。何所厝身。歲月不居。炎涼亟改。茶毒之痛。在乎粉骨。敬養巳絕。
方恨不追。冤酷之深。百身何贖。惟以丹誠。歸依三寶。謹於弘福道場。奉施齋供。并施淨財。以充檀捨。用斯功德。奉為
先靈。願心悟無為。神遷妙喜。策紺馬以入香城。躡金階而昇寶殿。遊玩法樂。逍遙淨土。永蔭法雲。嘗餐甘露。疾證菩
提。早登正覺。六道四生。並同斯願。)

六齋日
(此以上半月．下半月。各三日言之。上半月初八．十四．十五。下半月二十三．二十九．三十。上半月名白
月。故月漸白漸圓。下半月名黑月。故月漸缺漸黑。十六日是下半月一日。二十三日是下半月八日。二十九三十日
是下半月十四十五日。而天上日月以半月十月為限。海潮亦以半月消盈也。此之六日。天帝典主四天王。各鎮一
方。常以月八日二十三日遣使者下按行人間考察善惡。十四二十九日遣太子下。十五日三十日四王自下。特日
月五星二十八宿。諸天俱下。四王命曰。勤察眾生。施行吉凶。其有敬信三寶。守齋持戒。布施誦經。修諸功德。忠孝君
親。俱上奏天帝。帝敕司命。增福益壽。遣神營護。命終迎其神魂上天。住七寶宮。無願不從。天上壽終。下生王侯之家。
乃至成無上道。若有殺．盜．邪婬．妄言．惡口．瞋．痴．嫉妒。不行忠孝。誇佛法僧。不信善惡果報。四天王上奏天帝。使司命
滅尊惡還來侵。生罹災禍。死墮地獄．餓鬼．畜生。罪畢為人。生下賤家。是故應當齋日責心。慎身口意。改往修來。然佛
法中。日無好惡。佛隨世惡日因緣故。教眾生齋戒。以除殃患。原此六日。教令受持八戒。日過中不食為齋。齋戒合稱
故名八開齋戒。非同世俗朔望不食葷。名為齋也。縱不能六日持齋戒。而依六日不茹葷。亦勝朔望千萬倍。以朔望
無所出處。上半月素二日。下半月一日皆無。是知世之朔望齋。無事無理。非正教也。)



　　法弟子陳啟執捐資敬梓

　解惑編一卷以此功德　四恩總報三有齊
　　資願與閱者發菩提心福智圓明早成正
　　覺
　　康熙癸亥仲春吉旦識
























解惑編卷上之下
廣州南海寶象林沙門弘贊在犙編

* 中宗
舊唐史并傳燈統紀

神龍二年，降御札，召六祖入京問法，遣內侍薛簡，持詔迎
請祖表辭以疾，簡回奏，復遣使賜袈裟、瓶、缽，以諭主上向
慕之意。詔義淨三藏法師，於內道場譯孔雀諸經，御製聖
教序，以冠經首，敕造聖善寺，八月詔天下試行童經義，通
者度為僧(試經度僧此始)。景龍二年，敕崔思亮，往泗洲迎僧伽大
師至京，帝及百僚皆稱弟子，睿宗問萬回禪師曰：僧伽何
人？答曰：觀音化身。普度僧尼萬數。景龍三年。帝召道岸律
師入宮。為妃主受歸戒。圖形林光宮。御製贊曰。戒珠皎潔。
慧流清淨。身局靈篇。心融入定。學妙真宗。觀通實性維持
法務。綱紀德政。律藏冀其傳芳。像教因而光盛(萬回生號州閔鄉。張
氏咸享四年。帝度為沙門。回幼時。致見書六千里外。朝往暮回。因號萬回)。

* 玄宗
舊唐史

開元元年，敕以寢殿材，建彌勒佛殿。帝問神光法師曰：佛
於眾生，有何恩德，致捨君親，棄妻子，而師事之？神光曰：佛
於眾生，恩過天地，明逾日月，德重父母，義過君臣。帝曰：天
地日月，具造化之功，父母君臣，具生成之德，何以言佛並
過此乎？神光曰：天只能蓋，不能載；地只能載，不能蓋。日則
照晝，不照夜；月則夜朗，而晝昏。父只能生不能養；母只能
養，不能生。君有道，則臣忠，君無道則臣佞。以此而推，德則
不全，且佛於眾生德則不爾，論蓋則四生普覆，論載則六
道俱承，論明則照耀十方，論朗則光輝三有，論慈則提拔
苦海，論悲則度脫幽冥，論聖則眾聖中王，論神則六通自
在，所以存亡普救，貴賤皆攜，惟願陛下留心敬仰。帝悅曰：
佛恩如此，非師莫宣，朕當生生敬仰。十九年，御註金剛經，
頒行天下。天寶六年，詔不空法師入內立壇。為帝灌輪王
頂。賜號智藏法師。帝自持寶箱。奉紫袈裟七年。大將軍高
力士。於西京建寶壽寺成。鑄洪鐘辦齋以慶之。舉朝畢集
約以擊鐘一杵。施錢百緡。有樂施者。至二十杵。十二年。西
番寇圍涼州，帝命三藏不空祈陰兵救之。空誦仁王密語
數遍，有神介冑而至，帝親見之。問曰：此何神也？空曰：北方
毘沙門天王長子也。空誦密語遣之，數日涼州捷報。二月
十一日，城東北雲霧間，有神兵至，威武雄盛，城北門樓有
光明，空中鼓角，聲震天地，西番賊畏懼，卷甲而去，帝悅，因
敕天下城樓皆立毘沙門天王祠(梵語毘沙門，此云多聞長子，即那吒太子也。今
道士以太子帶骷髏立真武側，罪大彌天，真武乃北方一神耳)。睿宗景雲二年。詔起一行
禪師赴闕。辭疾不行。開元三年八月。帝遣禮部齎詔詣當
陽山起之至京。帝曰。師有何能。對曰。略能記覽。帝命中官。
取宮籍示之。師周覽方畢。覆其本。記唱數幅。帝不覺降榻
稽首曰。師實聖人也。嗟歎久之。帝以麟德曆不驗。詔師改
撰新曆。師推大衍數。立術以應之。曰開元大衍曆。五十二
卷。編入唐書曆律志。十一年。師復製水運渾天黃道儀成。
古未有也。帝悅。親為製銘。安武成殿。以示百官。

* 肅宗(玄宗第三子)
舊唐史并稽古略

乾元元年大赦。帝於禁中立內道場。講誦贊唄。詔五嶽各
建寺。聽白衣能誦經五百紙者。度為僧。乾元二年。詔天下
諸州。各置放生池。敕刺史顏真卿。撰天下放生池碑銘。詔
不空法師入內建道場。為帝受轉輪王位。七寶灌頂。

* 代宗
舊唐史并稽古略論衡

永泰元年，詔天下有司，毋得捶辱僧尼，九月鑄金銅佛像
於光順門，率百僚拜祀之，十月吐蕃寇，逼京師，內出仁王
經輦送西明諸寺，置百尺高座講之，寇平，詔不空三藏法
師，重譯舊本仁王護國經，帝親為之序，時寇，難屢逼，祿山
思明毒流方煽，禁中講誦仁王經，寇未及戰輒去，非人事
也。大曆元年七月，作盂蘭盆會於禁中，設高祖太宗以下
七聖位，祈薦冥福，歲以為常，三年詔空，為近侍大臣，及諸
鎮將帥，悉授灌頂，六年，空進所譯經，凡一百二十卷，七十
七部，食邑三千戶，固辭不已，九年，空曰，白月圓滿吾當逝
矣，上表辭帝，帝輟朝三日，賜絹布雜物，錢四十萬，造塔。道
士史華，以術得幸，因請立刀梯，與沙門角法。時沙門崇慧
表請挫之，帝率百僚臨觀，華履刀而上，招慧登之，慧躡而
昇，往復無傷。乃命以薪烈火聚於庭，慧入，以呼華，華慚汗，
不敢正視。帝大悅，賜慧號護國三藏。帝一日召國師惠忠
入內，引太白山人見之。帝曰：此人頗有見解，請師驗之。師
曰：汝蘊何能？山人曰：忝識山、識地、識字、善算。師曰：山人所
居之山，是雄山，是雌山？山人茫然不能對，師曰：識地麼？山
曰：識。師指殿上地問曰：此是何地？山曰：容弟子算方知。師
曰：識字麼？山曰識。師於地上畫一畫曰：此甚麼字？山曰：是
一字。師曰：土上一畫，是王字何謂一字耶？又問能算麼？山
曰能。師曰：三七是多少？山曰：國師玩弟子，三七豈非二十
一。師曰，卻是山人弄貧道，三七是十，何謂二十一。復問，更
有何能？山人答曰：弟子縱有，亦不敢向國師開口。師曰：縱
汝有能，亦俱未是。師卻謂帝曰：問山不識山，問地不識地，
問字不識字，問算不解算，陛下何處得此懵漢來？帝謂山
人曰：朕有國位，不足為寶，禪師乃國寶也。山人曰：陛下真
識寶者矣！帝嘗與國師在便殿，指天下觀軍容使，魚朝恩
謂師曰：朝恩亦解些子佛法。朝恩即問師曰：何者是無明？
無明從何起？師曰：佛法衰相今現。帝曰：何也？師曰：奴也，解
問佛法，豈非衰相今現？朝恩色大怒，師曰：即此是無明，無
明從此起。朝恩復抗聲曰：有人言師今是佛，得否？師曰：朝
廷有人言汝是天子，果否？朝恩伏地曰：死罪死罪，朝恩實
非天子，師曰：我不是佛，所以二尊不並化。朝恩曰：師長作
凡夫，無成佛時耶？師曰：我向後必當作佛，汝姓什麼？朝恩
曰：姓魚。師曰：我向後作佛，不名惠忠；汝向後若作天子，改
卻姓，莫不姓魚否？朝恩伏地曰：死罪死罪。朝恩此去，實不
敢向師論佛法。師謂帝曰：幾怕殺此奴(出傳燈并通載)。

* 德宗(代宗長子)
舊唐史并清涼本傳

貞元二年，詔律師道澄入宮，為妃嬪內侍，授皈戒賜號大
圓律師。四年詔迎鳳翔法雲寺，佛指骨，入禁中供養，傳至
諸寺，瞻禮。十五年四月，帝誕節，敕有司備儀輦，迎教授澄
觀國師，入內殿，闡揚華嚴宗旨。觀陞高座曰。大哉真界。萬
法資始。包空有而絕。相。入言詞而無跡。妙有不有。真空不
空。我佛得之。妙踐真覺。廓淨塵習。寂寥于。萬化之城。動用
於一空之中。融身剎以相含。流聲光而遐燭。我皇得之。靈
鑒虛極。保合太和聖文掩於百王淳風扇於萬國。敷玄化
以覺夢。垂天真以怡情。是知華嚴教旨。寂廓沖邃。不可得
而思議矣。失其旨也。徒修因于曠劫。得其門也。等諸佛子
一朝。帝顧謂群臣曰。朕之師。言雅而簡。辭典而富。能以聖
法。清涼朕心。仍以清涼賜為國師之號。朕思從來執身。心
我人。及諸法定。相。斯為顛倒。群臣再拜稽首。頂奉明命。由
是中外台輔重臣。咸以八戒師禮之。開成三年三月。師入
寂。壽一百二歲。帝輟朝三日。奉金身塔終南山。未幾。有梵
僧至闕。表稱於蔥嶺。見二。使者。凌虛而過。問之。答曰。北天
竺文殊堂神也。往東取華嚴菩薩大牙歸國供養有旨啟
塔。果失一牙。茶毘舌根不壞。如紅蓮色。舍利光明。瑩潤無
數。

* 憲宗
出韓子外傳

元和十四年正月，帝遣中使杜英奇，持香花往鳳翔府、法
雲寺、護國真身塔所，請釋迦文佛指骨入內。帝御安福門
迎拜，留禁中供養三日，五色光現，百僚稱賀。乃送諸寺，王
公士庶，奔走膜拜，具釋部威儀，及太常，長安萬年音樂，旌
旛鼓吹，偉盛殊特。刑部侍郎韓愈，上表陳諫，引古言今，稱
帝壽國祚之不延永。帝大怒，持以示宰相，將抵以死。裴度
崔群曰：愈言訐牾，罪之誠宜，然非內懷至忠，安能及此，願
少寬假，以來諫諍。帝曰：愈言我奉佛太過，猶可容，至謂東
漢奉佛已後，天子咸夭促，言何乖刺耶，愈人臣狂妄敢爾。
於是戚里諸王舊臣，皆為愈哀請，遂貶潮州刺史。既至潮，
聞大顛禪師之名，致書請入郡問道，書曰：愈啟，孟夏漸熱，
惟道體安和，愈弊劣無謂，坐事貶官到此，久聞道德，竊思
見顏，緣昨到來，未獲參謁，巳帖縣令，具人船奉迎，日久佇
瞻，愈白。又書曰：愈啟，海上窮處，無與話言，側承道高，思獲
披接，專輒有此咨屈，此旬晴明，不甚熱，倘能乘閒一訪，實
謂幸也，不宣。又書曰：愈啟，慧勻至，辱答問，珍悚無已，所示
廣大深迥，非造次可量。傳曰：書不盡言，言不盡意，然則聖
人之意，其終不可得而見耶？如此而論，讀來一百遍，不如
親面對之。又曰：道無凝滯，行無繫縛，苟非所戀著，則山林
閒寂，與城隍無異，大顛師論甚宏博，而必守山林不至州
郭，自激修行，立空曠無累之地者，非通道也，勞于一來，安
於所識，道故如是，不宣。於是大顛至郡，留師旬日，或入定
數日方起，愈甚敬焉。師辭去，不久，愈祀神海上，乃登靈山，
造師之廬問曰：弟子軍州事繁，省要處，乞師一句。師良久
不顧，愈罔措。時三平為侍者，乃敲床一下，師曰：作麼？平云，
先以定動，後以智拔，愈乃拜三平而謝曰：和尚門風高峻，
愈於侍者處，得箇入路。師問愈曰：子之貌鬱然，似有不懌，
何也？對曰：愈之用於朝，享祿厚矣，一旦以忠言不用，奪刑
部侍郎，竄逐八千里，播越嶺海，喪吾女孥。及至潮陽，颶風
鱷魚，患禍不測，毒霧瘴氣，日夕發作，愈少多病，髮白齒豁，
黜於無人之地，其生詎可保乎！愈之來也，道出廣陵廟而
禱之，幸蒙其力，而卒以無恙。以主上有中興之功，巳奏章
道之，使東巡泰山，奏功皇天。倘有意於此，則庶幾召愈，述
作功德，而薦之郊廟焉！愈早夜待之，而未至，冀萬一於速
歸，愈安能有懌乎？顛曰：子直言於朝也，忠於君，而不顧其
身耶？抑尚顧其身，強言之以徇名耶？且子生死禍福不懸
之天乎！子姑自修，而外任命，可也。彼廣陵其能福汝耶？主
上今繼天寶之後，姦臣負國，而討之不暇，糧餽雲合，殺人
盈野，僅能克乎。而瘡痍未瘳，方此之際，而子又欲封禪告
功，以騷動天下，而屬意在乎己之欲歸，子奚忍於是耶？且
夫以窮自亂，而祭其鬼，是不知命也，動天下而不顧以便
已，是不知仁也；強言以干忠，遇困而抑鬱，是不知義也；以
亂為治，而告皇天，是不知禮也，而子何以為之？且子遭黜
也，其所言者，何事乎？愈曰：主上迎佛骨入大內，愈以佛者，
夷狄之一法耳，三代無佛，而年祚永久，晉宋梁魏事佛，不
夭且亂，恐主上惑於此，是以不顧其身而斥之。顛曰：若是
則子謬矣！佛也者，蔭天人之大器，其道則妙萬物而為言，
其言盡性命之理，其教則捨惡而趨善，去偽而歸真，其視
天下猶父之於子也，而子毀之，是猶子而刃父也。吾聞善
觀人者，觀其道之所存，而不較其所居之地。桀紂之君，跖
蹻之徒，皆中國人也，然不可法者，以其無道也。舜生東夷，
文王生西夷，由余生于戎，季札出於蠻，彼二聖二賢，豈可
謂之夷狄而不法乎。今子不觀佛之道，而徒以為夷狄，何
言之陋也！以五帝三王之代，未有佛而長壽，則外丙二年，
仲壬四年，何其夭耶！以事佛之人主夭且亂，則漢明為一
代之英主，梁武壽至八十六，豈必皆夭且亂耶？且子嘗誦
佛書，疑其與先王異者，可道之乎？愈曰：何暇讀彼之書。顛
曰：子未嘗讀彼之書，安知不談先王之法言耶？佛與人臣
言，必依於忠，與人子言，必依於孝，及其言之至，無方者也，
無體者也，妙之又妙者也。今子自恃通四海異方之學，而
文章磅礡，孰如姚秦之羅什乎？子之知來藏往，孰如晉之
佛圖澄乎？子之盡萬物，不動其心，孰如梁之寶誌乎？愈默
然良久，曰：不如也。顛曰：子之才，既不如彼矣！彼之所從事
者，而子反以為非。然則豈有高才，而不知子之所知者耶？
今子屑屑於形器之內，奔走乎聲色利欲之間，少不如志，
則憤鬱悲躁，若將不容其生，何以異於蚊虻，爭穢壤淤稿
之間哉。於是愈瞠目而不收，氣喪而不揚，反求其所答，忙
然有若自失。逡巡謂顛曰：師之言盡於此乎？顛曰：吾之所
以告子者，蓋就子之所能，而為之言，非至乎至者也。曰：愈
也不肖，欲幸聞其至者可乎？顛曰：誠爾心，寧爾神，盡爾性，
窮物之理，極天之命，然後可聞也，爾去吾不復言矣！愈趣
而出。秋八月己未，帝與宰臣語次，久之，因語及愈有可憐
者，而皇甫鋪素薄愈為人，即奏曰：愈終疏狂，可且內移。帝
納之，遂授袁州刺史。愈復造顛廬，送衣二襲，請別曰：愈也
將去師矣！幸聞一言。顛曰：吾聞易信人者，必其守易改；易
譽人者，必其謗易發。子聞吾言，而易信之矣！庸知復聞他
說，不復以我為非哉！遂不告。愈知其不可聞，乃去。至袁州，
尚書孟簡知愈與大顛游，以書抵愈，喜其改迷信向。愈答
書，稱大顛頗聰明，識道理，實能外形骸，以理自勝，不為事
物侵亂，因與之往還也。近世黃山谷，謂愈見大顛之後，文
章理勝，而排佛之詞，亦少沮云(詳見稽古略并通載)。

念常曰：舊史稱退之性愎訐，當時達官，皆薄其為人，及
與李紳同列，紳恥居其下，數上疏訟其短，今新史，則以
退之排佛老之功比孟子。嘉祐中，有西蜀龍先生者，忿
其言太過，遂擇退之言行，悖戾先儒者，條攻之。一曰老
氏不可毀，二曰：愈讀墨子，反孟玷孔，若此類，二十篇行
于世，及觀外傳，見大顛之說，凡退之平生蹈偽于此疏
脫盡矣！歐陽文忠公嘗歎曰：雖退之復生，不能自解免，
得不謂天下至言哉！而荊國王文公亦曰：人有樂孟子
拒楊墨也，而以排佛老為己功，嗚呼！莊子所謂夏蟲者，
其斯人之謂乎！道歲也，聖人時也，執一時而疑歲者，終
不聞道。夫春起於冬，而以冬為終，終天下之道術者，其
釋氏乎？不至於是者，皆所謂夏蟲也。文公蓋宋朝巨儒，
其論退之如此，則外傳之說，可不信夫。

* 穆宗(諱恒，憲宗第三子)
舊唐史

長慶元年三月。盧龍節度使劉總。舉幽燕二十餘郡歸朝。
乞為僧。詔賜僧衣。號大覺大師。署所居第。為報恩寺。長慶
二年三月。帝遣左街僧錄靈阜。齎詔起汾州無業禪師赴
闕。阜至宣詔畢。稽首曰。主上此度恩旨不同願師起赴。師
笑曰。貧道何德。累煩人主。汝可先行。吾從別往。遂沐浴敷
座。告門人慧愔等曰。汝等見聞覺知之性。與太虛同壽。一
切境界。本自空寂。迷者不了。即被境惑。一為境惑。流轉不
窮。常了一切空。無一法當情。是諸佛用心處。言訖端坐。至
中夜而逝。阜回奏其事。帝欽歎久之。賜謚大達國師。師蒙
憲宗兩朝敬重。凡三詔不赴。師嗣馬祖一禪師。

* 宣宗(諱忱，憲宗第十三子)
舊唐史

大中五年正月。詔弘辯禪師入內。帝曰。禪師既會祖意還
禮佛看經否。對曰。沙門禮佛誦經。蓋是住持常法。有四種
焉。依佛戒修身。參尋知識。漸修梵。行。履踐如來所行之跡。
帝曰。何為頓見。何為漸修。對曰。頓明自性。與佛無二。然有
無始染習。故假漸修對治。令順性起用。如人喫飯。非一口
便飽(云云)。是日便對漏下七刻。帝悅。賜號圓智禪師。繼有
詔旨。增修天下祖塔。應未經賜謚者。所在以聞。太常考。行
頒賜。師嗣馬祖。

* 懿宗
出舊唐史等

咸通十二年，賜知玄法師沉檀寶座，高二丈餘。十四年，造
綵旛花蓋，敕往鳳翔寺塔，迎佛指骨。四月八日至京，帝御
安福門迎拜入內瞻禮。群臣有諫者，言，憲宗迎佛骨，尋即
晏駕。帝曰：朕生得之，死無所恨。帝每於禁中，設講席，自唱
經旨，手錄梵文，而為贊唄(憲宗時，北方天帝降夢，令中興佛法，帝不承命，愛服金丹，致藥
性燥急，內豎畏誅而深宮秘邃，故有不測之禍也)。

唐史贊曰：甚矣！至治之君，不世出也。禹有天下，傳十有
六王，而少康有中興之業。湯有天下，傳二十八王，而其
甚盛者，號稱三宗。武王有天下，傳三十六王，而成康之
治，與宣之功，其餘無所稱焉。雖詩書所載，有時闕略，然
三代，千有七百餘年，傳七十餘君，其卓然著見于後世
者此六七君而已。嗚呼可謂難得也！唐有天下，傳世二
十，其可稱者三君，玄宗，憲宗，皆不克其終。盛哉太宗之
烈也！其除隋之亂，比跡湯武致治之美，庶幾成康，自古
功德兼隆，由漢以來，未之有也。至其牽於多愛，復立浮
圖，好大喜功，勤兵於遠，此中材庸主之所常為。然春秋
之法，常責備於賢者，是以後世君子之欲成人之美者，
莫不歎息於斯焉。

念常曰：君子謂立言之難，其實非難，特為好惡所欺耳。
如歐陽文忠公，作太宗本紀贊，雖筆高語奇，傑出諸史，
至貶太宗，復立浮圖，好大喜功，勤兵於遠，類中材庸主
所為而不取。予謂文忠責備之深，而為好惡所欺也。方
貞觀之世，天下昆蟲草木，咸被其澤，至於日月霜露所
至之國，皆款關而修職，直獨高麗莫離支叛逆阻命，太
宗身任千載，道德英雄之主，其肯坐視之，留為子孫憂
而不少假經略乎？蓋其威德之盛，其勢之必然，非好大
喜功之謂也。昔黃帝平蚩尤，七十戰而勝其亂。高宗伐
鬼方，三年而後克。太宗舉偏師而陰山平，臨駐蹕而高
麗服。然黃帝高宗，經孔子而未嘗少貶，文忠特以為太
宗之疵，庸詎非責備之過歟！以太宗盛德大業如此，猶
曲貶之，將恐後之君子，懷免貶之難，而無意於功名也。
文忠徒欲高尚其事，而不知此亦自蹈好大之失矣！至
於復立浮圖，乃所以和順道德，而齊天地鬼神之心，以
開濟天下後世之人，為無窮之益也。文忠以為不當，則
是太宗暗於取舍矣。使太宗果暗於此，則當時房、杜、王、
魏之流，亦因循尸祿而暗於取舍者哉。或曰：文忠慕韓
愈為人，故不得不爾。嗚呼！文忠何忍哉，慕人毀佛，而兼
棄太宗之道德，是不為好惡所欺耶？孔子立名教者也，
老氏則非毀之，及孔子刪禮，則曰吾聞諸老聃云。然孔
子亦以人而廢言乎，亦若世情之好惡耶？況真佛也者
耶？聖凡本有之體，毀之乃所以自毀之也，詎傷於真佛
哉！嘗聞文忠一夕夢為勇士數輩，攝至太宗之庭，太宗
怒而責曰：吾文武勳烈如此，不能逃子之貶，何也？文忠
震懼，而寤後欲追改之，而業巳進書頒行矣，遂不克改，
嘗慨然，曰：平懷最難，此殆非偶然而云耳(出通載)。

空谷曰：孔子作春秋，太史公作史記，班固作西漢書，范
曄作東漢書，陳壽作三國志，唐太宗作晉書，李延壽作
南北史，魏徵作隋書，劉昫作唐書，司馬溫，少微江公，皆
作通鑑，鄭夾漈作通志，馬端臨作文獻通考，揭傒斯作
宋史，李燾作宋鑑，曾子野作史略，宋景濂作元史，皆以
天地之心為心，是曰是，非曰非，不存私意，諸君史筆，如
秉龍泉太阿，殺人活人，無偏無黨。佛法大道也，可尚不
可排，苟或可排，則太宗諸子，巳排之矣，奚待後世擅其
已意者，曲排之也。

* 內德論典儀李師政撰

若夫十力調御，運法舟於苦海；三乘汲引，坦夷途於火宅。
勸善進德之廣，七經所不逮；戒惡防患之深，九流莫之比。
但窮神知化，其言宏大而可驚，去惑絕塵，厥軌清邈而難
蹈。華夷士庶，朝野文儒，各附所安，鮮味斯道，自非研精以
考真妄，沈思而察苦空，無以立匪石之信根，去若網之疑
蓋。遠則淨名妙德，弘道勝而服勤；近則天親龍樹，悟理真
而敦悅。羅什道安之篤學，究玄宗而益敬，僧叡慧遠之歸
信，迄皓首而彌堅。邁士安之淫書，甚宣尼之翫易，千金未
足驚其視，八音不能改其聽，聞之博而樂愈深，思之深而
信彌篤，皆欲罷而不能，則其非妄也必矣哉！我皇誕膺天
命，弘濟區宇，覆等蒼旻，載均厚地。掃氛祲，清八表，救塗炭，
寧兆民，五教敬敷，九功惟敘，總萬古之徽猷，改百王之餘
弊。搜羅庶善，崇三寶以津梁；芟夷群惡，屏四部之稊莠。遵
付囑之遺旨，弘紹隆之要術，功德崇高，昊天罔喻。但縉紳
之士，祖述多途，各師所學，異論蜂起，或謂三王無佛而年
永，二石有僧而政虐，損化由於奉佛，益國在於廢僧。苟明
偏見，未申通理，博考興亡，足證浮偽，何則？亡秦者胡亥，時
無佛而土崩；興佛者漢明，世有僧而國治。周除佛寺，而天
元之祚未永；隋弘釋教，而開皇之令無虐。盛衰由布政，治
亂在庶官，歸咎佛僧，實非通論。且佛唯弘善，不長惡於臣
民；戒本防非，何損害于家國。若人人守善，家家奉戒，則刑
罰何得而廣，禍亂無由而作。騏驥雖駿，不乘無以致遠；藥
石徒豐，未餌焉能愈疾。項籍喪師，非范增之無算；石氏興
虐，豈浮圖之不仁。但為違之而暴亂，未有遵之而兇虐。由
此觀之，亦足明矣！復有謂正覺為妖神，比淨施於淫祀，訾
而謗之，無所不至，聖朝勸善，立伽藍以崇福，迷民起謗，反
功德以為疣，此深訕上，非徒毀佛。愚竊撫心而太息，所以
發憤而含毫者也。忝賴皇恩，預霑法雨，切磋所惑，積稔於
茲，信隨聞起，疑因解滅。昔嘗苟訾而不信，今則篤信而無
毀，近推諸己，廣以量人，凡百輕毀而弗欽，皆為討論之未
究，若令探賾索隱，功齊於澄什，必皆深信篤敬，志均於名
僧矣。師政學匪鉤深，識不臻妙，少有所聞，微去其惑，謹課
庸短，著論三篇：辯惑第一，明邪正之通蔽。通命第二，辯殃
慶之倚伏。空有第三，破斷常之執見。覈之以群言，考之以
眾善，上顯聖朝之淨福，下折淫祀之虛誹。徒有斯意，實乏
其才，屬詞鄙陋，援證庸淺，雖竭愚勤，何宣聖德，庶同病而
未愈者，聞淺譬而深悟也。如藩籬之卉，或蠲疾於腹心；藜
藿之餐，儻救餧于溝壑。若金丹在目，玉饌盈案，顧瞻菲薄，
良足陋矣(三篇詳出廣弘明集)。

* 虞世南
出法帖并舊唐史

南字伯施，光祿大夫。貞觀八年，自立疏曰：弟子早年，忽遇
重患，當時運心，差愈之日，奉設千僧齋。今謹於道場，供千
僧蔬食，以其願力，希生生世世，常無病惱，七世久遠，六道
冤親，並同今願(云云)。其撰帝王紀，略論曰：老子之義，谷神
不死，玄牝長存，久視長生，乘雲駕鶴，此域中之教也。釋氏
之教，空有不滯，人我兼忘，超出生死，此象外之談者也。有
問梁武帝，熏修危亡，世南曰，釋教出世之津梁，絕塵之軌
躅，運於方寸之內，超於有無之表，塵累既盡，攀緣已息，然
後入於解脫之門。蓋以所修為因，其報為果，人有修布施、
持戒、忍辱、精進、禪定、智慧、六行，皆多不全，有一缺焉，果亦
隨滅。是以鬷明醜於貌，而慧於心，趙壹高于才，而下於位，
羅褒富而不義，原憲貧而有道，其不同也，如斯懸絕，興喪
得失，咸必由之，下士庸夫，見比干之剖心，以謂忠貞不可
為，聞偃王之亡國，以謂仁義不足法也。若然者，盜跖高枕
於東陵，莊蹻懸車於西蜀，考終厥命，良足貴乎！後世南卒，
太宗夢見之，因詔曰：世南德行純備，志存忠益，奄從物化，
良用悲傷。昨因夜夢，倏睹斯人，兼進讜言，有若平生之舊，
可即其家，造五百僧齋，佛像一軀，以資冥福，以申朕思舊
之意(鑑史，只載太宗夢世南，而為彼資冥福，竟不錄。又凡王臣敬佛法語，皆削去之，惟載傅奕請除佛法之疏，
豈當時諸大名儒之言論，不如一傅奕術官耶？作史者，不但毀佛，而且瞞心不志至於若是乎？又云，太宗本不信佛，
惟順穆太后之心而已。然太宗凡所交兵之處，並建寺剎，樹立福田，為義士凶徒，資其魂魄，有六七所，其破晉州，立
慈雲寺，命褚遂良撰碑；破汾州，立弘濟寺，命李百藥撰碑；破鄭州，立等慈寺，命顏師古撰碑；破呂州，立普濟寺，命許
敬宗撰碑；破洛州，立昭覺寺，命朱子奢撰碑；破洛州，廣平府，立昭福寺，命岑文本撰碑。其餘布滿天下，烏能掩人耳
目，而謂順太后心可乎？盡信書不如無書，此之謂歟！)。

* 吳道子
名畫記并統紀

道子，陽翟人，初名道子，玄宗改名道玄，工畫，下筆有神。玄
宗召入內供奉，於景公寺，畫地獄變相圖，都人咸觀，皆懼
罪修善，兩市屠沽不售。

* 張仲素
舊唐史

素為翰林學士，憲宗敕素撰佛骨碑。略曰，岐陽法雲寺，鳴
鸑阜，有阿育王所造之塔，藏佛指節。太宗特建寺宇，加之
重塔，高宗遷之洛邑，天后薦以寶函，中宗記之國史，肅宗
奉之內殿，德宗禮之法宮。據本傳，必三十年一開，則玉燭
調，金鏡朗，氛祲滅，稼穡豐。

* 魯山令
舊唐史

元德秀，字紫芝，河南人。少孤，事母孝，舉進士，謚文行先生。
不忍去母左右，自負母入京，母亡廬墓側，刺血寫佛經，數
千言，絕筆感異香芬馥，彌日而息，食不鹽酪，藉無茵席，不
肯婚。人以為不可絕嗣，答曰，兄有子，先人得祀，吾何娶為？
初兄子襁褓喪親，無貲得乳媼，德秀自乳之，數日涌流，能
食乃止。家貧，擢為魯山令，歲滿，笥餘一縑，駕柴車還，愛陸
渾佳山水。家無僕妾，歲饑，或日一爨，鼓琴以自娛。及卒，家
唯枕履簞瓢而巳。弟元結，哭之，或曰：子哭過禮歟！結曰：大
夫生六十年，未嘗識女色，未嘗有十畝之地，十尺之舍，十
歲之僮；未嘗完布帛而衣，具五味而餐，吾哀之以誡荒婬
貪佞，綺紈梁肉之徒耳。

念常曰：凡諸史雜傳，俱未有卓行篇，唐史特設此題，載
元魯山數人而已。觀魯山行已之操，唐史數千人中，遂
嶄然傑出，顧不美哉！舊史稱其居母喪，刺血寫佛經數
千言，絕筆感異香芬馥，彌日而息，而新史削之。夫魯山
居喪所為，出乎至誠，宋景文何嫌而削之？若謂惡求福
於佛，佛固未嘗邀魯山，魯山自為之而不疑，何佛之嫌？
若以身體髮膚，受之父母，不應毀，則乳亦婦人之事，非
男子有也。魯山尚能出乳以食兄之子，獨不當以血為
母寫經，何也？景文深存名教，然君子百行，殊途同歸，奚
必靳靳然以儒釋歉哉(出通載)。

* 孟簡答韓書
附見韓文公集

簡字幾道，元和中為尚書，素好佛。韓愈與書，有云：積善積
惡，殃慶自以類至，何有去聖人之道，從夷狄之教(云云)，簡
答書云：來云，言積善積惡，殃慶自以類至，若是則釋氏辯
之精詳，盡欲人積善耳。故迦文為大士言六度，為中根言
十二因緣，為小根言四聖諦。又云：依法不依人，假如飛廉
惡來之所為者，皆亡國滅身之道，故雖華夏，其可從乎？夏
禹文王之所作，皆萬世受賜，故雖戎狄，其可斥乎？閣下徒
以夷狄之說，辱聖賢之身，聖賢之身，必能忍辱，聖賢之法，
其可辱乎？深所不取也。但閣下不奉即巳，區區毀黷，豈積
善之云乎？彼楊墨老氏之書，其所述作，於理偏虛，非中道
要。切釋氏之教，則不然，大明積惡之根源，覈天下神道報
應之微細皎然，言善惡之異路為廣其道，奈何韓君以愚
人下俚翁嫗之情見待之耶？然其法行於世，使人人自畏
惡修善，豈不大助教化之防歟！

* 柳宗元
全文載柳集

宗元，字子厚，河東人，少精敏絕倫，為文章，卓偉精緻，第進
士，博學宏辭科。貞元中，拜監察御史，送濬上人歸省序，略
曰：大覺氏之道，本於孝敬，而後積以眾德，歸於空無，其教
曰禪，曰法，曰律。上人專於律行，恒久彌固，其儀型後學者
歟！誨於生靈，觸類蒙福，其積眾德者歟！覲於高堂，視遠如
邇，其本孝敬者歟！撰南嶽大明律師碑，略曰：儒以禮立仁
義，無之則壞；佛以律持定慧，去之則喪。是故離禮於仁義
者，不可與言儒；異律於定慧者，不可與言佛。送浩初上人
序，略曰：儒者韓退之，病予嗜浮圖言，訾予與浮圖遊，且曰：
見送元生序不斥浮圖，浮圖誠有不可斥者，往往與儒教
合，不與孔子異道。退之好儒未能過楊子，楊子之書，於莊
墨申韓，皆有取焉，浮圖者，反不及莊墨申韓之怪僻險賊
耶？吾之所取者與儒教合，雖聖人復生，不可得而斥也，退
之所斥者其跡也。又曰：其教人始以性善，終以性善，不假
耘鋤，本其靜矣！

* 李翱
傳燈并本集

翱、字習之，後魏尚書左僕射沖十世孫，中進士第。元和初，
為國子博士，史館修撰，嘗為朗州刺史，仰慕藥山惟儼禪
師道風，屢請不赴，乃特入山致敬。藥山端然看經，殊不顧
視。翱乃云：見面不如聞名！拂袖便行，藥山卻召翱，翱回首，
山曰：何得貴耳賤目？遂頂拜起。問如何是道？藥山以手指
天復指淨瓶，翱曰不會。山云：雲在青天水在瓶。翱拜謝，乃
呈偈云：鍊得身形似鶴形，千株松下兩函經；我來問道無
餘事，雲在青天水在瓶。一夕師登山，忽雲開見月，大笑一
聲，聲落澧陽八九十里。翱聞之，復寄偈曰：選得幽居愜野
情，終年無送亦無迎；有時直上孤峰頂，月下披雲嘯一聲。
翱嘗著復性三篇，其一謂情昏則性匿，忘情則復性。其二
謂無思則寂照。其三謂昏而不思，終不明道。

* 庾承宣(于頔)
舊唐史

登貞元八年第，與韓愈歐陽詹等同榜，號龍虎榜。嘗撰福
州淨光塔銘，其序略曰，觀察使柳公，監軍使魚公，相與言
曰：報君莫大於崇福，崇福莫大於樹善，樹善莫大於佛教。
教之本，其在浮圖歟！夫浮圖者，上參諸天，下鎮三界，影之
所蔭，如日月之照，破昏為明，鈴之所響，如金石之奏，聞聲
生善。如是之福，盡歸人主，謀之既臧，相顧踊躍。食王祿者，
樂於檀施，荷帝力者，悅之獻工，役無告勞，功用斯畢。皇帝
嘉焉，賜額曰：貞元無垢淨光之塔。于頔、字允元，貞元十四
年，拜山南東道節度使，嘗問紫玉禪師，如何是黑風吹其
船舫，漂墮羅剎鬼國？師曰：于頔這客作漢，問恁麼事作麼？
頔當時失色。師指云：秪這箇便是漂墮羅剎鬼國也。頔聞
已信受(出傳燈錄)。

杜荀鶴(附音釋中)。

* 裴休丞相
傳燈錄

戊辰二年。觀察使裴休守宣城。常與名僧講道。門人謂公
曰：敢問三界之言未立，人不知修行，不見因果，介景福者，
不為之少。洎斯教也，行乎中國，愚人畏罪損其惡，賢人望
福增其善，增之不已，則至今當盡善矣！損之不巳，至今當
無惡矣！何昏迷暴虐，無減於秦漢之前？福慧聰明，不增於
魏晉之後？歸之者殊途輻湊，立之者萬法雲興，宜使吾人
盡昇覺路，不宜蚩蚩庶類，由古至今，若斯之迷也。由之之
用，庸非溺乎？公笑謂之曰：大明肇啟，法不齊備，聖人繼出，
代天為工。結繩畫卦，文質滋改，一聖立，一法生，天道人事，
顯若符契。夫燧人氏之未有火也，則天無火星，人無火食，
龜無火兆，物無火災必矣。少昊氏之未理金也，則天無金
星，人無金用，龜無金兆，物無金災必矣。及聖人攻木出火，
鍛石取金，於是乎精芒主宰，騰變上下，則知世法時事，隨
聖人也。考精神之源，窮性命之表，作大方便，護於群生，群
生受之而不知，蓋猶天道運行，物以生茂，皆謂自己，孰知
其然也。於是問者廓然自得佛味，及詔許立寺，而宣城士
民相鼓以萬，請先立之於宣郭，遂復新興寺焉！休乃禮迎
黃檗希運禪師至郡，寓開元寺，朝夕受法。已巳三年，休謁
潭州華林覺禪師，問有侍者否？師曰：有一兩箇。休云：在甚
麼處？覺乃喚大空小空，二虎自菴後而至。休驚懼，師曰：客
在此，且去。二虎遂退。覺嗣馬祖一禪師。

* 李商隱
高僧傳并統紀

隱字義山，詩文奇古，其讚佛偈曰，吾儒之師，曰魯仲尼，仲
尼師聃龍吾不知，聃師竺乾，善入無為，稽首大覺，吾師師
師，商隱慕悟達國師之道，以弟子禮事之。嘗苦眼疾，乞達
冥禱，達寄天眼偈三章，讀訖，疾愈(竺乾即天竺)。

* 非韓篇藤州鐔津釋契嵩撰

敘曰：非韓子者，公非也。質於經以天下至當為之是，非如
俗用愛惡相攻，必至聖至賢，乃信吾說之不苟也。其書三
十篇，僅三萬餘言(今略錄其一二云)。

韓子與孟簡尚書書曰：來示云，有人傳愈近少奉釋氏者，
傳者之妄也。潮州時，有一老僧，號大顛，頗聰明，識道理。實
能外形骸，以理自勝，不為事物侵亂，要自以為難得，因與
往來。及祭神至海上，遂造其廬，及來袁州，留衣與之別，乃
人之情，非崇信其法，求福田利益也，噫！韓子雖強為之言，
務欲自掩，豈覺其言愈多，而其跡愈見？韓子謂大顛，實能
外形骸，而以理自勝，不為事物侵亂也者，韓子雖謂人情
且爾，亦何免已信其法也矣！夫佛教至論乎福田利益者，
正以順理為福，得性如法，不為外物所惑，為最利益也，韓
子與大顛游，其預談理論性，已廁其福田利益矣，韓子何
不思以為感？乃復云云。吾少時，讀大顛禪師書，見其謂韓
子嘗問大顛曰：云何為道？大顛即默然。良久，韓子未及諭
旨，其弟子三平者，遂擊其床。大顛顧謂三平何為？三平曰：
先以定動，後以智拔。韓子即曰：愈雖問道於師，乃在此上
人處得入，遂拜之。以斯驗韓子，所謂以理自勝者，是也。韓
子雖巧說多端，欲護其儒名，亦何以逃識者之所見笑耶？
大凡事不知即巳，不信即休，烏有知其道之如此，信其徒
之如是，而反排其師，忍毀其法，君子處心，豈當然乎？大顛
者，佛之弟子也。佛者，大顛之師也。夫弟子之道，固從其師
之所得也。韓子善其弟子之道，而必斥其師，猶重人子孫
之義方，而輕其祖禰，孰謂韓子知禮乎！又曰：積善、積惡、殃
慶。各自以其類至，何有去聖人之道，捨先王之法，而從夷
狄之教，以求福利也，此韓子未之思也。夫聖人之道，善而
已矣。先王之法，治而巳矣。佛以五戒勸世，豈欲其亂耶？佛
以十善導人，豈欲其惡乎！書曰：為善不同，同歸於治，是豈
不然哉！若其教人，解情妄，捐身世，修潔乎神明，此乃吾佛
大聖人之大觀，治其大患，以神道設教者也。其為善，抑又
至矣！深矣！廣大悉備矣！不可以世道輒較也。孔子曰：君子
之於天下也，無適也，無莫也。義之與比，義也者，理也。謂：君
子理當即與，不專此，不蔑彼。韓子徒見佛教之跡，不睹乎
佛教聖人之所以為教之理，宜其苟排佛老也。文中子曰：
觀極讜議，知佛教可以一矣，此固韓子之不知也。又曰：且
彼佛者，果何人哉？其行事類君子耶？小人耶？若君子也，必
不妄加禍於守道之人。如小人也，其身已死，其鬼不靈，云
云。此乃韓子疑之之甚也，既未決其類君子、小人，烏可輒
便毀佛耶？其閭巷凡庸之人，最為無識，欲相詬辱也，猶知
先探彼所短，果可罵者，乃始罵而揚之。今韓子疑佛未辨
其類君子之長，小人之短，便酷詆之，不亦暴而妄乎哉！幾
不若彼閭巷之人，為意之審也。謂：佛為大聖人，猶不足以
盡佛，況君子小人耶？雖古今愚鄙之人，皆知佛非可類夫
君子、小人，而韓子獨以君子、小人類佛，又況疑之而自不
決乎？誠可笑也。又曰：天地神祇，昭布森列，非可誣也。又肯
令其鬼行胸臆，作威福於其間哉！夫天地神祗，誠不可誣，
固如韓子之言，但其欲賴天地神祇，不令鬼作威福，此又
韓子識理不至也。苟自知其所知詣理，理當斥，斥之，理不
當斥，則不斥，知明則不待外助，理當則天地自順，吾輩於
事是非抑揚特資此矣。不類韓子外引神祇，以為咒矢，而
賴之也。易曰：先天而天弗違，後天而奉天時，天且弗違，況
於人乎？況於鬼神乎？韓子之徒，何嘗彷彿見乎聖人之心
耶？劉昫唐書，謂：韓輩詆排佛老，於道未弘，誠不私也。史臣
云：是非不謬也矣。又韓子讀墨，謂：孔子必用墨子，墨子必
用孔子，不相用不足為孔墨。及與孟簡書乃曰：二帝三王
群聖之道大壞，後之學者，無所尋逐，以至於今泯泯也，其
禍出於楊墨肆行而莫之禁故也。韓子何其言之反覆如
此，惑人而無準也。又韓子序送高閒曰：今閒師浮屠氏，一
死生，解外謬，是其為心，必泊然無所起。其於世，必淡然無
所嗜。韓子為此說，似知佛之法真奧，有益人之性命焉。夫
一死生者，謂死猶生也，生猶死也，在理若無其生死者也。
既見其理，不死不生，則其人不貪生而惡死也。夫解外謬
者，自其性理之外，男女情污，嗜欲淫惑，百端皆其謬妄也。
謬妄已釋，死生既齊，故其人之性命，乃潔淨而得其至正
者也。老子曰：清淨為天下正，斯言似之。夫性命即正，豈必
在閒輩，待其死，而更生，為聖神為大至人耶？即當世自真，
可為正人，為至行，既賢益賢，不善必善。而韓子不須與閒
之言，其原道乃曰：絕爾相生養之道，以求其所謂清淨寂
滅也。夫清淨寂滅者，正謂導人齊死生，解外謬妄情著之
累耳，以全夫性命之正者也。韓子為書，不復顧前後，乃遽
作原道，而後生末學，心不通理，視之以謂韓子之意正乎
是也。遂循手跡以至終身，昧其性命，而斐然傲佛，不識韓
子為言之不思也。就使從閒而言，自閒釋氏之所由，非欲
推其道為益於世，意苟有益於世，而君子何不稱之？孔子
曰：大人不倡游言，蓋言無益於用，而不言也。謂韓子聖賢
之徒，安得為無益之言耶？將韓子雖謂文人，於道尚果有
所未至乎！吾不知也。又韓子斥潮州，其女孥從之，商南層
峰驛遂死，其後移葬，韓子銘其壙，恨其路死，遂至罵佛。因
曰：愈之少，為秋官，言佛夷鬼，其法亂治，梁武事之卒，有侯
景之敗，可一掃刮絕去，不宜瀾漫。夫華夏有佛，古今賢愚，
雖匹夫匹婦，莫不皆知佛非鬼，知其法不教人為凶惡，以
亂政治。而韓子獨以為鬼亂治，韓女自斃，何關乎佛。而韓
子情昵私其女，至乃戾古今天下之人，褻酷乎不測之聖
人，誣毀其法尤甚。列子謂：西方之人有聖者焉。不治而不
亂，不言而自信，不化而自行，蕩蕩乎！民無能名焉。非此謂
三王、五帝、三皇之言聖者也。宋文帝謂其群臣何尚之等
曰：佛制五戒十善，若使天下皆淳此化，則朕坐致太平，韓
子叢蔽，而固不省此言也。余觀韓子之書，見其不至若前
之評者多矣，始欲悉取而辯之，近聞蜀人，有為書而非韓
子者，方傳諸京師，所非謂有百端，雖未睹乎蜀人之書，吾
益言之，恐與其理重，姑已。劉昫唐書，謂：韓子其性偏辟剛
訐。又曰：於道不弘，吾考其書，驗其所為，誠然耳。欲韓如古
之聖賢從容中道，固其不逮也，宜乎識者謂韓子第文詞
人耳。夫文者所以傳道也，道不至雖甚文奚用？若韓子議
論如此，其道可謂至矣，而學者不復考之道理中否？乃斐
然徒效其文，而譏沮佛教，聖人大酷，吾嘗不平，比欲從聖
賢之大公者辯而裁之，以正夫天下之苟毀者，而志未果。
然今吾年已五十者，且鄰於死矣，是終不能爾也。吾之徒，
或萬一有賢者，當今天子明聖朝廷至公，異日必提吾書
貢而辯之，其亦不忝爾從事於吾道也矣(浮屠即浮圖)。

* 吳越王
出稽古略

姓錢。諱忠懿。留心釋教。嗣位之初。凡兩浙諸郡。名山聖跡
之處。皆賜金帛。創建僧伽藍。福州支提山。乃天冠菩薩道
場王施七寶鑄天冠菩薩像一千身。仍創寺宇。弘麗甲於
七閩焉。王延永明壽禪師。入府受菩薩戒。署號慈化定慧
禪師。建伽藍於南山曰。慧日永明。請師居之。師著宗鏡錄
一百卷王為製前後兩序。頒入大藏流通。

* 趙王鎔(五代)
禪林類聚并語錄

鎔。帥真定。自稱趙王。一日。攜諸子入東院。訪從諗禪師。值
師坐禪不起。鎔禮拜訖。師以手拍膝云。會麼。王曰。不會。師
云。自小持齋今已老。見人無力下禪床。王尢加敬重。翌日。
王命客。將傳請。師下禪床接之。侍者曰。和尚昨見大王來。
不下禪床。今將軍來。為甚麼卻下禪床。師曰。非汝所知。這
裏下等人來。出山門接。中等人來。下禪床接。上等人來禪
床上接。不可喚大王作中下等人。恐屈大王也。客將傳語。
王聞歡喜。即請師入內供養。師既屆城門。闔城威儀迎之
入內。師纔下寶輦。王乃設拜。請師。上殿。正位而坐。是日齋
筵將罷。各問佛法。師運慈悲。一一開悟。王讚師像曰。碧溪
之月。青鏡中頭。我師化我。天下趙州。

昔北齊文宣帝。嘗
謁僧稠禪師。稠坐不起迎。侍者勸迎。稠曰。昔優填王。每至
問詢賓頭盧尊者。尊者不下床迎。後為佞臣讒。王懷惡心
來。尊者知。起迎七步。七日後。王失國位。吾今雖寡德。冀帝
獲福耳。宣帝俄受臣譖。帝銜之。將復入寺。按其不敬誅之
稠冥知之。五更獨出寺十餘里候之。須臾帝至。怪問其故。
稠曰。恐身血不淨。穢污伽藍。遠來就刃耳。帝悚然悔謝。謂
尚書令楊遵彥曰。朕不明。幾妄黷聖師。帝乃躬負稠身還
寺。稠罄折不受。帝曰。弟子負師。遍天下未足謝愆(云云)。因
問曰。弟子前身作何等。稠曰。作羅剎王。是以今猶好殺蓋
餘習耳。稠即以盤水咒之。命帝臨觀。見自形正羅剎狀。仍
有群羅剎隨之。帝大驚。從受菩薩戒。自是絕葷。終日坐禪
禮佛行道如旋風焉(出通載并高僧傳)。

* 宋太祖
北山錄并歐陽外傳疏

建隆元年正月，受周恭帝禪，詔以是年二月十六日聖誕，
為長春節，普度童行八千人，十二月詔於廣陵戰地，造寺
曰建隆，賜田四頃(出年錄)。

初太祖目擊周世宗，鎔範鎮州大
悲菩薩像鑄錢，太祖密訪麻衣和尚，問曰：自古有毀佛天
子乎？麻曰：何必問古，請以柴官家，目擊可驗(世宗姓柴。諱榮。太祖聖后
柴世兄之子也。太祖養為子。封晉王。即帝位。在位六年。壽三十九殂)。又問不知天下何日定？
麻曰：甲子將大定。因問古天子毀佛法，與大周何如？麻曰：
魏太武毀寺，焚經像，坑沙門，故父子不得其死。周武帝毀
佛寺，籍僧歸民，未五年，遽縈風疹，北伐，年三十六崩於乘
輿，國亦尋滅。唐武宗毀天下佛寺，在位六年，年三十二，神
器再傳，而黃巢群盜並起。太祖曰：天下久厭兵，毀佛法非
社稷福，奈何？麻曰：白氣已兆，不逾數月，至申辰，當有聖帝
大興，興則佛法賴之亦興，傳世無窮，請太尉默記之。及即
位，屢建佛寺，歲度僧人，二年聖誕日，京師及諸郡縣，咸令
有德沙門陞座祝聖，永為常準。三年詔，每歲試童行通妙
法華經者，祠部給牒披剃。若特詔疏恩。如建隆。太平。興國。
普度僧尼。不限此例也。乾德四年，詔遣僧百人，往西域求
經。開寶元年九月，詔成都府，造金銀字藏經，各一藏，敕兵
部劉熙古監視。五年，敕雕佛經版印一藏。計一十三萬版，
帝自用兵平列國前後造金銀字，經數藏(出稽古略)。

八年，上自
洛陽回京，手書金剛經，常自讀誦，趙普因奏事見之，上曰：
不欲甲冑之士知之，但言常讀兵書，可也。

* 太宗
國朝會要并統紀

太平興國元年，敕普度天下童子。三年，敕沙門贊寧，修僧
史，四月敕往明州阿育王山，迎真身舍利塔，入禁中供養。
得舍利一顆。造浮圖十一級。下作天宮以葬之。五年，敕造
萬尊金銅文殊菩薩像，及普賢像高二丈。七年，詔立譯經
傳法院于東京，如唐故事，宰輔為譯經潤文，設官分職，西
天中印土惹爛陀羅國，密林寺，天息災、與法天、施護，譯經，
帝製前序。詔普度天下童行為僧，不限有司常制，自即位
至八年，度一十七萬餘人。敕天下諸路，皆立戒壇，凡九十
七所。敕江寧府長干寺曰天禧，塔曰聖感，帝註四十二章
經，入藏頒行(真宗之世，西域盛貢梵典，度僧二十四萬人)。

* 真宗(太宗第三子)
稽古略

咸平四年。天竺三藏法師法賢。進新譯經。帝製序。五年。西
天三藏法師施護。譯給孤長者女得度因緣經。帝製繼聖
教序。祥符二年。公主。太宗第七女。生不茹葷。懇求出家。賜
名清裕。號報恩慈正覺大師。建崇真資聖禪院安之。帝賜
譯經院。修心偈曰。初祖安心在少林。不傳經教但傳心。後
人若悟真如性。密印由來妙理深(出明理正宗記)。

詔天下立放生
池。

* 仁宗
鄭景重家集

帝常頂玉冠，冠上琢觀音像，左右以玉重，請易之。帝曰：三
公百官，揖於下者，皆天下英賢，豈朕所敢當，特君臣之分，
不得不爾，朕冠此冠，將令回禮於大士也。嘉祐三年，契嵩
禪師進正宗記二十卷，輔教編三卷，定祖圖等書。帝覽其
書，至謀道不謀名，為法不為身，歎愛其誠，賜其書入藏(出僧
寶傳宸奎閣)。

* 英宗(仁宗之兄)
出統紀

治平二年，敕大相國寺，造三朝御製佛牙讚碑。翰林學士
王珪撰文，太宗讚曰：功成積劫印文端，不是南山得恐難；
眼睹數重金色潤，手擎一片玉光寒。鍊時百火精神透，藏
處千年瑩采完；定果熏修真秘密，正心莫作等閑看。真宗
讚曰：西方大聖號迦文，接物垂慈世所尊；常願進修增妙
果，庶期饒益富黎元。仁宗讚曰：三王掩質皆歸土，五帝潛
形巳化塵；夫子域中誇是聖，老君世上亦言真。埋軀秪見
遺空塚，何處將身示後人；唯有吾師金骨在，曾經百鍊色
長新(那吒太子送佛牙與南山宣律師)。神宗。英宗子。詔中使梁從政。闢汴
京。相國寺。六十四院。為二禪八律。起自元豐庚申。成是壬
戌之秋。

* 徽宗
出南渡中興小曆并普燈

崇寧元年，敕書一件，應天下舊來名德僧為眾師法。未曾
謚名者，仰所屬勘會聞奏謚給師號，詔天下軍州，創崇寧
寺，又改額曰：天崇寺，至高宗改報恩寺，光孝追崇嚴薦崇
寧三年。敕迎相國寺，釋迦如來牙，入內供養。隔水晶匣，舍
利出如雨點，因製讚曰：大哉釋迦文，虛空等一塵；有求皆
赴感，無剎不分身。玉瑩千輪在，金剛百鍊新；我今恭敬禮，
普願濟群倫。

* 孝宗
稽古略

隆興元年。詔蔣山禪師了明住徑山。明嗣大慧杲禪師。時
楊和王敬之。捨蘇州莊田。歲入二萬斛。徑山因是豐足增
益(出明禪師行業碑)。

淳熙二年。夏六月一日。宣若訥禪師入對內
觀堂。帝曰。近看寶積經。其文何廣。訥曰。華嚴。般若。寶積。涅
槃。皆為大機說法。文長義廣。帝曰。楞嚴深造淵微。何故說
得如此好。又說得如此瀾翻。訥曰。佛乃識達本源者也。從
體起用。以無盡藏三昧。說默一如。中使奏未時。訥退。光宗
紹熙初。帝居重華宮。許訥肩輿出入。註金剛般若經。進呈。
光宗御製贊文。淳熙七年秋。帝召明州雪竇寺禪師寶印
入對選德殿。帝曰。今時士大夫。學孔子者多。只工文字語
言。不見夫子之道。不談夫子之心。唯釋氏不以文字教人。
直指心源。頓令悟入。不亂於生死之際。此為殊勝。印曰。非
獨後世學者。不見夫子之心。當其孔門顏子。號為具體。盡
平生力量。只道得箇瞻之在前。忽焉在後。如有所立卓爾。
竟捉摸未著。而聖人分明八字打開。向諸弟子曰。二三子。
以我為隱乎。吾無隱乎爾。吾無行而不與二三子者。是丘
也。以此觀之。聖人未嘗迴避諸弟子。而諸弟子自蹉過了。
淳熙八年。御製論原道(略目)。朕觀韓愈原道。言佛老之相混。
三教之相絀。未有能辨之者。但文煩而理迂。揆聖人之用
心。則未昭然。何則釋氏專窮性命。棄外形骸。不著名相而
於世事。了不相關。又何與禮樂仁義哉。然尚猶立戒曰。不
殺。不淫。不盜。不飲酒。不妄語。夫不殺仁也。不淫禮也。不盜
義也。不飲酒智也。不妄語信也。如此與仲尼何遠乎。從容
中道。聖人也。聖人所為。孰非禮樂。孰非仁義。又烏得而名
焉。譬如天地運行。陰陽循環之無端。豈有意春夏秋冬之
別哉。此世人強名之耳。亦猶仁義禮樂之別。聖人所以設
教治世。不得不然也。因其強名。揆而求之則道也。道也者。
仁義禮樂之宗也。仁義禮樂。固道之用也。楊雄謂老氏棄
仁義滅禮樂。今跡老子之書。其所寶者三。曰慈。曰儉。曰不
敢為天下先。孔門曰。溫良恭儉遜。(讀避御諱)又曰。惟仁為大。老
子之所謂慈。豈非仁之大者耶。曰不敢為天下先。豈非遜
之大者耶。至其會道。則互相偏舉。所貴者清淨寧一。而與
孔聖果相背馳乎。蓋三教末流。昧者執之自為異耳。夫佛
老絕念無為。修心身而已矣。孔子教以治天下者。特所施
不同耳。譬猶耒耜而耕。機杼而織。後世徒紛紛而惑。固失
其理。或曰。當如之何。去其惑哉。曰。以佛修心。以老治身。以
儒治世。斯可也。唯聖人為能同之。不可不論也(出中興治蹟十三朝
聖政錄)。

* 呂蒙正(字聖功)
出武庫

太宗淳化，真宗咸平間，兩入相，封許國公，謚文穆。微時窶
甚，嘗謁人，有詩云：十謁朱扉九不開，滿身風雪又歸來；入
門懶睹妻兒面，撥盡寒爐一夜灰。有僧憐，且奇之，給其食，
彌月又盡。乃令就居房廊，隨僧粥飯，遂得安心讀書。獲薦，
僧復備裝遣之，竟魁多士。後執政十年，郊祀俸給，皆不請，
帝問其故？對以私恩未報。帝詰之，以實對，帝曰：僧中有若
人耶？以恩俸與寄食之寺，以酬宿德。公嘗晨興禮佛，祝曰：
不信三寶者，願勿生我家，願子孫世世食祿，護持佛法。公
之姪夷簡，簡之子公著，並封申公，皆知敬佛法(今世傳飯後鐘，不但
謗僧，而且冤屈呂公不少。竹窗。二筆云。誣枉賢者。則成口業。而世所傳。出野史戲文中。不足信也)。

* 楊億
出東都并普燈錄

真宗朝。詔撰大。藏目錄。入藏流通，謚文公，其撰清規序有
云，或有假號竊形，混於清眾，致喧擾之事，擯令出院者，貴
安清眾也。或有所犯即以拄杖杖之，集眾燒衣缽道具，遣
逐從偏門而出者，示恥辱也。一不污清眾，二不毀僧形，三
不擾公門，四不泄於外。四來同居，聖凡孰辯，且如來應世，
尚有六群之黨，況今像末，豈得全無，但見一僧有過，便雷
例譏誚。殊不知輕眾壞法，其損甚大，且立法防姦，不為賢
士，然寧可格而有犯，不可有犯而無教。吾儒不遵孔教者
尤多，僧有過不玷吾儒，吾儒不遵孔教，自辱更甚。護法論
曰。今之浮圖。雖千百中無一能彷彿古人者。豈佛法之罪
也。其人之罪雖然如是。禮非玉帛而不表樂非鐘鼓而不
傳。非藉其徒以守其法。則佛法殆將泯絕而無聞矣。續佛
壽命何賴焉。濫其形服者。誅之自有鬼神矣。警之自有果
報矣。威之自有刑憲矣。律之自有規矩矣。吾輩何與焉。蓋
昔無著。遇文殊時。巳有凡聖同居龍蛇混雜之說。況今去
聖逾遠。求其純一也。不亦難乎。然念大法所寄。譬猶披沙
揀金裒石攻玉縱於十斛之沙得粒金。一山之石得寸玉。
尚可以為世珍寶也。非特學佛之徒為然孔子之時。已分
君子儒小人儒矣。況茲後世服儒服者。豈皆孔孟顏閔者
哉。雖曰學者求為君子。安能保其皆為君乎耶。歷觀自古
巨盜姦臣強叛滑逆率多高才博學之士。豈先王聖教之
罪歟。豈經史之不善歟。由此喻之。末法像教之僧。敗群不
律者。勢所未免也。沙門不畜妻子者。使其事簡累輕道業
易成也。易其形服者。使其遠離塵垢。而時以自警也。惜乎
竊食其門者。志願衰劣。不能企及古人。良可歎也。且導民
善世莫盛乎教。窮理盡性莫極乎道。彼依教行道。求至乎
涅槃者。以此報恩德。以此資君親不亦至乎。故後世聖君
為之建寺宇。置田園。不忘付囑。使其安心行道。隨方設化。
名出四民之外。身處六和之中。其戒淨則福蔭人天。其心
真則道同佛祖。原其所自之恩。皆吾君之賜也。苟能以禪
律精修。於天地無媿。表率一切眾生。小則遷善遠罪。大則
悟心證聖。上助無為之化。審資難報之恩。則不謬為如來
弟子矣。苟遠佛祖之戒濫膺素餐。罪豈無歸乎。

顏之推曰，開闢以來，不善人多而善人少，何由悉責其
精潔乎？見有名僧高行，棄而不說，若睹流俗凡僧，便生
非毀。且學者之不勤，豈教者之為過？俗僧之學經律，何
異士人之學詩禮，以詩禮之教，格朝廷之人，略無全行
者；以經律之禁，格出家之輩，而獨責無犯哉？且闕行之
臣，猶求祿位，毀禁之侶，何慚供養乎？其於戒行自當有
犯，一披法服，巳墮僧數，是三寶中人，歲中所計，齋講誦
持，比諸儒俗，猶不啻山海也。

* 王安石(字介甫)
武庫及行錄編年

熙寧間，拜相，封荊公，後罷相，歸建康，奏施舊第為禪寺，請
沙門克文住持，敕賜額曰報寧，賜文號曰真淨。公問張方
平曰：孔子去世百年，生孟子，後絕無人，或有之而非醇儒。
方平曰：豈為無人，亦有過孔孟者。公曰：何人？方平曰：馬祖
一，汾陽無業，雪峰存，巖頭奯，丹霞然，雲門偃。王公意未解，
方平曰：儒門淡薄，收拾不住，皆歸釋氏。公欣然歎服，後以
語張商英，商英撫几賞之曰：至哉此論也！熙寧間，公行青
苗法，其子雱為崇政殿說書，陰為父佐，務新法必行。雱卒，
公亦罷相，宴閒中，一如夢寐，見一使領雱，荷銕枷號泣公
前，謂獲譴由行青苗法，公問使者，乞解脫，使曰：建寺齋僧
可免，由是捨宅建寺，為薦冥福。熙寧八年，公復相，一日奏
事退，上曰：佛法於中國有補乎？公曰君子小人，皆知畏罪
而從善，豈小補哉(青苗法，起自安石，而子受報何也？曰：安石初心，實欲利民，而不知民之弊，其子
不達安石之心，而左佐之，故受其報，故君子不可而有私心焉)。

* 司馬光(字君實)
統紀并通載

元祐初拜相，封溫公，謚文正。嘗作解禪偈，其序曰：文中子
以佛為西方聖人，信如文中子之言，則佛之心可知矣！今
之言禪者，好為隱語以相迷，大言以相勝，使學者倀倀然，
益入於迷妄，故予廣文中子之言而解之，作解禪偈六首。
若其果然，則雖中國亦可行矣！其一曰：忿怒如烈火，利欲
如銛鋒；終朝常戚戚，是名阿鼻獄。其二曰：顏回安陋巷，孟
軻養浩然；富貴如浮雲，是名極樂國。其三曰：孝道通神明，
忠信行蠻陌；積善來百祥，是名作因果。其四曰：言為百世
師，行為天下法；久久不可掩，是名不壞身。其五曰：仁人之
安宅，義人之正路；行之誠且久，是名光明藏。其六曰：道意
修一身，功德被萬物；為賢為大聖，是名佛菩薩。公嘗書心
經以贈僧，復題其後，略曰：退之排佛，而稱大顛外形骸以
理自勝，要自胸中無滯礙。由是觀之，於佛不為無得，而所
排者跡耳。

溫公不但不識禪，而且不識孔子。孔子曰：吾欲無言。又
曰：二三子以我為隱乎？吾無隱乎爾。豈亦好為隱語，我
釋迦如來，說法四十九年，而云：吾未嘗說著一字，末後
拈花示眾，人天罔措，惟迦葉一人契旨微笑，即與正法
付之。昔維摩示疾，文殊與諸賢聖往問，維摩問諸大士：
以何為不二法門？諸大士各各答巳，文殊問曰：仁者以
何為不二法門？維摩默言不答。所以至道無言，言生理
喪，故古德云：口欲談而辭喪，心欲緣而慮忘。法華經云：
是法非思量分別之所能解，一切聲聞緣覺菩薩所不
能知，唯佛與佛乃能究盡。三乘賢聖尚不能測佛智，況
凡情而能測度哉！故達磨西來不立文字，直指人心見
性成佛，三教聖人，本無言說，唯以悟明心性而巳，奚拘
文字語言乎！溫公以名言道理，而窺心性，誠未夢見在。
所謂對醯雞而談浩劫，向井蛙而言滄海，在雞蛙知見，
誠為大言。參軍齊王巾，作頭陀寺碑云：是以掩室摩竭，
用啟息言之津，杜口毘耶，以通得意之路。陳瓘忠肅公
云：釋氏曰：止止勿說。老氏曰：智者不言。孔氏曰：默而識
之。此祖宗之所躬行，而非有言之士所能議哉！(瓘，號了翁。)石
室論曰：溫公廣文中子意，作解禪頌六首，其卒章曰：言
為百世師，行為天下法；為賢為大聖，是名佛菩薩。噫！文
正公，繼孔孟荀楊，為大賢者也。庸有不知佛哉！觀其頌，
則文正公平生所為，皆佛菩薩之心也。特禪之一法，雖
吾門，亦標表以為教外別傳，自非積三二十年，息心絕
慮，則莫能究其旨。謂之隱語大言，似是而實非也。何則
昔薛收子。遇隱士負苓者。謂伏羲氏畫卦泄道之密，漏
神之機，分張太和，磔裂元氣，使知者不知，太朴散矣！矧
不立文字之禪，直指人心於語言形跡之表，詎可常程
義理，而求其言說耶？是不獨文正公，文中子，楊孟諸賢，
未暇留神，吾徒傳教大法師輩，固有不知而興謗者。乃
蠱毒達磨。毀害二祖。故先德云：千人萬人中，撈摝一箇
半箇而已，夫豈易信也哉！

* 學士李屏山
出通載

屏山曰：蘇軾作司馬光墓誌云：公不喜佛曰：其精微大抵
不出於吾書，其誕吾不信，嗟乎！聰明之障人如此其甚耶！
同則以為出於吾書，異則以為誕而不信，適足以自障其
聰慧而已。聖人之道，其相通也如有關籲，其相合也如有
符璽，相距數千里如處一室，相繼數萬世如在一席。故孔
子曰：西方有聖人焉！莊子曰：萬世之後，一遇大聖而知其
解者，是旦暮遇之也。其精微處，安得不同？列子曰：古者神
聖之人，先會鬼神魑魅，次達八方人民，末聚禽獸蟲蛾，備
知萬物情態，悉解異類音聲，其所教訓，無遺逸焉！何誕之
有？孔子遊方之內，故六合之外，存而不論。鄒衍、列禦寇、莊
周、方外之士，巳無所不談矣！顧不如佛書之縷縷也。以非
耳目所及，光不敢信，既非耳目所及，吾敢不信耶？郭璞日
者也，十年於晉室，若合符券，疑吾佛不能記百萬之多劫
耶？左慈術士也，變形於魏都，皆同物色，疑吾佛不能示千
百億之化身耶？長房壼中之遊，人信之矣，不信維摩丈室
容三萬座，與納須彌於芥子中之說乎？邯鄲枕上之夢，人
信之矣，不信多寶佛塔，住五千劫耶？度僧祗如彈指頃之
說乎？若俱不信，不知光亦嘗有夢否？瞑於一床，栩栩少時
也，山川聚落，森然可狀，人物器皿，何所不有？俯仰酬醋於
其間，自成一世，此特凡夫第六分離識之所影現者耳。其
力如是，況以如來大圓鏡智，菩薩之如幻三昧乎！學者當
自消息之，毋虛名所劫持也。伊川曰。看一部華嚴經。不如
看一艮卦。余謂程子以艮其所為止。於其所當止。疑釋氏
止如死灰槁木而止耳。故出此輕語顧豈知華嚴圓教之
旨。一法若有。毘盧墮於塵勞。萬法若無。普賢失其境界。豎
說之。則五十七聖位。於一彈指。如海印頓現。橫說之。則五
十三法門。在一毛端。如帝網相羅。德雲曾過於別峰普眼
不知其正位。逝多園林。迦葉不聞彌勒樓閣善財能入。向
非此書之至。學道者墮於無為之坑。談玄者入於邪見之
境。則老莊內聖外王之說。孔孟上達下學之意。皆掃地矣。

雲棲竹窗隨筆云。宋儒有言。讀一部華嚴經。不如看一
艮卦。此說高明者自知其謬。庸劣者遂信不疑。開邪見
門塞圓乘路。言不可不慎也。假令說讀一部易經。不如
看一艮卦。然且不可。況佛法耶。況佛法之華嚴耶。華嚴
具無量門。諸大乘經。猶是華嚴無量門中之一門耳。華
嚴天王也。諸大乘經侯封也。諸小乘經。侯封之附庸也。
餘可知矣。又新建創良知之說。是其識見學力深造所
到非強立標幟以張大其門庭者也。然好同儒釋者。謂
即是佛說之真知。則未可。何者。良知二字。本出子輿氏。
今以三支格之。良知為宗。不慮而知為因。孩提之童。無
不知愛親敬長為喻。則良知者美也。自然知之而非造
作者也。而所知愛敬。涉妄已久。豈真常寂照之謂哉。真
之與良。固當有辨。孔叢子云。心之精神是為聖。楊慈湖
平生學問。以是為宗。其於良知何似。得無合佛說之真
知歟。曰。精神更淺於良知。均之水上波耳。惡得為真知
乎哉。且精神二字。分言之。則各有旨。合而成文。則精魂
神識之謂也。昔人有言。無量劫來生死本。癡人認作本
來人者是也。慈湖儒者也。不觀仲尼之言乎。操則存。舍
則亡。出入無時。莫知其鄉。則進於精神矣。復進於良知
矣。然則是佛說之真知乎。曰亦未也。真無存亡。真無出
入也。莫知其鄉。則庶幾矣。而猶未舉其全也。仲尼又云
無思也。無為也。寂然不動。感而遂通天下之故。夫泯思
為而入寂。是莫知其鄉也。無最後句。則成斷滅。斷滅則
無知矣。通天下之故。無上三句。則成亂想。亂想則妄知
矣。寂而通。是之為真知也。然斯言也。論易也。非論心也。
人以屬之著卦而已。蓋時未至。機未熟。仲尼微露而寄
之乎易。使人自得之也。甚矣仲尼之善言心也。信矣仲
尼之為儒童菩薩也。然則讀儒書足了生死。何以佛為。
曰。佛談如是妙理。遍於三藏。其在儒書。千百言中而偶
一及也。仲尼非不知也。仲尼主世間法。釋迦主出世間
法也。心雖無二。而門庭施設不同。學者不得不各從其
門也。
或言父母之喪。不作佛事。此晦菴家禮也。嗟乎。
世遂有生子登樞要。饒財寶而不得其為己禮一佛。誦
一四句偈。飯一沙門。復於七七日中。宰牲牢。致胙於宗
族交遊。以為崇正道。闢邪說。不知祗以增親之業。助其
沉淪。死者有知。當撫膺痛哭於泉下矣。反不及貧人之
子。得報其親也。豈不重可哀哉。顏氏家訓。古今人所讚
歎。而其間獨曰必作佛事。顏朱皆賢者也。試合而觀之。
解惑編卷上之下

* 音釋

愎
(音闢。戾也。狠也。剛愎自用也。)
十力
(如來證得實。相之智。了達一切。無能壞。無能勝。故名十力。一知是處
非處智力。二知過去現在未來業報智力。三知諸禪解脫三昧智力。四知諸根勝劣智力。五知種種解智力。六知種
種界智力。七知一切至處道智力。八知天眼無礙智力。九知宿命無漏智力。十知永斷習氣智力。)
調御
(是佛
十號之一。)
鬷
(音宗。釜屬。又眾也。)
祲
(音浸。陰陽精氣相浸。漸成災祥也。)
擢
(音濁。拔也。抽也。舉也。用也。)
六
度
(即六波羅蜜。以此自度度他也。一布施。二持戒。三忍辱。四精進。五禪定。六智慧。)
十二緣生
(亦名緣起
又名因緣。謂無明等。展轉感果名因。互相由藉為緣。三世相續。無間斷也。一無明。二行。三識。四名色。五六入。六觸。七
受。八愛。九取。十有。十一生。十二老死。言三世相續。無間斷者。謂由過去世。無明．行。二者為因。感現在世。識．名色．六入．
觸．受。五者為果。由現在果。起愛．取．有。三者為現在因。出現在因。感未來世。生．老死。二者為果。如是循環。無間斷也。)

四聖諦
(苦．集．滅．道也。苦是世間果。集是世間因。知苦即當斷集。滅是出世間果。道是出世間因。欲得寂滅涅
槃之樂果。即當修出世之聖道也。)
黷
(音讀。黑也。垢也。圂也。蒙也)。
訐
(音結。而斥人以為有者。)
姬媵
(上音雞。稱
美婦女曰姬。下音孕。送女從嫁也。)
石室
(宋志磐。字靈芝。號石室。作佛祖統紀。)
栩
(音許。栩栩忻暢貌)。
逝
多園
(梵語逝多。舊日祗陀。此云戰勝。是舍衛國。波斯匿王道王之子園。亦云林。給孤長者。金錢布地。與太子買此地
為佛建寺。太子施此林樹供佛。二人同心。故名祗樹給孤獨園。)
澧
(音里。州名。)
四部
(即四眾。比丘．比丘尼．五戒
男．五戒女。)





杜荀鶴
(唐員外。郎杜荀鶴。自號九華山人。送僧詩日。利門名路兩無憑。百歲風前短焰燈。只恐為僧心不了。
為僧心了總輸僧。)

敕寫新譯經
(自秦漢晉齊梁隋唐以來。未有刊字。故敕寫之。後至五代。唐明宗長興三年。宰相馮道。李
愚。請刻九經板。於是傳布甚廣此刊字印板上之始)。
念常
(嘉興。祥符寺。華亭念常禪師。集佛祖通載。)

解惑編卷下之上
廣州南海寶象林沙門弘贊在犙編

* 歐陽修(字永叔)
出諸集傳

嘉祐初，參大政，謚文忠，晚年卜居於穎，號六一居士。遊廬
山，入東林圓通，謁祖印禪師居訥。修初至，訥揖就坐，相與
論辯，修慕韓子有攘斥佛老之言，訥因謂曰：退之以排佛
為功，自比孟子之距楊墨，其好勝取名之甚。退之斥佛為
夷鬼者，請略辯之：佛聖人也！降自兜率，託生中天聖王之
家，何以夷稱？佛之不生不滅，曠劫常存，人天宗仰，何以鬼
稱？此非大慢之語乎？退之七世祖諱耆，當後魏永興，自赫
連，屈丐來，降於拓拔氏，由西戎而歸北狄，退之獨不為祖
諱，而敢訕佛聖人乎？退之畏修史褒貶之禍，而不知訕佛
之過為尤可畏。退之唱排佛老，足下今又和之，將使後世
好名之士，援韓氏歐陽氏以為法，豈不為盛德之累？諺曰
善罵人者，人亦善罵之。足下著本論，孳孳以毀佛為務，安
得眾口不毀公於天聽之前乎？足下之言，以蒐狩喪祭鄉
社之禮為勝佛之本，是猶退之作原道論，而實未知道也。
修驚赧謝曰：修胸中巳釋然，師將何以見教？訥曰：佛道以
悟心為本，足下屢生體道，特以失念，生東華為名儒，偏執
世教，故忘其本。誠運聖凡平等之心，默默體會，頓祛我慢，
悉悔昨非，觀榮辱之本空，了生死於一致，則淨念常明，天
真獨露，始可問津於此道耳。修自此有省發，及參大政，每
譽訥於公卿之前，歲時書問未嘗絕(出歐陽外傳)。

韓琦以明教
嵩禪師輔教編示公，公覽其文，謂韓公曰：不意僧中有此
郎！不惟空宗通，亦乃文格高，即黎明當一識之。琦同師往
見，公與語終日，大喜(出輔教編序)。

公昔官洛中，遊嵩山，卻僕吏，
放意而往，至一寺，修竹滿軒，風物鮮明。公休於殿陛，旁有
老僧閱經自若，與語不甚顧答，公異之曰：住山久乎？僧曰：
甚久。又問：誦何經？曰，法華。公曰：古之高僧，臨死生之際，類
皆談笑脫去，何道致之？曰定慧力耳。又問：今乃寂寥無有，
何哉？老僧笑曰，古人念念在定慧，臨終安得散亂？今人念
念在散亂，臨終安得定？公大歎服(出資治鑑)。

嘉祐六年，閏八月
公為參政，兼譯經潤文使，既登三府，多病，嘗夢至一所，十
人冠冕環坐，一人曰：參政安得至此？宜速返舍，公出門數
步，復往問之，君等豈非釋氏所謂十王者乎？曰：然！因問，世
人飯僧誦經，為亡人追福，果有益乎？曰，安得無益。既寤病
愈，自是深信佛法。丹陽葛勝仲，得此說於簡齋陳與義，與
義得於公之孫恕，昭然也(出歐公狀及韻語陽秋)。

浮山法遠禪師。號
圓鑑。時師住舒州。歐陽修公聞師奇逸。造其室。未有以異
之。與客碁。師坐其旁。文忠遽收局。請因碁說法。師即令。撾
鼓陞座曰。若論此事。如兩家著碁相似。何謂也。敵手知音。
當機不讓。若是綴五饒三。又通一路始得。有一般底。秪解
閉門作活。不能奪角衝關。硬節與虎口齊彰。局破徒勞綽
斡。所以道。肥邊。易得。瘦肚難求。思行則往往失黏。心麤而
時時頭撞。休誇國手。謾說神仙。局輸籌即不問。且道黑
白未分時。一著落在甚麼處。良久曰。從來十九路。迷悟幾
多人。文忠嘉歎久之。從容謂同僚曰。修初疑禪語為虛誕。
今見此老機緣。所得所造非悟明於心地。安能有此妙旨
哉(此僧寶傳并塔碑)。

公居穎州，捐酒肉，徹聲色，灰心默坐，令老兵
往近寺，借華嚴經，誦至八卷，乃薨(出王性之言，性之名銍，汝陰人，其父從學于公，
故得其實)。

○斡(音管。轉也。旋也。運也)。

南唐劉煦授司空平章事。撰舊唐史。凡佛祖異跡皆載
之。宋歐陽修撰唐書。始皆刪去。靜齋學士劉謐曰：歐陽
文忠公，今之韓愈也。後世經生學士不及詳考韓歐之
是非，而徒傚韓歐之詆佛，凡唐人歸向佛教，而欽從敬
信者，公則極其貶斥。其名卿賢大夫，多與禪衲遊，有機
緣事跡者，公則憤憤削去而不書。鎧菴曰，君舉必書，故
曰史，史者所以記當時失得之跡也。以故惡如弒君必
書，醜如蒸母必書，豈以其醜惡而不之記耶？是知修史
者，不沒其當時善惡之事，斯可為信史也。昔范曄著漢
書西域傳，始論佛法。陳壽志三國則忽而不錄。唐太宗
修晉書，於沙門高行，時有所取。魏收於北史著佛老志。
李延壽於南史作顧懽傳。凡帝王公卿毀讚佛老者，莫
不悉載。其於二教之偏正優劣，當年今日，未嘗不明識
所歸。歐陽氏之修唐書，五代史也，於佛老之事，則刪之。
夫唐書，唐家之正史，非歐陽之私書也。假使不足法，論
之可也。豈當以己所不好，而悉刪之耶？是知無通識者，
不足以當修史之任也。夫佛法之取舍，大較係乎人之
好惡，韓歐司馬，始不好佛，遇事立言，必有詆訶，及退之
問道於大顛，永叔聞法於圓通，君實廣文中子之言，而
作解禪偈六首，可見矣！(出統紀)。

* 周惇頤(字茂叔，號濂溪，謚元公)
出性理群書

濂初扣黃龍南禪師教外別傳之旨，南諭濂，略曰：只消向
你自家屋裡打點，孔子謂朝聞道，夕死可矣！畢竟以何為
道，夕死可耶？顏子不改其樂，所樂者何事？但於此究竟，久
久自然有箇契合處，濂一日扣問佛印元禪師曰：畢竟以
何為道？元曰：滿目青山一任看。濂擬議，元呵呵笑而巳，濂
脫然有省，有偈呈師，濂聞東林總禪師、得竹林壽涯禪師，
麻衣道者，二師心傳易學，窮神極性，由是扣之，總諭濂，其
略曰：吾佛謂實際理地，即真實無妄，真而無妄，即誠也。大
哉乾元！萬物資始，資此實理，乾道變化，各正性命，正此實
理，天地聖人之道，至誠而巳。必要著一路實地工夫，直至
于一旦豁然悟入，不可只在言語上會(云云)。橫渠曰：東林
性理之論，惟我茂叔能之，濂問太極，總曰：易在先天，無形
有理。蓋太極即易也，無形之理，即無極也。天地間只是一
氣，進退而為四時，以一氣言之，皆元之為也。濂問太極圖
之所由，總曰：竹林壽涯禪師，得國一禪師之心傳，其來遠
矣！非言事物，而言至理。當時建圖之意，據吾教中，依空立
世界，以無為萬有之祖，以無為因，以有為果，以真為體，以
假為用，故云：無極之真，妙合而凝，濂諭學者曰：吾此妙心，
實得啟迪於南老，發明於佛印，易道義理，廓達之說，若不
得東林開遮拂拭，斷不能表裏洞然，該貫弘博矣！濂往潮
州靈山，見韓子上大顛書，累幅併存，及留衣亭，故題詩曰：
退之自謂如夫子，原道深排釋老非；不識大顛何似者，數
書珍重更留衣。濂晚年悉屏文字，依東林教人，惟務靜勝，
終日端坐，於是靜中有得，道學性理之始，實倡於涯師，而
至於總師，總以授周子。後村劉先生詩云：濂溪學得自高
僧。又云，始知周孔外，別自有英豪。濂傳太極圖於穆修，修
傳於种放，放傳於陳摶，此其學之師也。蓋摶師於麻衣，今
正易心法，是摶註麻衣涯公之傳，東林總公廣之也。總公
門人弘益，有書曰紀聞云：性理之學，實起於東林涯總二
師，總以授周子，後虞伯生亦云：宋儒惟濂溪康節二公，於
佛書早有所得(出公行狀并指要)。

* 程顥(字伯淳，弟頤，字正叔，號伊川)
出雲蓋寺石刻

神宗朝，為監察御史，謚曰明道。公深味華嚴合論，自謂有
所心融意會為喜，以其所由，書於雲蓋寺，公每見釋子讀
佛書，端莊整肅，乃語學者曰：凡看經書，必當如此，今之讀
書者，形容先自怠惰了，如何存主得？(出性學旨要)。

明道以亡母
壽安院君忌辰，往西京長慶寺修冥福，躬預齋席，見眾僧
入堂，周旋步武，威儀濟濟，伐鼓敲鐘，內外肅靜，一坐一起，
並準清規。公歎曰：三代禮樂，盡在是矣！(出弘益紀聞)。

伊川，元豐
末，以通直郎，授崇政殿說書，入侍經筵，一日言，聞陛下宮
中盥而避蟻。有是乎。帝曰然。深恐傷之耳。頤曰。推此心以
及四海。帝王之要道也。嘗致書於靈源清禪師，叩問禪要，
師答書略曰：妄承過聽，以知道者見期，雖未一奉目擊之
懽，聞公留心此道甚久，天下大宗匠，歷叩殆遍，乃猶以鄙
人未見為不足。頃年間，有聞先師言公見處，今覽法要後
序，深觀信入真實不虛也(出靈源語錄)。

紹聖二年。六月九日。韶
州南華重辯禪師。請蘇軾書柳宗元撰六祖禪師碑。軾題
其後曰。釋迦以文設教。其譯於中國。必託於儒之能言者。
故大乘諸經至楞嚴則委曲精盡勝妙獨出者。以房融筆
受故也。柳宗元南遷。始究佛法。作曹溪南嶽諸碑。妙絕古
今。自唐以來。頌述祖師者多矣。未有通亮簡正如宗元者。
蓋推本其言。與孟軻氏合。其可不使學者。晝見而夜誦之
(出稽古略)。

* 杜衍
出統紀

衍，字世昌，越州山陰人，慶曆中，拜相時，號清白宰相，封祁
國公。以張方平好佛，常笑怪之。有醫士朱生，游二公門，一
日公呼朱診脈，朱謂使者曰：往白公言，看楞嚴經未了，及
到，揖坐，謂曰：老夫以君疏通，不意近亦闒茸，聖人微言，無
出孔孟，所謂楞嚴，何等語耶？朱曰：公未讀此經，何知不及
孔孟？因袖中出其卷，公觀之，不覺終軸，大驚曰：方平知之，
不以告我！即命駕見之，方平曰，譬如失物，忽已得之，但當
喜其得，不必悔其晚也。

* 李遵勗(字用和)
出傳燈錄

探索宗要有年，頓明大法，偈曰：參禪須是鐵漢，著手心頭
便判；直趣無上菩提，一切是非莫管。又讚佛詩云：仲尼推
大聖，老氏稱古皇；天上及天下，應更無比量。

(老子西昇經云：吾師古皇
先生，化遊天竺，善入泥洹。符子云：老氏之師，名釋迦文。)

(○佛不出家，為金轉輪王，統四天下，隨輪飛行，名飛行皇帝，
故云古皇也。)

* 李覯(字泰伯○陳師道)
瑩中文集

覯，旰江人，時稱大儒。皇祐間，充太學說書，嘗著潛書，力於
排佛。嵩公攜護教編謁之，覯方留心讀佛經，乃悵然曰：吾
輩議論，尚未及一卷心經，佛道豈易知耶？

陳師道，號後
山居士。元符三年，詔治泰陵，又修少林寺為記略曰。孔氏
之門。顏閔冉皆無傳。仲弓之後有荀卿。曾參之後有孟軻。
端木賜之後有莊休。而荀孟莊之後無聞焉。李氏之傳關
尹。尹之傳復無聞焉。釋自能仁。二十八世。而為達磨。又六
世為曹溪。至於今又十有五世矣。而儒老子之徒。欲校源
委。誤矣(出後山集)。

* 劉安世(字器之，號元城)
鳴道集

元祐中，為中書舍人，嘗曰：古今大儒，著論毀佛法者，蓋有
說也，且彼尾重則此首輕。今為儒佛弟子者，各主其教，猶
鼎足也，令一足失，可乎？世之小儒，不知此理，見前輩或毀
佛教，亦從而詆之，以為佛法，皆無足取，非也！今士大夫多
以禪為戲，此事乃佛究竟之法，豈可戲而為一笑之資乎？
此亦宜深戒，乃至云：世事有大於生死者乎？此事獨一味
理會生死，有箇見處，則貴賤禍福輕矣！

* 護法論丞相張商英無盡居士撰

孔子曰：朝聞道，夕死可矣！以仁義忠信為道耶？則孔子固
有仁義忠信矣！以長生久視為道耶？則曰夕死可矣！是果
求聞何道哉？豈非大覺慈尊，識心見性，無上菩提之道也。
不然，則列子何以謂孔子曰：丘聞西方有聖者焉，不治而
不亂，不言而自信，不化而自行，蕩蕩乎，民無能名焉！列子
學孔子者也，而遽述此說，信不誣矣！孔子聖人也，尚尊其
道，而今之學孔子者，未讀百十卷之書，先以排佛為急務
者，何也？或曰：梁武一生奉佛，後致亡國喪身，何也？無盡曰：
不明定業之人，誠為可愍！昔日嵩嶽珪禪師云：佛有三能，
三不能，佛能空一切相，成萬法智，而不能既滅定業；佛能
知群有性，窮億劫事，而不能化導無緣；佛能度一切有情，
而不能盡眾生界。是謂三能三不能也。今有心憤憤，口悱
悱，聞佛似寇讎，見僧如蛇虺者，吾末如之何也巳矣！且佛
尚不能化導無緣，吾如彼何哉！議者皆謂梁武奉佛而亡
國，蓋不探佛理者，未足與議也。國祚之短長，世數之治亂，
吾不知其然矣！堯舜大聖，而國止一身，其禪位者，以其子
之不肖，而後禪也。其子之不肖，豈天罪之歟！自開闢至漢
明帝以前，佛法未至於此，而國有遇難者，何也？唐張燕公
所記梁朝四公者，能知天地鬼神變化之事，了如指掌。而
昭明太子亦聖人之徒也，且聖者以治國治天下為緒餘
耳，豈無先覺之明，而慎擇可行之事，以告武帝哉！蓋定業
不可逃矣！嗚呼！定業之不可作也，猶水火之不可入也。其
報之來，若四時之無爽也。如西土師子尊者，此土二祖大
師，皆不免也。又豈直師子二祖哉！蓋修也者，改往修來矣，
且宿業既還已，則將來之善，豈捨我哉？今夫為女形者，實
劣於男矣，遽欲奉佛而可亟變為男子乎？必將盡此報身，
而願力有待於後世乎！梁武壽高八十有六，不為不多，以
至病卒，不至大惡，但捨身之謬，以其先見禍兆，筮得乾卦
上九之變，取其貴而無位，高而無民，以此自卑，欲圖弭災
召福者，梁武自謬耳！於佛何有哉！但聖人創法，本為天下
後世，豈為一人設也。孔子曰：仁者壽，而力稱回之為仁，而
回且夭矣，豈孔子之言無驗歟？蓋非為一人而言也。梁武
之奉佛，其類回之為仁乎？抑又安知梁武前定之業，禍不
止此，由作善以損之，故能使若是之壽也。帝嘗以社稷存
亡久近，問於誌公，公自指其咽示之，蓋讖侯景也。公臨滅
時，武帝又復詢詰前事，誌公曰：貧僧塔壞，陛下社稷隨壞。
公滅後，奉敕造塔巳畢，武帝忽思曰：木塔其能久乎？遂命
撤去，改創以石塔，貴圖不朽，以應其記。拆塔纔畢，侯景兵
巳入矣！至人豈不前知耶？如安世高，帛法祖之徒，故來畢
前世之對，不遠千里自投死地者，以其定業不可逃也。如
晉郭璞亦自知其不免，況識破虛幻，視死如歸者乎，豈有
明知宿有所負，而欲使之避，詎苟免哉(徐俯。字師川。七歲能詩。為其舅黃山
谷所知。靖康初。為尚書員外郎。跋護法論曰。無盡居士護法之心。可謂至矣。於三教中。皆有勸戒。然苦口者是良藥
逆耳者是忠言。其實指歐陽修之過者。余知無他。亦罰一誡百之謂也。覽者宜悉焉)。

鐔津契嵩禪師云。梁武之事。吾原教雖順俗稍評之而
未始劇論。如較其舍身。於俗則過。於道則德。非爾人情
輒知。唯天地神明乃知之耳。故當梁武舍身之際。而地
為之振。此特非常之事。而史臣不書。而後世益不識知
梁武帝幽勝之意也。其發志固不同庸凡之所為。未可
以奴胝之也(胝音低視也)。

武帝幸同泰寺，講金剛經，設無遮大會。太子，王侯，百官，
六百九十八人，義學沙門一千人，其餘僧尼居士五眾，
及外國使人，三十一萬九千六百四十二人，又武衛宿
值數萬人，同心聽受。先東儲請講，止許七日，諸僧欲罷
不能，更延二七，而請益之眾，喁喁不巳，乃終三七日。解
講之辰，正殿大像，忽放光明，左右菩薩，續復放光，帝躬
虔禮，大眾咸矚。帝復於華林園，重雲殿，講金字般若三
慧經。太子王侯，宗室，外戚，百辟卿士，外域雜使，義學千
僧，外國僧眾，莫不肅容觀聽，凡二十三日，宮中佛像悉
放光明，夜必澍，朝則霽，天地震動，異香滿觸，十種靈異，
具載廣弘明集，此難詳錄。釋迦如來，往劫行菩薩道時，
多生皆作國王，以十善化民，至於捨國城妻子，如棄涕
唾。有一生曾為長生國王，被鄰國梵授王，奪國害身，臨
終之際，猶囑太子，以怨報怨，怨終不除，唯有無怨，而除
怨耳。後梵授王還國與長生太子，武帝亦大菩薩，故其
講經，感諸靈瑞，又願生生為僧，化度一切，寧在正法，長
淪惡道，不樂依老，暫得生天，豈希一身一國，以失大願
哉！鑑史，謂武帝講佛經於同泰寺，老而餓死，何不畏天
刑人禍，而乖刺之甚！臨終口苦，尚有蜜可索，而無飲食
可得耶？時太子內宦侍側，何不先餓死，而至帝先死？雖
三歲豎子，亦未之信也！先齊明帝，次子名寶卷，字正嚴，
即位，與潘妃奢佚後宮，一年而庫匱，倍價買金，與妃作
金步蓮花。武帝在齊為大司馬，和帝命司馬舉兵伐之
太后令，廢為東昏侯。而武帝既與東昏侯有深冤，若常
人必有殺身之禍，豈但亡國而巳。佛尚放光證其講經，
豈不能救其橫禍，正以定業難逃，故無盡居士曰：安知
梁武前定之業，禍不止此，由作善以損之，故能使若是
之壽，誠哉是言也！言定業不可逃者，如來尚有金創馬
麥之報。目連位登羅漢，被諸外道，打身如淤麻，歸寺，眾
僧謂曰：佛記汝神通第一，何不昇上虛空？連曰：業報既
至，爾時神尚不見，何得有通？又迦留陀夷尊者，已證阿
羅漢果，誓化一千家，夫婦俱證須陀洹果以報佛恩。已
化得九百九十九家，最後一家，其夫外出，婦與賊通，殺
尊者，藏屍於馬糞堆裏。佛夜半入城，命王臣取出其屍，
以香木焚之，建塔供養。豈佛知而不救？正以其定業難
逃，尊者巳證無生，以此最後身償之，如棄弊屣，佛乃為
僧俗說其宿因。又西域曇無讖法師，至北涼，譯經畢，三
月，知涼將滅，固辭西歸，蒙遜怒，密遣刺客，中路害之，讖
出關時，謂送者曰：業期至矣！雖上聖不能逃也。未幾，遜
白日見鬼，以劍刺之，四月遜卒，國尋滅。讖亦安世高之
儔，遠投死地，故佛常誡惡不可作，而說偈曰：假使百千
劫，所作業不忘；因緣聚會時，果報還自受。倘報未定，作
福可以禳之，或有餘祉，修善可以續之。如晉簡文帝，咸
安年，彗星現，法曠法師，勸帝勤修德政，以賽天譴，帝乃
齋懺，災星遂滅。梁智藏法師。初遊建康。帝召見。深加敬
禮。一日遇異人曰。師壽止三十一歲。藏乃竭精修道。專
誦金剛般。若波羅蜜經。至厄之年。俄空中曰。承般。若力
得倍壽矣。果然壽終六十二歲。敕葬獨龍山。寶公寺之
左。由是江左道俗。皆持誦金剛般若經。又昔天台智者
大師兄陳鍼，路遇張果，相其死在期月，大師教修方等
懺法，後遇張果，駭曰：服何藥而至相易？鍼曰惟修懺耳。
果曰：若非法力所加，安能超死。竟延十五年而終，臨終
生天，如沙彌渡蟻，得越天年等也。

* 王十朋
出資鑑

十朋字龜齡。永嘉人。紹興。中廷試第一。號梅溪先生。官至
侍御史公。嘗謁處州南明雪堂。行禪師曾一夕夢遊天台
石橋。神僧數百出迎。指公與眾曰。彼前身嚴首座也。曾寫
此碑。後親到石橋。與夢中所見之境無異。遂留詩云。石橋
未到巳先知。入眼端如入夢時。僧喚我為嚴首座。前身曾
寫石橋碑。

* 朱熹(號晦庵)
出朱子語錄并易解

理宗朝，贈太師，封徽國公，謚文公。公少年，不樂讀時文，因
聽一尊宿說禪，直指本心，遂悟昭昭靈靈一著。十八歲請
舉，時從劉屏山，屏山意其留心舉業，暨搜其篋，只大慧禪
師語錄一帙耳。公於竹林小軒，誦佛經，作詩曰：端居獨無
事，聊披釋氏書；暫息塵累牽，超然與道俱(云云)。公嘗致書
於開善道謙禪師云：向蒙妙喜開示，應是從前記持文字，
心識計校，不得置絲毫許在胸中，但以狗子話，時時提撕，
願受一語，警所不逮。師答曰：某二十年，不能到無疑之地，
後忽知非，勇猛直前，便自一刀兩斷，把者一念提撕狗子
話頭，不要商量，不要穿鑿，不要去知見，不要強承當。公有
省，師卒，公祭以文，略曰：我昔從學，讀易語孟，究觀古人之
所以聖，既不自揆，欲造其風；道絕徑塞，卒莫能通。下從長
者，問所當務；皆告之言，要須契悟。開悟之說，不出於禪；我
於是時，則願學焉。師出仙洲，我寓潭上；一嶺聞之，但有瞻
仰。丙寅之秋，師來拱辰；乃獲從容，笑語。日親一日焚香，請
問此事；師則有言，決定不是。始知平生，浪自苦辛；去道日
遠，無所問津。未及一年，師以謗去；我以役行，不得安住。往
還之間，見師者三；見必款留，朝夕咨參。師亦喜我，為說禪
病；我亦感師，惟不速證。別其三月，中秋一書；已非手筆，知
疾可虞。前日僧來，為欲往見；我喜作書，曰此良便，書巳遣
矣！僕夫遄言，同舟之人，告以訃傳；我驚使呼，問以何故？於
戲痛哉！何奪之遽！恭惟我師，具正遍知；惟我未悟，一莫能
窺。揮金辦供，泣於靈位；稽首如空，超諸一切(出資鑑)。

或問朱
子曰：今士大夫晚年，都被禪家引去者，何故？答曰：是他高
似你，你平生讀許多書，記誦文章，所藉以取功名利祿之
計者，到者裡，都靠不得，所以被他降下。他底且省力，人誰
不悅而趨之乎？王介甫平生學許多道理，臨了捨宅為寺。
又云：只緣他打併得心下清潔，所以本朝李文靖公，王文
正公，楊文公，劉元城，呂申公，都是甚麼人，也都去學他。又
云：佛書說六根，六識，四大，十二緣生之類，皆極精妙，故前
輩謂此孔孟所不及。又曰，四大即是魂魄，十二緣生，出華
嚴合論。佛說本源，盡去世間萬事，後卻說出實際理地，不
受一塵。萬事門頭，不捨一法。熹又曰，金剛經大意，只在須
菩提問云何住？云何降伏其心？兩句上，故說不應住法生
心，不應住色生心，應無所住而生其心。此是答云何住。又
說：若卵生，胎生，溼生，化生，我皆令入無餘涅槃而滅度之。
此是答云何降伏其心。所謂降伏其心者，非謂欲遏伏此
心，謂盡降伏世間一切眾生之心，入無餘涅槃，只是一無
字，自此以後，只是者意，若見諸相非相，即見如來，此謂離
相，即名為佛。又曰：釋氏之學，與吾儒有甚相似處，如有物
先天地，無形本寂寥；能為萬象主，不逐四時凋。又曰：撲落
非也物，縱橫不是塵；山河并大地，全露法王身。又曰：若人
識得心，大地無寸土。看他是甚麼見識？今區區小儒，怎生
出得他手，宜為他揮下也。葉適號水心先生。與朱文公書
曰。適在荊州無事。讀佛書。乃知世外環奇之說。本不與道
相亂。良由學者。不深考也(出資鑑)。

(○今時學者，盡被鑑史，宋儒知見，而牢籠住，孰能出得
其範圍乎？所謂盡信書，不如無書。然則古之淳儒碩學，不及歐陽數人之知見耶？惟有智士，深察其病，始不墮彼坑
塹，失卻千生福善也。)

* 屏山李居士鳴道集說序中書真卿湛然居士撰

屏山居士，年二十有九，閱復性書，知李習之，亦二十有九。
參藥山而退著書大發感歎，日抵萬松，深攻亟擊，退而著
書，會三聖人理性蘊奧之妙，要終指歸佛祖而已。江左道
學，假於伊川昆季，和之者十有餘家。涉獵釋老膚淺一二，
著鳴道集，食我園椹，不見好音，竊香掩鼻於聖言，助長揠
苗於世典，飾游辭，稱語錄，學禪惠，如敬誠，誣謗聖人，聾瞽
學者。噫！憑虛氣，任私情，一讚一毀，獨去獨取，其如天下後
世何！屏山哀矜，作鳴道集說，廓萬世之見聞，正天下之性
命。張無盡謂大孔聖者，莫如莊周，屏山擴充，渺無涯涘！豈
直不叛于名教，其發揮孔聖幽隱不揚之道，將攀附游龍
駸駸乎！張無盡又謂小孔聖者，莫如孔安國，鳴道諸儒，又
自貶屈，附韓歐之隘黨，其計孰愈乎尊孔聖與釋老鼎峙
也耶！鳴道諸儒，鑽仰藩垣，莫窺戶牖，輒肆浮議，不亦僭乎！
余忝歷宗門堂室之奧，懇為保證，固非私心昧誠之黨，如
謂不然，報惟嚮影耳！屏山臨終出此書，付敬鼎臣曰：此吾
末後把交之作也，子其祕之，當有賞音者。鼎臣聞余，購屏
山書甚切，不遠三數百里，徒步之燕，獻的稿于萬松老師，
轉致於余，余覽而感泣者累曰：昔余嘗見鳴道集，甚不平
之，欲為書糾其蕪謬而未暇。豈意屏山先我著鞭，遂為序
引，以鍼江左書生膏肓之病，為中原之士大夫有斯疾者，
亦可發藥矣！
(念常曰：諸儒鳴道集，二百一十七種之見解，是皆迷真失性，執相循名，起鬥諍之端，結惑
業之咎。蓋不達以法性融通者也。屏山居士，深明至理，憫其瞽智眼于昏衢，析而論之，以救末學之蔽。使摩詰
棗柏再世，亦無以加矣！姑錄一十九篇，附於通載之左。)
(○文備通載)。

* 三教平心論宋靜齋學士劉謐撰

孝宗皇帝製原道辨曰：以佛治心，以道治身，以儒治世。誠
知心也，身也，世也，不容有一之不治，則三教豈容有一之
不立。無盡居士作護法論曰：儒療皮膚，道療血脈，佛療骨
髓，誠知皮膚也，血脈也，骨髓也，不容有一之不療也。如是
則三教豈容有一之不行焉！世之學儒者，到收因結果處，
不過垂功名也，世之學道者，到收因結果處，不過得長生
也；世之學佛者，到收因結果處，可以斷滅生死，究竟涅槃，
普度眾生，俱成正覺也。其優劣豈不顯然可見哉！故嘗試
譬之，儒教之所行者，中國也；道教之所行者，天上人間也；
佛教之所行者，盡虛空，遍法界也。儒猶治一家，威令行於
藩墻之內，若夫藩墻之外，則不可得而號召也。道猶宰一
邑政教，及於四境之中，若夫四境之外，則不可得而控制
也。佛猶奄有四海，為天下君，溥天率土，莫非臣民，禮樂征
伐，悉自我出也。此三教廣狹之辨也。學儒者，死而後巳，蓋
百年間事也；學道者，務求長生，蓋千萬年也；學佛者，欲斷
生死，湛然常住，蓋經歷塵沙劫數，無有窮盡也。儒猶一盞
之燈，光照一夕，鐘鳴漏盡，則油竭燈滅也；道猶阿闍世王，
作百歲燈，照佛舍利，經百歲己，其燈乃滅也；佛猶皎日照
耀，萬古常明，西沒東升，循環不息也。此三教久近之辨也。
明道曰：佛老其言近理，又非楊墨之比，所以為禍害甚於
楊墨之害。抑不思萬形皆有弊，惟理獨不朽，既曰近理，而
復謂其為害可乎？明道曰：釋氏之說，若欲窮其說而去取
之，則其說未能窮，固己化而為佛矣！明道於此，始知釋氏
之說，非儒者所能窮也。晦菴曰：就使其說有實，非吾儒之
說所及者，是乃過乎中正，而與不及者無以異。晦菴於此，
始知釋氏之說，非儒者所能發也。夫釋氏之說，既非儒者
所能窮，亦非儒者所能及，孰謂其可毀哉？韓愈毀之，不知
佛者也。先儒毀之，傚韓愈者也。嘗於韓愈別傳，見其與大
顛答問甚詳，不知何者為可非，何者為可毀乎？見聞不廣，
而妄肆非毀，是不免為舜犬妾婦而已矣！張無盡曰：韓愈
謂作史者，不有人禍，則有天刑，豈可不畏懼而輕為之？夫
作史者，採摭人之實跡，設或褒貶不公，尚有刑禍，況無故
輕薄，以毀大聖人哉！一切重罪，皆可懺悔，謗佛法罪，不可
懺悔。故法華經中，載謗法之罪，至極至重。今人只是謗佛，
已種無量罪因，況佛以善道化人，信佛者必為善，不信佛
者必為惡，惡積則滅身，身沒之後，罪報愈重，天作孽猶可
違，自作孽不可逭，此之謂也。愈又曰：其身死巳久，枯朽之
骨，凶穢之餘，豈宜以入宮禁。蓋以佛身之舍利，而比凡庶
之朽骨，何其無忌憚一至此哉！涅槃經曰：爾時世尊，以大
悲力，從心胸中，火湧棺外，漸漸闍維(焚化)碎金體，成末舍利，
以是知佛骨者，佛之舍利也。秀州精嚴院，有一舍利，一日
行道，一日入定。行道者，旋轉不息；入定者，寂然不動，嵩祖
師作行道舍利記，蓋以其道之驗也。九流百家，紛然謂之
道，則與佛未始異也，稽其驗，則天下無有也，競尊其師，謂
佛不足與其聖賢校。及其死也，不數日而形腐，不百年而
骨朽，其神則漠然烏有乎恍惚，豈其道亦有未臻於佛者
乎？然舍利之見乎天下者，古今多矣！有盤空而翔者，有無
端而至者，發光而並日月者，不可聞者，不可碎者，若此行
道晝夜振之而不息，天下未始見也。捧其塔而敬之，則金
鐸益轉，若與人意而相應，異乎美哉！然則舍利之神奇若
此，而以之比凡骨可乎？列子曰：生則堯舜，死則腐骨，故雖
褒稱嘉美，以為大而化，聖而不可知者，俱不免乎腥臊臭
穢，與草木同腐也。其能若佛骨之更數千載，而神奇特異，
與世為祥為福者耶？張無盡居士，初問大慧禪師曰，堯舜
禹湯，皆聖人也，佛竟不言之何耶？師曰，堯舜禹湯，比梵王
帝釋有優劣否？士曰：堯舜禹湯，豈可比梵王帝釋。師曰：佛
以梵王帝釋為凡夫，餘可知矣！公乃擊節，以為高論。由是
觀之，則堯舜禹湯不及梵王帝釋遠矣！而梵釋猶為凡夫，
自堯舜禹湯，至於文武周公孔子，儒家皆以聖稱也。彼伯
夷伊尹柳下惠，各以一善自著者，亦謂之聖也。而群聖之
中，必有大者焉！宰我曰，以予觀於夫子，賢於堯舜遠矣！子
貢曰，自有生民以來，未有盛於孔子也。是孔子者，儒家之
大聖人也，然佛又聖中之聖也。佛自修因於億劫，而證果
於今生，六度萬行，罔不齊修，恒沙功德，皆悉圓滿，列子援
孔子之言曰：丘聞西方有大聖人，不治而不亂。范蔚宗著
西域論曰：彼土靈聖之所降集，賢懿之所挺生。裴休曰：佛
為大聖人，其教有不思議事，疊而觀之，則世之所謂聖人
者，孰有過於佛哉？彼不信佛而謗佛者，生為愚人，死為愚
鬼，捨身受身，愈趨愈下，善擇術者果如是乎？程頤儒者也，
其論佛也，則以為邪誕妖異之言，塗生民之耳目。蓋佛之
說無涯，而頤之見有限，對醯雞而談浩劫，宜其以邪誕妖
異目之也。然頤亦嘗反而思之乎？邪誕妖異，於儒教則有
之，易曰：見豕負塗，載鬼一車。詩曰：天命玄鳥，降而生商。史
曰：甲申乙酉，魚羊食人。傳曰：齊侯見豕人立而啼，至于神
降于莘石言於晉，魏顆見老人，狐突遇申生，謂之邪可也，
謂之妖可也，謂之異可也。詩曰：帝謂文王，予懷明德，夫天
不言也，久矣！偶有言焉，人烏得而聞之。今也予懷之語，若
見其口耳之相接，不謂之誕可乎？因程頤邪誕妖異之謗，
而求儒家邪誕妖異之實，蓋有不可得而掩者。今取議佛
者觀之，唐有傅奕者，精術數之書，掌司天之職，前後七上
疏，謗褻佛教，時有李師政者，著內德論。夫以傅奕而肆誣
謗之言，以師政而著辨惑之論，是非曲直，坦然明甚，萬世
之下，可以觀矣！厥後有韓愈者，其見猶傅奕也，原道佛骨，
其作奕之章疏也。奕謗佛於前，即有師政以辨其惑。愈謗
於後，曷為無人以議其非？蓋奕為太史令，特藝者耳。愈以
文章顯，乃儒者也。藝者之言，夫人固得與之辨是非，儒者
之論，世俗每不敢以致可否。吾則曰：言之而當理，雖非儒
而可遵；言之而涉誣，雖果儒而可辨。愈不明吾道一貫之
理，可不明而辨之，使其言之誤後世乎？愈又曰：臣雖至愚，
必知陛下不惑於佛。孔子曰：智者不惑，謂天下之可惑者，
皆愚者也。智者既明且哲，洞屬是非，凡所作為，必真見其
理之可為而後為之。以明主而奉佛，謂之受惑，不可也。若
憲宗者聰明果決，得於天性，是豈愚者，豈是易惑者乎？非
特憲宗為然也，唐世人主，如太宗之聰明英武，由漢以來
未之有也，而其篤信佛教，始終如一，而太宗之奉佛，尤不
止如憲宗之迎骨也，是豈為佛所惑乎？使太宗果愚而受
惑，則當時房，杜，王，魏直言無隱，胡為不諫？不惟不諫其奉
佛也，若房梁公玄齡，則相與命玄奘譯經。杜萊公如晦，則
以法尊京兆玄琬法師，其欽崇歸向之心，君臣同一德，又
不惟房杜二公為然也。宋璟剛介，為唐朝第一，則以佛法
師于曇一，裴晉公以身繫天下安危，則執弟子禮於徑山
法針。抱大節忠於國家，死而不變者，孰若顏魯公，則以戒
稱弟子于湖州慧明，問道於江西嚴峻。至于張說撰心經
之序，孟簡結塵外之交，杜鴻漸，參無住之禪，權德輿，著草
衣之記。彼諸聖賢，皆表表然不世出者，使佛教果能惑人，
亦安能惑如是之聖賢耶？唐之君臣，決非受惑，而愈之惑
亦甚矣！雖然愈之惑不足論也，而其惑天下後世，則非細
故也。蓋愈以儒自負，經生學士，視之如泰山北斗，愈之所
是從而是之，愈之所非從而非之，誰復詳審諦察。雖其文
章高天下，何足道乎？周子通書曰：不知務道德，而以文辭
為能者，藝焉而已矣！由是言之，則愈與奕等，皆藝者耳，孰
謂愈得為儒哉？愈曰：佛者夷狄之一法，彼徒見佛法來自
西域，遂從而夷之。殊不知佛生於天竺，而中天竺為南贍
部洲之正中，是佛家固以彼為中也。後漢書曰：佛道神化，
興自身毒，其國則殷乎中土，玉燭和氣，是儒家亦以彼為
中國也。由是知此固一中國也，反彼亦一中國也，而謂之
夷可乎？愈之見但知四海九州之內為中國，四海九州之
外為四夷，外此更無去處矣！豈知四夷之外，復有非夷者
哉！愈之見，坐井觀天之見也。不然，北史所載大秦國者，去
幽州數萬里，而居諸夷之外，其國衣冠禮樂，制度文章，與
中華同一殷盛，故號曰大秦而與大漢齒。由是觀之，則四
夷之外，固有中國，而漢書以身毒為中國，信不誣也！井蛙
不足以語海，固非愈之所能知也(大秦，身毒，即天竺也，)。原道謂老子
道其所道，非吾之所謂道，其師說乃謂孔子師老聃，審如
是，則孔子之道，乃出於老氏之道，亦可謂之道其所道也。
與孟簡書，謂群聖之道大壞，其禍出於楊墨。其讀墨子，乃
謂孔墨相為用，審如是，則孔子之道，本同乎墨氏之道，亦
可謂之壞群聖之道乎？夫老也，墨也，異端之道也，愈既詆
排之矣，而乃指孔子以為老，又指孔子以為墨，不亦叛孔
子之甚乎？學孔子而叛孔子，猶陳相之背師，逢蒙之射羿
也。後世經生學士，以愈詆佛為可傚，則愈之叛孔子，亦可
傚乎？抑愈雖詆佛，而又取於佛，其作馬彙行狀也，則取其
剌血寫佛經，且詆之而且取之，既非之而又是之，愈可謂
不常其德者矣！蓋愈之中心，初無定見，是非取捨，莫知適
從，故肆口所言，隨時遷就，前不顧後，後不顧前，而不復慮
其遺臭於萬世也。識者於此，毋以私心論，毋以愛憎之心
論，試乎其心而評之，則愈之為人也，果君子乎？抑小人乎？
果儒者乎？抑非真儒乎？(傅奕本是道門，起家貧賤，投僧乞貨，不遂所懷，蓄憤致嫌，故七上疏，)。

大慧禪師，答無盡居士，可謂言簡而義彰矣！宗本禪師
曰：書云：士希賢，賢希聖，聖希天，天中至尊，無非玉帝，玉
帝比聲聞羅漢，猶吏比狀元，況佛乎，佛乃菩薩，緣覺，聲
聞，之師，是為諸聖之師也。或問仙道比佛道何如？答：神
仙尚受玉帝控制，豈可比於佛也。況以仙道難修，又有
墮落之日，佛道易學永無退轉之時。楞嚴經，有十種仙，
報盡還墮諸趣，故洞賓棄卻瓢囊，而歸依於黃龍禪師
也(帝釋儒云上帝，道云玉帝，俗云天帝，是欲界忉利天主，梵語具云釋提桓因，華言能天主，謂能為三十三
天主。昔姓憍尸迦，建迦葉佛舍利塔，三十二人助修，俱生忉利天，帝釋為君，三十二為臣，共為三十三天。梵王
是色界天主，居欲界之上，菩薩是大乘聖人，緣覺是中乘聖人，聲聞羅漢是小乘聖人)。

* 元世祖
弘教集并通載

庚申即位，大赦，普度僧尼。二年賜僧子聰，并懷孟刑州田
各五十頃，賜慶壽寺陸地五百頃。三年大作佛事於昊天
寺，七晝夜，賜銀一萬五千兩。至元元年，都燕設會度僧，詔
國師扮彌登座，授秘密戒。帝印大藏經三十六藏，遣分賜
天下，普令得瞻佛日。帝自有天下，寺院田產二稅，盡蠲免，
普令緇侶安心辦道。帝召群臣曰，朕以本覺無二真心治
天下，如觀海東青取天鵝，心無二故。一日，上問帝師曰：施
食至少，何能普濟無量幽冥？帝師曰：佛法真言力，猶如飲
馬珠。上問帝師云：修寺建塔，有何功德？答云：福廕大千。由
是建仁王護國寺。帝命帝師齋竟，天雨金花，繽紛而下。帝
曰：何故有此祥瑞？答云：陛下心花內發，天雨金花讚歎。蜀
僧元一，遊西天回，持佛鐵缽獻帝，帝悅寶之，帝詔遍天下
每歲中行布施度僧，讀大藏經，隨處放光現瑞，禎祥不一。
帝一日問眾臣每日還有放閒也無？眾臣無對，帝乃袖中
出數珠示之，由是內外百官皆歸至善。帝見僧有過，不加
王法，止令閱經懺悔。帝禦北征，護神現身陣前，怨敵自退。
宋主以王位來歸，學佛修行，帝大悅，命削髮為僧寶焉。宋
太后削髮為尼，誦經修道，帝深加敬，仰四事供養。帝以金
為泥，命僧儒繕寫大藏經一藏，貯以七寶琅􁻶，流傳後世。
一日帝以佛鐵缽，取食前珍味，碎置缽中，內外侍臣，數滿
千人，各賜一粒，普令得沾如來缽中之禪悅。又外邦貢佛
舍利至，帝曰：不獨朕一人得福，乃令於城南彰義門建塔，
普使往來，皆得頂戴。初帝居潛邸時聞西國有綽理僧道
德，願見之，遣使往請于廓丹大王，王謂使者曰：師巳入滅，
師有姪癹思巴(此云聖壽)，深通佛法，請以應命，既至都，旬日即
乞還西。帝曰，願為朕留，當求戒法。尋禮為國師，王公咸稟
妙戒，詔居五臺壽寧寺。壬申留京師，初天兵下襄城，居民
請真武降筆云：有大黑神，領兵西北方來，吾亦當避。於是
列城望風款附，兵不血刃，至於破常州，多見黑神出入，居
民罔知，故實詢知，乃摩訶葛刺神也。蓋師祖父七世，事神
甚謹，隨禱而應，此助國之驗也。有旨，建神廟于涿水之陽，
神像威嚴，凡水旱蝗疫，民禱響應。壬申年，遣使詔師，問曰：
海都軍馬犯西番界，師於佛事中，能退降否？奏曰，但禱摩
訶葛剌，自然有驗。復問曰：於何處建壇？對曰：高梁河西北
甕山，有寺，僻靜，可習禪觀，敕省府供給嚴護，於是建曼拏
羅，依法作觀，未幾，捷報至，上大悅。世祖在位三十五年，壽
八十，有實錄百餘篇，字字句句，以弘教為己任。國語曰：薛
禪皇帝(摩訶葛剌，亦作摩訶迦羅，此云大黑神，斯乃大天之將，手把金囊，事之，能令財寶豐盈，故天竺僧寺
庫中，塑像奉事。余今令鼎湖，象林，二處皆塑像事之，剌音辣囉，轉舌道之二字同一音也。曼拏羅，此云壇)。

* 成宗(世祖之孫，裕宗第三子)
元史并通載

帝即位，詔悅堂禪師至闕，入對稱旨，賜號通慧，并金襴法
衣，於五臺山建寺，賜曰萬壽祐國寺。武宗順宗長子，即位，
發軍千五百人，修五臺佛寺，又施銀七百五十兩，鈔二千
二百錠，幣帛三百疋，於昊天寺作水陸大會，賜元叟端禪
師，號慧文正辯，并金襴法衣(出元史并塔銘)。

仁宗順宗次子，以西
僧班八為國師，敕建栴檀瑞像殿。三年，設水陸大會於金
山，命元叟禪師昇座說法。竣事，入便殿奏對，深契帝衷，賜
號并金襴袈裟。帝聞天目中峰之道，聘之不至，製金紋袈
裟賜之，號曰佛慈圓照廣慧禪師(出元史并塔銘)。

英宗，仁宗嫡子，
即位，作佛事于光天殿，鑄銅佛像，作金塔，藏佛舍利。敕各
寺作水陸勝會七晝夜，詔僧儒，書金字藏經，帝重天目中
峰之道，封香製衣，遣使即其居修敬(出廣錄并塔銘)。

* 王磐(字文炳，封洛國公)
通載并金湯編

世祖至元十八年，十月二十日，焚毀道藏偽經，敕磐等撰
碑文，略曰：昔憲宗朝，道家者流，出一書曰：老君化胡成佛
經，及八十一化圖，鏤板傳布，其言鄙陋誕妄，意在輕蔑釋
門，而自重其教。時世祖居潛邸，憲宗有旨，令僧道二家詣
上辯析，二家自約，道勝則僧冠首而為道，僧勝則道削髮
而為僧。僧問道曰：汝書化胡成佛，且佛是何義？道曰：佛者
覺也，覺天覺地，覺陰覺陽，覺仁覺義之謂也。僧曰：所謂覺
者，自覺覺他，覺行圓滿，三覺圓明，故號佛陀，豈特覺天地
陰陽仁義而巳耶！上謂侍臣曰：吾亦先知仁義，是孔子之
語，謂佛為覺仁義，其說非也。道士又持史記諸書以進，而
欲取勝，帝師達癹，問曰：此是何書？道曰，前代帝王之書。帝
曰，汝今特論教法，何用攀援前代帝王？帝師曰：史記有化
胡之說否？道曰無。又問：老子所傳何經？答曰：道德經。問曰：
道德經中有化胡否？曰無。帝師曰：史記中既無，道德經中
又無，其為偽妄明矣！道士辭屈。尚書姚樞曰：道者負矣！帝
命如約行罰，遣近臣將道士樊志應等十七人，詣龍光寺，
削髮為僧，焚偽經四十五部，天下佛寺，為道流所據者，二
百三十七所，悉命歸寺，有道家偽經化圖尚存，多隱匿未
毀，帝命樞密副使等，暨諸道流，考證真偽曰：雖卷帙數千，
究其本末，惟道德二篇，老子所著，餘悉漢張道陵，後魏寇
謙之，唐吳筠，杜光庭，宋王欽若輩，撰造演說，鑿空架虛，詆
毀釋教。假陰陽術數，以示其奧；裒諸子醫藥，以誇其博。所
載符咒，妄謂佩之，令人商賈倍利，子嗣蕃息，伉儷和諧，如
鴛鴦之有偶，將以媒婬亂，而規財賄至。有教人佩符在臂，
則男為君相，女為后妃，入水不溺，入火不焚，刀劍不傷，徒
以誑惑愚俗，自道德外，宜悉焚去。臣等同辭以聞，帝曰：道
家經文，傳訛踵謬，非一日矣！若遽焚之，其徒未必心服，彼
自言水火不能焚溺，可姑以是端試之，俟其無驗，焚之未
晚也。遂命樞密副使等，諭道士張宗演，祁志誠，李德和，杜
福春等，俾各推擇一人佩符入火，自試其術。四人奏言，此
皆誕妄之說，臣等入火必為灰燼，實不敢試，但乞焚道藏
庶幾澡雪臣等。帝可其奏，遂詔天下道家諸經，留道德二
篇，其餘一切焚毀，隱匿者罪之。今後道士，不遵老子之法，
如好佛者，削髮為僧，不願為僧者，聽其為民。命百官於憫
忠寺，焚道藏偽經，諸路俾遵行之。臣磐等，聞老氏之道也，
以清淨為宗，無為為本，謙沖以處己，捐抑以下人，非有欲
好勝之事。厥後支分派列，徒屬寖盛，襲訛成偽，誇誕百出，
清淨一變而為污穢，無為一變而無所不為。如漢之文成
五利，致身求仙，恍惚誕妄，帛書飯牛之詐，黃金可成之妄，
一旦敗露，為武帝所誅。三張之徒，以鬼道惑眾，倡亂天下。
晉王浮居寶籙宮，與女冠為奸。林靈素自稱神霄紫府仙，
敕禳大水不驗，並為徽宗誅竄而死。迨今末年，復有麻被
鐵笠李二人，以奸謀秘計，出入時貴之門，肆為婬污之行，
咸受顯戮。歷代以來，若此之類，不可勝數，固巳悖老氏不
爭不盜之禁矣！及陷刑辟，皆是孽自內作，愎將誰咎哉？且
釋氏之教，宏闊勝大，非他所擬倫，歷百千世，聖帝明君，莫
不尊崇，東冒扶桑，西極昧谷，冰天桂海，山河大地，昆蟲草
木，胎卵溼化，有情無情，百千萬類，皆依佛蔭，生息動止于
天地之間。故天上天下，惟佛為尊，超出乎有生之表，歸極
乎無礙之真，智周法界，神妙諸方，澤及大千，功用不宰，其
大有如此者。慈航所至，無溺不援；法雨所霑，有生皆潤。臣
磐等敬為之書，俾學老氏者有所警焉！道士胡提點等，捨
邪歸正，罷道為僧，七八百人，挂冠于上永寺，帝師殿之梁
拱間。昔唐太宗高宗，敕搜聚天下化胡經，盡火其書矣！由
古而今，歷代帝王制之，時祥邁禪師，奉敕撰辯偽錄五卷
(詳出通載)。按甄鸞笑道論云：道家妄註諸子，三百五十卷為道
經，如此詳之，代代穿鑿，人人妄制，採他佛教，標為道書。試
問當今道士，推勘後所出經，為是老子別陳？為是天尊更
說？若也更說，應有時方，師資傳授，為是何年何月？何邦何
代？若在上天而說，何人傳來？若西域而談，何人譯出？如其
有據，容可流行，若也妄言，理須焚剪。欽奉聖旨，收取道藏
偽經，三十九種，卷有數千(經目附後)，就大都大憫忠寺，命報
恩禪寺，林泉從倫禪師，下火焚道藏偽經，舉火法語，出通
載，文多不錄。

二教論云，按蜀記，漢獻帝末，張道陵避瘧丘社中，得咒
鬼之術，自造符書，作靈寶經，及醮章等道書，二十四卷，
以誑百姓，受其道者輸米肉布絹器物，紙筆薦蓆，五彩，
後生邪濁，增立米民，令畏鬼帶符，曰：左佩太極章，右佩
昆吾鐵；指日即停暉，擬鬼千里血。妄造黃書，咒癩等事，
自稱天師。若受黃書赤章，即是靈仙。又造方術，穢濁不
清，乃以扣齒為天鼓，咽唾為醴泉。三五七九日，天羅地
網，男女合氣，不異禽獸，以此用消災禍，毒流漢室，惑亂
民間。後道陵入鵠鳴山，為蟒蛇所吞。其子衡奔入，尋屍
無所，畏人恥之，乃妄云：白日昇天。衡即遣使告民曰：正
月七日，天師昇玄都，米民山獠，遂因妄傳，販死利，生逆
莫過此。衡之子名魯，三代皆自稱天師，以鬼道化人。三
張鬼法，自此始。時有諺言，黃衣當王，魯遂令其部眾，改
著黃衣巾帔，代漢之徵，黃帔橫披，竊僧袈裟法服之像，
前加兩帶，結寇數十萬眾謀叛，世號黃巾賊。自青徐幽
冀荊楊兗豫。八州之人。莫不畢應。凡三十六方。大方萬
餘。大小方六七千人。並為曹操皇甫嵩討滅，餘潛不滅，
今猶披之。珠林云：道家真步虛品經，六十四卷。齊永泰
間，道士陳顯明妄造太清經，及眾醮儀，十卷。梁天監年，
陶弘景偽造，周武時張賓之，焦子順，馬翼，李運，挑攬佛
經一千餘卷，為道書。廣弘明集云：太玄經楊雄所造，洞
玄經前漢王褎所製，又隋末道士輔惠祥，改佛涅槃經
為長安經，後事發被誅。三皇經晉鮑靜所撰十四紙，永
康年中被誅，後人諱之，改為三洞。至唐二十年，貞觀間
敕追諸道士及百姓，有此文者並集得之，遂於禮部廳
前悉焚之。指歸經，嚴君平造。黃庭，元陽，上清，等經，及三
皇之典，並改換法華，及無量壽等經而作，或取盤古之
傳，或取諸子之篇，假認俗書以為道教，偷竊釋典，特作
老經。唐麟德年，道士造偽經。天皇甲子，西京諸觀道士，
郭行真等，東明觀李榮，姚義，劉道，合會聖觀，田仁惠，郭
蓋宗等，將隱沒道書，重更修改，私竊佛經，改換文句，人，
法，名，教，三界，六道，五陰，十二入，十八界，三十七品，大小
法門，並偷安道經，改為太上靈寶元陽經。改餘佛經，別
號勝牟尼經。或云太平經等。及改酒脯祭祀，用乾棗香
水，以惑後人。按盧景裕戴詵韋等集，及梁元帝，周弘政
等義類云：太上有四，謂三皇，五帝，及堯舜，是也。言上古
有此大德之君，臨萬民之上，故云太上也。郭莊云，時之
所賢者為君，材不稱世者為臣，老子非帝非皇，不在四
種之限，有何典據，輒稱太上耶？二教論云：救形之教，教
稱為外，濟神之典，典號為內。釋教為內，儒教為外，備彰
聖典，非為誕謬，詳覽載籍，尋討源流，教唯有二，寧得為
三，何則？昔玄古朴素，墳典之誥未弘；淳風稍離，丘索之
文乃著。故包論七典，統括九流，咸為治國之謨，並是修
身之術。故藝文志曰，儒家之流，蓋出於司徒之官，助人
君，順陰陽，明教化者也。遊文於六經之中，留意於五德
之際，祖述堯舜，憲章文武，宗師仲尼，其道最高者也。道
家者流，蓋出於史官，清虛以自守，卑弱以自持，此君人
者南面之術，合於堯之克讓，易之謙謙。若有位無才，猶
虧弘闡，有才無位，灼然全闕。昔周公攝政七載，乃制六
官，孔老何人，得為教主？孔雖聖達，無位者也，自衛迴輪，
始弘文軌，正可修述，非為教源。柱史在朝，本非諧贊，出
周入秦，為尹言道，無聞諸侯，何況天子。既是仙賢，固宜
雙缺，道屬儒宗，巳彰於前矣！按燉煌實錄云：漢桓帝二
十九年，幸閒豫庭，與群臣對論古今，帝曰：老聃父，何如
人也？天水太守索綏對曰：老聃父姓韓，名虔，字元卑，胎
生無耳，一目不明，癃跛孤單，年六十二無妻，與鄰人益
壽氏宅上老嫗合，懷胎八十年而生，生時皓首，故曰老
子，此本實跡也。今道士偷竊他能，欲張老聖，家有弊帚，
享之千金，斯言信歟！(老子生於李樹下，故改姓李，)敬王元年，老子年
八十四，時當七雄分霸，天下紛擾。老子聞天竺佛聖人
教，不治而不亂，欲適天竺而處之，胡曾先生詠其詩曰：
七雄戈戟亂如麻，四海無人得在家；老氏卻思天竺住，
便將徐甲過流沙。出關未至流沙，死於扶風之槐里，即
而葬之。秦佚往弔，三號而返，故莊子內篇云：老聃死，秦
佚弔之，三號而出。怪問非夫子之徒歟？佚曰：向吾入，見
少者哭之如哭其父，老者哭之，如哭其子，古者謂之遁
天之形，始以其為人也，而今非也，遁者隱也，天者免縛
也，形者身也。言始以老子為免縛隱形之仙，今則非也。
嗟其諂曲，取人之情，故不免死非我友。又考梁陳齊魏
之前，道士唯以匏盧盛經，本無天尊形像。按任子道論，
及杜氏幽求云：道無形質，蓋陰陽之精也。陶隱居內傳
云：在茆山中，立佛道二堂，隔日朝禮，佛堂有像，道堂無
像。王淳三教論云：近世道士，取活無方，欲人歸信，乃學
佛家制立形像，假號天尊，及左右二真人，置之道堂，以
憑衣食。宋陸修靜，亦為此形。遼陽高憲字仲常，遊東京
白鶴觀，見三清像，指其右曰：此何像也？觀主對曰：老君
像。曰：何代人？曰周定王時。又指左曰：此何像也？主曰：道
君像。曰：此何代人？主倉惶未答。憲指中像曰：且饒者元
始天尊。聞者傳以為笑。又漢晉之代譯經，稱佛為天尊。
由佛生七日，父王抱往禮大自在天王廟，天像倏起，頂
禮佛足，父王讚曰：我子天中天，因號天尊。今道士竊安
老子之號，後來譯經法師，見其渾稱，故棄天尊，而稱世
尊，謂天上人間，所共尊敬故。又古來譯經僧，稱道士寇
謙得志，僭冒道士之名，故後譯經棄道士而稱沙門，今
道士又稱為法師，愈為矯飾。法師之號，原出佛經，萬卷
百家，本無此語。且為法之師，名為法師，法即是師，名為
法師，名義不知，妄安己號，如山羌偷王衣，不解披著，誠
可笑也(出通載)。

言三清者，初道士立玄清，元清，始清，妄擬太極，太初，太
始，為三清，以一清生三天，三清生九天，不解天名，乃竊
佛經欲色二界天名，增減字號，矯安道書。然三界共有
二十八天，云九天者謬也。後張道陵以三清為精，氣，神。
解精，為婬泆之精；氣，為呼吸之氣；神，為念慮之神。誑惑
男女，以色身臭皮囊為精氣神。張紫陽曰：先天地之元
精元氣元神也，玄宗直指云：戒以養精，定以養氣，慧以
養神，是則以戒定慧，養本元之心性也。今道士不達本，
立三清之義，而妄裝塑三清為像，故王淳謂其立形像
以憑衣食，高憲誚之而倉惶結舌，足見其謬也矣！(餘詳歸元
直指諸書，此不繁錄。)稽夫歷代巳來，至於元世，並無玉皇寶誥，北
斗經，受生經，三官經，等文。此皆明初道士貪利惑俗，偽
撰之者。其南斗經，在三十九種內，已盡焚之。言三官者，
子史無文，不審出何年代何邦人氏？又非西域之人，奚
作梵語，而云閻浮提，乃偷佛經文，雜以俚語，智人閱之，
自知其謬。如羅祖無為教，五部六冊，亦竊佛經及諸語
錄，參以魔言。復妄造法華經後三卷，言詞鄙陋，如山歌
野語。又造金剛纂，金剛經議論，安文殊菩薩之名在內，
用人取信。復有血盆經，救苦經，妙沙經，皆不畏罪福無
知之徒妄造，不足信也！尚直編云：世有後三卷蓮華經，
此是妄無知匹夫所造樵歌牧唱也。金剛經議論，是金
天教之人偽造，魔語也。復有一卷註解金剛經，題名曹
溪六祖大師解義口訣，此是宋神宗元豐間，天台羅適
所註，假聖師之名也。無深理，有淺義。蓋因淺俚之故，世
人多愛之，謬矣！六祖大師法寶壇經，第十付囑章曰：師
一日喚法海轉相教授，勿失宗旨，共計七百七十七字，
此是金天教之人偽造邪言，增入刊板，未革之弊也。嗚
呼！妄談性理，壞人心法，玷辱佛祖，罪莫大焉！(羅祖謀叛改名無為；
無為復叛，改為青蓮；青蓮又叛，改為白蓮；白蓮復叛，改為圓通，大乘，等教，其名不一。閉門發誓傳授，不許外知
愚俗受惑，智者自不受其瞞也。)

* 趙孟頫(字子昂)
元史并廣錄本傳

宋太祖，秦王德芳之後也。頫才氣英邁，神彩煥發，如神仙
中人。至元二十三年，御史程鉅夫，奉詔搜訪遺逸於江南。
得頫，入見世祖，甚喜，累官至翰林學士。至治元年卒，年六
十九，追封魏國公，謚文敏。頫四五歲，聞母丘夫人說臨月
夢一僧入寢室，覺而生頫，故年十二三歲，便好寫金剛經，
後但與僧語，便若眷屬。至年六十五，日擾擾人事，不能有
所悟入，恒以自歎。重天目中峰之道，每受師書，必焚香望
拜；與師書必自稱弟子。叩師心要，師與說防情復性之旨。
遣問金剛經大意，師答以略義一卷。中峰淨業偈一百八
首，頫作贊，復作偈重讚之，曾跋華嚴經合部(云云)。

* 胡長孺(號石塘，常與子昂、韓明善、段吉甫、郭斯道諸公論道齋中)
大同論

著大同論，有曰：孟子沒一千四百年，道潛統絕，子周子出，
然後潛者復光，絕者復續。程氏二子得周子傳，周子之傳，
出於北固竹林寺壽涯禪師。程子四傳，而得朱文公，文公
後得張欽夫，講究此道，方覺脫然處，前日所聞於竹林而
未契者，皆不我欺矣！元來此事與禪學十分相似，學不知
禪，禪不知學，互相排擊，都不曾劄著病處，亦可笑也！(臨終坐逝)。

* 韓性(字明善)
性學指要

性隱居不仕，謚莊節，淹貫經史，精通內典，嘗曰：佛居西土，
風教有異，然極能勸化得人，觀今凡修佛事，未有不端心
正念者，雖愚夫愚婦，欲聞經禮像，必預齋戒，持敬捐欲，然
後從事，雖吾聖人復生，勸人為善，不過如此，正恐未能也。
嘗謂門人朱仲弘曰：佛去世巳久，後人如此恭敬他，誦他
的言語，汝道佛要人如此耶？教人如此耶？若強人從巳，誰
人肯從。如今人一句言語，要行一鄉，亦不可得，且佛之言
語，奚翅數百萬里，凡日月光臨所及處，無不信服。仲弘聞
之默然。
解惑編卷下之上

* 音釋

蒐
(音搜。獵也。)
徹聲色
(徹同撤。除去也。)
闒茸
(上音塔。下音冗。闒茸。猥賤也。史賈誼傳云。闒茸尊兮。
諛得志。)
虺
(音毀。蛇細。頸大頭大者。長七八尺。)
喁
(音顒。喁喁然。謂眾口向上。延頸舉踵也。)
阿羅漢

(此云無生。謂其巳斷九十八種煩惱惑。不受三界生死矣。)
正遍知
(是佛十號之一。)
印度
(此乃天竺之稱。
舊云身篤。又云身毒。亦云賢豆。皆取音不真。今從正音。宜云印度。印度者。唐言月。月有多名。斯其一稱。良以其土。聖
賢繼軌。導凡御物。如月照臨。由是義故。謂之印度。諸國皆稱云聖方。謂彼土聖賢多所產生也。五印度之境。周九萬
餘里三垂大海。北背雪山。北廣南狹。形如半月。劃野區分。七十餘國。成光子曰。中天竺國。東至震旦。五萬八千里。南
至金地國。西全阿拘遮國。北至小香山。亦各五萬八千里。則知彼為中國矣。宋沙門慧嚴。與校尉何承天。共論華梵
中邊之義。承天問曰。佛國將用何曆。嚴云。天竺夏至之。日日正中時。豎晷無影。所謂天中。後婆利國人來。果同嚴說。
乃引周公測影之法。謂此土夏至之日。猶有餘陰。天竺則無也。周公攝政四年。欲求地中。而營王城。故以土圭測影
得穎川陽城。於是建都。土圭長尺有五寸。夏至日晝漏半。立八尺。之表。表北得影尺有五寸。影與土圭等。此為地中。
鄭司農云。凡日影。於地千里。而差一寸。當知陽城。蓋就此土。自為中耳。既有表影。豈求餘陰耶。況此土東垂大海。三
方且非。由是觀之。邊義彰矣。)
海東青
(女真國東北鄰於五國。五國之東接大海。出名鷹。自海東來者。謂之
海東青。小而俊健。能擒鵝鶩。白爪者尤以為異。遼人酷愛之。○鶩音務。野鴨。)
涿
(音捉。)
徐甲
(昔老子過關僱
徐甲御薄板軬之車也。○軬音盤上聲。車上篷。)
九天
(道士偽造化胡經云。天地有形之大者。太上老君。乃混沌
之祖宗。天地之父母。故能分布清濁。開闢天地。連玄元始三氣而成天上為三清。三境。即始氣為玉清境。元氣為上
清境。玄氣為太清境。又以清之氣。各生三氣。合成九氣。而為九天。一鬱單天。二上神壽無量壽天。三梵藍須延天
四寂然兜術天。五波羅尼蜜不憍樂天。六洞玄化應聲天。七靈化梵輔天。八高虛明天。九無想無愛天。此之九天。
各生三氣。每氣為一天。合二十七天。通此九大。為三十六天。則三界四民。上極三清。是其數也。○道士既無才能自
立天號。乃偷竊佛經。欲色二界天名。妄加增減。鬱單乃是北俱盧洲。亦名鬱單越。此云勝生。色界二禪。無量光天。無
量淨天。而改為無量壽天。梵藍。竊梵音之不真。初禪梵輔天。而加靈化二字。欲界第四天。名兜術陀天。亦名兜率陀
華言喜是而加寂然二字。不憍藥天。亦名化業天。是欲界第五天禮語波羅尼蜜。華言他化自在天。是欲界第六天
而牽為第五天。華梵既乖。穿鑿失次。復加洞玄二字化應聲天。即是他化自在天。此是欲界頂天。無想天。乃四禪天
之無想天。是外道修無想定。得生彼天。壽五百劫。而加無愛二字如此無智。偷竊雜亂。安置鄙拙。以誑愚俗。老君既
是周定王柱下史官。孰不知之。何云混沌祖宗。開闢大地運成九天。復為三十六天。妄誇罔談。真無恥矣。)

* 附林泉倫禪師　欽奉
聖旨焚道藏偽經目

  
  * 化胡經(王浮撰)
  * 猶龍傳
  * 聖紀經
  * 西昇經
  * 出塞經
  * 九天經
  * 赤書經
  * 上清經
  * 南斗經
  * 玉緯經
  * 紀勝賦
  * 辨仙論(梁日廣撰)
  * 齕邪論
  * 三破論(齊人張融段託他姓撰)
  * 明真辨偽論(吳筠撰)
  * 太上實錄
  * 十山論
  * 青陽宮記
  * 玄九內傳
  * 帝王師錄
  * 三天列記
  * 十異九迷論(傅奕呂玄卿撰)
  * 歷代應現圖
  * 佛道先後論
  * 欽道明證論(唐員半子撰)
  * 輔正除邪論(吳筠撰)
  * 辟邪歸正論(杜光庭撰)
  * 十二虛無經
  * 藏天隱月經
  * 赤畫度命經
  * 樓觀先生內傳
  * 謗道釋經(林靈素杜光庭撰造破大藏經)
  * 三教根源圖(金天長觀李大方撰)
  * 歷代帝王崇道記
  * 高上老子內傳
  * 靈寶二十四生經
  * 混元生三清經
  * 五公問虛無經
  * 混元皇帝實錄(今俗言杜撰者杜光庭也)
解惑編卷下之下
廣州南海寶象林沙門弘贊在犙編

* 明太祖高皇帝
皇明護法集

天下大道，惟善無上，其善無上者，釋迦是也。固大慈忍志，
立大悲願心，行無所不至，化無所不被。論性原情，談心妙
理，潔六塵之無垢，淨六根之無翳，去諸魔而清法界，制外
道以樂人天。斯行斯修，而歷劫無量，乃降兜率至於梵宮，
既捨金輪而猶苦行。於雪嶺時，道成午夜，明星相符，朕觀
如來，以己之大覺而欲盡覺諸法界眾生，其為慈也大，其
為悲也深，可謂無上者歟！昔釋迦之為道，孤處雪嶺，于世
俗無干。及其道成也，善被兩間，靈通上下，使鬼神護衛而
聽從，故世人良者愈多，頑惡者漸少。所以治世人主，每減
刑法，而天下治。斯非君減刑法，而由佛化博被之然也。所
以柳子厚有云，陰翊王度，是也(梵宮，即天竺迦毘羅國淨飯王宮，天竺人語，同梵天
語，書同梵天書，故云梵宮)。

* 遊寺記

朕因憂慮既多，特入寺中，與禪者盤桓，暫釋幾冗之一時。
入寺既行，凡所到處，無不有佛，及至方丈，平視兩壁，皆懸
水墨高僧，凡四軸六人，一軸三禪海水，一軸了經松下，一
軸撫鹿溪邊，一軸樂水於巖前。嗚呼！住持者志哉，所以設
此，意在感動心懷，堅立寂寞之機，甚得其宜也！何以見之？
如三禪海水者，其海潑天飛浪，煙海四際，其高僧凝然，舉
塵而揮，鼎足而坐，可謂奇矣！動修者一也。又了經于松下，
對月于昊穹，可謂清之極矣！復有一僧，前撫鹿于溪，後山
神以密護，可謂行至矣！又坦然而無慮，樂然而無憂，樂水
於山根，可謂寂寞而巳！斯四軸六人，足可堅修者之心，朕
為斯而樂，至暮而歸。餘月復至寺，由東廡而入，見畫像圖
形，皆男女夾雜，濃梳艷裹者紛然，將謂動小乘，而堅大乘
也。徐至苑中，見有數架修上薔薇，朕亦謂非宜也。少時憩
方丈，顧左右壁，亡其前日所有高人四軸，不覺興歎矣！何
哉？所以歎者不惟畫，於薔薇不合有而有，四軸高僧當懸，
除去皆非所宜，故興歎息焉！

* 祭寶誌禪師文

昔者師能出世異人，性備六通，景張佛教，使兇頑從化，善
者愈良。及其終也，擇地于鍾山之陽，陰其宅而居之。經今
八百六十七年，今朕建宮在邇，其為師焚修者俯而視之，
因敕中書下工部，造浮圖於山之左，今將完成，徙師於是。
於戲！漏盡毋生人我，劫終勿墮塵埃，惟師神通，尚饗！

* 維摩居士讚

獅子座中花蕊遍，廚間香積味新鮮；誰人問病躊躇去，鐵
馬嘶風牛策鞭。

* 禪海羅漢讚

爾怪且玄，海氣如煙；拂塵蕩垢，鼎足而禪。薄天飛浪，何處
宿緣；宜哉尊者，處危自然。

洪武九年，試經，給沙門度牒。十年詔天下沙門，講心經，金
剛，楞伽三經，命宗泐，如玘，長老註釋頒行。又敕一切南北
僧及有道善人，但有願歸三寶，或受五戒十戒，持齋戒酒，
習學經典，明心見性，僧俗善人，許令齎持戒牒隨身執照。
不論山林城郭，鄉落村中，恁結壇，上座拘集，僧俗人等。日
則講經說法，化度一方；夜則取靜修心。十四年，命度僧一
千名，悉給與度牒，贍僧田二百五十頃有奇。十八年，敕建
雞鳴寺，造浮圖五級，祠寶誌公，歲遣官祭祀。時雲南有十
僧來，欲往浙江，遊翫寺院，敕禮部與文書咨兵部，應付腳
力，遞送至鎮江府交卸，聽從遊翫。又護持朵甘思。烏思藏
詔。大矣哉大覺金仙。行矣哉歷無量阿僧祗下兜率。生梵
宮。異哉雪嶺之修。世人過者乎。天上人間經劫既廣忍辱
愈多方成佛道。善被人世。法張寰宇。人有從斯道者。天鑒
神扶。身後同遊於佛境若違斯道而慢佛者。則天鑒神知
羇困地獄與鬼同處。直候拂石劫盡而方生。其斯憂乎苦
乎。一念同佛。則百禍煙消化為諸福。今朵甘思烏思藏。兩
衛地方。諸院上師。踵如來之大教。備五印之多經。代為闡
揚。化凶頑以從善。啟人心以滌愆。朕謂佛為眾生若是。今
多院諸師。亦。為佛若是。而為暗理王綱。與民多福。敢有不
尊佛教。而慢諸上師者。就本處都指揮司。如律施行毋怠
(五印度。即五天竺)。十一月十八日，僧錄司講經法師如玘卒，詔禮
部辦素饌，庫內支價，買祭物件完備，祭祀及葬，遣禮部侍
郎章祥致祭。御親製文十九年八月八日，出榜張挂。禁治
諸色人等，毋得輕慢佛教，罵詈僧人，非禮攪擾，違者本處
官司約束，欽此欽遵！給出榜文頒行天下，各寺張挂禁約。
二十一年，敕僧錄司於天禧寺，試經度僧，給與度牒，烏蠻
曲靖等處每三十里，造一座菴，自耕自食，化他一境的人。
六月十四日，敕今後但有不守戒律僧，發往天界能仁寺
工役。二十四年旨曰：曩者民間世俗，多有倣僧瑜伽教者，
呼為善友，為佛法不清，顯密不靈，為汙濁之所汙，今後止
許僧為之。敢有似前如此者，罪以遊食。二十七年，詔曰：自
佛去世之後，諸踵佛之道，所在靜處不出戶牖，明佛之旨，
官民趨者，累代如此，效佛宣揚者，智人也！所以佛道永昌，
法輪常轉。邇年以來，奸邪無籍之徒，避患難以偷生，更名
易姓，潛入法門。由是奔走市村，無異乞覓者。致使輕薄小
人，毀辱罵詈，有玷法門。特敕禮部條例，所避所趨者，榜示
之：凡僧不許具僧服入公廳跪拜，設若自身有犯，即預先
去僧服，以受擒拿。敢有連僧服跪公廳者，處以極刑。又欽
賜田地稅糧全免，常住田地，雖有稅糧，仍免雜派。僧人不
許充當差役。官司有將寺物沒官，及改充別用者，即以臟
論。一切官民，敢有侮慢於僧者，治之以罪。

天子之量，猶太虛滄海，無所不容，無所不納，故僧有不
守戒律者，不加刑罰，唯遣寺作役，令其自慚改悔。如元
世祖，但令閱經懺悔。所以聖人，心同一德，豈同世俗蚊
蚋之胸襟，見一僧有過，如冤如仇，不思三教中，孰能無
過，堯舜尚有四凶，況其餘者！即如族間，豈得人人賢善，
如有過者，何以捨而不誡，反責他非？古德有云：他非不
用頻頻舉，己過還須漸漸除。能服此語，則人我除，是非
息矣！又不但太祖世祖，即魏梁唐宋，代代敕約，僧有過
犯，皆以佛律治，不得與民同科。如魏宣武帝景明二年，
詔僧有犯，悉付昭玄都統法師，以內律僧制判之。梁武
帝制僧尼犯過，依佛律行罰。唐高宗永徽并顯慶年，二
次下敕，天下僧尼犯國法者以內律治，不得與民同科。
宋徽宗宣和，敕吳國公主，敬重空門，品官庶民，有毀辱
僧尼者，照祥符三年指揮。宋真宗年，敕品官無故毀辱
僧尼，口稱禿字者，勒停見任，庶民流千里。元世祖曰：以
俗制於僧，失其崇敬，遍諭天下，各主綱維，主掌教門，護
持佛法。臣下聞，奏云：有俗僧人，宜令同民。帝令修補寺
院，以遮其過。阿合麻丞相奏：天下僧尼，頗多混濫，精通
佛法，可允為僧；無知無聞，宜令例俗。膽巴帝師奏云：多
人祝壽好，多人生怨好。帝曰：多人祝壽好，其事乃止。即
如太祖高皇帝，僧犯國法殺盜姦，尚先去僧服，方許
擒拿，不令辱於僧體，可謂護法之至極。其餘小罪，但令
作役而巳！此乃上合天心，下滋黎庶。如大集經云：佛言
其有王臣見有於佛法中出家者，作大罪業，但擯令出
國，不得鞭打，何況鞭打出家具持戒者！時在會一切天
龍八部神眾，而白佛言：若諸國王見有，為佛出家持戒
不持戒，鞭打之者，我等不復護持養育如是國王，捨離
國去。其國即有疾疫，饑饉刀兵俱起，非時風雨，亢旱毒
熱，傷害苗稼。若有宰官鞭打彼等，其王不遮護者，我等
亦當出其國土。所以歷代帝王，皆以天心佛心，而護持
三寶，致使天龍八部，衛祐國土，一切人民，離諸殃患。如
唐朝歷代王臣，皆信敬三寶，故致夜不閉門，斗米三錢。
今人不知，輒輕三寶，觸彼天龍威怒，致令風雨失時，三
災疊作，不自省悔，而反怨王天，罪莫大焉！(三災：疾疫．饑饉．刀兵。)

* 續原教論沈士榮撰

洪武十八年，翰林待詔沈士榮撰，上卷七篇曰：原教論，觀
心解，內教外教辨，執跡儒者，參禪辨，論禪辨，作用是性解。
下卷七篇曰：名儒好佛解，自私辨，莊老異同辨，錯說諸經
解，較是非得失辨，三教論，諸師人物雄偉論。其序云：夫情
智相違而後有教，識趣相違而後有辨，故分別是非，所以
立教，不辨何以立理哉？昔人欲理之明，乃設難以為問答，
使讀之者，了然不疑。今儒者疑難於佛，必當辨之，所以立
教明理也。昔諸佛出世，諸大菩薩化為外道，各執異說，問
難於佛如來，乃破其邪執，立如是義，說如是經，則諸教皆
由論辨而起也。若唐宋大儒，各執所見，疑難於佛，毀訾排
斥，或有甚焉！亦或菩薩化身儒門，故爾相違，使有以辨之，
以彰至理歟！果亦未造佛之閫域，實有所疑歟！自是以來，
數百年間，以儒名者之於佛教，或為敬信，或為非議，毀讚
不常，是非莫辨，使至道不明，誠可悲矣！士榮自知愚陋，所
學不及先儒之萬一。又未得吾佛證入之門。伏念二教之
相違久矣！而智者則默然而不為之辨。坐視求學之士，循
習舊聞，或生誹謗，喪內學之家珍，傷名教之根本。故不自
揆度，輒以其所非斥之言，具錄於前，為之辨解於後：著論
三篇，解五篇，辨六篇，通十四，原其異同謂之論；釋其疑惑
謂之解；明其是非謂之辨。理學君子，幸決擇而去取焉！固
不礙於聖賢之學也。時洪武乙丑季夏上弦，建安沈士榮
謹序。

* 太宗文皇帝(高祖第四子)
皇明護法集

永樂四年，迎西僧尚師哈立麻至京師。先是上在藩邸，聞
烏思藏有尚師哈立麻者，異僧也。及即位，遣中官侯顯，齎
幣往迎，五歷寒暑乃至，車駕躬往接之。五年，直隸及浙江
諸郡，軍民子弟披剃為僧，赴經請度牒者，千八百人，禮部
以聞。二月命西僧尚師哈立麻，於靈谷寺，啟建法壇，薦祀
皇考皇妣。尚師率天下僧伽，舉揚普度大齋科，十有四日。
慶雲天花，甘雨甘露，舍利祥光，青鸞白鶴，連目畢集。一夕
檜柏生金色花，花遍於都城，金仙羅漢，變現雲表，白象青
獅莊嚴妙相；天燈導引，旛蓋旋遶，亦既來下。又聞梵唄空
樂，自天而降。群臣上表稱賀，學士胡廣等，獻聖孝瑞應歌
頌。自是之後，上潛心釋典，作為佛曲，使宮中歌舞之。三月
初六日，文武等官，奉天門早朝奏準，奉聖旨，著落禮部知
道，新出榜曉諭，該行腳僧，持齋受戒，恁他結壇說法，有人
阻當，發口外為民，欽此！三月封西僧尚師哈立麻，為萬行
具足十分最勝圓覺妙智慧善普應佑國演教如來大寶
法王，西天大善自在佛。領天下釋教，賜金百兩，銀千兩，彩
幣寶鈔，織金珠袈裟，金銀器皿，鞍馬，賜儀仗與郡王同。其
徒孛羅等，皆封為大國師，並賜印誥金幣等物，宴之於華
蓋殿。十一年，敕江寧造大報恩寺及塔，其塔始晉孝武中，
并州劉薩訶暴死七日而甦，觀音菩薩教於建業(即江寧府)，洛
陽，臨緇，鄮陰(今寧波府阿育王塔)，成都，五處，皆阿育王塔。往禮拜者，
不墮地獄，訶方至丹陽望見長干有異氣，於光處掘地，得
舍利三顆，爪髮各一，造塔一級藏之，後稍增至三級。梁天
監元年，改阿育王塔，造長干寺，出塔中舍利及爪髮，髮青
紺色，伸之隨手長短，放之屈為螺形，乃高大其塔。帝幸寺，
設無礙大會法食，老少士女，莫不欣悅，遠近馳仰，冠蓋雲
集。凡天下罪無輕重，皆赦除之。塔元末燬，永樂十一年重
建，畢工於宣德初，純用五色琉璃磚瓦，凡九級，級級八門，
舉高一十四丈，照耀雲日。剎表高數丈，上設黃金珠寶頂，
奇製極工，世所希有。每放光明，種種異相非一，或有聲如
雷焉(長干即報恩寺前街名)。十七年，御製諸佛菩薩名稱歌曲大小
五十卷，佛名經三十卷神僧九卷，入藏。敕僧一如，編彙禪
宗語錄。奏曰：中間合無去取。上曰：祖師說的，都是佛法，不
要去取。宣一如等八人，校勘藏經，重刊藏板，著眾僧用心，
看中書寫藏經。敕問：藏經校勘好否？奏：巳七番校過，御製
經序十三篇，佛菩薩讚跋十二篇，為各經之首。上問經板
著幾人完？奏云：看工匠多少？上曰：著二千五百，一年了得
麼？不敢對。上曰：經板刊後留在何處？亦不敢對。上曰安一
藏者裡，安一藏南京，石上也刻一藏，於大石洞藏著。向後
木的壞了，有石的在。是年秋，御製佛曲成，併刊佛經以傳，
九月十二日，欽頒佛曲至大報恩寺，當日夜本寺塔見舍
利光如寶珠。十三日現五色毫光，慶雲捧日，千佛觀音菩
薩羅漢妙相畢集。續頒佛經佛曲，至淮安給散，又現五色
圓光，彩雲滿天，雲中現菩薩羅漢，天花寶塔，龍鳳獅象，又
有紅鳥白鶴，盤旋飛遶。十八年三月初六日，宣僧擴思等，
道士袁仁等，同進，旨曰：道家經好生紕繆，且老子稱淨樂
國王，在於何時？袁對云：無年代。旨問擴思，且如有報恩重
經等，不是佛說的，休入藏裏，欽此！上曰：止如分數珠經血
盆經，高王經等，皆非佛說不可入藏。奏曰：道家有太上實
錄謗佛。上曰：向年間著收來，還也不曾，這劉淵然該殺的。
道士袁奏曰：太上實錄，多有好言語在內。上曰：我敬佛，他
謗佛，留了我心不喜，欽此！(昔元世祖，焚道藏偽經時，實錄隱匿故魔邪流至於今也。)續
又命尚書呂震，都御史王彰，齎捧諸佛世尊如來菩薩尊
者名稱歌曲，往陜西河南頒給。神明協應，屢現慶雲，圓光
寶塔之祥，文武群臣上表稱賀，上甚嘉悅。中宮因是益重
佛僧，建立梵剎以祈福者，遍兩京城內外云(餘詳載護法錄，及稽古略)。

* 神宗顯皇帝

萬曆四十五年，上於五臺山，建龍華大會，御賜錫杖衣缽，
一千二百五十副。盛闡宗猷，月川承芳二師住持，如是三
年三次云。

* 尚直尚理編中吳沙門空谷景隆述

太原王先生，名中，字克平，問空谷禪師曰：中也聞諸先達
曰：佛是聖中之至聖，佛之教法，大道之學也。不識晦菴先
生之本意，何為而排之？乞師一言，以為啟迪。空谷曰：據直
言之，子則有所嫌忌，逮欲無言。又辜子問：但請力學至於
擴充之地，而無迫隘之量，然後彼之短長，瞭然可見，何待
發問而後知乎？孟子謂孔子，登東山而小魯，登泰山而小
天下，不其然歟！今夫儒之論道經邦，老之歸根復命，佛之
明心見性，皆明道而弘善也。書曰：為善不同，同歸乎治。漢
牟子曰：君子博取眾善，以輔其身，此之謂也。是故達人大
觀，庶幾明道理，識言語，烏可死於一人半人之語乎！吾輩
心宗之學，微用文義，貫穿道理而巳。子讀萬卷經書，始為
通方達士。太原曰：非一朝而可造詣，吾師於理，明切至當，
得相扣也。空谷曰：然則為汝隱然指歸，令汝自見，韓子未
知佛法，所以排佛。及見大顛禪師後，深敬佛法，晦庵潛心
佛學，可謂博矣！其排佛者心病也，苟不排佛，則後學多看
佛書，凡看佛書，則見其心病矣！由是密設牆塹，關住後學，
令走不出，識不破也。太原曰：晦庵牆塹，設在何處？空谷曰：
指程子云佛氏之言，比之楊墨，尤為近理，所以其害為尤
甚。令如淫聲美色以遠之。大學中庸序文，或問諸書註語
文公家禮喪禮篇有云：不作佛事，復指司馬溫公語註云，
世俗信浮圖誑誘等語，全是晦庵心之所之，不是溫公之
語，如是用心，是其設牆塹也，所以皮膚之學者，偏要排佛，
纔讀數十卷書，心忿忿然，遽以排佛為急務。嗚呼！學至宏
博，自然通泰，排佛之心，稍覺輕矣！學而至化，出彼牆塹之
外，自知排佛之非，追悔不及矣！當知三教之學，乃至琴碁
書畫，百工技藝，學而至於變化之地，始得活機之妙。不然，
則在死殺法裏。蘧伯玉六十而化，始得處心之要，學而至
化，卒難得也！太原曰：學而至化，固難得也，且言牆塹誰能
出焉？空谷曰：能出者是儒也，未造此地者，恬然受其瞞昧
而不知，爭能出也。太原曰：曾有能出者乎？空谷曰：有簡而
言之，若屏山李公，石塘胡公，樂軒陳公，希逸林公，西山真
公，海粟馮公，松雪趙公，須溪劉公，德機范公，曼石揭公，邵
庵虞公，仲弘楊公，大樸危公，天錫薩公，兼善達公，溍卿黃
公，廉夫楊公，季迪高公，歐陽玄公，斯道烏公，仲舉張公，景
濂宋公，叔能戴公，伯溫周公，伯昂葉公，大章徐公，達善王
公，君羽錢公，介山王公，性學李公，廣孝姚公，節庵高公，儀
之王公，子啟曾公，等是也。司馬溫公，與元城劉先生曰：佛
家言天堂地獄，且夫實有此否？元城曰：佛之說此，俾人易
惡向善也。且鄒衍謂天地之外，如神州赤縣者八九。莊子
謂六合之外，聖人存而不論。凡人耳目所不及，安知其無？
溫公動容而服膺，自此敬佛。溫公手書一卷心經贈僧，復
題其後云：退之排佛，而稱大顛外形骸，以理自勝，且胸中
無滯礙。由是觀之，於佛不為無得，而所排者跡耳巳！而元
城曰：溫公老先生，深知佛法，所以資治通鑑，未始排佛。溫
公著大同集，解禪偈，古文，孝經旨解，潛虛擬太玄等書皆
正直之辭，斷無排佛之語。文公家禮所註溫公之語，虛架
而無根矣！濂溪二程，是佛法中人，爭肯排佛？溫公程子排
佛之言，顯是晦庵所造，載於二家名下，以為自已排佛之
本也。道餘錄，收二程子排佛二十八條，晦庵排佛二十一
條，總是晦庵胸中所蘊，不是程子見識。程子苟存此見，爭
能著易傳耶？易傳辭理俱勝，不失東林總禪師。濂溪周元
公口傳心受之意，一模脫出，渾無暌舛，未嘗有此僻隘之
心。溫公程子，不肯排佛，通鑑易傳，良可徵也！晦庵非惟曲
排佛法，抑亦曲指溫公程子，損其名德也。太原曰：程子排
佛之語，出於程子文集，豈是晦庵所造？空谷曰：橫渠與濂
溪同問道於東林總禪師，今來橫渠西銘正蒙二書，皆有
排佛之語，二書皆是晦庵打點，并加註語，集為朱子成書。
西銘正蒙排佛之語，未必出於橫渠之口，多出晦庵之筆。
程子文集排佛之語，同此籌也。橫渠與周子，同問道於東
林性理群書等。又謂橫渠問易於程子，噫！橫渠年雖少於
周子，亦是同時人也，何不問易於周子，卻問易於程子？此
或實事，亦未可知，或是後人欲尊程子，矯立此事，亦未可
知已。而凡著書者，互引此事，汎而說之，是以此事遍於群
書，遂為實事。豈不見晦庵凡造語，要人信伏，便指為程子
所說。嗚呼！證龜成鱉，此之謂也！太原曰：何由知為晦庵之
語乎？空谷曰：言語若認不出，何以知人乎？太原曰，既謂知
人，濂溪何人也？空谷曰：履德君子也！故無昧佛之言耳。太
原曰：誠知人矣！夫溫公正人君子，二程子慎德君子，吾知
三子不肯謗佛，如保曾參不殺人也，通鑑易傳，誠為證據。
中也亦知周程道學得於禪宗，傳至晦庵不越其教。不知
晦庵何以昧佛之德，反而排之？所以問也，獲聆斯語，巳知
其心矣！空谷曰：濂溪窮究道學於黃龍佛印東林三禪師
也。程子多遊禪室，多讀佛書，固知程子必是慎德君子，不
肯叛佛，晦庵立言，汎用佛理，反而排之者，俾人不識也。是
故遮掩周程學佛之根，然亦遮掩不盡，中庸或問，謂楊氏
等，受學於程門，其言皆佛老之餘緒，多說游楊謝氏等言
出於佛老，晦庵明知周程楊等，道學出於禪宗，適之所謂
其所排者，設牆塹耳。太原曰：朱子註書，多引佛語，不知何
書，佛語註之？空谷曰：晦庵所用佛語，若虛靈不昧(此句出智度論
并禪書)，不可限量(出華嚴寶積大集等經)，似是而非(出潭津集)，大學補闕(全是
禪語，略翻變之)，始言一理中散為萬事，末復合為一理，真實無妄，
真實之理，有是理而復有是事，天地之理，至實無妄，聖人
之心，至實無妄(皆是東林口授周子語意)，能知覺，所知覺(出楞嚴等經)。千聖
相傳心法，脫然有悟處，又非見聞思慮之可及也。物我一
理固有之性，心之體用，吾心正而天地之心亦正，萬物之
本源，一心之妙用，活鱍鱍地，徹頭徹尾，做工夫到者裡，咬
菜根，無縫塔三句語，劄著病處，一刀兩段，一棒一條痕，一
摑一掌血(皆出禪書并諸經)。註復卦引楞嚴經語為證據云，非惟
年有變，月亦有之云云(出周易附錄纂註)。

晦庵註書，唯毛書一經，
乃是學力註成，簡用佛法自餘四書等註，并諸製作，皆用
佛法，汎以佛經禪語，改頭換面，翻變其語，而取其意，如是
用者，遍於群書。晦庵如是所用佛語，又諱周程明露佛語，
不識晦庵是何心哉？蓋欲遮掩心病，盡力攔住後學，不看
佛書，意欲滅盡佛法，不顯露其心病，故作感興詩云：誰哉
繼三聖，為我焚其書噫，亦有不受他瞞，攔不住者，識破他
矣！適之所謂希逸林公，文獻黃公，景濂宋公等，是也，惜乎
後學被前人指昧佛者為道學之傳，不昧佛者，不為道學
之傳，如是籠住後學，不敢轉動，故不識抱德明理正人君
子也。嗚呼！此之智識，欲望林黃宋公，何異汙池之下，望蒼
天也！苟不能撒藩籬於大方之家，破識情於真性之府，不
免區區縛於常人言語裏。宋人昧佛者，惟橫渠以至晦庵
數人而已，不昧佛者還多焉！濂溪，二蘇，張九成，呂東萊等，
是也。昔者漢唐巳來，而至於宋黃龍佛印，東林晦堂靈源，
大慧諸禪師等，不以儒釋相分，平等開導，體佛之心也。豈
料他人將我佛法作儒法用，欲歸功於自己，所以轉身排
佛，文中子用孔孟之學著書，卻敬佛法，宋人用佛法著書，
卻排佛法，欲令後學不看佛書，庶不識其用佛法著書所
以然也。宋人於佛法中所得者，如以一毫蘸水，所得極少，
以此極少之水，令後學取足受用，不復入海，教壞人心，違
悖佛法，失於大善，過莫大焉！至於文公家禮，沮人供佛，不
作佛事，從其說者失諸善利，深可愍傷！夫漢唐己來，君臣
達士，皆遵佛法，豈非高明賢德乎！後人不省察古今言語
之是非，故溺於宋人之詭計也。范文正公，捨宅為寺，寺名
天平，公凡蒞所守之地，必造寺度僧，興崇佛法，賢德之僧，
必與友善。公之子孫蕃衍，代代為官，迨今不絕，苟非佛福
田中，所植陰德，感動天心，能若是乎？太原曰：除晦庵外，亦
有排佛者，此復何如？空谷曰：自無主見，不能識其道之深
淺，唯憑晦庵之說，從而排之，是為隨人腳跟轉，亦如水母
以蝦為目，𩹳鮚以蟹為足。後人從晦庵而排佛，猶二者之
倚他物，若失所倚，則茫然罔措。太原曰：亦有不因晦庵之
說，而自排者，此復何如？空谷曰：譬如世人，唯識常見之物，
不識難見之物，忽遇明月之珠，夜光之璧，光華璀璨，流輝
奪目，不識是寶，疑之為怪，尋握利劍猛力而拒之，爭知此
物，能使貧者富，賤者貴，有如是功與德也。韓子見大顛後，
所有敬佛之辭，後人刪而去之。晦庵校韓文，尚留韓子上
大顛三通書，後人再刊，又將此三書一併刪去。故知後人
既服晦庵之藥，執迷於排佛，尤甚於晦庵。爭知晦庵設此
關竅，曲排之也！後人不識其所以然，將為是實，從實而排
之，所謂一人傳虛，萬人傳實。嗟乎！晦庵設箇關竅在此，後
人尚識不破，爭得如薛簡，張拙，白居易，杜鴻漸，李習之，韓
昌黎，陸亙，陳操，李駙馬，富鄭公，楊次公，郭公輔，趙清獻，馮
濟川，張九成，呂居仁，楊大年，沈休文等諸大名賢，能參吾
宗之禪關乎？佛法苟非大道，曷能感諸名賢，如是崇尚也！
若不取諸賢之大公，甘屈於一人半人之己意者，實未思
之誤也。太原曰：晦庵非惟排佛，抑亦排老，此復何如？空谷
曰：其於老子之教初無干涉故不欲排老，若獨排佛，則有
譏議，故以二教，同而排之，謂為排抵諸宗，扶樹儒宗而已。
曾不知天生三教，推不向前，捺不向後，為世模範，不可無
也。如太空之有天地，非天地則無覆載也。太原曰：或謂佛
學為九流之墨家然否？空谷曰：子胡不知也，九流載於史
記，漢武帝時，司馬相如之所述也，此時未有佛法。言墨家
者，墨翟也，墨以行事為教耳。佛以大道為教，統天地三教
之極祖也。惜相如之不遇乎，遇則推尊而尚之，必有可觀
者也。太原曰：佛有兼愛，近乎墨也。空谷曰：慈悲喜捨，佛之
德也，豈是溺情汩志之愛乎！慈悲之愛者，德也；溺情之愛
者，私也。韓昌黎曰：博愛之謂仁。此流於情而混淆也。孔子
曰：博施於民，而能濟眾，必也聖乎！孟子曰：惻隱之心，仁之
端也。孔孟非溺情汩志，亦非真妄混淆，故可與慈悲之愛
相表裏。嗚呼！儒宗以綱常為先，明道兼之，釋宗以明道為
先，綱常兼之，眾人觀之似乎不同，達人觀之而實同也。夫
既慈愛於眾，以及鳥獸昆蟲者，豈不忠於君，不孝於親，不
修道德，不弘仁義乎！凡如是者，未之有也。太原曰：晦庵所
惡虛無寂滅之教，新安陳氏曰：老氏虛無，佛氏寂滅，此說
何如？空谷曰：虛無寂滅，有權實二義，以權言之，則虛無寂
滅，是空幻之語，凡夫執有，小乘執空，中乘執不有不空，大
乘當體即空，不墮眾數，妙有非有，真空不空，不立一塵，不
捨一法，縱橫逆順，法法全真，是故大覺世尊，為破凡夫之
有故乃曰：此身虛幻，令心寂滅，為破小乘之空故，乃責其
陷於解脫深坑，令求出離，為破中乘之不有不空故，乃責
其縛於幻有，令求大乘，此皆善權方便之術也。以實言之：
則虛無寂滅，是萬有之母，出生天地人物，動植飛潛，而至
萬法者也。佛教曰：從無住本，立一切法，乃至無有少法可
得，然燈佛為我授記。老子曰：道可道，非常道；名可名，非常
名。無名天地之始，有名萬物之母。常無欲以觀其妙，常有
欲以觀其竅。孔子曰：易無思也，無為也，寂然不動，感而遂
通天下之故。非天下之至神，其孰能與於此？禮曰：無為而
物成，是天道也。子思子曰：上天之載無聲無臭。三教聖賢
之旨，皆是真常寂滅真空不空，初無少異，佛說生滅滅巳，
寂滅為樂，蓋令空其妄情也。夫天地人物，以及萬類，皆一
氣展縮，初無間然，展而為陽，縮而為陰，陰極而陽，陽極而
陰，靜為陰基，動為陽體，靜極而動，動極而靜，靜即虛無寂
滅也。靜極而動，動即虛無寂滅中出生萬有也。晦庵讀佛
書，可只見得破凡夫方便語乎？可是不識虛無寂滅是萬
有之母乎！可是不識三教聖人之旨，皆是真空寂滅之理
乎！可是自欺其心，特爾曲說，疑誤後學乎！所以惡佛老為
虛無寂滅之教也，其脫於大理，豈小小哉！太原曰：理學類
篇程子曰：聖賢以生死為本分事，無所懼，故不論死生；佛
氏之學，為怕生死，故只管說不休，此說何如？空谷曰：世人
識情繫縛，循環生死，莫之能巳。佛說諸經指而諭之，依法
修行，悟明生死，豈是怕生死乎？世人只見幻身生死，不見
佛性不生不死，不知生從何來？死從何去？設使欲知，亦無
所措手，是以強說此言，修飾而巳。大似不得飯喫，強言不
饑也。孔子曰：未知生，焉知死。又曰：原始反終。老子曰：歸根
復命。賈誼曰：化為異類。王逸少曰：死生亦大矣！聖賢豈不
言生死耶？此章問端，若是程子之語，則程子見識自納敗
闕矣！若是後人謬指程子所說，則玷辱之咎，其在後人也。
李平山曰：聖人原始反終，知生死之說，豈不論生死乎？程
子之不論生死，正如小兒夜間不敢說鬼，病人諱死，其症
難醫者也。空谷曰：晦庵言死者，形既朽滅，神亦飄散，雖有
剉燒舂磨，且無所施，此則虛無寂滅，至於空蕩無歸矣！且
如有人，臥於武林，夢居金陵與彼親友，同席飲食，是時惟
知有此飲食之身，不知亦有幻身臥於武林也。夢飲食者，
神識也，亦名精魂也。凡人思善思惡，生死不絕者，即此神
識也。死者受苦，剉燒舂磨，即此神識也。是時惟知有此受
苦之身，不知亦有幻身死於人間也。如彼夢飲食者，不知
亦有幻身臥於武林也。當知幻身猶房屋也，神識猶屋中
之人也，人既出之，不顧房屋，神識既出，不顧幻身，晦庵所
謂形既朽滅，神亦飄散，雖有剉燒舂磨，且無所施，是則惟
見幻身生滅，不知神識不消滅也；是猶惟知房屋傾頹，不
知屋中之人，先出屋外，渾無損也。此不消滅之神識，隨業
受報，出殼入殼，或苦或樂也。晦庵謂死者形朽滅，神飄散，
然祭祀是誰受饗耶？周禮禮記，皆以祭祀為先，祭祀之道，
是虛設耶？宜省察之。又言范文正公曰：若獨享富貴，而不
恤宗族，異日何以見祖宗于地下？理學類編，晦庵又曰：死
則氣散，泯然無跡，有托生者，是偶然聚得不散，又去湊著
那生氣，亦能再生。晦庵既謂形朽滅，神飄散，泯然無跡，何
人羞見祖宗于地下乎？何物湊著生氣而再生乎？自相矛
盾莫能解釋也。史記等書曰：魏武子謂兒顆曰：吾死後，可
嫁吾妾。未幾，又曰：吾死後，須殺吾妾，以為從葬。巳而顆從
前命嫁之。後顆為晉將，臨敵秦將杜回，忽有一老人，結草
以抗回，顆乃擒回，顆於夜間，見老人來告曰：我即嫁妾之
亡父也，公嫁我女，故來報德耳！唐太宗早聞武后欲壞其
法，故欲殺之，袁天罡曰：其人年將老，若殺之，則再生人世，
年月日長，怨怒愈深。太宗然之。天罡謂再生人世，晦庵謂
形朽滅，神飄散，兩家之言，天地懸隔，孰是孰非？夫天罡明
理之人也，豈眾人可同日而語哉！問曰：論語云：攻乎異端，
斯害也矣！晦庵指佛老為異端，此說何如？空谷曰：異端者，
雜學也。孔子謂習於雜學，則害於正道之學，直言而巳，且
無蘊奧，何以拗直為曲乎？孔子存時，佛法未至中國，孔子
惟聞佛之道德，故稱西方有大聖人。漢明帝時，佛法纔至
中國，孔子巳沒六百年矣！是以孔子不見佛法也。既不見
佛法，指佛何法為異端乎？佛法既為異端，孔子何以指佛
為聖人乎？老子既為異端，孔子何以言曰，老聃博古知今，
則吾師也。是以博問老子之後，傳誦其語，以示門弟子焉！
晦庵非惟曲排佛老，亦悖孔子崇尚佛老也。後世指佛老
為異端者，徒掩其德，設此逢蒙之計也。後學自無所燭者，
未免隨人指呼，效而言之，喚鐘作甕也。一朝學到李屏山，
林希逸，而至景濂，大章，諸公之地，自能識破矣！夫佛老者，
道學也，指道學為異端者，其為智乎？不智乎？其為善心乎？
瞞人乎？汝亦學理者，猶未識破也，今識破之後，不可死一
人半人之語乎。唐太宗，篤志尚佛，迨無加矣，玄奘法師，沒
世之日，高宗顧左右曰：朕失國寶矣！輟朝三日。玄宗，肅宗，
代宗，宣宗，尚佛尤甚。代宗指南陽忠國師曰：國中無寶，此
僧乃國寶也。宋朝一十六主，合三百七十年之天下，王王
尚佛，身為帝王，心為佛祖，傾誠至矣！惟徽宗信林靈素之
言，敬老求仙後無驗，賜死，滅其家屬也。相國韓公琦，侍郎
歐陽修，張端明，祕書關彥長，章表民，貝外郎陳舜俞等，未
讀佛書，未知敬佛，逮乎明教嵩禪師并鐔津集一出，諸公
自此敬佛，後有好佛之甚者。禮曰：雖有嘉餚，弗食不知其
味；雖有至道，弗學不知其善。是故學然後知不足，教然後
知困，知不足然後能自反也，知困然後能自彊也，豈不其
然乎？自晉以來，謝安石，才德之量，經綸之手，孰能加焉？王
羲之，識量高古，才思逸群，孰能加焉？陶淵明，性情之正，去
住之高，孰能加焉？謝靈運，風規瀟灑，文章之精，孰能加焉？
崔公群，相天下而天下賢之，孰能加焉？衡陽龐蘊，識見之
高，道學之勝，孰能加焉？裴晉公，樹大勳業，著於盛唐，孰能
加焉？顏魯公具大節義，文章書法，孰能加焉？相國裴公休，
文章之古，道學之至，孰能加焉？二蘇子，黃山谷，儒學之至，
禪學之勝，孰能加焉？陳忠肅公，道學政事，高識美德，孰能
加焉？狀元王日休，博學智識，高明正大，孰能加焉？未暇廣
而論之，略言此諸名賢，篤志尚佛，天下孰不知之？此諸名
賢，道德明敏，豈不逮於晦庵乎！豈不逮於後世排佛之人
乎！蓋為意誠心正，公而無私，重於佛聖人之至道也。晦庵
多註書，故後學敬之，不識其心病，故不擇其言，皆從其說
也。太原曰：近思錄，理學類編，北溪性理等書，皆以凡情度
量佛法，乞師明辯之。空谷曰：彼皆不識佛，隨人猜忌而巳，
以世人之心，測度佛聖人境界，不啻太空粒粟，天地毫芒，
何足辯也？豈不見晦庵，臨訣困篤，自悔曰：到此時節，輸黃
面老子一著，斯自供款也。晦庵排佛老，筆於書中，其來三
百餘年矣！沮人多少善心了也？沮人多少陰德了也？日後
天地氣數，翻變其說，亦未可知。或有公而無私者，惡其偏
見，鳴鼓而攻之，亦未可知也。太原曰：中也雖不敏，亦知佛
法不可排也，世之排者，致令後學失其善心，於天理何如？
空谷曰：佛法者生育天地之大本，主宰萬化之靈機，上窮
空界，下徹地輪，莫非佛之所攝，如是大道，何懼排乎？觀其
排意，速欲去盡爭知愈排愈盛，愈抑愈揚，猶一掌擬掩太
陽徒奮身力；如仰面噀天，自污其首；逆風揚塵，自坌己身，
然則何益矣？太原曰：謗佛法者，有罪乎？無罪乎？空谷曰：萬
般罪過，惟謗佛法者，最為極重。夫佛法者，超度三界萬靈
之大法也，粉骨碎身，尚不能報佛恩之萬一，況欲謗乎？惜
乎佛法來遲，老子素王不相會遇，是故佛法不得老子素
王發揮其道，指諭後學也。是以後學不識佛聖人，超三界
之大道，輒恣其情，互加誹謗，自損其德，自罹其殃，可勝道
哉！可勝道哉！(尚直編，正統間作，姚廣孝撰，道餘錄，以辯明道晦庵之言，此不繁錄。)

三寶猶世間沃壤良田，種甘栽而得甘果，種苦栽而收
苦果，蒔良稻而刈粳米，植荊棘而饒棘刺。然田無憎愛，
亦無增減，惟自獲其美惡。又如淨地，以香塗之，地亦不
欣，以穢塗之，地亦不怒，惟自手而招香臭耳。佛亦如是，
毀之佛亦不嫌，敬之佛亦不愛，惟自身感其殃慶，而於
田於佛，何有損益哉？或護法天龍善神見而譴謫；猶傍
觀者，見以穢塗淨地，良田種荊棘，即憤而嫌責，禍在目
前矣！若見以香塗淨地，良田而種粳稻，即讚仰而匡護，
禎祥自至，而殃禍遠矣！其有智者，當自思之，佛於我何
仇，輕之獲何德？僧於我何冤，毀之得何利？豁然自省，則
排毀之心，當下泮消矣！晦庵臨訣困篤，自悔云：到此時
節，輸黃面老子一著，則其巳種於善因矣！昔者調達，藏
毒藥於指甲，往禮佛足，欲將甲刺傷佛足，令毒攻佛，而
佛足變為琉璃，地即坼開，生身陷落時，心生悔敬，欲稱
南無佛，未及佛字，身已入地獄佛即與之授記，於當來
世，成辟支佛，號曰南無。晦庵謗佛，罪雖極重，而其臨終
自悔之善根，將來必與調達把臂同遊也。

優婆塞戒經云。佛言。善男子。為破諸苦。斷除煩惱。受於
無上寂滅之樂。以是因緣。受三歸依。云何三歸。謂佛法
僧。佛者能說壞煩惱因。得正解脫。法者即是壞煩惱因。
真實解脫。僧者稟受破煩惱因。得正解脫。故論云。歸依
佛者。謂一切智。五分法身也。歸依法者。謂滅諦涅槃也。
歸依僧者。謂諸賢聖學無學功德也。由此三寶常住於
世。不為世法之所陵慢。以稱寶者。如世珍寶為眾生所
重今此三寶。為諸群生三乘七眾之所歸仰故名三歸
也。

彥琮法師。著福田論曰。夫福田者何耶。三寶之謂也。功
成妙智。道登圓覺者佛也。玄理幽寂。正教精誠者法也。
禁戒守真。威儀出俗者僧也。皆是四生導首。六趣舟航。
高拔天人。重踰金石。譬乎珍寶。劣相擬議。佛以法主標
宗法以佛師居本。僧為弟子。崇斯佛法。可謂尊卑同位。
本末共門。語事三種。論體一致。

* 李卓吾

卓吾，諱贄，萬曆間，官至刺史，掛冠祝髮，住持龍湖，率眾焚
修，為人豪爽英敏，著述頗多，有華嚴合論簡要，及焚書幾
卷，多論佛法性理等學。

竹窗二筆云：唐宰相杜黃裳，臨終自悔，不得為僧，命剃
染以殮。又宋名執政某，遺命亦然。此非宿世堅持正因，
焉能居大位？而醒然不昧，風火散時，具如是耿耿操略。
然有二說，或一念之迷，至死反本。或故為示現，警悟同
流，是未可知也。

晦庵云。佛經說。六根。六塵。六識。四大。十二緣生。皆極為
精妙。又云。形既朽滅。神亦飄散。雖有剉燒春磨。且無所
施。大十二緣生者。乃三世因果。循環不滅之定理。既知
三世循環不滅。而復云神亦飄散。雖有剉燒春磨。且無
所施。如此議論。前後相違。誠無主宰定見。何能判皙三
教是非。而為智者立言無謬也。




* 附
簡諸宰輔敘佛教隆替狀唐釋道宣

漢明帝永平中。上夢金人飛行殿前。乃使秦景等。往西域
尋佛法。遂獲三寶。東傳洛陽。畫釋迦立像。是佛寶也。翻四
十二章經。是法寶也。迦竺來儀。是僧寶也。立寺於洛城西
門。度人開化。自近之遠。展轉住持。終於漢祚。魏氏一代五
主。四十五年。隆敬漸深。不聞拜毀。吳氏江表四主。五十九
年。孫權創開佛法。感瑞立寺。名為建初。其後孫皓虐政。將
事除屏。諸臣諫之乃止。召僧而受五戒。蜀中二主。四十三
年。于時軍國謀猷。佛教無聞信毀。晉司馬氏。東西立政。一
十二主。一百五十六年中朝四帝。崇信之極。不聞異議。唯
東晉成帝。咸康六年。丞相王導。太尉庾亮薨後。庚冰輔政。
帝在幼沖。為帝出詔。令僧致拜。時尚書。令何充。尚書謝廣
等。建議不合拜。往反三議。當時遂寢。爾後六十二年。安帝
元初中。太尉桓玄。以震主之威。下書令拜。尚書令桓謙。中
書王謐等。抗諫曰今沙門雖意深於敬。不以形屈為禮。跡
充率土。而趣超方內。是以外國之君。莫不降禮(如育王等。禮沙彌之
事也)。良以道。在則貴。不以人為輕重(如魏文之軌于水。淚光之遇子陵等)。尋大
法東流。為日諒久。雖風移政易。而弘之不異。豈不以獨絕
之化。有日用於陶漸。清約之風。無時害於隆平者乎。玄又
致書廬山遠法師。序老子均王侯於三大。遠答以方外之
儀。不隸諸華之禮。乃著沙門不敬王者論五篇。其事由息
(論載廣弘明集)。及安帝返政。還崇信奉。終于恭帝。有宋劉氏八君
五紀雖孝武晚年。將隆虐政。暫制拜君。尋依先政。事還停
息齊。梁。陳氏。三代。一百一十餘年。隆敬盡一。信重逾深。中
原魏氏。十有餘君。一百五十五年。佛法大行。備。見魏收良
史。唯太武真君七年。聽讒滅法。經於五載。感癘而崩。還興
佛法。終於靜帝(傳載廣弘明集。及魏書釋老志)。自晉失御中原。江表稱帝。
國分十六(謂五涼。四燕。三秦。二趙。夏。蜀。也)。斯諸偽政。信法不虧。唯赫連勃
勃。據有夏州。兇暴無厭以殺為樂。佩像背上。令僧禮之。後
為震死。及葬。又震出之。其子昌襲位。尋為北魏所吞。妻子
刑刻。具如蕭子顯齊書。高齊在鄴。六帝二十八年。信重逾
前。國無兩事。宇文周氏。五帝二十五年。初武帝信重佛法。
造寺建塔。度僧二千。寫經十餘部。後納道士張賓之惑。便
受道法。將除佛教。有安法師。著二教論。以抗之。論云。九流
之教。教止修身。名為外教。三乘之教。教靜心惑。名為內教。
老非教主。易謙所攝。帝聞之。存廢理乖。遂雙除屏。不盈五
載。身歿政移(帝感癘疾。身瘡大發而殂)。太子贇。即帝位。詔曰。佛法弘大。
前古共崇。詎宜隱沉。捨而不行。自今應王公下至黎庶。並
宜修事。知朕意焉(出周紀)。

帝造像一萬餘軀。命寫般。若經三
千部。大齋八戒。念佛不替(出辯正錄)。

隋氏承運。二帝三十七年。
文帝崇信。載興佛法。海內置塔。百有餘州。皆發休瑞。具如
圖。傳。煬帝初年。深敬佛法。後因嗣籙。改革前朝。雖令致敬。
僧竟不屈。自大化東漸。六百餘年。三被誅除。五令致拜。既
乘經國之典。又非休明之政。刳斮之虐。被於亂朝。抑挫之
儀。揚于絕代。故使事理乖常。尋依舊轍。良以三寶為歸戒
之宗。五眾居福田之位。雖信毀交貿。殃咎推移。斯自人有
窊隆。據道曾無興廢。所以一千大聖。出賢劫之大期。壽六
萬年。住釋門之正法。況乃十六尊者。行化于三洲。九億應
供。護持于四部。據斯以述。曆數未終。焉得情斷同符儒典。
且易之蠱爻。不事王侯。禮之儒行。不臣天子。在俗四位。尚
有不屈之人。況棄俗從道而便責同臣子之禮。又昊天上
帝。嶽瀆靈祗。君人之主。莫不祭饗而下拜。今僧受佛戒。形
具佛儀。天龍八部。奉其道而仰其容。莫不拜伏於僧者。故
得冥祐顯徵。祥瑞雜沓。聞之前傳。豈復同符老氏均王侯
於三大者哉。故沙門之宅生也。財色弗頭榮祿弗縻。觀時
俗若浮雲。達形命如陽燄。是故號為出家人也。所以出家
不存在家之禮。出俗無霑處俗之儀。其道顯然百代不易
之。令典者也。其流極廣。故略述之(應供即羅漢)。

廣弘明集云。內經稱沙門拜俗損君父功德。及以壽命。梵
網經云。出家人。不向國王父母禮拜。順正理論云。國王君
主。於諸比丘。定無希求禮敬者。懼損其德。及壽命故。諸天
神眾。於優婆塞邊(在家受佛五戒者)。亦無敢希求禮敬。時北方多
聞天王。請目連。舍利弗尊者。并五百聖僧。至自天宮中。設
供養。

復啟尊者曰。從今後。諸出家在家受佛戒者。至我
廟中。皆應施我頌願(或佛所說偈。或自作頌。祝願天增福壽也)。我等眷屬。專誡
護持正法。令出家在家佛弟子。於一切時。常無惱害。如昔
優陀延王。納佞臣讒謂賓頭盧尊者。王每至問訊。不起迎
逆王遂生惡念。今往不起。當奪其命。時尊者知王惡念而
來。即自思惟我若起迎。彼便失位。若不起迎。彼奪我命。即
墮地獄。寧令失位。不令墮地獄。便起遠迎。王後七日。被慰
禪國王。擒捉鎖腳。七年乃脫。出家乃佛之子。塵外之賓。雖
未得道。巳是三寶中人。故其受戒之日。天魔震懾。天帝歸
依。設若反敬。僧寶失尊。三寶既缺。人天無依。出家秪當立
身行道。以報君親。代君親禮敬三寶。以祝遐寧。是為出家
盡忠盡孝。敬君愛親之大禮。豈同世俗。以擎拳屈膝小節。
而為忠孝者乎。

唐高宗。下敕令僧拜父母。程士顒等。上沙門不應拜親疏
臣聞佛化所資。在物斯貴。良田拔沉冥於六道。濟蒙識於
三乘。其德既弘。其功亦大。所以佛為法王。幽顯之所歸依。
法為良藥。煩惑由之清蕩。僧為佛種。弘演被於來際。遂使
歷代英主重道德而護持。清信賢明。度子女而承繼。固得
僧尼遍於區宇。垂範導於無窮。佛有誠教。出家不拜其親
欲使道俗殊津。歸戒以之投附。出處兩異。真俗由之致乖。
法綱懸殊。敬相全別。太常伯劉祥道曰。剃髮有異於冠冕。
袈裟無取於章服。出家故無家人之敬。捨俗豈拘朝廷之
禮。高尚其事。不屈王侯。帝王有所不臣。蓋此之謂也。

司戎奏曰。釋與堯孔殊制。傷毀與禮教正乖。蓮花非結綬
之色。貝葉異削珪之旨。人以束髮為華飾。釋則落而不容
去國不為不忠。辭家不為不孝。出塵滓割髮於君親。奪嗜
欲棄情於妻子。理區分於物類。不可涯檢於常塗。生莫重
於父母。子則不謝。施莫厚於天地。物則不答。君親之恩。事
絕名象。豈稽首拜首。可酬萬分之一者歟。南山曰。夫以出
處之跡。列聖齊規。真俗之科。百王同軌。干木在魏。高枕而
謁文侯。子陵居漢。長揖而尋光武。彼小道尚懷高蹈之行。
豈此沙門不乘閒放之美。但三寶嚮位。用敷歸敬之儀。五
眾陳誠載啟福田之道。若削同儒禮則佛非出俗之人。下
拜君父。則僧非可敬之色。是則三寶通廢。歸戒絕於人倫。
儒道是師。孔經尊於釋典。在昔晉宋備有前規。八座詳議。
足為龜鏡也。又沙門不拜俗論。夫沙門不拜俗者何。蓋出
處異流。內外殊分。居宗體極。息慮忘身。不汲汲以求生。不
區區以順化情超宇內。跡寄寰中。斯所以抗禮宸居。背恩
天屬化物不能遷其化。生生無以累其生。長揖君親。斯其
大旨也(出廣弘明集。藏中有沙門不應拜俗等事六卷。北藏縣字函。南藏冠字函)。

馮神德。上釋在道前表。伏惟皇帝陛下。包元建極。御一飛
貞乘大道以流謙。順無為而下濟。因心會物。教不肅成今
乃定佛道之尊卑。抑沙門之拜伏。拜伏有同常禮。未是出
俗之因尊卑物我之情豈曰無為之妙。陛下道風攸闡。釋
教載陳。每至齋忌。皆令祈福。一依經教。二者何獨乖違陛
下者。造化之神宗。父母者。人子之慈。稱陛下以至極之重。
猶停拜敬之儀。所生既曰人臣。何得曲伸情禮。捨尊就愛。
棄重違經。緣情猶尚不通。據教若為行用。陛下統天光道。
順物流形。形物尚不許違。淨教何宜改作。願陛下因天人
之志。順萬物之心。停拜伏之新儀。遵尊卑之舊貫。庶望金
光東耀。不雜塵俗之悲。紫氣西輝。無驚物我之貴。即大道
不昧。而得相於明時。福業永貞。庶重。彰於聖日。謹言。

釋崇拔上親同君不令致拜表。伏聞道俗憲章。形心異革。
形則不拜君父。用顯出處之儀。心則敬通三大。以遵資養
之重。近奉恩敕。令僧不拜君王。而令拜其父母。斯則隆於
愛敬之禮。闕於經典之教。僧寶存而見輕。歸戒沒而長隱。
豈有君開高尚之跡不悖佛言。臣取下拜之儀。面違聖旨。
可謂放子。為求其福。受拜仍獲其辜。一化致疑。二理矛盾。
伏願從君敬之禮。以通臣下之儀。輕黷扆旒。彌增隕越。謹
言。

右大司成令狐德棻等議奏曰。竊以凡百在位。咸隆奉上
之道。當其為師。尚有不臣之義。況佛之垂法。事越常規。剃
髮同於毀傷。振錫異乎簪紱。出家非色養之境。離塵豈榮
名之地。功深濟度。道極崇高。何必破彼玄門。牽斯儒轍。披
法服而為俗拜。踐孔門而行釋禮。存其教而毀其道。求其
福而屈其身。詳稽理要。恐有未愜(云云)。

唐武宗。廢釋教。服金丹。受符籙。丹發背遍體惡瘡。狂亂旬
日不能言而崩(東晉哀帝。在位四年。餌長生藥。藥發不能親政。太后臨朝。帝壽二十五崩。又南唐主
李昇。餌方七藥。疽發背。召齊王璟。入侍疾。謂璟曰。吾餌金石。欲益壽。乃更傷生。汝宜戒之。是夕殂)。宣宗即
位。大復佛教。詔曰。會昌五年。所廢寺宇。釐革過。當事體乖
謬。諸宿舊僧。可仍舊修復住持。有司毋得禁止。敕兩街四
寺。各置戒壇。剃度僧尼。帝以道士蠱先朝。毀佛教。敕功德
使楊欽義。捕趙歸真。劉玄靖。鄧元超等。十二人。並集朝堂
誅之。陳其屍首。又詔浙西觀察使李德裕。佐毀佛教罪惡。
貶潮州司馬。再貶崖州司戶。惡疾而卒。先有僧謂裕曰。公
當萬里南行。平生應食萬羊。今九千五百矣。羊若盡。不可
還也。裕不悟。又夢行晉山。盡目皆羊。牧人曰。此公平生所
食也。猶不悟。至是振武節度使李暨饋羊四百。前僧曰。滿
公羊數。令公不還。豈非業耶。正月十五日。長安有人夜行。
經穆宗陵下。見朱衣執版。從空下曰。冢尉。何在。有二吏從
墓出應曰。在矣。朱衣曰。錄海西君使者至也未。吏曰。計程
可十八日方至。朱衣曰。何稽。吏曰。李炎坐毀佛教。奪壽去
位。當與海西君同錄其魂而至。時有賈客鈴聲東來。朱衣
二吏。忽不見。數日帝果崩(出太平廣記。李炎字德裕。海西君。即武宗)。

宰相李訓。奏罷殿內道場。沙汰僧尼。是夜暴風起。含元殿
鴟吻俱落。拔殿前三大樹。壞金吾仗館舍。內外城門樓。觀
數十餘所。光化門西城俱壞。士民震恐。帝知忤天意。亟下
敕停沙汰。詔復立大內儀像。風頓息(出舊唐史。并五行志)。

宋天台法師智磐曰。人君毀佛。必有濟惡。魏武以崔浩。周
武以張賓。唐武以李趙。究之大法。如日在天。不受毀辱。而
君臣俱蒙惡報。何不幸歟。至若沙汰。如桓玄在晉。傳奕在
唐。姚崇於明皇。李訓於文宗。皆牽時事。不遂所志。若周世
宗。天性毀佛。不得其佐。韓歐天性排佛。不逢其君。使世宗
得崔浩。當甚太武。韓歐逢三武。不減李訓。崔浩凌遲。德裕
竄死不令之終。亦足為報。然則韓歐非藉善知識道力挽
回。不能善其後也明矣。

宋徽宗(神宗第十三子)帝向敬佛。後有道士林靈素。善妖術。宿於
亳淮泗間。乞食諸寺僧薄之。府官石仲。聞其吐納燒煉之
術。仲攜往謁宰相蔡京。京致見帝。靈素大言曰。帝即天上
長生帝君。帝忻然信之。賜金門羽客。建通真宮以處之。帝
自號教主道君皇帝。改天下寺為神霄玉清萬壽宮。改院
為觀。命近臣取佛經焚棄之。每一宮觀給田數千頃。皆外
蓄妻子。置姬媵。美衣玉食者。幾二萬餘人。十一月有星如
日。南行而落。光照人物。與月無異。改佛號大覺金仙。僧稱
德士。尼為德女。而冠服之。群臣諫者。酷虐誅之。逐僧出寺。
不令帶衣缽財物。而使道士安心住坐。夏五月都城水高
十餘丈。詔林靈素禳水無驗。時泗州僧伽大士降。上命禳
水。大士登城。水勢頓竭。賜號巨濟大士。水未至前。一夕五
鼓。西北有赤氣。數十道亙天。犯紫宮北斗。仰觀星皆若隔
絳紗。方起時。拆裂有聲。然後大發。後數夕。又作聲益大。且
久。更猛。而赤氣出西北數十百道。其中聞以白黑。自西北
俄入東北。又延及東南。其聲亦不絕。迨晚方止。秋九月。詔
佛德士復釋氏。所賜神霄宮并田產。盡還僧寺。冬十一月。
放林靈素歸溫州賜死(出宋史并通載)。

* 三報論(因俗疑善惡無現驗作)晉釋慧遠撰

經說業有三報。一曰現報。二曰生報。三曰。後報。現報者。善
惡始於此身。即此身受。生報者。來生便受。後報者。或經二
生三生百生千生。然後乃受。受之無主。必由於心。心無定
司。感事而應。應有遲速。故報有先後。先後雖異。咸隨所遇
而為對。對有強弱。故輕重不同。斯乃自然之賞罰。三報之
大略也。非夫通才達識人要之明。罕得其門。降茲巳還。或
有始涉大方。以先悟為著龜。博綜內籍。反三隅於未聞。師
友仁匠。習以移性者。差可得而言。請試論之。夫善惡之興。
由其有漸。漸以之極。則有九品之論。凡在九品。非其現報
之所攝。然則現報。絕夫常類可知。類非九品。則非三報之
所攝何者。若利害交於目前。而頓相傾奪。神機自運。不待
慮而發。發不待慮。則報不旋踵而應。此現報之一隅。絕夫
九品者也。又三業殊體。自同有定。報定則時來必受。非祈
禱之所移。智力之所免也。將推而極之。則義深數廣。不可
詳究。故略而言之。相參。懷佛教者。以有得之世。或有積善
而殃集。或有凶邪而致慶。此皆現業未就。而前行始應。故
曰。禎祥遇禍。妖孽見福。疑似之嫌。於是乎在。何以謂之然
或有欲匡主救時。道濟生民。擬步高跡。志在立功而大業
中傾。夭殃頓集。或有棲遲衡門。無悶於世。以安步為興。優
游卒歲。而時來無妄。運非所遇世道交淪于其閒習。或有
名。冠四科。道在入室。全愛體仁。慕上善以進德。若斯人也。
含沖和而納疾。履信順而夭年此皆立功六德之舛變。疑
嫌之所以生也。大義既明宜尋其對。對個有本。待感而發。
逆順雖殊。其揆一耳。何者倚伏之契定於在昔。冥符告命。
潛相迴換。故令禍福之氣。交謝於六府。善惡之報舛互而
兩行。是使事應之際。愚智同惑。謂積善之無慶。積惡之無
殃。感神明而悲所遇。慨夭殃之於善人。咸謂名教之書無
宗於上。遂使大道扇於小成。以正言為善誘。應心求實。必
至理之無疵。原其所由。由世典以一生為限。不明其外。其
外未明。故尋理者。自乖於視聽之內。此先王即民心而通
其分。以耳目為關鍵者也。如今合內外之道。以求弘教之
情。則知理會之必同。不惑眾途而駭其異。若能覽三報以
觀窮通之分。則尼父之不答仲由。顏冉對聖匠而如愚。皆
可知矣。亦有緣起而緣生法。雖預入諦之明。而遺愛未忘。
猶以三報為華苑。或躍而未離子淵者也。推此以觀。則知
有方外之賓。服膺妙法。洗心玄門。一詣之感。超登上位。如
斯倫匹。宿殃雖積。功不在治。理自安消。非三報之所及。因
茲而言。佛經所以越名教。絕九流者。豈不以疏神達要。陶
鑄靈府。窮源盡化。鏡萬象於無象者也。

顏之推曰。夫信謗之徵。有如影響。耳聞目見。其事巳多。或
乃精誠不深。業緣未感。時儻差闕。終當獲報耳。善惡之行。
禍福所歸。九流百氏。皆同此論。豈獨釋典為虛妄乎。項橐
顏回之短折。原憲伯夷之凍餒。盜跖莊矯之福壽。齊景桓
魋之富強。若引之先業。冀以後生。更為通耳。如以行善而
偶鍾禍報。為惡而倘值福徵。便可怨尤。即為欺詭。則亦堯
舜之云虛。周孔之不實也。又欲安所依信而立身乎。

* 三報證驗

現報者。如崔浩。奉道士寇謙之道。浩不喜佛。謂佛法虛誕。
勸魏太武帝。除滅佛法。誅沙門。毀經像。浩路行見遺像。必
停車尿之。見妻郭氏。誦金剛經。乃奪而焚之。捐灰棄廁。不
久帝身殃惡癘。追悔無由。視浩若仇。使有司執浩檻車。置
於城南道側。使衛士十人。路人行尿其面。呼聲嗷嗷。徹於
道路。自曰。此吾投經尿像之現報也。凌遲而死。浩時年七
十矣。崔門既誅。崔姓無遠近。及盧氏。郭氏。柳氏。皆浩親姻。
悉夷五族。尸無收者。崔寇二家親戚坐罪及於僚屬。凡百
二十人。又積怨在人。人競尿尸。至糜潰乃止。帝遘癘疾兩
年。遍身發瘡。膿血交流。遇弒(出魏史。詳載廣弘明集。元魏釋老志中)。

後周世
宗。乙卯九月。敕毀天下寺觀鐘磬。鈸。鐸。佛像。鑄周通錢。時
鎮州大悲像。極靈應。詔下。人莫敢近。帝自往持斧鑱破面
胸。眾方毀背。毀未竟。群力皆墮腕死。遂停其半。觀者為之
悚慄。己未六月。帝北伐疽發胸。糜潰。而殂於道。又黑連勃
勃(赫連氏。名勃勃即屈丐。匈奴種也)。稱夏國。對僧曰。勃者佛也。佛者即吾
也。佩佛像於背後。令僧致拜。是年雷震死。國亦尋滅。又宋
元嘉年。謝晦鎮荊州。沙門僧昌。於城內立塔。晦躬役介夫。
令撞擊陊壞。龕像摧損。倏有暴風連天雲霧作昏。驍烈為
之膽寒。晦被塵土以手拭塵。膚隨指落。潰爛瘡瘐。體無完
肌未幾坐反狀。斬於市。夷九族(右二出北五錄)。

釋明琛。每以徵難
為心。時有法師講經琛往徵詰不勝。懷忿。與一僧同伴。回
至中途。坐樹下。覺內熱。解衣臥。須臾。兩腳合成蛇尾。語伴
曰。速上樹。蛇心至。則恐吞噬。便全身作蛇。惟頭未變。在地
自打。倏成蛇頭。身長五丈。舉首四視。日如大星。諸蛇總集。
相隨趣谷。同伴目驗。至鄴說之(因忿心故成蛇。出高僧傳)。又顏之推曰。
梁時江陵劉氏。以賣鱔為業。後生一兒。頭具是鱔。自頸巳
下。方為人耳。又王克。為永嘉郡。有人餉羊。集賓欲醼。而羊
繩解。來投一客。先跪兩拜。便入衣中。客竟不言。固無救請。
須臾。宰羊者為煮。先行至客一臠入口。便下皮肉。周行遍
體痛楚號叫。方乃說之。遂作羊鳴而死。又楊思達。為西陽
太守。值侯景亂。時復旱儉。饑民盜田中麥。思達遣一部曲
守視。所得盜者。輒截手腕。凡戮十餘人。部曲後生一男。自
然無手。又齊國有一朝奉。家甚豪侈。非手殺牛。則噉之不
美。年三十許。病篤。大見群牛來。舉體如被刀刺。叫呼而終。
又江陵高偉。隨吾入齊。凡數年。向幽州淀中捕魚。後病每
見群魚齧之而死。尚直編云。浙右有人。印造佛天三界紙
馬。開張店業。店屋楣間。平鋪閣板。作臥室于閣上。一夜觸
翻尿器。淋漓污馬。仍將此馬晒乾賣之。本年從店中提出
此人雷打死於門前。又一貧家夫婦二人有絕糧忍餓之
患。夫攜一鵝入市鬻之。得米二斗。饑苦迫甚。以二升沽酒
飲之。回至中途醉臥於地被人竊去其米。及醒慞惶歸家。
妻知之。不勝哀苦。夫乃投水而死。妻曰。夫既死矣。我何存
之。亦投水而死。明日天雷打死一男子。擲置於二屍之旁。
書其背云竊其米者。此人也。松江有人為雷打死。書其背
云。十年前與一婦人入寺。登塔第二層行婬。故誅竹窗三
筆云。報之遲速。蓋各有因緣。但世人見惡者不報。或更昌
隆。乃憤憤不平。未知三世之說故也。夫後之二報。人不及
見。惟重現報。今姑記現報數事。目擊而非傳聞者。一人撾
笞婢僕。動以百數一日將一僕繫頸東柱。繫足西柱。使伸
縮無路。而痛責不休。其父大怒。遄往解放。而囑曰。汝速去。
渠若告汝逃亡。我即告渠忤逆。遂得生還。後此人亦以己
子。賣與他家。而自身為鄉宦守門。又一人平生笞人如官
府。後亦受官刑。斃囹圄中。一人終家內室也。妄費無算。後
子女滅盡。老無依賴。為人縫補經絡。一人貴宦子也。驕奢
佚遊侈費。不知慚愧。後追逐遊僧丐者。趁食於諸方。一人
毀訾天神。無所顧忌。後為村民所毆。得疾身殞。一人辱詈
如來。及諸賢聖。皆人不忍聞者。俄而客死於外不得歸。一
人瞋母不悉委財帛。折其供事觀音大士一臂。後走馬湖
塘墮落。折臂幾死。又一人生七女七男。凡生一女。纔墮地。
即溺殺之。其七男先後相繼亦死。男女十四人。無一存者。
惟老夫老婦相對。哭泣而已。又數人出家者。我慢自賢。凡
時人或有言論。一概呵以為非。乃復輕藐先哲。妄加毀訾。
後俱不壽。皆惡疾死。姑記之以警狂傲。明崇禎甲戌帝毀
鐘磬佛像鑄錢。徐國公聞。即佩太祖像。齎銅鎚上殿。帝潛
隱深宮。其事乃息。時九蓮菩薩。降神公主口。呵責於帝。帝
復夢入地獄。閻王以釘。釘眼。遂失一目。即頒詔令天下人
齋戒念佛。余年二十有五。親見其詔。至甲申春。李賢逆賊
陷都城。帝自縊而崩國亦隨滅。又廣州羊城。康熙辛亥年
二月有一婦人。藥毒前夫又推前夫姑落井死。人無知者
後時夜間。婦即見鬼卒拘至城隍所。隍與冠襆頭者同審
即以鐵夾棍。夾斷惡婦腳。令示陽間。善惡無爽。　平藩闖
給以食置西門外馬廠前。眾人往觀。婦人日食如常。折腳
以盆盛在前自向人說。過兩日便下油鍋。如期作痛苦之
狀。不堪觀也。又云。更過兩日。身受碎剮。不數日遂死。　平
藩令人割其首。棄骸於荒郊。狗食之。又昔佛在世。有一家
夫婦二人。惟共一張疊布。並無餘衣。夫出乞食。婦在房中
裸體而坐。婦出乞食。夫亦房中裸體。時有一比丘乞食。次
其家夫婦二人識曰。我等前生不施。今生貧窮。今生不施。
後生更苦。今無餘物。唯此一疊。依之而活。今寧捨命。將此
疊施。即謂比丘曰。大德可近窗前接疊。我裸形。不能出房
奉施。比丘感其捨命而施。持回上佛。時值人天王臣共集。
聽佛說法。佛令諸比丘。共分其疊。為授記曰。彼夫婦二人。
當來成佛。同號白疊如來。王聞佛記。即為立宅。給以田地
奴婢。又昔守末利園婢。供養須菩提。現為波斯匿皇后。於
末利園中得。因名末利夫人。昔一比丘。得六神通。一沙彌
年始八歲。師知沙彌餘有七日命。若在此亡。恐其父母怨
恨。即使歸家看親。八日早方回路逢大雨。有蟻孔水流將
入。沙彌以土壅。決水別流。八日早還。師見怪之。即入定。見
其救蟻延壽。語彼令知。現世增壽八十餘(出譬喻經)。

又宋郊。少
時隨父任應山讀書。見大水漂蟻穴至郭。編竹橋渡之。後
以陰德中狀元。又萬曆己丑。南京焦竑。廷試寓店。有婢至
店。遺落金釵。竑拾之。知主必苦治婢來覓。待二日。婢果來
覓。竑還之。而試場巳封。忽火燒場屋。覆試。而竑中狀元。非
陰功而何。故諺言。若不得天火燒。怎得狀元焦(竑。有號漪園居士)。

生報者。如隋宜州。皇甫氏子名遷。私取母錢六十文。死託
胎家內母豬腹中。產豚子。養兩年。賣錢六百文。託夢母及
妻。令贖之。又天台國清寺。僧智環。將常住布十疋。與本縣
丞李意及。環死作寺家奴。背有智環字。後丞死。亦作寺奴。
背亦有李意及字。又唐淮西。毛罕妻周氏。生子豬頭象耳。
騾腳。魚腮。人身。父母欲淹死。遂作人言。我為先世。曾借開
元寺常住錢五千文。麻布二疋不還。故遭此罰。望父母收
養。待長大送寺償債。年十七。送寺掃地。時時以鐵杖自鞭。
叫言還債以賴債故。因名賴債。又孝義縣。路伯達。負同縣
人錢一千文。違契不還。與錢主誓願曰。若我不還公錢。死
後當於公家作牛。未逾一年而死。至二歲。錢主牸牛產一
赤犢子。額有白毛。為路伯達三字。子將錢求贖。主不肯。乃
送啟福寺。運磚木造塔。見者皆發善心焉。又崇禎間。寧波
府管春。打草難賣。無子。每日得錢。但取給足。餘投井中。年
月既累。頗不介意。時有僧從乞百金。春曰。吾打草難賣。那
得銀兩。僧曰。但肯捨。即有。春曰。無不肯捨。僧使人淘井。適
得百金而去。後時春被雷擊死。書生朱元价。以硃題尸背
云。佛不仁三字。价後中狀元。奉敕往高麗。其王李倧。謂价
曰。吾誕子。今巳八歲。不能言笑。而背上有硃字。价令引出。
見字曰。吾冤屈汝也。遂即言笑。价因謂王說其本末。然管
後(生當)惡報。由今生施福。即現生貧身償之。而後身得為太
子也。又潮州。箍桶翁。每日得銀。以三分買香燭供佛。及死
無財殯殮。時王教官。愍其無報。於自館中書紙曰箍桶日
三分。燒香不顧貧。天空佛不見。死可問閻君教官聞州官
生子。往賀。州官曰。吾得子甚怪。背有數字。問是何字。答箍
桶日三分。王曰。余自書也。何為現於此。使人回館取來看。
而兒背字巳滅矣。

後報者。如經載一屠兒。七生巳來。常為屠兒。不墮惡道。常
生人天。然其七生巳前。曾施緣覺尊者一食。福力故。七生
不墮惡道。而七生巳來。所作屠罪之業。過七生巳。次第受
之。無有得脫。又目連尊者。多生之前名羅卜。母名青提。今
生復為母子。母由前生。慳詐。故墮餓鬼中。目連雖神通第
一。而不能救。佛令七月十五日齋僧。是日即見母生天矣。
又羅旬比丘。已得阿羅漢果。乞食七日不得。先日有長者
請舍利弗尊者齋。尊者愍彼。次日攜往。值長者有官事出
門。不暇授食。羅旬饑死。諸比丘問佛。佛說其過去迦葉佛
時出家。阻一施主齋僧。故今受斯果報。由前出家功德。今
得阿羅漢果。又阿那律尊者。是佛叔之子。出家證阿羅漢。
得天眼第一。由過去劫為樵夫。施辟支佛一食。由是巳來。
常生天上人間富貴之家。由過去一生與賊為伴。入寺劫
奪。見佛前燈闇。剔明由此功德。得天眼第一(阿羅漢此云無生不受三
界生死。阿那律。此云無滅。由施一食。生生福不滅故。辟支佛。此云獨覺)。又宋武帝始登位。夢
一道人曰。君於前世。施維衛佛一缽飯。今居此位。帝問嚴
公虛實。公送七佛經呈覽(維衛佛是過去劫毘婆尸佛)。又唐知玄法師。
俗姓陳。五歲能詩。十四歲講涅槃經。三學洞貫。名冠一時。
異跡尤多。世稱為陳菩薩。後忽於定中。見菩薩以手摩玄
頂。演說妙法。而安慰之。言訖。即隱。俄見一珠入玄左股。隆
起痛甚。上有晁錯二字。遂成人面瘡。然玄前身是漢袁盎
奏斬錯腰於東市。玄十世為高僧。錯仇報不得。因過受懿
宗。僖宗。二帝寵遇。一念名利心起。於德有損。故能報之。後
詣西蜀。遇迦諾迦尊者。洗以三昧水。即愈。若其名心不起。
縱百千世。亦不能報。菩薩預知。故於定中說法安慰也。又
百丈禪師上堂。一老人隨眾聽法畢。眾皆退。老人不退。師
問之。答曰。某迦葉佛時。領徒住此。因學人問。大修行人。邏
落因果也無。我答不落因果。自爾五百生墮野狐身。今求
師代一語。師令申前問。答。不昧因果。老人拜謝曰。我住山
後。乞依亡僧津送。次日師令維那白椎。送亡僧。眾聚議。僧
無亡者。師領眾至巖下。以杖挑出一死野狐。依茶毘葬之
(迦葉佛。在盤古前。人壽二萬歲時出世。過一百年。減一歲。今減至人壽六七十歲間。其野狐身。久可知矣)。尚直
編云。永樂二十二年。台州天封寺。維那士弘為雷打死。頃
焉復甦之。自言死去。見諸天神教誡曰。汝先世為巡檢。曲
罪一夫。枉惟極刑。汝能奉佛。故未償其命。後世為住持僧。
將常住銅錢。潛埋三窖。死後遂湮沒之。二世罪故。今誅。惟
今世奉觀音大士至誠。姑存之。後至宣德二年。溺水而死。
如斯三報。遍諸經論。傳記。及現見聞者。曷能勝舉哉。
解惑編卷下之下

* 音釋

明太祖
(太祖御護法集。數百篇。雲棲護法錄中。未全。)
瑜伽
(此言三業相應。謂施食時。要身口意相應。)

𩹳鮚
(上音鎖。下音反。魚名。)
斮
(音捉。斬也。周書云。斮朝涉之脛。)
扆旒
(上音衣上聲。屏風高八尺。下音留。以
絲繩貫玉垂之前後曰旒。長尺寸而垂齊眉。天子冠也。)
九品
(優婆塞戒經云。眾生造業。有具不具。一若先念
後作名作具足。二若先不念。直造作者。名作不具足。三復有作不具足者。謂作業巳。果報不定。四復有作巳。不具足
者謂作業巳。定當得報。五復有作已。亦具足者。時報俱定。六復有作巳。不具足者。持戒正見。七復有作巳。尒具足者
毀戒邪見。八復有作巳。不具足者。三時生悔。九復有作巳。亦具足者。三時不悔。如惡既爾。善亦如是。三時生悔者。
初作時。正作時。作巳時。)
嗷
(音敖。哀聲嗷嗷。)
陊
(音柁。落也。又崩也。)
楣
(音枚。門上橫梁。)
宋郊渡蟻

(宋郊．宋祁。兄弟也。俱應試。時有胡僧襯其貌。驚曰公似曾活數百萬命者。郊曰我貧儒。何力致此。僧云不然。凡有生
者。皆命也。郊以活蟻對。僧云是巳。公弟當大魁多士。然公亦不出弟下。後唱名。祁果首選。朝廷謂不可以弟先見。改
祁第七以郊為第一。始信僧言不妄也。)
五眾
(一比丘。受佛二百五十大戒。二比丘尼。受佛三百四十八戒。三
式叉摩那受佛六法。四沙彌。受佛十戒。五沙彌尼。受佛十戒言。七眾則加在家男女受五戒者。)