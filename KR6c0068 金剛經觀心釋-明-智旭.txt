#+TITLE: 金剛經觀心釋-明-智旭
#+DATE: 2018-05-12 10:22:39
#+SOURCE: github.com/kanripo/KR6c0068 master 7a0e729b                
No. 480
金剛般若波羅蜜經觀心釋
菩薩沙彌　智旭際明　述

「　巳申如實不空義
　如如演說不取著
　攝彼名句及文身
　融歸一念成觀行」


金剛者。喻現前一念心也。譬如金剛。體則無上至寶。
相則純淨無雜。用則廣能利益。現前一念。亦復如是。
體即法界。相無塵染。用徧一切。復次現前一念。即是
金剛。世間金剛之寶。假心為喻。乃世寶似心。非心似
世寶也。此現前一念金剛之心。即三般若。法界真體。
名為實相。無塵染相。名為觀照。徧一切用。名為文字。
達此一念三般若者。名波羅蜜。以即三德究竟之彼
岸故。此一念性。亘古亘今常不變故。可軌持故。一切
聖賢由此得成諸道果故。即名為經。

復次。現前一念
之性。從來不異。名如。此外更無別法。名是。統攝自在。
名我。了了印境。名聞。十世古今不離當念。名一時。虗
靈絕待。名佛。豎窮橫徧。名在。含育出生一切諸法。名
舍衛國。但悟惟心。能降魔外。名戰勝。功德之林。名樹。
性具功德。周給一切。名給孤獨。萬善所集。名園。

復次。
現前一念。當體常徧。名大。出生福慧。名比丘。諸心心
所相應。名眾。一念具足百界十如。為千。自行化他。十
善各各互具。為二百。五根。五力各各互具。為五十。猶
如海印炳現。無前無後。名俱。

復次。無有一法出過於
心。名為世尊。一切時中。常應觀察自心。名食時。自心
本具慚愧法忍。名衣。自心事理和合相應。名鉢。歷陰
界處觀察理性。名入城乞食。於一一法得見理性。名
次第乞巳。會事歸理。名還本處。觀理究竟。名飯食訖。
全修在性。名收衣鉢。福慧明顯。名洗足。證於第一義
空。名敷座而坐。

復次。相應解心所。名須菩提。此解有
殊勝力。名為長老。諸心所中能為導首。名為在大眾
中。不取空證。名從座起。順方便道。名偏袒右肩。右膝
著地。權不異實。名為合掌。如理觀察。自覺聖智境界。
名恭敬白佛。心性不可思議。故名希有。無量眾善。名
諸菩薩。眾善不離一心。名善護念。一心具行眾善。名
善付囑。一念照性。名善男子。一念寂性。名善女人。依
寂照體。起寂照用。名為發菩提心。用如其體。名為應
住。永離昏擾。名為降伏其心。心之理性隨解現故。名
佛告須菩提。如理而觀。觀即如理。名善哉善哉。

復次。
現前一念。具足無量染淨種子及現行故。名為一切
眾生之類。無明覆蔽。名為卵生。隱覆含藏。名為胎生。
愛取所潤。名為濕生。非有現有。名為化生。心生像生。
名為有色。覓心無像。名為無色。種種攀緣。名為有想。
攀緣無性。名為無想。所緣不實。名非有想。能緣不斷。
名非無想。無明妄想本性空寂。名為無餘涅槃。了妄
不生。名為令入滅度。一心不生。萬法無咎。譬如翳除。
空華悉殞。名為滅度無量無數無邊眾生。華性本空。
非今始滅。名為實無眾生得滅度者。於一念中。妄計
宰主形相眾緣相續。名我等四相。迷空計華。名非菩
薩。

復次。心無心相。名無所住。念念出生。名之為行。不
取一法。名為布施。不染一法。名為持戒。不礙一法。名
為忍辱。不捨一法。名為精進。不動一法。名為禪定。不
昧一法。名為智慧。不壞一法。名為福德。不見一法有
分劑相。名如虗空。不計一法異於般若。名如教住。

復
次。現前一念。體即法界。名非身相。本原真如。名為如
來。由觀心故。不毀三業。名為持戒。質直柔和。名為修
福。一念覺故。名為一佛。念念相續。至無量念。善覺悟
故。名為無量佛所種諸善根。本覺之性。印持攝受諸
修德故。名為如來悉知悉見無量福德。了心無相。名
無四相。行無相善。名無法相。離一切惡。名為無非法
相。諦喻彼岸。觀智喻筏。安住實諦。觀解亦絕。名為法
尚應捨。

復次。現前一念。即如來故。亦即菩提。不應如
來得於如來。不應菩提得於菩提。以能得所得。能說
所說。皆是即心自性。無能所故。此心之性。即無為法。
一切聖賢。不離心性有修證故。現前心性。即名為經。
是法是常。無變壞故。一切諸佛及菩提法。無不依於
心性而施設故。若達心法。即知佛法。亦知一切眾生
之法。三無差別。非別更有諸佛法故。

復次。現前一念。
即是法界。無內外故。故無出入。亦無往來。無道無果。
無欲無離。無喧無寂。名為四果阿蘭那行。復次。現前
一念。光光相續。名為然燈。萬法所依。名為佛土。徧滿
自在。名為大身。福田所宗。名為塔廟。一體三義。名金
剛般若。究竟秘藏。名波羅蜜。如理觀心。名奉。觀成不
失。名持。自此以後。雖有種種名句文身。以義攝取。亦
復不離現前一念。可以意知。不復委釋。

「　如是微妙金剛義
　不離現前一念心
　觀心具足般若經
　亦復具足餘妙典
　十二分教二種藏
　乃至量等大千經
　於一念中悉剖出
　一切諸念亦復然
　如於念念剖大經
　一切根塵亦如是
　乃至無有少許塵
　而不具足法界藏
　如是正慧應了知
　一切惟心心一切
　若不觀心類說藥
　真藥現前亦不知
　是故我今稽首禮
　性具三德無遺者
　一一啟請勸觀心
　速登般若金剛岸」


金剛般若波羅蜜經觀心釋(終)