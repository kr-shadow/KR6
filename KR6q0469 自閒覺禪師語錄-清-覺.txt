#+TITLE: 自閒覺禪師語錄-清-覺
#+DATE: 2018-05-12 10:25:19
#+SOURCE: github.com/kanripo/KR6q0469 master aa014f2f                

* 自閒覺禪師語錄
　目錄

  
  * 序文
  * 卷之一
  
  * 住蘇州黃溪羅漢禪寺語錄
  * 住蘇州崇川慈濟禪寺語錄
  * 住明州奉川法海禪寺語錄
  * 卷之二
  
  * 住明州奉川岳林禪寺語錄
  * 住嘉興龍淵景德禪寺語錄
  * 卷之三
  
  * 住常州荊溪芙蓉禪寺語錄
  * 卷之四
  
  * 示眾
  * 小參
  * 晚參
  * 法語
  * 問答
  * 室中勘辨
  * 卷之五
  
  * 拈頌
  * 聯芳偈
  * 行實
  * 卷之六
  
  * 書問
  * 佛祖讚
  * 自讚
  * 佛事
  * 卷之七
  
  * 詩偈
  * 卷之八
  
  * 雜著
  * 行狀



























自閒覺禪師語錄卷第一
住荊溪芙蓉寺嗣法門人
　住古堯乾明寺嗣法門人洪暹　編

* 住蘇州黃溪羅漢禪寺

據室拈拄杖云此是烹佛煆祖之處羅龍網鳳之場
山僧今朝踞此任是銅頭鐵額到來也須倒退三千
里且道新長老有甚長處卓一卓喝一喝。

上元上堂纔有僧出師約住云住住山僧今日無暇
答話有一要緊事雖然家媿也要外揚驀拈拄杖云
者木上座隨吾數年守規正己毫無失節昨夜慶賞
龍燈無端與金剛二士鉤肩搭背從江南看至江北
三鼓方回昔文殊起佛見法見尚貶鐵圍山此木上
座與金剛二士犯律中不往觀聽戒合貶甚麼攛拄
杖喚直歲云與我一齊趕出三門便下座。

上堂一人端居丈室渾身墮在荒艸裏一人十字街
頭步步踏著毘盧頂那箇合受人天供養良久云今
日大有人不隨普請。

立兩序上堂選佛場開誠主法之正事全提正令須
龍象以交參苟非真正道流曷能臻極遠大更冀同
心同德扶掖叢林滴水冰生始終一致到者裏和光
同塵則不無且如何是丕贊宗猷句遂起身顧左右
云但願東風齊著力一時吹入我門來。

祈晴上堂問久雨不晴雲門道劄和尚分上又作麼
生師云掣開金殿鎖迸出一輪紅進云恁麼則照天
照地去也師云雖非汝境界亦可應時宜進云看者
老漢賊身已露師云慣得其便乃云昨夜薰風甚猛
烈崑崙須彌都吹折天門海門一齊崩風伯雨師從
此歇歇歇豎拂子云於今撥轉上頭關五色雲扶杲
日出。

上堂佛法至要迥出常情治世語言俱為剩說秪貴
當人豁開正眼發明從上端倪智鑒洞明突出衲僧
巴鼻一切處為祥為瑞佛祖潛覷無門應用時為雨
為霖人天莫測其量然後將一條斷貫索到處穿人
鼻孔不為分外所以吾本來此土傳法救迷情一花
開五葉結果自然成拈拄杖云祖師來也四十年來
太放癡頑心全未改毫釐秪知鬧處鑽頭入不解人
前別是非雲去雲來常作伴月圓月缺總相宜而今
赤手憑誰委到處逢人驀面欺擲拄杖下座。

結夏上堂僧問結卻布袋頭不容絲毫走作拈出金
剛劍從教殺盡安若秪如佛未出世祖未西來還有
者般消息也無師云蠱毒之家水莫嘗進云老老大
大話頭也不識師云山僧失利僧喝師云知即得乃
云羅漢今朝結制不學諸方舊例何須把住牢關究
取西來大意眼前綠水松風一任禪和遊戲既無圓
覺伽藍說甚平等性智直須隨處自由管取參學事
畢其或意想紛飛敢保驢年未會果如良馬窺鞭何
處不逢慈氏既然因甚又成特地不入驚人浪難逢
稱意魚。

上堂結制來三日了也諸人本分事作麼生所以道
十方同聚會箇箇學無為此是選佛場心空及第歸
選佛場已入如何得心空及第十方既聚會且無為
作麼生學眾中或有眼開心悟底試通消息看其或
未然木上座與汝指箇端的舉拄杖云還見麼卓一
卓云還聞麼既見既聞因甚問著十箇有五雙不知
落處復卓一卓云莫謂黃溪流水浚前頭更有浪滔
天。

端午上堂僧問蒲劍磨風快憑師用得便忽遇其中
人來用即是不用即是師云一任顛倒進云識法者
懼欺敵者亡師云自領出去進云寰中天子塞外將
軍師打云點乃云今朝正值端午處處龍舟鬥舞棹
頭觸著神龍應以如膏之雨直令匝地普天盡是豐
年熟土更除爇惱焦枯蚊蟲百舌之苦爾我林下道
人隨例鳴鐘擊鼓既然一眾雍肅且非耳聞目睹須
是出格道流始堪互換賓主賓主互換且止應時及
節一句作麼生道角黍褁青葉苦茗烹瀑花。

上堂僧問如何是羅漢境師云庭空梧樹碧進云如
何是境中人師云獨坐豈無鄰進云人境已蒙師指
示向上一句事如何師云殿閻巍峨勢插天僧禮拜
師云壁上掛風車乃舉演祖云平生百了千當底正
好喫棒且道過在甚麼處打你百了千當師云五祖
恁麼道大似平地欺人羅漢今日直截道破平生百
了千當底正好明窗下安排何故相識滿天下知心
有幾人。

上堂即心是佛也不是非心非佛也不是不是心不
是佛不是物也不是且如何則是即心即佛非心非
佛不是心不是佛不是物驀拈拄杖云德山見僧入
門便棒臨濟見僧入門便喝睦州見僧現成公案放
汝三十棒羅漢恁麼道為人眼在甚麼處卓一卓云
逢人切莫錯舉。

舉鷲首座立僧上堂舉乾峰云舉一不得舉二放過
一著落在第二師云大小乾峰只見一邊若是羅漢
則不然乃豎拂云山僧舉二了也且一又如何舉還
委悉麼擲下云問取堂中第一座。

上堂腳跟下事不可更指東畫西時節因緣亦須要
應病與藥你有十尺量你一丈你有八兩稱你半觔
大盡三十日小盡二十九直饒道箇見月休觀指歸
家罷問程山僧更問你索月在何故免見依他門戶
傍他牆剛被時人喚作郎喝一喝云黃河三千年一
度清達磨大師無當門齒。

上堂舉芭蕉云你有拄杖子我與你拄杖子你無拄
杖子我奪卻你拄杖子師喝一喝云孟八郎漢且過
一邊拈拄杖云羅漢則不然有亦不與無亦不奪何
故君子愛財取之有道擲拄杖下座。

解夏上堂羅漢今朝解夏贏得一場話霸任是戴角
擎頭卓拄杖云從教一齊放下唯有露柱燈籠冷地
呵呵大笑且道笑箇甚麼擲下云國清才子貴家富
小兒嬌。

上堂今朝八月初一那事全無消息眼前黃葉舞空
庭夜夜寒蛩聲唧唧問諸人瞥不瞥若也瞥眼裏不
必重添屑若未瞥一鴈初歸四海秋萬里長空一條
鐵。

開爐上堂解夏猶未多時今日又是結制題目雖見
改新舖面依然如舊珍重諸道流舉措莫妄動佛殿
對山門僧堂對廚庫一一把斷要津說甚向上一路
會則途中受用不會則世諦流布但息馳求心便明
殺活用召眾云要會殺活用麼卓拄杖喝一喝下座。

上堂見之不取思之千里拄杖子化為龍吞卻山河
大地了也是汝諸人向甚處著眼卓拄杖下座。

臘八上堂欲識佛性義當觀時節因緣時節若至其
理自彰作麼生說箇自彰底理莫是釋迦老子雪山
冷坐六年夜睹明星麼莫不是諸人每夜不睹明星
麼遂撫掌大笑云萬古碧潭空界月再三撈摝始應
知。

元旦上堂晨雞初唱更鼓停槌家家懸東海桃符處
處鬥讙譁爆竹尋芳公子翫賞佳人頭頭顯露法王
物物全彰正眼所謂處處真處處真塵塵盡是本來
人真實說時聲不現正體堂堂沒卻身作麼生是堂
堂正體良久云一把柳絲收不得和煙搭在玉欄干
受請陞座缽囊高掛一年餘力把牢關驗假雞何事
更通函谷信崇川飛檄到黃溪使符既至豈能固辭
時節因緣難為回避且崇川海國慈濟道場雖非法
窟名藍不可無人建立兼之鎮臺邑侯赤心堅護檀
越紳衿存注殷勤牆塹既爾堅牢則山僧有何不可
且符到奉行一句如何展演無限風流收拾去又隨
明月過滄洲。

解制赴崇川上堂十月十五結制有柴無米正月初
九解制有米無柴贏得一眾手忙腳亂有時橫咬鐵
酸餡有時踏凍拾松枝不是神通妙用亦非法爾如
然昨夜好音天外降今朝打脫兩重關且獨脫一句
如何舉揚冰河發焰魚行快梅蕊含春徹蒂香。

* 住崇川慈濟禪寺

方丈據此室者不容擬議賓主攸分未是從上家風
更饒敲骨取髓痛下針錐亦落今時功幹畢竟如何
寸刃未施魔膽碎望風早巳豎降旗。

入院上堂扁舟乘興過崇川惡浪洶濤潑海天不訝
毒龍驚作怪持竿欲釣錦鱗還以拂子作釣勢云還
有離釣三寸道得的麼問寰中天子塞外將軍祖令
當機請師酬唱師云好音到耳人皆聳進云龍象蹴
踏非驢所堪師云六耳不同謀進云兩扇竹窗虛夜
月一枝梅蕊占春風師云只恐不是玉僧喝師云是
玉也大奇問高提祖印獨據寰中覿面相呈如何指
示師云烏龜吞大象進云人人霑恩箇箇獲益師云
切忌詐明頭進云和尚莫瞞人好師云夜半放烏雞
乃云宗乘一唱三藏絕詮至理一言轉凡成聖若論
山僧見處卻不如是蓋為今辰請主大護法台旆光
臨諸檀護高車擁簇既而推托無由直得牽枝引蔓
須知昨日在羅漢高高山頂立今日涉崇川深深海
底行破沙盆子重拈出黑漆剎竿倒豎起一任泥豬
癩狗同門出入祥麟瑞鳳返擲飛騰人人常光現前
箇箇壁立萬仞且斬新條令一句作麼生道三尺龍
泉光照膽萬人叢裏奪高標復舉朱行軍入南際寺
設齋自執手爐行香云直下是直下是傍僧云直下
是箇甚麼行軍便喝僧云行軍是佛法中人惡發作
麼行軍云喚作惡發即不得僧喝行軍云鉤在不疑
之地師云行軍拈出閫外威權若非者僧難為酬對
秪如山僧今日與諸尊官及眾檀越雖無如是問答
要且不在兩人之下何故相逢不必頻頻舉自有清
風動天地卓拄杖下座。

上堂月生一波斯撞破銀山壁月生二蝸牛兩角分
天地月生三石虎穿雲入鬧藍鐵蛇鑽入金剛眼崑
崙騎象鷺鷥牽若作佛法會對面隔千山不作佛法
會跛鱉盲龜一串穿復舉僧問趙州萬法歸一一歸
何處州云我在青州做領布衫重七觔師云大小趙
州有年無德慣將烏豆換人眼睛今日或有人問慈
濟萬法歸一一歸何處直向他道風落雪枝光洗面
春來冰骨盡開眉。

元宵結制上堂僧問轉新春行新令今日瀛州開祖
印祖印即不問如何是第一玄師云足方頭頂圓如
何是第二玄師云口裏舌頭尖如何是第三玄師云
開口落言詮如何是第一要師云進前三步俊悄悄
如何是第二要師云退後腦門光晃耀如何是第三
要師云再向前來與汝道僧擬議師打云仰山道底
乃云元宵節賞正今朝戶戶燈光瑞氣饒何似道人
家活計柴頭品字地爐燒顧左右云還有攢柴弄火
者麼試出手看良久云既然一眾縮手山僧出手去
也拈拄杖云千聖不知何處去倚天長劍逼人寒。

上堂禪不須參道不須悟直下了然超佛超祖直饒
恁麼猶是黃葉止啼屈順時宜之說山僧此間也無
禪也無道也無佛也無祖但只饑來喫飯困來打眠
雖然如是切忌作無事會去既不作無事會又且如
何寧可截舌不可犯諱。

上堂問一切聲是佛聲畫梁紫燕語喃喃未審是佛
聲麼師云海天無處分高下進云一切色是佛色綠
水池邊柳絮飛還是佛色麼師云淺艸池塘一樣青
進云當臺一鑒明如日萬古晴空絕是非師云一翳
在眼空花亂墜乃以拂子打圓相云還委悉麼若以
色見我以音聲求我是人行邪道不能見如來既不
以色見又不以聲求復豎拂云喚者箇作甚麼若喚
作拂子未出常情不喚作拂子向外取則畢竟如何
擲下云當臺一鑒明如日萬古情空絕是非。

上堂拈拄杖云夫參學人遇此􃍦第一須是􃍦若得
􃍦恁麼便乃􃍦其或􃍦未然惜取􃍦。

上堂桃花紅李花白五陵公子遊芳陌靈雲公案又
重新人人眼裏重添屑布袋老子笑呵呵寒山拾得
忙不徹十字街頭石敢當聲聲歸去歇歸去歇莫待
蓼花紅似血。

上堂盲龜鑽入銀宮裏跛鱉挨開玉闋時那吒背上
生三角蝦蟆一夜產明珠佰得底掉頭不顧會不得
底觸途成滯山僧恁麼道合喫三十棒何故點石化
為金玉易勸人除卻是非難。

上堂問棋逢敵手難藏曲畢竟如何辯輸贏師云山
僧打退鼓進云出群須是英靈漢敵勝還他獅子兒
師云未必心頭似口頭進云老老大大作者箇見解
師噓一噓乃云十五日以前金雞啄破琉璃殼十五
日以後玉兔挨開碧海門正當十五日人人口裏舌
頭尖豎拂云不落前後句又作麼生烏龜觸折須彌
柱驚殺門前石敢當復舉雲門示眾云十五日已前
即不問十五日已後道將一句夾眾無語門自代云
日日是好日師云雲門不妨大開寶藏七珍八寶
一時挐慈濟更資一路要諸人共知以拂子擊禪
床云何須矢上更加尖下座。

解制上堂薰風入戶麥浪生香行腳高流東去西去
一任緊峭艸鞋隨方瀟灑路逢道伴交肩過一生參
學事畢召眾云作麼生是道伴喝一喝拍膝下座。

除夕上堂問年窮歲盡和尚將甚麼與人分歲師云
泥豬癩狗云未審與北禪烹露地白牛是同是別師
云一任十度云秪如維那夜深索納皮角還是明北
禪意還是出自巳手師云兩重公案云北禪擲下帽
子維那拾得便行豈不是作家相見師云錯認定盤
星云北禪擒住云賊賊維那云天寒且還和尚畢竟
話圓也未師云重疊關山路云北禪謂法昌云者公
案作麼生昌云潭州紙貴一狀領過且道法昌具甚
麼眼師云腦後見腮云可謂蚌鷸相持俱落漁人之
手師云舌上播金錢云一任者回黃葉落大家圍火
掩柴扉師云放汝三十棒乃云北禪烹露地白牛分
歲本師煮透海烏雞過年山僧熨斗煎茶調度各別
以拂子打圓相云白牛露地漫拈出透海烏雞也尋
常豎拂子云何似現成家活計拈來覿面卻相當擲
拂子下座。

師過堡城上堂一出一入善惡並作選佛選官各據
一著昨日官長在此棒下血淋淋今朝山僧到來金
爐香裊裊就中一一有天機試問諸人了不了若道
昨日底是海神知貴不知價若道今日底是琉璃殿
上無知識非謂別有生涯秪要諸人同歸寶所且不
涉化城一句又作麼生豎拂云一毫頭上生機露麥
浪堆中奮玉龍。

天童首座寮秉拂上堂僧問太白峰前雙池水玲瓏
巖畔古龍潭如何是出潭龍師云驚殺闍黎進云透
出龍門荊棘外雨布雲騰覆大千師云黃犬渡河乃
云太白峰高清關橋闊樓閣叢中獅子窟迥異塵寰
玲瓏巖畔法王家頓超物表處處彰佛祖機塵塵展
衲僧眼如或本分未明不免依稀彷彿況復深藏猛
虎慣隱獰龍箇箇悄巍巍人人赤灑灑若果踏著祖
父田園便能委悉中心樹子豎拂云萬派悉歸海千
山盡仰宗。

* 住明州奉川法海禪寺

據室橫拈寶劍剪除諸見稠林直截提持獨驗當人
正眼直饒轉身有路啐啄同時山僧猶未肯伊在何
故卓柱杖云假雞聲韻難瞞我未肯糊塗放過關。

進院上堂福泉法海素稱禪剎氣奪諸方名標海國
橫該曹溪之源直傳太白之旨有意氣時添意氣山
藏於澤不風流處也風流壑藏於舟舊社斬新韻翻
古調直得玉屏峰頂野老謳歌柏香巖前清風匝地
任是手擎日月背負須彌底人到來只消山僧道箇
不必管教從空放下瓦解冰消且道祖印重光一句
又作麼生天教生在千峰上不待雲擎也出頭復舉
三聖上堂云我逢人即出出則不為人師云面赤不
如語直興化云我則不然逢人即不出出則便為人
師云語直不如面赤驀拈拄杖云且道新法海逢人
便出還有為人處也無卓一卓云儂家不管興亡事
一任和雲占洞庭下座。

立兩序上堂建法幢立宗旨須假徹骨弟兄驗當機
別邪正自有黑漆拄杖苟非智鑑瑩徹氣格超卓曷
能慧日芳臻德音遐暢所謂獨掌不浪鳴兩手鳴摑
摑同聲相應同氣相求高下得宜中外和合且不負
初心一句又作麼生驀拈拄杖云妙舞也須誇遍拍
三台元是大家催。

大雪上堂問雲掩中秋月雨打上元燈只如元宵未
至因甚雪滿山川師云易篩鱗甲填滄海難翦鵝毛
覆玉屏進云一片白雲橫谷口幾多歸鳥自迷巢師
云換卻闍黎眼睛進云老老大大作者箇見解師云
一釣便上乃云元旦纔過數日六花昨夜繽紛嶺外
青松銀花滿樹巖前石虎玉結渾身鳥雀南飛有影
黃猿入洞無門謾道一片二片千萬片須知山新林
新遍界新且道大家慶賞一句又作麼生良久云三
才有象含春意萬物無私動化機。

請化主上堂獅子窟中本無異獸旃檀林裏寧有伊
蘭欲驗當家種艸事難方見丈夫心相期戴角擎頭
人生大國方知貴祖宗下事七縱八橫步步登高頭
頭合轍所以兜率悅為大愚芝乞炭萬世流芳舜老
夫與洞山聰募緣古今牓樣秪貴當人不起二念管
教海集山堆其或躊躕白雲萬里且道如何是隨緣
不變底句良久云百念禪和留古寺三十街坊滿浙
東。

謝雨上堂問前朝火雲蒸野金石皆焦昨夜雷雨灑
空槁枯咸潤且道承誰恩力師云親言出親口進云
柏香巖底龍睡穩玉屏山下水滔滔師云好箇消息
乃舉劉禹端公上雲居謝雨問弘覺云雨從何來覺
云從端公問處來公禮三拜歡喜而退行數步覺召
端公公應諾覺云雨從何來公無語歸家三日而死
師云端公歸家而死可謂知恩有地惜乎覺老秪解
殺賊不解活賊以致千古之下遭人簡點今日或有
問法海雨從何來直向他道一片雲從東角起亂把
珍珠撒玉屏。

密老和尚十週上堂劈破三玄旨掀翻五位宗手擎
日月背負須彌活烹佛祖於破沙盆裏生按牛頭於
白棒頭邊起死回生圓融行布山僧恁麼舉揚大似
捧土培泰山掬水沃東海何益之有雖然未足觀光
究竟難忘寸刃且道還源返本一句又作麼生起身
云三年兩度燒黃熟七夕初秋泣斷腸。

中秋上堂長空一片月大地一輪秋徹體涼生也桂
花香滿樓觸著娘生鼻孔頭頭顯露真宗山谷山行
暗通消息于顒月下始悟蛙聲不必馬師父子何須
供養修行一等共行山下路到頭各自看風煙且道
覿面相呈一句又作麼生以拂子打圓相云此夜一
輪滿清光何處無。

陞座問住法海曲唱彌高去嶽林嘉聲愈振轉功就
位即不問屈曲垂慈事若何師云當堂宣疏語白棒
打青天進云彈指圓成八萬門一超直入如來地師
云樊噲踏鴻門進云是處是慈氏無門無善財師云
到者方知乃云錫卓香巖未幾樵歌日日貫耳松根
枕石高眠那堪少室分髓志期折腳鐺煨不意使符
到此四眾稽留紛紛究竟難決行止此處用祖道場
彼亦布袋舊址諾也於理不公卻之有負來啟躊躇
再四再三冷地自驚自喜大地總是吾廬何必分此
分彼玉屏雲鎖千峰金沙雁沉寒水有時縱步那邊
有時放歌者裏來去本無朕跡切恐諸人未委因而
陞座舉揚明日遂行無擬正恁麼時應時及節一句
作麼生道赤雲窩畔雲乘足長汀江上把竿時。

上堂智鑑圓明心光湛寂本體如如不墮諸數鬧市
紅塵縱橫獨步者邊那邊了無回互不學維摩默然
豈同毘耶口杜居士從心年請吾陞此座明明百艸
頭明明祖師意豎拂子云者是百艸頭耶祖師意耶
擲下云須知雲外千峰秀別有靈松帶雨寒。





自閒覺禪師語錄卷第一(終)

自閒覺禪師語錄卷第二
住荊溪芙蓉寺嗣法門人
　住古堯乾明寺嗣法門人洪暹　編

* 住明州奉川嶽林禪寺語錄

上堂問江山千里目舉意便知有秪如未舉意前請
師端的師云袖裏金槌當面擲如何是奪人不奪境
師云七擒孟獲如何是奪境不奪人師云九伐中原
如何是人境兩俱奪師云高登建章殿八表盡歸降
如何是人境俱不奪師云漁歌滿清浦樵語出幽林
進云但見皇風成一片不知何處有封疆師云水聲
常在耳山色不離門進云料揀已蒙指示未審彌勒
彈指樓閣門開善財見百千萬億文殊且道那箇是
真底師云大家在這裏問牛頭未見四祖時百鳥啣
花獻意旨如何師云山堆嶽積進云見後如何師云
地久天長進云金風吹玉管那箇是知音師云料掉
沒交涉問彌勒古剎和尚重興號令人天即且止彌
勒家風事若何師云雲開山勢聳風靜日華新進云
千峰勢到嶽邊止萬派聲歸海上消師云誰不景仰
乃云古殿洞明溪光散彩崇樓聳翠嶽色增輝打開
本有家風撥轉從前意氣是處是慈氏無門無善財
同門出入一天風月朗獨自逍遙高枕缽盂眠橫拖
布袋在市盈市在村滿村狸奴白牯同唱無生之曲
蝦蟆蚯蚓共轉根本之輪水到渠成山堆嶽積則且
止報國裕民一句又作麼生道四明山月朗三佛地
風清復舉開山第一世布袋和尚偈曰彌勒真彌勒
分身千百億時時示時人時人自不識師云者老漢
最初弄盡神通末後一場敗闕然雖如是汝等還知
落處麼驀拈拂子云布袋和尚來也急著眼覷下座。

冬至夏邑侯范總戎入山請上堂冬節月初頭石人
跨銕牛倒騎橋上過橋流水不流寒冰結於萬壑微
陽起於群陰剝盡霜風敲回明月且承諸護法高車
遠顧泉石增輝一言相契於崇寧閣中萬機截斷於
吹毛劍上人我兩忘始終一致且道儒禪同歸一句
又作麼生顧左右云相逢自有知音知何必清風動
天地。

臘八上堂良久召眾云諸仁者秪這箇若道是睹明
星而證入底未免埋沒悉達太子若道非睹明星而
證入底亦未免孤負釋迦文佛且畢竟如何咄咄咄
力口希禪子牙姜眉垂千年桃核裏黑狗爛銀啼喝
一喝下座。

元旦上堂一年三百六十日今朝為始萬象森羅無
分彼此言無展事語不投機承言者喪滯句者迷山
僧今日開方便門示真實相驀拈拄杖云方便門開
也卓一卓云真實相示也復卓杖一卓喝一喝復舉。

僧問鏡清新年頭還有佛法也無清云有僧云如何
是新年頭佛法清云元正啟祚萬物咸新僧云謝師
荅話清云鏡清今日失利又僧問明教新年頭還有
佛法也無教云無僧云年年是好年日日是好日因
甚卻無教云張公喫酒李公醉僧云老老大大龍頭
蛇尾教云明教今日失利師云二大老與麼荅話可
謂明修棧道暗度陳倉于應化門中即得若作臨濟
兒孫猶未可在且道臨濟門下有什長處以杖卓一
卓云使八極頂目者不自爭衡見斯人兮駕馭昂櫱
復卓一卓下座。

上元上堂問雲生玉鼎日照金沙選佛場開請師直
指師云龍生金鳳子衝破碧琉璃進云入眼滄桑千
劫曠放懷天地一身孤師云莫將三寸燭擬比太陽
輝進云恬澹無人見年年常自青師云看腳下進云
日月拄杖頭乾坤布袋裏師云且緩緩乃云普天之
下莫非王土率土之賓莫非王臣凡有血氣者莫不
同知凡有知者莫不同體今日無論貴賤男女僧俗
長幼盡教他向山僧拂子頭上灑灑落落去何故不
見雲門道聞聲悟道見色明心舉拂子云見麼擊禪
床云聞麼作此􂨭云於此見煙知火不妨聲色堆頭
全彰意氣笙歌叢裏盡是生涯其或取舍情存山僧
未免直截剖判遂擲拂云切忌貪觀天上月到頭失
卻室中燈。

上堂石人舞街頭海底泥牛吼鐵鷂勢摩空烏龜騎
鱉走猴愁摟搜頭狗走抖擻口南山鱉鼻蛇咬殺子
湖狗大唐國裏無禪師福城東際有老叟半是思君
半恨君大丈夫兒誰不有顧左右云生拔驪龍角醉
飲曹山酒。

上堂舉傅大士云夜夜抱佛眠朝朝還共起起坐鎮
相隨語默同俱止分毫不相離如身影相似欲識佛
去處秪者語聲是玄沙云大小傅大士只認得箇昭
昭靈靈洞山云且道衲僧家日裏還曾睡麼保寧頌
云要眠時即眠要起時即起水洗面皮光啜茶打溼
嘴大海紅塵生平地波濤起呵呵阿呵呵囉哩哩囉
哩師云者四員尊宿一人有體無用一人有用無體
一人體用俱無一人體用俱有若人檢點得出許你
具衲僧眼其或玉石未分岳林亦有一頌丁丁當當
鏗鏗鏘鏘明明歷歷巍巍堂堂來來去去安安詳詳
分明舉似切忌承當喝一喝。

上堂舉僧問大龍色身敗壞如何是堅固法身龍云
山花開似錦澗水湛如藍徑山杲云若以此兩句明
堅固法身生身入地獄師云且道大慧恁麼道是醍
醐句是毒藥句腦後見腮莫與往來。

上堂舉南泉和尚問一座主講得甚麼經主云彌勒
下生經泉云彌勒幾時下生主云現在天宮未來泉
云天上無彌勒地下無彌勒師云天上無彌勒地下
無彌勒即今牙齒敲磕牽筋動骨底又是阿誰若道
現在天宮拋卻甜桃樹沿山摘醋梨更問彌勒幾時
下生向他道金沙灘上呵呵笑崇閣樓中高枕眠。

* 住嘉興龍淵三塔禪寺語錄

陞座問未陞座以前喚作岳林長老陞座以後喚作
龍淵住持龍淵岳林即不問四眾臨筵事若何師云
一彩兩賽進云恁麼則處處綠楊堪繫馬家家有路
透長安師云須知遠煙浪別有好商量僧喝師云好
喝僧禮拜師云貓兒喫斷麻乃云雲間三泖古篆分
明秀水鴛湖印文不露煙雨樓前千頃浪九峰頂上
萬家春處處綠楊堪繫馬家家有路透長安驀拈拄
杖云須知者木上座兩頭坐斷中道不安孤孤迥迥
峭峭巍巍天上人間優游自適無端被幾個無面目
漢把住去路不容走作只得按下雲頭聽其所止應
物現形即且止轉功就位時如何以杖架肩云絲綸
收拾竿頭上且向龍淵釣錦鱗下座。

據室橫按杖云大凡坐者曲彔床子須具三種要門
始能與人解黏去縛一要殺佛殺祖不留朕跡二要
破和合僧縱橫無礙三要聲色堆頭行住坐臥驀豎
拄杖云山僧今日親行此令還有共相建立底麼卓
一卓云六隻骰子滿盤紅大都只要看頭彩。

上堂問砥柱中流即不問如何是龍淵境師云二八
捧九進云如何是境中人師云三頭六臂進云人境
已蒙師指示向上一句事如何師云清光射碧天問
龍淵潭裏錦鱗多未審有幾個吞餌師云待你擺脫
金鉤來向你道進云老老大大作者個見解師云切
忌再遭點額問金風體露即不問葉落歸根事若何
師云珊瑚枝枝撐著月進云謝師指示師云接竹點
天乃云龍淵古剎景德禪林閣聳青霄殿含春色三
塔風高雲影靜坐斷十方鴛湖水碧月華新迥超今
古迎眸玉浪千堆入戶水天一色學繡塔全主全賓
西麗橋度驢度馬幾片錦帆歸古越一條直路透長
安各適其適各安其安景物交加全機展演且到家
一句作麼生道金鞭玉馬閒終日明月清風足一生
復舉南泉因僧問師歸丈室未審將何法示人泉云
昨夜三更失卻牛天明起來失卻火師云南泉雖則
十方無壁四面無門卻將三百六十骨節八萬四千
毛竅一時撒出面前惜乎者僧如蚊子上銕牛無處
入作今日龍淵則不然或有人問師歸丈室未審將
何法示人直向他道法幢今巳豎龍淵渴飲饑餐事
事便果是吾門真種草不妨共賞戴堯天下座。

請維那知藏知事上堂拈拂子云綱維保社澤被人
天秪憑者一著子打開寶藏運出家珍何須別尋蹊
徑門頭戶底巨細關心賓主相逢歷然應現頭頭展
上古家風在在示當人妙用共掇破沙盆流通正法
眼不須入水見長人看看一著高一著且道超三邁
五一句又作麼生揮拂云打麵還他州土麥唱歌須
是帝鄉人。

爾思禪德薦孫心傳請上堂問喚作如如早是變了
也即今變也如何是不動尊師云風吹石臼念摩訶
進云相識滿天下知心能幾人師云茅山土地進云
末後一句又作麼生師震威一喝乃云霜風撲面寒
霜葉砌龍淵霜竹堅清節霜松傲晚煙霜鐘發清韻
霜月照山川舉拂子云若于此會得則無心可了無
法可傳師恩祖德無後無先心光寂靜良馬窺鞭生
既脫略死亦瀟然歸元無二量等三千放身命處如
箭離弦且道一超直入一句如何指陳梅腮香馥郁
蓮漏果生春。

冬至請上堂問德山入門便棒臨濟入門便喝未審
龍淵入門將何接待師云料你不是個喫棒漢僧無
語師云布袋裏老鴉乃云冰河發焰煖回寒谷石筍
抽條梅腮破玉萬物資始一陽來復贏得住山人嘴
邊生白醭且喜旭日新添一線長光陰切忌浪輕忽
休輕忽六六原來三十六轉功就位即且止一九與
二九相去多少石磬聲聲驚鐵馬凍雲片片入鴛湖
梵受靜聞等請上堂霜輪當午炤心印自如如一了
一切了何用意躊躕所以道心隨萬境轉轉處實能
幽隨流認得性無喜亦無憂驀拈拄杖云者木上座
一向隨流入流恒居三界出入眾緣且道性在甚麼
處莫是庭前柏樹子雲門乾矢橛莫是青青翠竹鬱
鬱黃花麼莫是惟此一事實餘二則非真麼莫是吾
無隱乎爾麼莫是惟精惟一允執厥中麼莫是藏山
於澤藏舟於壑麼莫是百性日用而不知麼遂攛拄
杖云分明月在梅花上看到梅花早巳遲。

歲朝上堂鐘鳴鼓響鵲噪鴉鳴入理深談太煞親切
若論元正啟祚萬物咸新不必山僧重下註腳何故
狼煙盡作祥雲蓋兵氣銷為日月光。

越州師則薙染請上堂草鏟堂前只貴臨機互換鬧
市等人須假出格英靈鞭影未動巳涉千途曲木纔
窺高飛雲漢羅籠不住呼喚不回變大地作黃金攪
長河為酥酪高高處聲和響順低低處形直影端不
涉見聞緣迥超凡聖路且道高超物表時如何三衣
纔挂體萬象莫能該。

定遠大將軍世子遣官二員請上堂拈香此瓣香叫
不應山長就無陰陽地拈來爇向爐中上祝
當今聖主萬福駢臻合國采僚文經武緯惟願山海
靜而野老謳歌天下平而干戈寢息次拈云此瓣香
為祥為瑞為翰為屏爇向爐中奉為
大弘護大金湯大將軍王殿下惟願祿位崇高千秋
永鎮權衡在手萬古徽猷乃敷座融書記問探得驪
龍頷下珠輝天鑑地奪來猛虎口中食動眾驚群秪
如王膳巳施阿誰有分師云開心碗子盛將來無底
缽盂合將去進云漫言聲色文章裏出格還須讓作
家師云好音到耳人皆聳進云誰知別有通霄路大
海何曾止浪流師云太平本是將軍定進云大眾何
不秪對師云不勞重舉乃云改換門庭直入華屋大
座當軒始成一局(時新改堂門)幸值王師南下遠近無不
擁簇唯我林下道人安坐依然如故不期駕過龍淵
荷蒙遣使下顧信知無上大寶亦非自求多福自慚
涼德人奚敢當厚祿陞座感斯遇良會寧非夙願各
悟無生共證金仙覺金仙覺人天目龍舟截斷五湖
煙鸞鳳原來是鸑鷟復舉趙州和尚因燕趙二王來
州端坐不起燕王問云人王尊耶法王尊耶州云若
在人王人王中尊若在法王法王中尊二王歡服而
去師云趙州端坐不起可謂赤心片片二王歡服而
去亦乃今古絕倫今日龍淵則不然或有人問趙州
端坐不起龍淵因甚開門迎接只向它道順是菩提
下座。

師誕兩序請上堂問指天指地迷向背於八極撒土
拋沙驗當機於現前既是傍若無人因甚末後拈花
師云只知開口笑不覺舌頭長進云龍袖拂開全體
現象王行處又如何師震威一喝乃云山僧昨因虔
禱秋霖隨眾持經轉咒精神疲極偶爾打睡夢升率
陀天宮與彌勒大士堆堆坐地話舊談新適三界天
主統領一切天眾及主空神主風神主山神主河神
主海神左右圍繞時叨利天主向前拜云今值彌勒
大士誕日又幸和尚象駕光臨惟不吝慈悲轉大法
輪令我得入山僧欣然云生而無生鏡裏之形滅而
不滅水中之月若道大士今日生不見道彌勒真彌
勒分身千百億不必釘樁搖櫓若道大士不是今日
生時時示時人時人自不識因甚當面顢頇聲未絕
大士合掌云善哉和尚善說法要山僧喝云老老大
大作者個見解腳跟下好與三十拄杖於是一切天
眾及一切神眾各各作禮一時而退山僧醒覺起來
卻原是鐘鼓交參即見大眾擁擁簇簇請山僧陞座
倉卒打點不及又不能孤負來機今日只得和盤托
出去也遂豎拂子云彩雲影裏神仙現手把紅羅扇
遮面直須著眼看仙人莫看仙人手中扇擲拂下座。

南澗箬和尚訃音至上堂萬木深秋葉落黃西風打
雨月無光雲開霽色霜輪皎遍界明明不覆藏鐵輪
轉處五座道場祖印高提風規廿載重開竹林法窟
呵佛罵祖再豎磬室剎竿起死回生纔遭塗毒斷送
命根觸著棒頭通身手眼全體恁麼來全體恁麼去
即且止如如不動時如何坐對西湖千頃浪眉橫山
岳結青霜。

進比丘戒兼祈嗣請上堂問摩竭三翻個個頂門開
正眼戒圓三聚人人頭上散天花凡聖交參即不問
霜風拂面意如何師云庭前古柏榦凌嶒進云恁麼
則個個徹骨徹髓去也師云知音者少進云龍袖拂
開全體現象王行處絕狐蹤師便喝迺云風搖景寂
雲鎖千峰臘盡春回森羅應現梅含腮而放萼戒月
圓明松積翠以摩霄熊羆協兆聲和響順形直影端
璋瓦分明子歸就父何須多生頭角別立生涯一隻
祥麟起家萬世只如血脈相承一句作麼生道豎拂
云雲藏無縫襖花發不崩枝。

除夕上堂爆竹聲中一歲除春風送暖入屠蘇千門
萬戶曈曈日總把新桃換舊符驀拈拄杖云唯有者
個口吞佛祖眼蓋乾坤歷歷孤明全超格則任他東
弗于逮南閻浮提西瞿耶尼北鬱單越與他當頭一
一按定不敢絲毫移易走作直得持國天王增長天
王廣目天王多聞天王大梵天王忍俊不禁手舞足
蹈向十字街頭揚聲大叫云悔不慎初應當護末卓
拄杖下座。

歲朝上堂問春風八律柳眼舒金祝延聖壽請師敷
揚師云鑼聲雜鼓聲進云恁麼則天長地久日月齊
明師云上座腳跟在甚麼處僧喝師云好喝僧禮拜
師云賣私鹽漢乃拈拄杖云歲朝把筆事事迪吉萬
象森羅劃一劃云各得其一秪如瓦缶煮清泉陽春
和玉律海晏河清諸緣順適即且止元正啟祚萬物
咸新一句如何指示南國一枝花正開吹徹少林無
孔笛。

乍城慈雲尼請上堂問釋迦昨日降生和尚今朝陞
座既然際會風雲自合聲和響順不傷物義請師道
看師云鐵牛愛喫無根草進云恁麼則海闊從魚躍
天空任鳥飛師云汝試飛飛看僧喝師云好喝僧禮
拜師云不消一拶乃云乍城風月別是一天大海不
揚波清聲常在耳何似龍淵江上煙雨萬家麥浪堆
中黃花滿目苟能直下承當這邊那畔不行而至說
甚高高山頂立深深海底行驀以拂子打圓相云山
僧今日變大地作黃金攪長河為酥酪使海水揚波
黃花滿目一一消歸自巳還委悉麼婆子臺山親指
路獻珠龍女坐蓮花。

端午上堂以拂子打圓相云此箇角黍大如斗喫著
通身都是口艾虎桃符過一邊喝一喝云平地一聲
獅子吼。

放生請上堂心佛眾生三無差別本體如如常自寂
滅威音那畔不立一塵今世門頭不拾一法所以道
凡有血氣者必同知凡有知者必同體如是則鱗甲
羽毛同登覺地麤身細智悉稟威光轉凡成聖即不
無乘時展演一句作麼生道竹影掃階塵不動月穿
潭底水無痕。

孝子彥彪薦親請陞座舉拂子云大圓覺海無去無
來無向背心光獨耀絕凡絕聖絕羅籠超聲色於鬧
市堆頭透情塵於見聞邊際剜心割股發明本地風
光換水燒香盡是當人面目一塵不立四相皆空本
體如如常光寂寂七賢聖女髑髏敲醒悟無生手捧
寶珠八歲龍女頓成佛任是男形女相無非遊戲神
通生滅去來頓入無生三昧且作麼生道個返本還
源句以拂子擊香几云撲破鏡臺全體現高超物表
妙嚴身。

師誕請上堂問蟾宮昨夜傳消息今日蟠桃特獻來
未審和尚如何相接師舉拂子云見麼進云龍淵浪
打錦鱗起敢乞吾師下一鉤師云一鉤便上進云某
甲禮拜去也師云一任𨁝跳乃云白雲出岫坐對鴛
湖千頃月丹桂飄香行吟三塔數重雲翠煙舞棹底
菱歌碧嶂和秋江野曲崖前石虎潭底蒼龍聲聲喚
醒鐵牛機處處重彰華藏海坐斷千岐即不問汝諸
人如何是獨脫自繇邊事金風拂拂可甦神黃葉枝
頭露本真意地了無諸所見一番提起一番新。
自閒覺禪師語錄卷第二(終)

自閒覺禪師語錄卷第三
住荊溪芙蓉寺嗣法門人
　住古堯乾明寺嗣法門人洪暹　編

* 住常州荊溪芙蓉禪寺

受請
陞座雪書記問高高銅嶺使符來似嚴霜闊闊鴛湖
把斷要津同鐵限住則匪易卻之固難不傷物義請
師道看師云一對鴛鴦分鶴浦數行白鷺入深雲進
云有水皆含秋月去無山不帶巧雲回師云一般清
意味料得少人知記顧左右云新舊檀那何不向者
裏著一隻眼師云原款分明進云恁麼則楖栗橫肩
不顧人直入千峰萬峰去也師云伶俐衲僧問一曲
鴛湖興未窮攜笻踏月過銅峰秋鴻有意傳書信綠
水青山迥不同錦上添花即且止直上芙蓉意若何
師云千峰勢到嶽邊萬派聲歸海上進云恁麼則祖
花開滿地荊水起波瀾師云不勞重舉乃云冷店久
開孔道翔麟逸鳳齊來多是獰牙利爪且無馬嘴驢
腮有時全賓全主全提正令豎抹橫該有時全主全
賓綱維祖道不假安排所喜赤心檀護併諸道舊良
哉固宜運籌帷幄重恢將墜宗猷何期天外佳音至
招我歸山副此懷直得收綸掣釣大家同上高臺乘
時展演則且止符到奉行如何舉示以拄杖橫肩云
大鵬欲展摩霄翅那顧崩騰六合雲。

入院上堂拈香云此瓣香描畫不就父子難傳爇向
爐中上祝乾坤之內宇宙之間一人端拱無為萬物
各得其所次拈香云此瓣香在聖不增處凡不減爇
向爐中奉為文經武緯直諒多聞暨今晨請主隱顯
護法紳衿居士諸山耆宿現前大眾惟願智仁勇匡
扶聖化戒定慧丕讚宗猷再拈香云此瓣香大沒來
繇極有根據十年受盡鉗鎚一旦親蒙印可此第六
回拈出爇在爐中供養前住通玄後住天童傳臨濟
正宗第三十一世先師林野奇老和尚一任有鼻孔
者從教炙地薰天敷座白椎竟師云銕輪未轉徹地
轟天略露風規白雲萬里還有寒毛卓豎者麼出眾
相見問芙蓉一向無人應今日方知有主人主人既
至請師作用師震威一喝進云可謂正脈氣通欣此
日大悲松啟昔愁眉師云一彩兩賽進云銀蟾出海
誰不瞻光師云茅山土地問祖印高提十方坐斷入
門一句請師直指師云水深魚聚進云格外提持萬
人瞻仰如何是芙蓉境師云入門一路大悲松進云
當頭一句截銕斬釘如何是境中人師云獨坐孤峰
遶萬峰進云人境巳蒙師指示向上一句又如何師
云拄杖長七尺乃云銅峰疊翠十里松陰雲渡橋邊
龍吟虎嘯來來亭畔鳳翥麟翔不問船來陸來那管
獅兒象兒踏著祖翁田地遂能丕振宗猷始可起毓
祖千年之舊案大龐公三到之遺蹤不須法堂探水
室內安盆自然象鼻峰從茲通氣大悲松得以揚眉
情與無情煥然等現堪報不報之恩共助無為之化
雖然騰今耀古即不無作麼生道箇玉轉珠回底句
會麼一輪明月來峰頂照徹支那百億洲復舉龐居
士云十方同聚會金不博金箇箇學無為不從人得
此是選佛場看腳下心空及第歸白雲萬里驀豎拄
杖云龐居士在山僧拄杖頭上口喃喃道者廝兒切
忌畫蛇添足擲拄杖云識甚好惡下座。

復位岳融領諸山請上堂弘揚法化銕蒺藜未許安
閒重建法幢具眼者大家出手起數年鼓寂鐘沉之
鄉振今時電掣雷轟之令直得天花散彩瓦礫生光
銅峰起舞冷灶生煙非假神通全承渠力不負初心
冀垂朗鑒下座。

到船子請上堂問同源一會不無上古風規分座儼
然重整今時宗範直入千峰即不問腳踏雲間事若
何師云霜風撲面寒進云芙蓉江上月萬古照乾坤
師云裂破腦門僧喝師云著忙作麼進云也須勘過
師云石人撫掌乃云罷釣龍淵逐野情橫肩楖栗入
深雲此回為訪西林老又出雲來到水濆諸公還委
悉麼華亭孤月千載遺風門外剎竿斬新條令呈橈
舞棹家聲異釣盡江波得錦鱗山僧雖然唱拍相隨
要且鼻孔各自出氣今日到此主賓互敬一句作麼
生道知心不在千盃酒一盞清茶也醉人擊拂子下
座。

元旦上堂白雲堆裏機先露萬仞巖前撒手閒但得
孤光恒不昧管教一鏃破三關聲色堆頭和盤托出
笙歌叢裏覿體全彰不昧見聞緣迴超凡聖路覺海
澄清諸緣寢寂冀諸兩序大眾各各起居多福。

顧居士七旬請上堂年近古稀心意快時逢燈節壽
難量劫前一段真消息覿體明明不覆藏靈苗聳秀
岳色增光鳥啼春樹匝地生香爆竹聲聲呈面目梅
花朵朵衍群芳舉揚法藏偈演金剛喜同人而引意
獻佳頌以瓊漿說甚華封三祝管教雲鶴呈祥一念
萬年即且止壽山高聳事如何春色無遐邇花枝任
短長。

上堂今朝正值仲春朔血染桃花新吐萼萬山深處
白雲多寄興嵩山破灶墮破灶墮須斟酌雨後青山
如黛潑。

佛誕上堂僧問未離兜率已降皇宮未出母胎度人
已畢因甚又有六道四生師云猢猻倒上樹乃舉僧
問九峰禪師承聞和尚有言諸聖間出秪是箇傳語
人是否峰云是進云世尊初生一手指天一手指地
為甚麼喚作傳語人峰云秖為一手指天一手指地
喚作傳語人師云者僧問固孤危九峰荅亦險峻簡
點將來二俱不了且如何是他不了處一片白雲橫
谷口幾多歸鳥自迷巢。

越州陶太史入山兼五旬請上堂雪西堂問當年三
到龐居士今日重來陶翰林今古不殊銅嶺月願將
一句祝遐齡師云蟬聲吟竹戶鳥語度松關進云千
峰添瑞色古寺起嘉聲師云日輪當午赫進云恁麼
則從今佳話傳千古夾道松陰笑點頭師云掬水月
在手弄花香滿衣迺云孤峰迥立標劫外靈根性海
圓融溢碧天朗潤光吞萬有氣壓群機獨步芙蓉翻
身銅嶺直使寶華王座恭祝知命之年玉鼎焚香共
展懸弧之令遂豎拂子云大眾會麼慧花一朵燦天
開別有風光壓眾才挺秀久經寒暑操清香遠遠透
雲臺復以拂擊禪床下座。

開爐上堂結則普天匝地一時結萬里長空一條銕
禪堂寮舍榜新規爐韝初開紅似血以拄杖劃一劃
云上至諸佛聖人下至蠢動含識從教盡在此中不
容絲毫走作豈假顢頇脫空頑銅鈍銕當下銷鎔意
想紛飛立時安帖復以拄杖劃一劃云全提正令天
下芙蓉喝一喝下座。

師誕上堂寶鑑當臺妍醜俱照劫前消息秋光明露
桂子月中落天香雲外飄直得天台南嶽齊喝彩云
若人欲識佛境界當淨其意如虛空於時銅棺山聞
此踊躍歡喜左手把天台右手把南嶽一齊邀至金
色紫磨宮中各坐其獅子之座語兩山云我等愛幸
自威音王那畔住斯巳來只見嶺梅開又落是時都
不記春秋毫無奇特因緣殊勝佛事且喜天童老和
尚按臨于此情與無情喚然等現我等始得心空及
第聲未絕拄杖子忍俊不禁踴身向前云你這幾個
無面目漢在此浩浩商量箇甚麼於時三山一齊起
身合掌鞠躬向拄杖子云輕輕躡足龍門過惹得天
香匝地來驀以拄杖卓兩卓下座。

龍池萬老和尚訃音至上堂舉訃音云高踞禹門峰
頂一十五載喝醒石頭虎子五十餘員其間鳳翥鱗
騰不知其幾今者化緣巳畢葉落歸根大定無方圓
機普應直得山林空生悲寂人天有失依歸三頭六
臂難挽去世之心紺宇重樓處處隨身宮殿顧左右
云且道者老子即今面目何在良久云一條界破青
山色今古常如白練飛。

冬至上堂銕樹花開石女慣拋金彈寒巖抽筍泥牛
愛喫霜根堯天朗潤於孤明舜日齊霑於慧海塵塵
剎剎普現珠璣戶戶門門光添一線直得君子道長
小人道消白鼠與銀臺群陰重剝換林間衲子高枕
無虞方外閒人十方坐斷且道無陰陽地上又成得
個甚麼邊事豎拂云手執夜明符幾箇知天曉。

汾陽憨予長老遣專使請上堂遜西堂問高擎寶鑑
照萬象以歸源密運金刀剪諸見而返本濟祖綱宗
請師提唱師云倒退三千里進云月到天心風來水
面如何是先照後用師云一句合頭語萬劫繫驢橛
進云群陰剝盡一陽來復如何是先用後照師云頭
破七分進云水到渠成風行艸偃如何是照用同時
師云金剛腦後三斤鐵進云日射雲衢風平海嶠如
何是照用不同時師云舌頭無骨進云若然則萬靈
景仰無門也師云石人撫掌乃云隔牆見角巳知是
牛隔山見煙早知是火設使無煙無角且道是牛耶
是火耶畫蛇不必重添足矢上何勞更著尖復云憶
昔山僧把釣龍淵拄杖頭撥著一箇透網金鱗無端
搖頭擺尾向三千里外吐霧興雲直得見者聞者畏
愛兼抱顧左右云山僧恁麼舉三十年後未免遭人
簡點作麼生是遭人簡點處擲拂子云西河獅子尾
吒沙。

臘八周基伯請上堂昨日普請挑鹽今朝陞座說法
未出方丈巳前個個七通八達燈籠笑得嘴歪露柱
驀地錐劄三界二十五有森羅萬象禁押人與非人
聚首龍象互相蹴踏大心居士進山時節何期正恰
阿難迦葉合掌文殊普賢心豁十八高人默然大家
慶賞臘八無端釋迦老子雙睛一時打瞎賺他凡聖
交參處處諠諠雜雜山僧隨例起倒杖頭麈尾潑撒
一眾眼眼相視末後如何合煞呵呵呵雨聲滑霜風
遍界是刀鎗化作祥雲從地發。

元宵上堂普賢願海片片銀花布地圓通面目家家
室內生光根源只在毛端智鑑迥超物表機先悟旨
象外明宗不立見聞迥超凡聖既是一塵含法界遍
界絕遮攔因甚香嚴擊竹以明心佛眼撥火而悟道
水向石邊流出冷風從花裏過來香。

資聖破顏和尚訃至上堂要做溈山水牯必假頭角
完全隨處水草現成解得虎項金鈴須是眼親手快
始不傷鋒犯手從古至今眼親手快頭角完全者鮮
有其人如我資聖和尚慣架空中樓閣善捺水面葫
蘆正好揮起家之刃豎巳墜之幢何期撒手長行掉
頭不顧固是逞俊一時未免鼻孔繩索被山僧牽扯
一上顧左右云還有為渠出氣者麼豎拂云打麵還
他州土麥唱歌須是帝鄉人。

解制上堂九旬禁足功圓滿三月安居驗蠟人試問
蠟人真面目請續後句眾答不恰復拈拂子云倘能
面目現在韻腳完全不惟分半院與伊直將手中拂
子當面分付其或未然瓶盂仍挂禪床角好向窗前
惜寸陰。

結制請上堂問衲僧巴鼻無奇特只貴當陽一句親
百千法門無量妙義未審那一句親師豎起拂子進
云一毛飛不過遍地是刀鎗師云霜風寒徹骨進云
而今而後滴水滴凍去也師打兩棒乃云機先悟旨
踏著稱錘硬似鐵象外明宗燈籠露柱唱玄機有時
照用同時一掌一握血有時照用不同時一棒一條
痕舉了便會底猶是點即不到說得行不得那堪露
布人前到者裏須是出群獅子格外英靈始能金剛
圈栗棘蓬全身擔荷殺人刀活人劍不犯鋒鋩又何
必通紅爐韝惡辣鉗錘山僧恁麼告報早是矢上加
尖空中釘橛了也正恁麼時還有不假一椎者麼便
下座。

清芝韋居士請上堂問適纔記得一轉語及至出來
復忘卻也師云山僧亦忘卻了僧便喝師打云因甚
又記得進云人天眾前何不尊重師云下坡不走快
便難逢又打乃云即心即佛鐵蛇橫古路非心非佛
鈍烏逆風飛有功者賞無功者罰你有十尺量你一
丈你有八兩稱你半斤從來緇素分明決不將長作
短這裏承當得去打三打七何異撮摩虛空說性說
心固是煮沙成飯吾今為汝保任此事終不虛也遂
顧左右云車不橫推理無屈斷。

上堂拈拄杖云昨宵忽地起狂風吹折門前一株松
直至天明峰頂望不知何處有形蹤豎起拄杖召眾
云看看是甚麼眾纔舉首師便歸方丈。

上堂一喝分賓主照用一時行喝一喝云且道是賓
是主者裏緇素得出一踏鴻門兩扇開其或未然前
頭大有事在。

元朝上堂問昨日寒梅催舊蠟今朝爆竹接新年即
且止不涉新舊一句請師指示師云千山盡是去年
雪進云恁麼則東風消白玉枯木長萌芽師云莫向
者裏躲跟僧喝師云不信道問元正啟祚萬物咸新
如何是新年祝聖句師云春到梅花五葉芳進云可
謂一人有慶常安樂萬國咸寧賀太平師云闍黎分
上又作麼生僧喝師云亂喝乃云雪積山阿不必烹
牛除歲梅抽寒谷何須爆竹迎春榾柮火烈燄騰天
雙澗水一派長流正恁麼時條令斬新則且止祝延
聖壽時如何驀豎拂子云大哉乾元萬物資始。

解制開先書記請上堂問銅官峰頂浪滔天毓祖家
聲百世傳逸鳳翔麟從此得不知少室有何宣師云
天高群象正海闊百川朝進云巳見宗風彌宇宙此
間消息幾人知師云驚群須是英靈漢敵勝還他獅
子兒進云若非高踏毘盧頂誰信男兒是丈夫師云
翻腳著芒鞋乃云露柱燈籠眉毛撕結黧奴白牯漆
桶相揩個個見義勇為著著當仁不讓贏得木上座
運籌帷幄策舉無遺何必更呈格外之機弗用提持
摩訶衍法自能脫略古今見聞不昧足稱出群獅子
越格英靈始可左之右之不然鼻孔仍在山僧手裏
且正恁麼時放行一句如何道以拂子左右拂云勿
謂銅官山勢嶮前頭更有最高峰。

師五旬合邑檀護請上堂僧問年臻天命時屬中秋
四眾殷勤請師垂示師云金風吹桂子玉露滴芙蓉
進云秪如五十未至時又將何法示人師云且領前
話進云惟將一句無私語仰祝遐齡貫古今師云重
說偈言乃云天命茲來五十秋拖犁拽耙住山丘何
暇更說西來意獨指西山水牯牛諸仁者還識溈山
牛麼良久云此席十年灰冷三載漸成寶坊苟非諸
山道舊遐邇檀那道誼殷勤曷能臻此時值金風入
戶桂魄生香各秉初心光臨泉石兼以揮金辦供仍
今陞座為祝馬齒之年驀拈拄杖云山僧只得借木
上座威光於第二義門展些子神通應個時節卓一
卓云山明水秀全彰古佛之心月白風清共睹羲皇
之世毓祖家聲墜而仍振龐公舊跡萎而復芳知有
上士標致斯增初學禪流固宜著忖如能因指見月
㘞地一聲始知道原來只是舊時人但改舊時行履
處以此祝吾壽可謂至矣是則固是只如遺桃報壁
一句又作麼生呈拄杖云愷悌君子伏惟台鑒便下
座。

結冬知浴請上堂拈拄杖云此事猶韞玉於荊山未
經良匠剖而彫琢雖有極美之資與石胡異即如衲
僧遊逸叢林十年二十年不從辣手爐韝多方煆煉
縱負眼空佛祖氣蓋乾坤之志與夫未琢之玉曾無
二致欲求其精彩奪目標表人天驢年未在山僧今
日不惜手腳極力相為去也連卓拄杖云會麼是玉
須經爐裏煆非珠徒向水中求。

請船子謐和尚上堂引座同葉同條同根同蒂同氣
相求難兄難弟同聲相應如由如賜二桂流芳哲人
所記惟有洙涇出一頭地垂顧銅峰林泉臻翠三到
亭如如鞠躬聲聲道願聞先師末後句仰煩頭首大
眾宜各傾心懷香恭詣座下肅聆開示。

五旬請就顯親寺上堂法菩提場心光湛寂普光明
殿性海圓融一切處履佛階梯一切處作殊勝事百
城煙水腳頭踢出文殊樓閣門開眼裏親逢彌勒方
知人人衣內有明珠個個頂門具正眼以此祝壽何
用華封以此隆心功臻願海俾夫見者聞者共證阿
字法門只如阿字法門作麼生證以拂子作○相云
在座英賢幸希朗鑑。

元旦上堂玉曆初頒陣陣堯風彌宇宙金輪再轉團
團舜日滿乾坤直使銅峰頂上虎嘯龍吟三到亭前
麟翔鳳集林下道人無別奇特昨夜歲事已除於火
爐頭吟得一首山偈舉似大眾良久云爆竹聲中唱
哩囉山家活計也無多青嶂外白雲窠橫吹鐵笛出
山坡雲渡橋頭雙澗水來來亭畔虎頻過鈯斧子伐
松柯銅官峰頂翠煙蘿珍重尋聲逐色者莫將歲月
自蹉跎擊拂子下座。

解制知浴領眾請上堂問把斷要津即不問放行一
線事如何師云贈君腳下一程風進云恁麼則踢開
金鎖玄關一任紅塵鬧市師云未必心頭似口頭進
云途中家舍無拘束踏爛春光意氣濃師云不可強
作主宰乃云十八孩兒鬥百草不分勝負假雞聲韻
十分真難過此關直饒透得關頭不涉負勝老僧將
手向伊面前橫一橫依舊目瞪口啞似者般底棒折
未肯放伊在設有三搭不回匙挑不上者將一束紙
錢送過他方世界何故自有一雙無相手不曾容易
接閒人卓拄杖下座。

元旦上堂問萬物維新即不問元旦啟祚時如何師
云處處和風偏野人人喜氣盈眸進云未審無位真
人還增氣色也無師云笤帚柄聊與三十進云靈山
受記未至如是師云三門書大吉乃云四載除年燒
爆竹昨宵爆竹雪風摧無端吹上銅峰頂散作人問
臘底梅不假雨露豈用栽培孤榦芬芳圓機穎脫眼
眼相對原是舊時人耳耳相聞盡是新年曲轉凡成
聖教有明文見色明心當人自有至鑒若論簡曆頒
春衲僧家一筆句下和光混俗英靈漢革故鼎新山
僧雖是錦上鋪花諸人也須騎聲蓋色且道春王化
育一句如何指陳豎拂子云人間嘉運從斯起幾樹
梅花雪裏開。

福嚴費老和尚訃至上堂主張濟宗秉吹毛劍綱維
正脈奮獅子威以怒罵為機用將辣手當慈悲觸其
棒者頂門眼開被其機者腳踏實地惟我法伯老和
尚一人而已正賴弘範五宗提持後學何期一旦法
幢摧法眼滅法舟傾法海竭乾坤失色日月無光嗚
呼哀哉哲人逝矣憑誰取則乃起身云仰煩大眾同
到座前焚香展拜。

結冬米山一愚二知浴領眾請上堂活火爐頭烹煆
頑銅鈍鐵獰拳惡掌獨勘俊鶻英才三年不飛飛沖
天三年不鳴鳴驚人大功不宰大智若愚水銀撲落
地大小盡皆圓諸人冷地一聲㘞看破從前親面目
庶不負老僧扶病上堂知浴檀那殷勤伸請努力今
生須了卻莫教累劫受餘殃眾中還有性燥漢麼以
拂子打圓相云下坡不走快便難逢。


自閒覺禪師語錄卷第三(終)

自閒覺禪師語錄卷第四
住荊溪芙蓉寺嗣法門人
　住古堯乾明寺嗣法門人洪暹　編

* 示眾

示眾第一句薦得堪與佛祖為師第二句薦得堪與
人天為師第三句薦得自救不了且道者三句中還
是向那一句薦得若向第一句薦得白雲萬里若向
第二句薦得接竹點天若向第三句薦得隔靴抓癢
喝一喝云且道是第幾句文殊匣裏青蛇吼驚起毘
盧出故園。

示眾道無南北寧分彼此說是說非未達其理所以
道我為法王於法自在且喚甚麼作法林木池沼宣
演妙音水月松風發明祖意若向者裏著倒何必南
天台北五臺橫擔拄杖緊峭草鞋其或耳隨聲嚮眼
逐青黃且向長連床上打個噴嚏。

示眾佛未出世祖未西來人人鼻孔遼天神光斷臂
南嶽磨磚個個頂門卓豎超三邁五底冰稜走馬劍
刃橫身拋家失業底葛藤滿地荊棘渾身直饒坐斷
兩頭猶是依草附木漢直須向情未起處念未生時
驀地錐劄始有相應分豈不見首山和尚雖在風穴
會中日持法華為己任一聞提唱遂爾知歸解道動
容揚古路不墮悄然機師拈拄杖云還有不墮悄然
機者麼遂一齊打散歸方丈。

清明示眾舉僧問葉縣省獅子吼時無異路文殊仗
劍意如何省云一送荒郊裏千峰永不回進云恁麼
則大眾齊合掌一時念彌陀省云不因寒食節餘日
定難來師云起死回生輸他葉縣若論衲僧巴鼻未
夢見在今日或有人問龍淵獅子吼時無異路文殊
仗劍意如何直向他道血濺梵天更云恁麼則大眾
齊合掌一時念彌陀人面不知何處去桃花依舊笑
春風且道與古人是同是別更聽一頌死中得活活
中死全主全賓絕依倚臥龍直下解翻身昂藏頭角
撐寰宇。

示眾舉高峰和尚云海底泥牛啣月走巖前石虎抱
兒眠鐵蛇鑽入金剛眼崑崙騎象鷺絲牽此四句內
有一句能殺能活能縱能奪若人簡點得出許你參
學事畢師云山僧亦有一偈雖無過人處要且不在
高峰之下饑餐黃米飯渴飲龍淵水手中黑漆杖嚇
殺閒神鬼此四句內有一句能殺能活能縱能奪若
人簡點得出正好喫棒何故不見道龍淵門下。

示眾舉雪峰玅湛禪師云一切法無差雲門糊餅趙
州茶黃鶴樓中吹玉笛江城五月落梅花慚愧太原
孚上座五更聞鼓角天曉弄琵琶徑山語風大師云
一切法無差鵓鴣對老鴉生臺爭飯喫打得亂如麻
有約不來過夜半閑敲碁子落燈花慚愧西湖保叔
塔六橋煙雨夕陽斜師云龍淵又且不然一切法無
差電光石火迅雷撾天垂六幕千峰外何處清風不
我家善財參遍處黑荳未生芽慚愧西余端獅子慣
向人前弄爪牙。

示眾踢倒淨瓶贏得大溈山子普請刈茆帶累三百
祖師人人鼻孔撩天個個腳跟點地朗月當空正好
別峰相見流芳五葉未免賊入空房無面目漢腳瘦
草鞋寬雪點紅爐鷂子過新羅兩頭坐斷中道不安
賓中主主中賓言端語端猶未是諸人衣缽下事何
故曙色未分人盡望及乎天曉也尋常。

示眾佛不見身知是佛若實有知別無佛智者能知
罪性空坦然不怖於生死罪性既空喚甚麼作生死
者裏轉得身吐得氣一雙孤雁撲地高飛其或未然
驀拈拄杖云你有拄杖子我與你拄杖子你無拄杖
子我奪卻你底拄杖子你有拄杖子我與你拄杖子
增一些不得你無拄杖子我奪卻你底拄杖子減一
些不得增不得減不得即且止喚甚麼作拄杖子卓
一卓云撐天拄地憑收放殺活縱橫得自由。

示眾舉古德云我有一隻箭曾經九磨煉射時遍十
方落處無人見風穴和尚云我有一隻箭未嘗經磨
煉射不遍十方要且無人見師云二大老雖善潛蹤
遯跡未免徐六擔板龍淵即不然我有一隻箭何須
經磨煉早已遍十方鋒鋩許誰見。

病目示眾舉如意尊者常好打睡世尊呵云咄咄何
為睡螺螄蚌蛤類一睡一千年不聞佛名字如意七
晝夜目不交睫兩眼失明世尊授他金剛照明三昧
乃觀三千大千世界如掌中菴摩羅果師云如意將
一雙金彈換得兩隻泥丸殊不知被者老子熱謾到
處大驚小怪山僧病目二七餘日晝夜打睡固無金
剛照明三昧可得昨夜三更憨憨熟睡起來打箇噴
嚏兩眼如常要且三千大千世界毫不增減遂召眾
云且道山僧見處是如意見處是還有緇素得出底
麼良久云福城紙貴一狀領過。

* 小參

結冬小參諸方結制事事豐饒羅漢開爐件件不足
雖然卻也有箇好處豈不見風穴和尚道若立一塵
家國興盛野老顰蹙不立一塵家國喪亡野老安帖
於此薦得可謂富不有餘貧無不足今此一眾且非
晚進初機俱是久參宿學人人抱風雲之志箇箇蘊
特達之懷可以繼祖追宗亦可挽今復古山僧恁麼
告報早是抱贓叫屈取辱宗乘更有一事不敢道破
且道是甚麼事良久云黃溪紙貴一狀領過。

對靈小參生為死之本死為生之基生死本同輪如
環轉不息驀拈拄杖云生死且止且道顓封居士令
先君即今在甚麼處復舉起云看看即今在山僧拄
杖頭上現最勝身說最勝法顯示諸人了也還見麼
擲下云人面不知何處去青山依舊白雲中。

小參結夏今朝七日巳過腳跟下事又如何倘得摸
著孃生鼻好向人前唱哩囉所以參學之士打頭須
遇本色人若不遇本色人秪成箇掠虛漢諸仁者要
識掠虛漢麼便是未得謂得未證謂證粧點胸襟妄
執已見不知好惡不近上流更逞我山到處取勝此
輩名為真可憐愍者是也若是本色人參須實參悟
須實悟始可口吞佛祖眼蓋乾坤過橋拆橋得路塞
路尋常拈機示境如太阿鋒能傷眾物而太阿不被
物觸不見洞山初參雲門門云近離甚處山云查渡
門云夏在甚處山云湖南報慈門云幾時離彼山云
八月二十五門云放汝三頓棒山不肯黎明上方丈
云昨蒙和尚賜棒不知有過無過門云飯袋子江西
湖南便與麼去山於言下大悟雲門可謂善秉太阿
之鋒洞山瞥爾悟去未免平地喫交若知洞山平地
喫交處便知雲門為人處若知雲門為人處便與三
世諸佛把手共行歷代祖師同一鼻孔其或涇渭不
分更聽一頌上門上戶別無求只為心頭事未休及
至雲門三頓棒始知葉落海天秋。

除夜小參年盡月窮日周時畢未審諸人參學事畢
也未畢未畢且置喚甚麼作參學事莫是入一叢林
出一保社向禪床上老禿口邊覓些涎唾為參學事
麼莫是者邊經冬那邊過夏學得機鋒轉語快便為
參學事麼莫是遊山翫水嘯月吟風推敲尖新詩句
點綴四六文章為參學事麼莫是結箇茆庵住箇巖
穴守繫驢橛如魂不散底死人為參學事麼若恁麼
參學別離鄉井割愛辭親有何所益山僧乍住此間
承諸道流同心合德共守寂寞真可謂出塵上士豪
傑丈夫但在己躬下事應須猛著精彩徹底掀翻千
了百當始不枉參學一回即今臘月三十日也是汝
諸人如何合殺爆竹聲高知臘去梅花枝上見春來。

小參一為無量無量為一此箇門中無固無必既不
容默照邪禪烏用吟詩作偈緊緊抱住話頭念念欲
明祖意一期荳爆冷灰始證第一義諦二時板響過
堂盡是神通遊戲缽盂跳上三十三天觸犯帝釋瞌
睡震動三界二十五有處處離宮失位勞他杖頭麈
尾百計千方調治雖得各歸寶所未免遞相鈍置驀
豎拂子召眾云還有不被鈍置者麼遂喝一喝擲下
拂子。

小參頂門一著貴在力參所以學道如鑽火逢煙切
莫休直待金星現歸家始到頭果若恁麼一回則昨
夜非非想天幾人退位今朝寧城府堂上排衙一點
也瞞他不得設使記問無根獵人涎唾冷地被人拶
著未免胡說亂說秪如此間一坐具地乃布袋和尚
遺蹤樓臺殿閣廚庫三門竹木田園各成局段界置
甚是分明因甚人人到此排身不入還會麼打麵還
他州土麥唱歌須是帝鄉人。

林老和尚小祥拈香者位尊慈毒心太甚一生氣壓
諸方並無一人可意愛從痛處鍼錐慣向冷地著楔
任是俏鶻俊鷹俱被一網收拾將謂獨脫自由又誰
知今日被不肖之子牽扯一上且道知恩報恩一句
如何舉揚香爇一爐茶斟三奠。

小參法不孤起仗境方生道不虛行遇緣即應且作
麼生說個應底道理若有心應不可以智知不可以
識識若無心應善能分別諸法相於第一義而不動
者裏透得一機撥得一竅便可高揖釋迦不拜彌勒
其或縛情纏識山僧卻有箇現成句子非惟截斷天
下人舌頭且要諸人向後各有生涯且道是甚麼句
久立眾慈伏惟珍重。

大士成道日小參年來無事不精神坐愛長汀把要
津戴角擎頭須按過橫拈豎抹一枝藤洞明向上因
緣處處縱橫自在虛堂靜生無非本地風光鬧市橫
身盡是當人面目到者裏何須峨眉老子三度華亭
達磨大師九年面壁尋聲救苦當面顢頇蛤蜊現身
小家伎倆須知師姑原是女人做嫂嫂畢竟大哥妻
正當恁麼時且獨脫一句作麼生道豎拂子云手執
夜明符幾個知天曉。

乾侍者薦嚴請小參木有本水有源劬勞萬德養育
千恩心耿耿以懷風木念拳拳而報雙親推乾就濕
乳哺辛勤粉骨碎身難酬罔極此則乾子報親之誠
也又因先妹昔年英烈節行無雙雖然視死如歸究
竟難忘手足茲者節屇中元效目連救母之方請山
僧舉揚斯旨不見道一塵飛而翳天一芥墮而覆地
塵塵盡是當人面剎剎無非自己身到者裏不惟雙
親手足盡入玄門直饒多生父母歷劫親緣遠近亡
靈俱超極樂且道不涉功勳一句又作麼生豎拂云
百年三萬六千朝返覆元來是者漢。

除夕小參病骨難堪話祖機終朝伏枕懶如泥諸公
何必循常例但顧娘生鐵面皮且此一眾盡是他鄉
之子父母不供甘旨六親固以棄離如不以本分直
截提持則今夕擺茶筵交歡知識明日遊山水羈絆
情緣有乖道體恥它上流驀拈拄杖云龍淵不是閒
相識白棒臨頭悔是遲。

* 晚參

晚參此事譬如人之出外數年心思歸家即收拾行
囊將歸忽遇里人為云汝家中桑田巳變滄海人境
盡已遷更其人胸中甚是疑忽不安即緊峭草鞋五
里一村十里一舖轉彎抹角漸漸將近抬頭一望不
覺到家父母妻子團圞一笑頓釋前疑衲僧家得到
這箇田地回觀向來境況依舊青山水綠毫無異昔
則腳跟到處再不被人惑亂矣忽有個漢出來將山
僧震威一喝云和尚休要說夢山僧但與劈頭一棒
云不入虎穴焉得虎子。

晚參舉古人道他人住處我不住他人行處我不行
不是與人難共住大都緇素要分明古人恁麼道失
卻一隻眼羅漢即不然住則與人同住行則與人同
行既同住又同行拈拄杖云何處不分明秪如同生
同死一句又作麼生道擲下云打刀須是邠州鐵。

晚參舉五祖豎拳云若喚作拳頭一似不曾行腳若
不喚作拳頭對面相瞞除此之外也少一拳不得師
云五祖道即太煞道要且只是泥裏洗土塊羅漢則
不然今晚也出一隻手是汝諸人只是不得隨語生
解遂豎拳云這箇但喚作拳頭瞎漢參堂去。

燈節晚參東風初解凍柳眼乍舒眉冷地燈花爆清
光徹四維處處搥鑼打鼓家家社舞村歌不用聞聲
悟道何須見色明心紅塵鬧市眼蓋乾坤坐斷情塵
意想天上天下唯吾獨尊獨尊則不無因甚觀世音
菩薩將錢買餬餅放下手卻是饅頭慣從五鳳樓前
過手握金鞭賀太平。

晚參舉趙州云此事如明珠在掌胡來胡現漢來漢
現老僧拈一莖艸作丈六金身用將丈六金身作一
莖艸用何故煩惱即佛佛即煩惱師云趙州老漢脫
空不少岳林即不然驀拈拄杖云山僧拈拄杖只作
拄杖用更說甚麼丈六金身一莖艸煩惱即佛佛即
煩惱遂卓一卓云參退喫茶去。

晚參舉僧參翠巖值巖不在遂看主事事云參見和
尚也未僧云未事指狗子云上人要見和尚但禮拜
者狗子僧無語巖歸聞云作麼生免得與麼無語大
慧和尚云我若作者僧但禮狗子一拜師云大小大
慧只具一隻眼岳林若作者僧但禮主事一拜。

中夏晚參面赤不如語直語直不如面赤薰風自南
來殿閣生微涼因甚山門前金剛頭上汗出道得也
是徐六擔板道不得也是徐六擔板驀拈拄杖云你
這一隊徐六擔板眾競喝師擲下云了。

* 法語

** 貽漢關首座

憶昔老僧初居禹航廣化子從天童來一見已知其
為克家真子矣彼時雖未明露秋光早已暗藏春色
吾眼不錯也不意先師移錫棲真老僧充第二座子
二番來雖未經獰拳辣掌其再參之緣不異百丈侍
馬祖故缽袋子益知可託吾眼不錯也迨老僧開法
羅漢門風初闢子從磬山來三入吾室因而拳踢相
應轉身有路遂煩堂司信知將來必起吾宗恰值老
僧四句上堂親付衣拂知吾眼之不錯也時老僧赴
崇川慈濟舉子為第一座激揚個事標表人天機用
不在古德之下後因先師主天童命吾同往從此西
秦東魯客秋子遣專使到芙蓉發書並讀白雲開堂
之語知子為吾燒香始知老僧驗人之眼若是之不
錯也今夏杖過淳溪子卸白雲院事退守曇華冷眼
別吾十年機用另有一番生色昔慈明含恥忍垢放
浪荊楚與子曇華舍中炙燈掃地換水添香可稱一
彩兩賽遂述從前相見因緣隨書先師所付手卷之
後將來可作人天眼目但老僧有一喫緊事未免當
面道破漢首座漢首座一不做二不休。

** 示釋鑑吼副寺

世尊拈花迦葉微笑乃云吾有正法眼藏涅槃妙心
付囑與汝傳化將來毋令斷絕自後一人傳虛萬人
傳實以至西天四七唐土二三個個口吞佛祖人人
眼蓋乾坤初祖達磨應纖而來冷坐少林九年面壁
神光大師立雪齊腰猶是輕心求無上道及至斷臂
安心始能當下知歸看他古德如斯憤發掉其源頭
到手撩起便行一言一行自是出人頭地非泛泛者
可同日而語也吼副寺孤蹤獨立纖面端莊冬夏麻
衣逆順自適始於岳林曾充此職獰拳辣掌互換針
鋒彼時缽袋子雖未覿面分付信知將來介立一方
利已利人之心刻刻在念今既荷百二十斤擔子固
時時在肩更宜水邊林下晦跡韜光萬仞峰頭呵佛
罵祖庶不負從前行腳割愛辭親他日龍天推出大
座當軒咳嗽掉臂無非祖師西來意也山僧更有一
轉語切不可丟在無事甲裏還委悉麼佛法無多子
久長難得人。

* 問答

僧問四十九年後則不問四十九年前事如何師云
雪山夜夜寒僧擬議師云還記得話頭麼進云不因
師舉幾乎忘卻師打云且莫詐明頭。

僧問兩頭不著畢竟在甚麼處師打云這裏容你不
得僧喝師云聖僧笑你。

僧問前塗未去如何是到家消息師打云莫妄想僧
喝師云客作漢亂喝作麼。

僧問胸中放不下且道如何得消殞去師伸手云將
你放不下的與我看僧罔措師便掌。

僧問如何是覿面事師云鼻孔大頭垂。

僧問未離兜率巳降皇宮未出母胎度人巳畢此意
如何師云不是苦心人不知進云為復神通妙用法
爾如然師云天上天下唯我獨尊僧云金雞啄破璃
琉殼玉兔挨開碧海門師云非公境界僧云秪如彌
勒真彌勒分身千百億時時示時人時人自不識且
道彌勒在甚麼處師湧身云道甚麼僧云可謂頭頭
垂示處仔細好生觀師云閒言語。

僧問大開爐韝即不問轉凡成聖事如何師云紅爐
爆出鐵烏龜僧擬議師便掌。

師泥壁次僧問和尚自泥壁師云我若不泥誰為我
泥進云某甲則不然師云你見歸宗泥壁底話麼進
云見師云猶欠伶俐在。

九一居士問德山托缽意旨如何師云秦時𨍏轢鑽
頭尖士云巖頭密啟其意又作麼生師云古今榜樣
士云因甚只得三年活師云鐵壁銀山又一重士云
今日捉敗者老賊師云那裏是你捉敗處士無語師
便打。

僧問人從橋上過橋流水不流意旨如何師云一任
𨁝跳進云畢竟如何師云賺殺闍黎。

問盡大地是沙門一隻眼意旨如何師豎拳云者個
喚作拳頭進云畢竟如何師展手云五個指頭四個
了進云學人不會師連掌云怎怪得山僧。

普請次偶見一蜈蚣眾訝之師云道得即不踏殺道
不得即踏殺眾無語師便踏殺一僧云阿彌陀佛師
復踏云猶有者個在僧擬議師連踏云與你一個勦
絕。

僧參師云甚處來僧云江西師拈竹篦云江西還有
者個麼僧云和尚莫惑亂人好師高聲云者瞎漢話
頭也不識僧茫然師打云脫空妄語漢。

師問一僧黃葉飄飄高駕何來僧云五臺師云上座
腰包時文殊向你道甚麼僧擬議師云你不從五臺
來僧云不敢欺瞞和尚師云文殊向你道甚麼僧進
前問訊師云文殊來也僧罔措師打云念汝遠來。

僧問不是心不是佛不是物是個甚麼師搊住云不
是心不是佛不是物速道速道僧罔措師掌云者念
言語漢。

僧參師問那裏來僧云龍池師云還見龍麼僧無語
師打云當面錯過獅峰吼別云闍黎來時不易。

僧乞進堂師云高掛缽囊且止且道聖僧年多少道
得恰好許你進堂僧云禮拜和尚師云未在更道僧
罔措師云聖僧腳跟尚摸不著進堂作甚麼僧仍罔
措師云且向別處安排。

問文殊與維摩對譚何事師云六耳不同謀。

* 室中勘辨

師問鷲侍者牛過窗櫺因甚尾巴過不得者云無毛
鷂子撲天飛師云恁麼道又怎得者云且喜老漢領
話師頷之又問一喝不作一喝用你作甚麼用者擬
議師便掌者大笑而出。

師問喻維那正法眼破砂盆意旨如何那云爺有娘
有不如自有師云幸我沒有那拍膝而出師然之。

師問天目書記一九與二九相見不出手尋常將甚
麼拈椎豎拂記豎拳師云著忙做甚麼進云得出手
時須出手師云是何言語進云話頭也不識師云山
僧住持事繁記便喝師便休。

師問端維那向在那裏那云金粟師云金雞解啣一
粒粟供養十方羅漢僧你還將得粟來麼進云道甚
麼師云耳聾作麼進云話頭也不識師云自領出去
那擬議師便打。

師問默侍者人人有箇生緣你底生緣在甚麼處者
云黃連出在蜀中師云意旨如何者云地頭貨也不
識師掌云且道賞你罰你進云從來不受人塗汙師
云不識好惡者便禮拜。

師問起剛侍者父母未生前道一句看者云拆東籬
補西壁師豎拳云者箇將甚麼補進云好與和尚一
掌師引頸進云敗將不斬師云是你敗是我敗進云
再犯不容師便打。

師問遜菴書記魚行水濁鳥飛毛落亮座主一入西
山因甚杳無消息記云嘗憶江南三月裏鷓鴣啼處
百花香師頷之一日又問云心不是佛智不是道意
旨如何記云適纔禮拜和尚了也師云莫向者裏躲
根進云和尚作躲根會那師云你作甚麼會記便喝
師休去又一日問云既是赤體條條將甚麼重振家
風記豎拳師云正要你出隻手記禮拜。

師一日室中舉南泉欽山歸宗見虎話問雪厂書記
云你道畢竟那箇是記云小出大遇師云未在更道
記便打侍者一掌師呵呵大笑記拂袖便出。

釋鑑副寺參師問云發足何來鑑云龍池師云龍池
風範何似此間鑑提起坐具云某甲坐具只得與麼
長師云也來這裏亂做鑑云和尚幸是大人師休去
一日眾參次師云埋兵調戰則不問便請單鎗直入
眾退師復顧鑑云埋兵調戰則不問便請單鎗直入
你又作麼生鑑以坐具驀頭便摵師云者黃面浙子
又來這裏亂做鑑便禮拜又一日侍次師舉僧問一
尊宿拈太白峰塞卻師口時如何宿無語師問鑑云
拈太白峰塞卻獅子口時如何鑑云有煩和尚道用
師頷之。

師問靜維那欲行千里一步為初如何是最初一步
那云看腳下師云放汝三十棒那云也不消得師便
打又一日到禪堂拈起竹篦云維那你向這裏道一
句看那云頭上安頭師云馬祖多少鹽醬被汝打翻
了也那云草賊大敗師便歸方丈獅峰吼著云將錯
就錯。

師問源知藏你那裏來藏云新莊來師云近日聞你
被賊偷了藏云賊巳捉住也師云在甚麼處藏與傍
僧一掌云放過即不可師云這宜興蠻子藏拂袖便
出又一日問弘揚臨濟宗須是過量人始得如何是
過量人藏云眼親手辨師云驅耕奪食時如何藏云
不犯鋒鋩師然之。

師問破峰知客儘力道不得的句如何道峰云合取
狗口師云學來的峰云某甲終不敢自謾師云何不
更道峰云蒼天蒼天一日又問云一口氣不來向甚
麼處安身立命峰云大鐵圍山小鐵圍山師云四山
相逼時如何峰便喝師云你喝大鐵圍山小鐵圍山
峰復喝師打之峰一日在磨房內牽麵次師在磨房
前過峰喝牛一聲師聞之問云喝牛喝馬峰云只要
和尚知音師云老僧在你腳底又作麼生峰打牛云
這畜生連累我師大笑而去獅峰吼著云先師何不
與本分艸料。

岷岳知客再參次師問錢塘江難渡上座如何得到
這裏岳云竹密不妨流水過山高豈礙白雲飛師便
打又入室次師問家裏人說家裏話如何是家裏話
岳云某甲不是客作漢師喜之。

圍爐次因火爆燒衣師問一愚知客適來火爆為何
燒卻你衣愚云夜夢不祥師便掌愚云應破大吉師
連掌打出獅峰吼云這僧失處天下人固是不知惜
乎先師令行一半雖然養子之緣。

師因文耀副寺呈牧牛頌師把住云頌即且止牛在
甚麼處耀便禮拜師驀頭一踏耀起身作舞而出師
云又恁麼去也獅峰吼著云何不喚回痛與一頓。

師一日喚翠峰侍者者應諾師云與我取鏡子來峰
以手作圓相跪呈師掌云聽事不真喚鐘作甕峰起
身云賺殺天下人師呵呵獅峰吼別云將謂我孤負
汝。

師拈木如意問履侍者喚作甚麼者云柏樹根師云
頭上安頭者云和尚喚作甚麼師云柏樹根者云頭
上安頭師云驢前馬後漢獅峰代云當時但禮三拜
師因忠侍者呈頌次師云這是明窗淨几邊事文彩
未彰已前道一句看進云舌頭不出口師云猶是文
彩已彰的事進云和尚莫瞞人好師云這瞎漢作恁
麼語話者擬議師云鈍置殺人。

師問師則侍者一喝不作一喝用你作什麼用者云
寧可截舌不犯國諱師便喝者掩耳而出師頷之。

師因數僧辭師問諸上座往那裏去一僧云普陀師
云近日大士不在普陀進云在那裏師云在上座鼻
孔裏進云錯師云拋卻甜桃樹沿山摘醋梨僧茫然
師云鈍置煞人。

二僧參師問二上座從甚處來一僧云龍門來師云
幾時到彼進云五月師云禹門三汲浪有幾多具頭
角者僧罔措師云後面個師僧秪對看僧亦茫然師
云同坑無異土。

師問沈居士大家團圞頭共說無生話如何是無生
話士云有口難言師云為甚有口難言士無語師捋
士鬚云莫被這些礙卻。

師經行撫一僧背僧回首師伸手云乞我一文錢僧
喝師云我要一文錢亂喝作麼僧禮拜師云者個也
當不得進云作麼當得師便掌又撫一僧背僧回首
師云是甚麼進云正要和尚疑著師云疑個甚麼僧
喝師便掌又撫一僧背僧回首師云是甚麼僧亦云
是甚麼師亦掌。

師問侍者萬法歸一即不問如何是一歸何處者云
野菜連根煮師云者是山家底事畢竟一歸何處進
云春來滿院香師云學語之流。

師問僧從甚麼處來僧云靈隱師云聞飛來峰近日
又飛去是否僧茫然師便打獅峰吼云這僧既親從
靈隱來因甚不委其中事且道過在甚麼處。

師問來之居士你在家做甚麼士云訓蒙九一居士
云張居士久留心底師云孔子道吾道一以貫之如
何是一士無語師指九一居士云你替他下涅盤堂
始得士罔措師微笑。

二僧參師云那裏來一僧云普陀師云曾見觀音大
士麼僧云見師云是何面目僧云與和尚一般師拈
拄杖云者個聻僧無語師云脫空妄語漢獅峰吼代
僧云再道恐不及。

僧參師問那裏來僧云廣潤師云廣潤與此間風景
如何進云不別師云又到者裏作麼進云借路經過
師便打進云某甲通身是病乞師一接師復打。
自閒覺禪師語錄卷第四(終)

自閒覺禪師語錄卷第五
住荊溪芙蓉寺嗣法門人
　住古堯乾明寺嗣法門人洪暹　編

* 拈古頌古

「舉世尊因自恣日文殊三處過夏迦葉欲白椎擯出
纔拈推乃見百千萬億文殊迦葉盡其神力椎不能
舉世尊遂問迦葉汝擬擯那箇文殊迦葉無對。」

【拈云文殊三處移場過夏固是不遵律儀迦葉擬
欲白椎擯出不妨法令森嚴惜乎舉而不行累他
世尊大師入泥入水芙蓉若作迦葉待云汝欲擯
那箇文殊但擲下椎云罪不重科雖然秪如百千
萬億文殊畢竟那箇是真底。

頌曰三處移場太放癡白椎擯出令無私當時若
據今時令百萬文殊只一椎。】

「舉趙州到臨濟洗腳次濟便問如何是祖師西來意
州曰恰值山僧洗腳濟近前作聽勢州曰會則便會
啗啄作麼濟便歸方丈州曰三十年行腳今日錯為
人下註腳。」

【拈云這兩箇漢大似普州人羅漢若見便與一坑
埋卻何故鷸蚌相持俱落漁人之手。

頌曰尖頭屋遇鬼頭風一陣西來一陣東開得眼
來天大曉殘花零落滿溪紅。】

「舉興化上堂云若是作家戰將便請單刀直入更莫
如何若何有旻德長老出禮拜起便喝化亦喝德又
喝化亦喝德禮拜歸眾化云適來若是別人三十棒
一棒也較不得何故為他旻德會一喝不作一喝用。」

【拈云旻德按劍上來興化亞鎗相待然雖韜略俱
全不免如何若何秪如興化道適來若是別人三
十棒一棒也較不得為他旻德會一喝不作一喝
又作麼生良久云鐵蛇橫古路一馬生三寅。

頌曰八陣圖圓勿擬猜衝雲攫霧應時來功標不
獨凌霄閣別有威名壑眾才。】

「舉百丈一日問黃檗甚處去來檗云大雄山下採菌
子來丈云還見大蟲麼檗便作虎聲丈拈斧作斫勢
檗即打丈一掌丈吟吟而笑便歸上堂曰大雄山下
有一大蟲汝等諸人也須好看百丈老漢今日親遭
一口。」

【拈云猛虎口中奪食飢鷹爪下分兔則且止汝等
還見百丈老漢麼驀拈拄杖一時打散。

頌曰驀然撞著南山虎磕落雙牙和血吞歸去不
堪明示眾雙眉愁斷雨昏昏。】

「舉百丈再參因緣謂黃檗曰佛法不是小事我當時
被馬大師一喝直得三日耳聾黃檗不覺吐舌。」

【拈云一盲引眾盲。

頌曰利刃有蜜不須舐蠱毒之家水莫嘗黃檗只
因貪一滴兒孫遺害禍非常。】

「舉金峰因僧侍次謂曰舉一則因緣汝第一不得亂
會曰請和尚舉峰豎拂子僧作聽勢峰云知道闍黎
亂會僧以目視東西峰云雪上更加霜。」

【拈云金峰面赤不如語直這僧語直不如面赤每
人合喫三十拄杖羅漢亦有一則因緣只是不合
舉似遂低聲云逢人但恁麼舉。

頌曰逢人豈是閒開口一句明明絕正偏賺煞這
僧乘快便依然錯會老婆禪。】

「舉北闌因湖塘長老問師兄曾描得先師真麼闌便
擘胸示之塘便禮拜闌止云莫錯莫錯塘曰某甲不
禮師兄闌曰你禮先師麼塘曰是闌曰何曾錯。」

【拈云北闌描得師真逢人即便拈出湖塘雖解瞻
禮究竟覿面不識顧左右云若人檢點得出許你
具衲僧眼。

頌曰師真描得十分全纔遇同參展向前彼此只
因忘顧鑒豈知此話未能圓。】

「舉趙州到一菴主處問有麼有麼主豎起拳頭州曰
水淺不是泊船處便行又到一菴主處問有麼有麼
主亦豎拳頭州曰能縱能奪能殺能活便禮拜。」

【拈云前菴主也豎拳後菴主也豎拳因甚趙州肯
一不肯一試道看良久云貓。

頌曰無鬚鎖子兩頭搖覿面輕酬價不高無限落
花流水去賺他明月爛梅梢。】

「舉臨濟在黃檗鉏地次見黃檗來拄钁而立檗曰這
漢困那濟曰钁也未舉困箇甚麼檗便打濟接住棒
一送送倒檗呼維那扶起我來維那扶起曰和尚爭
容得這風顛漢無禮檗纔起便打維那濟钁地曰諸
方火葬我這裏活埋。」

【拈云看他父子狹路相逢各各轉身有路大似龍
象蹴踏非驢所堪秪如維那喫掌又作麼生下坡
不走快便難逢。

頌曰百戰場中舞纛旗將軍令下疾如飛狼煙起
處三軍震海嶽昏時人盡迷。】

「舉乾峰因僧問十方婆伽梵一路涅槃門未審路頭
在甚麼處峰以拄杖劃一劃後僧舉似雲門門拈起
扇子云扇子𨁝跳上三十三天築著帝釋鼻孔東海
鯉魚打一棒雨似傾盆。」

【拈云字經三寫烏焉成馬雲門乾峰可知禮也。

頌曰柏盲只解依人覓不解乾峰錯指呈不得雲
門親註破依然只認定盤星。】

「昔有一婆供養一庵主經二十餘年嘗令一二八女
子送飯給侍一日令女子抱定云正當與麼時如何
庵主云枯木倚寒巖三春無暖氣女歸舉似婆婆云
我二十年只供養得個俗漢遂趁出放火燒卻庵。」

【拈云老婆滿園春色收拾固難者僧擔板死灰坐
斷不易然則檢點將來合各與二十拄杖更有二
十棒且聽別裁秪如道正恁麼來時如何聻夜半
碧桃貪結子令人錯恨五更風。

頌曰閨閣深深恨莫窮春情一片少人通可憐密
密相思處盡在停針不語中。】

「韓文公參大顛問師春秋多少師提起數珠曰會麼
公曰不會師曰晝夜一百八公不悟遂回次日再來
至門首見首座舉前話問意旨如何座扣齒三下及
見師理前話師亦扣齒三下公曰原來佛法無兩般
師曰是何道理公曰適來問首座亦如是師乃召首
座是汝如是對否座曰是師即打趁出院。」

【拈云諸方有般瞎漢只管道大顛權柄在手首座
有理難伸恁麼說話驢年未瞥在莫道撞著露柱
瞎漢縱饒牙如劍樹口似血盆底到來芙蓉門下
直須喫棒了出院。

頌曰掌握兵機定四維邊疆忽報幾重圍將軍幸
有安邦策只見鋒前展戰旗。】

「洛浦久為臨濟侍者一日辭濟濟云何處去浦云南
方去濟以拄杖劃一劃云過得者裏便去浦便喝濟
便打浦裝俶便去濟上堂云臨濟門下有箇赤梢鯉
魚搖頭擺尾向南方去也不知向誰家虀甕裏淹殺
浦遊歷罷直往夾山卓菴經年不訪夾山山修書令
僧馳往浦接得便坐卻再展手索僧無對浦便打云
歸去舉似和尚僧回舉似山山云這僧若開書三日
內必來若不開書斯人救不得也浦果三日後至見
山不禮拜乃當面叉手而立山云雞棲鳳巢非其同
類出去浦云自遠趨風請師一接山云目前無闍黎
此間無老僧浦便喝山云住住且莫艸艸匆匆雲月
是同溪山各異截斷天下人舌頭即不無闍黎爭教
無舌人解語師佇思山便打因茲服膺。」

【拈云洛浦將得臨濟金彈子換得夾山泥彈子只
是好笑且道笑箇甚麼不見道悔不慎初。

頌曰拋卻甜桃咬醋梨幾番徹困為提撕碧巖露
袒鋒前日正是滹沱喫棒時。】

「一畝之地三蛇九鼠。」

【諸毒共聚惡又園四海聲傳喪膽魂莫怪老僧全意
氣拈來活煮破沙盆。】

「虎項下金鈴阿誰解得。」

【據坐當軒氣勢雄沙場戰將早降風須知不假纖毫
力日日騎歸兜率宮。】

「魚以水為命因甚死在水裏。」

【躍浪金鱗頗俊哉禹門三汲鼓風雷全身只在重淵
裏賺煞嚴陵坐釣臺。】

* 聯芳偈

** 慈朗超鷲

「　惡龍頭上重生角殃及大唐禍不輕此去南禪提正令生機活路任橫行」


** 漢關超喻

「　吒沙毒種產吒沙鶻眼龍睛嘴老鴉一派曹源流到汝大唐遍地是曇華」


** 天目超智

「　虎生便有食牛氣青出於藍色更高子在吾門今古上英風曾不減毫毛」


** 起綱超宗

「　頂門卓豎摩醯眼三會三登邁雪峰德合乾坤弘祖道超宗異目起綱宗」


** 荊門湛𤨄

「　西江吸盡珠光出法界因緣不等閒此去好將吾道振管教一鏃破三關」


** 佛音祖默

「　西河獅子尾吒沙慣向人前弄爪牙選佛場中哮吼去江南江北起吾家」


** 庚山弘秀

「　崇閣樓中子共居三呼三應話無虛臨機一句超方外萬派聲歸海上除」


** 遜菴等玉

「　白拂拈來付俊英全機坐斷聖凡情摩醯手眼揮寰宇正令提持振祖聲」


** 一融師用

「　一喝當陽振祖機爍迦羅眼不能窺吹起少林無孔笛六十九人把手歸」


** 雪厂岳慧

「　文彩全彰少室春山河面目一時新逢人伸出擎雲手香餌鉤頭釣錦鱗」


** 憨予洪暹

「　龍淵浪裏錦鱗多其奈憨憨睡虎何一日爪牙輕露出從教平地起風波」


** 南崖普聞

「　保社入來機契合罰錢出院絕商量江南江北聲光遠更解將身北斗藏」


** 釋鑑超吼

「　相見何須顧鑑咦眉分八字絕端倪手中黑漆烏藤杖會合風雲好指迷」


** 南魯德穎

「　南山鱉鼻蛇咬殺玄沙虎纔入龍淵易鱗甲猙獰兩角撐寰宇」


** 瑞初超祥

「　曇花瑞現劫初因大抵根得深雖有香風透塵世固宜培植護精神」


** 開先超卓

「　睡虎憨憨未露牙足為吾室一當家卒然哮吼驚群獸太白新開一葉花」


** 雪田道玉

「　一條拄杖成龍去堪向乾坤為雨霖好手手中呈好手紅心心裏中紅心」


** 岸生陶太史

「　拈花漏洩劫前機今古令人莫可窺獨有越州陶太史山鳴谷應諾真歸」


** 米山超靜

「　透盡雲門一字關芙蓉門下許誰還室中推出杜田子一任禪和問米山」


** 弘濟超源

「　昨夜三更著賊偷眼親手辨一場羞信知不犯鋒鋩去奪食驅耕得自由」


** 師則超相

「　鴛湖脫白入芙蓉親受鉗鎚氣巳通自是布毛機契合鐵蛇慣引鬥獰龍」


** 雪松

「　心印印來已六載今朝始得汝親提印文變化看時節會合風雲事事宜」


* 行實

師住慈濟一晚兩序同大眾入方丈乞師述行實師
云衲僧家去住如雁過長空月穿潭底物跡尚如是
況山僧乎豈不見璨大師不留姓氏亮坐主直入西
山秖要諸子行到水窮山盡始知佛祖自受用處更
要山僧鈍置諸子作麼眾堅請師復云諸子念既殷
勤但山僧行腳之事大段忘卻唯舉梗概以塞來意
吾乃蜀之重慶合州人也父余姓字覺安母荀氏家
世清貧淳朴自守先父中年無子祖母每自心憂常
禱於家堂先是祖母預得一夢堂前爐中有金寶若
碗大向祖母曰我今夜到你家來要你提挈我祖母
喜諾覺而先母分娩矣方至歲半先母去世其推乾
就溼乳哺辛勤深得祖母之恩甫八歲隨先父禮本
邑馬當山太空老師出家每誦佛經宛如夙習常問
先父曰人人盡言參學未審參學甚事先父曰參學
者聽經做法師代佛揚化是也我云待我長大你領
我去參學也做箇法師先父聞而喜之遂送入鄉校
雖在館數年終是參學念切至年十五罄身逃出又
被寺僧挽回未幾先父順世時年十九矣茶毘歛骨
後遊華嚴山休夏冷竹坪甚蒙南宗老宿晨夕激發
尋歷講肆至楞嚴二十五開士各呈圓通處遂傚孫
陀羅難陀觀鼻端白久之殊無入處常靜夜禮觀音
聖號雖不洞明經中奧旨而文字語言亦曾麤以研
窮唯慮生無益於世死無聞於後欲走江南廣其聞
見遂茹淡三月剌血書行願品一卷以酬父母養育
之恩書訖即腰包禮峨嵋至富順縣值月明法師講
楞嚴經逗留月餘遇一禪客曾參博山與之偕行至
杭州是年二十六歲乃老和尚七旬也遠近奔走未
免腳跟欠穩及參老和尚於天童一見便問一人發
真歸源十方世界悉皆消殞和尚在此因甚太白峰
高缽盂峰矮老和尚便打我云某甲禮拜和尚去也
老和尚連打兩棒雖當時不領此旨胸中頓覺輕快
遂求進堂一晚問老和尚某參萬法歸一不知一歸
何處老和尚以扇子搖一搖云會麼我云某愚鈍再
求和尚委曲開示老和尚云諸方有說破底禪你自
參取去我遂禮拜被老和尚臂脊一踏不覺通身汗
下次晚又上方丈問昨被和尚一踏至今如在萬仞
巖前還許學人棲泊也無老和尚便掌我懡㦬而退
愈加疑悶彼時天童務作極重不是打破腳手便是
傷寒重病去去來來不知幾幾因發三不出天童之
誓一不悟道二病死三累死嗣後在堂兩年不曾告
假後因鄉人全一師職什物寮本師居閒住寮全一
師見我獨行獨往肯做工夫要我同共其事正欲親
近本師遂移單進寮屢承全一師激發一日問本師
某參禪不得力過在甚麼處本師云莫妄想我云畢
竟如何本師云鋤頭柄長斧頭柄短轉增迷悶日間
在寮夜間進堂公事之餘即趺坐體究或昏倦極時
惟自鞭逼亦常以鍼剌股一夜進堂排遣驀撞著露
柱有省忽成一偈心佛眾生三無差別撞破乾坤露
柱饒舌便歸寮放身打睡黎明上方丈云某昨夜隨
眾經行忽得心佛眾生三無差別特來呈似和尚曰
如何是你心我便喝云如何是佛我云請和尚尊重
待某禮拜老和尚便坐我拜起便行老和尚云昨日
有人恁麼地老僧打出去也我竟歸寮時全一師云
你今日因甚不喫粥我云喫過了也本師云好事大
家知我云待我去打茶來是年二十八矣後與老和
尚凡有扣激輒當機不讓俄因事出山至天台掛錫
華頂峰將半年聞和尚將至大溈復回天童老和尚
見我便問你向在那裏我云天台老和尚云你見智
者大師麼我向前禮拜云恭惟和尚起居多福後因
本師出山隨至武林適本師受禹杭廣化請即過溫
州禮永嘉大師塔秋復回廣化本師一日舉國師三
喚侍者話問我隨云頻呼小玉元無事秪要檀郎認
得聲本師頷之一日又舉興化打維那公案令我下
語我云為人須為徹殺人須見血次日撾鼓上堂云
吾居此以來將易三寒暑蓄得數虎兒小半可解乳
且放兩隻行須用藏深塢直待力勝充方踞路猛阻
擒縱殺活在臨時隱顯奔騰任意施遂喚二隱兄與
吾向前各付衣拂是年三十有五矣解制回廣化閉
關未幾本師遺偈勉云年來法道甚澆漓珍重吾徒
善護持直待風雲雷電合始堪為我直提撕由是火
種刀耕年許本師移錫嘉禾東塔我往省覲補西堂
本師一日堂中舉箸云喚作箸子則觸不喚作箸子
則背我云請和尚喫粥本師云喫粥且止畢竟喚作
甚麼我云再犯不容本師云老僧失利我云也只得
恁麼本師休去將解制黃渡道俗請主羅漢因主人
之誠遂應之由是瓣香拈出供養本師以酬十年深
錐痛劄之恩爾來之事諸子盡知不欲繁舉若論者
一落索山僧自納敗闕亦因諸子不得已露布一上
惟諸子箇箇青出於藍是山僧之望也秪如山僧自
二十四歲出蜀至今四十一歲中間受盡千辛萬苦
無非為此事不明故耳且道如何是此事起身云把
手牽君行不得惟人自肯乃方親眾禮拜而退。





自閒覺禪師語錄卷第五(終)

自閒覺禪師語錄卷第六
住荊溪芙蓉寺嗣法門人
　住古堯乾明寺嗣法門人洪暹　編

* 書問

** 復埽庵譚司成

昔世尊以佛法付囑宰官居士作吾門內外護者恐
其波旬熾盛正法凋零所以歷代王臣勇心墻塹盡
力護持與我方外衲子同一鼻孔共一肝腸逆順隨
緣縱橫無礙正所謂打鼓弄琵琶還他一會家者語
不虛也矧時逢末世正法垂秋所喜大護法願力弘
深誓同劫石處處秉吹毛劍令其野干潛蹤魔宮自
折直使佛日與堯天並朗國運與法運斯臻承諭龍
淵院事但山野德微才淺恐負所舉正值火雲之際
敢煩配林居士清白禪師棹過雲間深知為法為藂
林一片熱腸孜孜切切誼不敢卻因而翻然惟冀不
忘靈山記莂終始一如則自利利他之心已在地上
菩薩未盟之先也臨楮不勝翹企。

又

法道垂秋狐蹤遍地皆因師資混濫主法不嚴所以
處處被人指目古人深山窮谷折腳鐺煨遇著個中
人漸成叢席或激或揚無非本分一著龍淵乃禾中
大剎誠非山野承荷巳與配林清白細細披陳既而
迴避無門猶望大護法洗清佛日斬斷葛藤使四來
禪子高掛缽囊庶不負此回聚首且大護法久為吾
宗內外護似不必山野多囑。

** 上徑山費老和尚

秋初雲間拜別猊座竟抵禾城八月念六始入龍淵
但十年戎馬之場只乘蕭蕭墻壁且喜檀護欣崇諸
山樂助此種機會皆賴和尚光庇入院來每承埽翁
葵老不時賜顧𨍏轢配林時刻談心然而究竟二宗
根原祖裔固為巳事唯不審和尚起居為介耳覺巳
將從上祖綱及法門弊細盡底披陳禾中護法切囑
配林居士委曲調停至於嚴統實出和尚苦心佛祖
龍天自然有眼且徑山巍峨丈室一旦飄然在和尚
孤雲埜鶴何天不飛未免法堂冷落衲子無依惟不
吝慈悲再振凌霄峰頂又是重開諸祖面門矣覺本
擬走候無奈初居破院諸務交逼特遣禪人代達臨
楮無任瞻依。

** 與曾城汪進士

曩者先師開法東塔棲真極承弘護貧衲始得把臂
然鴛湖甬水月印波心總是一般風味曾與門下眉
毛廝結無異福城聚首時耳客春先師示寂天童本
擬躬候無奈寧城諸君子召住岳林誼不能卻因而
葛藤羈絆不果其行矧貴浙祖席固多但天童世譜
為最凡在吾門內外護者著作中留一題目作將來
眼不識門下有此興否。

** 與岸生陶太史

荷香滿院石磴深林野鶴孤雲不時歌詠固我道人
活計皆賴大護法覆庇始與白鹿峰為伍且無和尚
不時呼行者高懸竹榻淨掃松階翹望門下入山抵
掌雖無流觴曲水則斷雲絕壑足可發目前佳趣又
何待靜聞丹桂月聽蛙聲昨執事者自明州來深知
護法為岳林牆塹真法門骨肉無任馳情。

** 復大梅法幢和尚啟

法垂秋晚道賴人興九鼎一絲千岐坐斷恭惟法翁
和上夙乘願力赤手啟沃於青宮奮奪錦標玉磬聲
傳於金殿古今遐仰百世潛思信知密印宗猷鬚髮
墮地頭陀寺古血濺梵天既腥風播寰宇之區機緣
契乳峰之旨直得千丈崖前獰龍退步萬人叢裏奪
取珠回恢戈甲於梅峰豎剎竿於琴案千秋佳話一
日重新弟覺無奈缽懸三塔江隔錢塘未獲把手峰
頭交肩月下茲幸禾中甬上時復鍼來線去黃花翠
竹秋高風味一般碎玉零金珍藏什襲。

** 與掃庵譚司成二

別來屈指將百日矣想手中管城子精神如舊山野
固宜走侯愧初居芙蓉百務交逼前有數行通候想
曾道覽但龍淵路當孔道衲子家鄉兵丁不時上下
所托亦須其人非尋常粥飯院子老護法備知其情
不必山野叮囑耳芙蓉拋荒久積葦長石田且喜吳
令公與諸護法赤心弘衛不惟舊欠捐免即新徵計
畝完糧另有一翻起色銅官山雲渡橋春深花烏咸
集不知肯撥棹否。

春初有數行寄候入夏來未知起居何似想著作堂
墨花爛熳愧山埜未獲分香光三昧也聞浪和尚已
卸龍淵又承老護法隆重法門請我二兄主其院事
令人不勝之喜不惟雲水有其家鄉即鐘樓必生耳
矣芙蓉少有就緒不知有此興否不莊。

** 與南芝吳邑侯(諱一鯤)

半榻松風一天秋月時在钁頭邊與方來衲子火種
刀耕折腳鐺內濫煮清泉不敢云開闢祖庭不過為
大護法及眾檀護相招山埜一種熱腸耳但芙蓉十
年無鐘鼓之聲香火窅絕雖今略有就緒皆賴大護
法光庇稍得安身計也現年之課先施其半承格外
垂青合山頌祝此功當與銅峰並茂諸所惟留神不
既。

** 與靜山楊殿元

客夏同岸生居士得霑清供承以本分事孜孜在念
真肉身菩薩示現耳竊思從上大儒未有不與方外
衲子作不請友如張無盡早受䓽莂而又發明於兜
率黃魯直屢有契證固始徹悟於晦堂第因緣各有
時宜誠非造作但在事專念切憤發必行又何必打
三打七管教冷灰荳爆也不知老維摩肯作如是觀
耶不備。

** 與岸生陶太史

客夏自老居士出山後日有生色山野細思叢林之
興自有時節鳥窠得白樂天而聲光丕振大慧有張
無盡則法席崇舒芙蓉雖龐公三到灰冷十年諸方
聞而倒退山埜一雙白手承此千斤擔子苟非老居
士互相唱和共建法幢烏能如是之興起也今冬結
制說戒兩期佛事雖不能與諸方相角但瓦礫之場
內外雍肅漸復舊觀耳宜邑諸護法不勝懸切山中
兩序亦不時念及不審老居士亦不忘山中人否明
春撥冗入山又是二到因緣也不既。

** 與蒼郊徐兵部(諱家麟)

頃者禾城一別屈指三易寒暑信知光陰易過人命
逝速但世間之事儼如水上狂瀾何時得息子云朝
聞道夕死可矣此孔老真切之言抑老護法之所熟
習似非山埜挑水河頭賣耳芙蓉雖十年無鐘鼓之
聲猶有龐公舊跡三到亭勢插雲霄海內名公鮮有
不留題於此者昔遠公東林結高賢蓮社只十八人
亦海內巨儒至今處處稱社者皆始於此也天童雪
竇可稱海內名藍雲棲瓶窯亦蓮社龜鑑且喜老護
法高居林下固當作一主盟使蓮社重開宗猷益振
凡在本分留心者自當近悅遠來直與張無盡白樂
天輩同一鼻孔也不審老護法以為何如不贅。

** 與伯咸孫禮部(諱榮旭)

春光入戶秋月臨流另有一番生色萍水相逢知心
久別更增五內之結懷昔掛錫岳林承多方弘護夢
入四明未常不與老護法把手入兜率宮耳聞活佛
道場竟成烏有將來必有乘願者互相興起但時與
世異較上古人心亦天淵矣惟老護法直與龐居士
蘇東坡輩作一頭底不審尊意以為然否不悉。

** 與趾祥史司李(諱夏隆)

客秋得覲眉宇宛如夙契極擬屈駕龍淵談心半餉
偶事出意外不果此願至今猶若有負山僧閱傳燈
知芙蓉乃太毓禪師道場目前承老護法相招正恰
夙願彼即符到奉行不意禾中紳衿孜孜切切欲山
僧始終其事但滄桑易變日月蹉跎四大衰殘終歸
磨滅自愧涼德誓必埋身銅官山頂目下龍淵結冬
以了眾志歲底芒鞋竹杖圖卓三到亭中與老護法
再暢生平不負此回奇偶諸惟留神不盡。

** 與及超史殿元(諱大成)

曩者先師主席天童皆賴大護法弘護使一坐具地
不至寂寥不意先師去世詣當法曇兄守塔意外風
波無端遺累幸老護法赤心片片先師靈塔遂得拮
据竣局山野纔卸岳林業債難逃又被嘉禾紳衿揪
頭不放因而肩荷龍淵丙申夏承令弟六居士光顧
始傾積懷行旌甚促未及通函是年秋陽羨緇素請
主芙蓉古剎乃唐太毓禪師道場龐公三到遺蹤猶
在但時丁未劫正法凋零幸老護法乘願再來不惟
天童不致冷落即他宗亦得振起也。

* 讚

** 觀音大士

「　踞盤陀石然照世燈聞聲救苦廣度群懵滿口名言雖不吐座前波浪湧千層」


** 初祖

「　梁王殿上云不識少室峰前冷面壁莫教錯過老胡機一段清光射虛譽」


「　者老臊鬍胸襟有甚奇特航海東來擬作震旦軌則纔到梁王殿上未免一場敗缺末後分皮分髓依然
七花八裂咦宋雲別後無相識震旦空留履一隻」


「　不近人情唯者漢廓然無聖對梁王直得渡江乘一葦波心點點露神光」


** 普賢大士

「　淨瓶甘露水花香趺坐眈眈白象王秪為度生悲願重不知鬚髮幾多長」


** 天童密老和尚

「　裂裂挈挈吒吒沙沙起臨濟中興之道豎天童已墜之幢掉棒打翻白月佛祖膽碎心慌自此威名華夏震惡聲赫赫播諸方」


「　者僧口惡心慈殺人全不見血有時白日青天有時山崩地裂任是佛祖到來管取忘鋒結舌誰云臨濟中興說甚再來黃檗咄銅棺消息少人知不肖兒孫重著楔」


* 自贊

** 慈朗鷲首座請

「　罵人罵得徹骨打人打得徹髓不避諸方撿責一味打罵到底最初有個普州人也是這般面觜」


** 天目智首座請

「　橫吹無孔笛倒提氈拍板一向膽大心麤慣會殺佛殺祖者等川藞苴描畫他怎底雲間好個雪獅兒牙爪渾身任哮吼」


** 法海宗首座請

「　眼如盲口如啞問禪道劈頭打知心獨有宗首座起家不亞天童下」


** 法界𤨄首座請

「　愛說脫空話懶打葛藤禪手中白拂子抄先著著先任是銅頭鐵額漢到茲孰敢近伊前只有荊門𤨄首座時與月明簾下打鞦韆」


** 獅峰吼長老請

「　騎賊馬奪賊鎗是個漢伎倆殺佛祖滅正法乃阿師行履道他續佛慧命渾無些子慈悲道他起死回生固有全機大用吼長老吼長老若遇這等種草切忌輕輕放過」


** 一融用西堂請

「　性急似箭膽大如斗驅耕奪食白拂在手祖佛從教盡皺眉胸中憎愛了無有」


** 憨予暹長老請

「　準大心無毒未必心頭似口頭殺人不用刀觸著命根從此斷嫌佛不肯做長汀江上等人鬧處慣入頭龍淵窟中把釣這等沒規繩的村僧憨予長老描他怎底佳作人可知禮」


** 南魯穎維那請

「　個漢面皮如橘終日忙忙碌碌有時麤似泰山有時細如毫末微細處佛祖難知麤糙時鬼神莫測若問這廝有甚伎倆南維那直將龍淵室中喫過吾底獰拳辣掌好與驀面拈出」


** 遜菴玉西堂請

「　畫像畫身寫身寫真描真描人體人體神神人真身不立主賓任爾持去遍界生春」


** 雪厂慧西堂請

「　轟霹靂機寧容湊泊燦電光眼且過一邊至於河陽新婦子木塔老婆禪固是匙挑不上者老禿既恁麼擔板甬上雪西堂如何契合不見道獅子窟中獅子栴檀林內栴檀」


** 佛音默西堂請

「　鬧處好入頭贏得一雙白手靜裏喜退步慣開兩片皮無論凡來聖來白棒覿體提持就中不能委悉問取佛音廝兒」


** 岸帆際侍者請

「　兔角杖橫拈倒用未護其短龜毛拂倒用橫拈寧露其長冷眼笑人人自笑賊心防賊賊難防岸侍者岸侍者寧剜與麼肉莫成與麼瘡咄」


** 斐侍者請

「　看你骨底骨董逢人驀面便欺手中一條拄杖慣自入水入泥珍重曙裴侍者莫學這等行為必須懸之高閣燒些黃熟香旃檀香沉水香熏黑他底面皮」


** 禪人請

「　者川藞苴分座天童倔強無比胸中無甚奇特要與岳林布袋古佛聯芳首尾硬將白拂當作任公竿要釣錦鱗於龍淵潭裏似者般無佛性底阿師欲做臨濟兒孫太煞無恥」


** 日林孫請

「　一雙白手撐門戶兩眼寥寥爍太虛珍重吾孫休學樣自家規格好鋪舒」


** 題阿羅漢

「　堪笑渠儂太煞呆不知立地等誰來到頭只得空雙手信有當年斷舌才(枯木立禪)」


「　不將三昧起頹宗鐵缽高擎制毒龍引手白雲天際外收來放去自從容(降龍展缽)」


「　平懷一種固難親直指分明向上因漏洩劫前消息子不知誰是個中人(默坐豎指)」


** 題岳融禪道影

「　參透天童密祖禪卻回陽羡日高眠清名雖不留僧史尚有臨機一著先」


** 慧愚禪師道影

「　慧花未放根蒂先抽蜀水大智若愚聲光遍滿吳山起琳宮於百草頭邊標卵塔無陰陽地上藏身處不留朕跡無面目大地全彰尚有一種真奇特不將名姓繼聯芳」


** 湛六禪師道影

「　生緣西蜀泛三峽而遍歷荊湘垂手婁東據衣珠而光吞吳月慧燈不昧智鑒常明一室跏趺千岐坐斷年來自得真消息慧壽菴中高枕眠」


* 佛事

苕溪掛鐘板諸方舊例今古嘗儀智鑑洞明十虛朗
耀不令而令不嚴而嚴以此表帥人天以此光揚祖
室當陽拈出覿面無私且應時及節一句作麼生道
擊鐘板云一朝權在手看取令行時。

法海掛鐘板太音希聲大巧若拙蓋色騎聲佛祖罔
測今朝懸向堂中管教內外安帖且道功成名遂一
句又作麼生懸板云一句截流萬機寢削。

岳林掛鐘板敲空作嚮擊木無聲返本還源金聲玉
振聊將舊令新彰要使內外合准且道隨時展演一
句又作麼生擊一擊云每日三時驚睡虎洪音圓徹
透雲端。

芙蓉掛鐘板舉椎云見不超色聞不越聲未免徐六
擔板直須坐斷兩頭始絕疏親號令人天起家萬世
饒他三頭六臂盡從這裏起死回生且道以何為驗
遂擊鐘板一下。

為月庚知客火月庚今始現光明處處周若能明此
意攛炬云不用外邊求。

為與南上座火東家作驢西家作馬堂堂大丈夫何
處不瀟灑所以道處處真處處真塵塵盡是本來人
遂擲炬云試看火滅灰飛盡更與何處著眼睛喝一
喝。

為鑑明典座火半生贊助叢林調和衲子慧命今朝
風火相催兩手拋下杓柄然雖腳底無私恐汝未能
諦信攛炬云山僧助汝一把火管取處處無餘剩。

為偶松上座火者上座一向捨已從人今日全身放
下但恐未能脫灑更與指個端的攛火云烈燄光中
休擬議天涯何處不風流。

為靜航上座入塔捧骨云航上座莫遲疑從前行腳
事今日了無餘吾今為汝作證據直須受用自家底
且歸根一句作麼生置骨云水流原在海月落不離
天。

為一化禪人火大死之人得大活觸處全機活潑潑
大活之人須大死絕後再甦能有幾所以道百尺竿
頭坐底人雖然得入未為真吾今更與分明指攃手
從教烈焰行(化死去五日再活復死)。

為普照上座火師以火炬打圓相云雲散長空一輪
普照絕後光前高歌獨調昔日玲瓏巖畔今朝烈焰
光中試看從前真面目烏睛一對火通紅。

為妙明禪人火妙明上座始絕疏親塵勞業海如湯
消冰更有臨行一句春回大地皆新恐汝未能諦當
山僧助汝丙丁遂攛下炬。

為魯新田頭入塔耕般若田植菩提種贊助叢林赤
心荷眾今朝果滿功圓親證寂然不動牧歌聞埜嶂
樵笛聽松風吾今為送深深處青山綠水杳何從。

為實機禪人火實際理地不受一塵生死海中卻少
者些子不得且道者些子如何委悉機前非的旨火
裏是真歸。

為去瘴米頭火瘴去心緣靜圓明豈外求放下司春
石志願巳圓周半生勤行苦行今朝撒手優游殷勤
送汝一把火萬里天涯一步收。

為南魯穎維那火將謂你送我誰知我送你坐斷兩
頭關萬壑松濤起推倒涅盤山全機應無對以火炬
打圓相云罰錢出院絕商量傳燈幸有兒孫繼。

為也堂岳書記南魯穎維那入塔左手托骨云者是
明州岳右手托骨云此是福州穎岳從甬上來穎過仙
霞嶺親喫龍淵拳親到芙蓉頂先後撒手行同入空
王定珍重二闍黎此處甚安隱便送入。

為道牧田頭火以行為願以道為牧道行未成風火
相促放下從前諸妄想一身來去無拘束遂攛下火
炬。




自閒覺禪師語錄卷第六(終)

自閒覺禪師語錄卷第七
住荊溪芙蓉寺嗣法門人
　住古堯乾明寺嗣法門人洪暹　編

* 詩偈

** 贈心葦徐侍御隱居(諱之垣)

「　昨別未幾許霜風送好音寧知摩詰老蹤跡入梅林竹戶藤為幔芸窗薜作衾山回情更遠水繞意偏深散坐溪頭石閒看雲外岑沙鐺聲接筧樵子語連禽自得幽居興渾忘故國吟塵居塵不染俗處俗無心結足誰為伴生平一素琴」


** 送荊門書記還天台

「　憶彼石梁橋昔予曾獨步別來十餘年隱隱雲生足飛瀑灑天花奔濤傾玉露萬顆窮子珠一曲洗心路白鹿與黃猴聲聲啼古樹往事謾追尋金烏趁玉兔子去秋山青秋花香正好秋夜月明時秋光浸新藻靜坐冷添衣閒行休外討事訖即歸來莫待霜枯草投機一句親針缽為君保」


** 贈法幢和尚次韻

「　了卻儒宗接濟宗漏聲聽盡聽參鐘夢回密印親承囑定起頭陀夙願逢機契翰林松有韻水流白塔寺潛龍聞君剎剎分身現何日幢移太白峰」


** 送二隱和尚黃巖掩關

「　憶昔庚山歎聚起盤桓唱和洵知已自後分襟賦別離相逢又在天台裏而今方幸作同門飛錫復向嵩巖止關閉休將一步收關開還覓真獅子」


** 贈無礙和尚次曹太史韻

「　海鄉默坐聽洪波最喜同條杖子過八載道交心似月一期談笑辨猶河禪思柳絮機偏契道氣茶香意更和漫謂冰壺無剩影豐于元是古彌陀」


** 寄贈破顏和尚主席超果

「　鹽官把釣錦鱗多況入明州獅子窩分座半千龍象繞接機一句雪霜和燈聯太白承微笑韻壓玲瓏賦浩歌誰謂別峰仍見奪法幢遙企影婆娑」


** 獻吉居士迎林老和尚主栖真次韻

「　法社初開海眾臨芳規振起舊叢林庭前古柏參天遠檻外清池映月深夜靜鐘聲驚四野晨朝法鼓震千岑此回自喜多生慶何必重投水缽針」


** 同諸子登玉屏峰次天目書記韻

「　萬里峰頭霽色開塞鴻秋老向南來登高乘興呼諸子望遠分題試眾才黃葉飄飄飛谷口白雲片片出山隈玉屏應為閒身設障斷風塵待我回」


** 甲午八月廿六日入龍淵方丈次埽菴譚司成
韻

「　萬里晴空雁影來攜笻赴召法筵開塔峰鳥雀聲添韻潭底蛟龍氣作雷柱石兩宗千古業流通一貫五車才相逢會許針投缽共賞秋光茗一盃」


** 念祖高文學招松山看梅得東字

「　衝寒杖笠造城東入眼梅花白更紅鐵幹自能欺臘雪冰心偏愛引春風騷人睹色分清韻野老聞香寫客衷興到共留遊賞句不將綺語奪天工」


** 山居

「　尋遍千峰與萬峰而今方可寄行蹤山中怪石知酬和嶺上閒雲識澹濃有缽不尋村落飯無心懶接俗人封遙思舊日知休客為我多栽傍水蓉」


「　苕溪半似雁山圖碧沼常看浴鷺鳧樹挂藤枝情最密門垂柳線弱堪扶虯松風舞無窮韻古澗泉濆不盡珠春至百花開爛熳謾誇劉阮入仙都」


** 次天士賀文學韻

「　城居瀟灑勝山林別有清機邁古今入室不論蘇子帶出瓶何用陸公禽放懷逸韻庭前月賣傲風高枕
畔琴肯向世途抽腳早相期雲壑證初心」


** 岸生陶太史入山次韻

「　擬和歸詞半未成松陰恰喜接淵明遠來慰我山中寂相見知君世外情夢醒不煩花更指蓮開猶有社堪盟從今識得溪邊月三到應思龐老名」


** 示芥舍禪人回天台省母

「　赤城遙望不勝愁負笈離親八載遊一撮乾坤憑足遍兩九日月仗肩收風霜歷盡懷甘乳山海行多慕首丘此去莫將晨夕誤思深不在彩衣酬」


** 次王侍御桃花洞口韻

「　四顧山峰杳層巖勢接天未尋樵子徑先接洞中煙柯爛君王在桃開阮子仙不須基局破早巳落機前」


** 別上乘大師

「　南北雖多識關心只一人塵居雙眼豁念寂萬緣真別路花開盡連床燭換頻相違在今夕分影意猶親」


** 寄懷右文王內翰

「　銅峰月初上萬里絕煙塵北望清光遠南來紫氣頻蕉園書舊賦梅圃踏新春分袂兩寒暑機酬契遠神」


** 贈𨍏轢嚴居士

「　訪君湖口上縱奪一枝笻放去摩霄鶻收來出海龍門庭逼秋月道骨凜寒松任是龐公舌難當劈箭鋒」


** 中秋禮虎丘隆祖塔

「　古道松楸滿蟬聲噪夕陽泉流思遠脈花兩挹微香一片清輝迥千秋嫡胤長依回意無限遲步下山塘」


** 過榮園偶成

「　春深林樹綠石瘦掛珠藤花徑牽蘿入溪橋策杖昇弄歌池上鳥偶語竹間朋觸目生機發臨行再去登」


** 山居

「　絕頂雲深處香巖傍竹廬敗荷連衲補霜芋帶泥鋤一道泉流碧半簾月上初柴門雲自掩禪寂自如如
絕頂雲深處歸源別有宗當門一池水夾路兩行松饑束三條篾閒拖一短笻陞堂驗端的行者打參鐘」


** 題雪竇瀑布

「　千尺飛泉下碧宵巖前時見雪花飄勢到不平情愈激欲歸滄海怒長號」


** 訪上乘大師不遇

「　茅菴遯跡徑峰西攜得新思過小溪不意白雲方出岫空留燕子戀春泥」


** 歸山吟

「　客囊空束杖橫肩行盡江南江北天瓢笠巳盟泉石計柴頭品字是吾緣」


** 別蒼郊徐戶部

「　數載談心道味濃花前竹底步從容此行未卜懸瓢處待得鴻來托信封」


** 贈崇川和甫王司理

「　和風吹醒醉梅花高節多聞隱士家為愛白雲辭七品海天長嘯樂煙霞」


** 過杜芳洲訪二九戴文學

「　山徑行來景漸幽七池分月襯花流鳥啼處處留春韻一帶溪光映玉樓」


** 香爐峰

「　不經陶鑄本天然想見洪濛萬象先香爇不須勞帝釋一層雲過一層煙」


** 來月池

「　流泉豈為邀明月不道泉流月自來有意何如無意遠無情偏為有情開」


** 羅漢嶺

「　五百阿師無定力卻隨流水出天台花街柳巷邏齋罷又逐閒雲過嶺來」


** 題絡緯

「　山居何處紡新絲葉底蟲吟似有詞織盡秋光無可贈幽窗添得幾篇詩」


** 拂子

「　千條萬縷細如絲總結全歸在一枝即此用兮離此用為人覿面力提持」


** 暮春聞笛

「　玉笛聲高和晚鐘梅花韻落送春風胸懷縱有無窮事散入前溪煙浪中」


** 示病者

「　健時苟不肯參禪病到通身苦現前試看此中誰是我從他熱惱一時捐」


** 參禪偈

「　參禪須是信為基賢聖階梯立可期祖意西來親薦得庭前古柏又抽枝」


「　參禪須是悟為根摘葉尋枝佛祖冤但得腳跟紅線斷阿誰與你論風幡」


「　參禪須是行門全執爨肩薪事事先負米石頭當記取應須努力學高賢」


** 打米

「　腳腳分明試本心一毫力欠碓頭輕因思墜石黃梅事千古真堪作典型」


** 遊鑑湖

「　鑑湖一派水流長浪打龍山去勢狂我欲結茅湖口上不知把釣在何鄉」


** 遊臥龍山值雪

「　盡道龍山隱臥龍臥龍端不在山中半天鱗甲參差下莫訝山僧瓦缽空」


** 示顓封陸居士

「　幾回相見氣和同萬里雲山一夢中且喜團圞忘顧鑑黃鸝依舊叫春風」


** 山居

「　住山無別好因緣柴水開門不費錢贏得嘴邊生白醭閒身只共野雲眠」


** 掃龍池幻祖塔

「　孤巍卓出萬雲峰石磴空盤夾道松血脈流通聲振遠覺花一朵獻芙蓉」


** 示敏生潘居士

「　湖頭又見柳拖金道話殷勤意轉深肯向六窗虛寂靜何妨城市與山林」


** 贈瑞瞻曹文學

「　九峰峰下泖湖邊中有維摩喜坐禪把住關頭忘顧鑑腳頭步步是青天」


** 示金聲張居士

「　十字街頭作戲場四時儘有好風光廬陵米做曹山酒個裏明明不覆藏」


** 別亮工羅居士

「　柏子飄香促使符片帆明日到鴛湖臨岐無法堪留贈衣裏人人有寶珠」


** 別五紽張居士

「　相逢客舍意如何方外交情感荷多無奈閒身閒不得芒鞋仍欲入煙蘿」


** 遊吼山

「　扁舟送我到山房竹榻雲床暑氣涼趺坐不知花雨下一聲幽鳥叫新篁」


** 送仲連沈主政授經淮上次埽菴韻

「　春城煙柳伴桃花送客湖頭日未斜枝上好音聽不盡一江新浪款君家」


** 贈了凡禪德

「　白雲片片峰頭落綠竹竿竿遶屋斜時有埜人來借榻煮茶分韻看梅花」


** 次漢關首座並蘭韻二首

「　和風解凍又含胎隱隱幽芳不用排最羨春魁兄與弟迎香鬥艷一時開」


「　昔日清涼有此瑞山翁入眼又生疑曇花今日重狼籍凜凜天機喪所知」


** 過靈山懷杯渡禪師

「　桑麻埋沒古招提斷碣難尋宋代辭我欲卓笻扶故址恐驚鷗鳥動狐疑」


** 登投子懷古

「　昔年獅窟今狐窟九上三登巳寂寥荒草堆頭無斷碣門前空有趙州橋」


** 贈燦侯耿居士

「　柳線絲絲拂小樓輕煙時復滿汀洲燦君須用深留意陶令曾稱五柳侯」


** 登浮山懷古

「　萬古撐霄勢若雲碁盤黑白未曾分機先一著誰能委九帶堂中碧蘚紋」


** 送公茂夏侯回楚

「　片帆高挂楚江風故國梅花正吐紅昔日交知重話會莫忘陽羡住山翁」


** 贈若鏡法師

「　講得天花亂下來廣長舌相吼如雷化城無限痴男子驚入文殊寶鏡臺」


** 留別當湖善友

「　江南掛缽處太白與天台攜杖歸山去清風滿袖來」


** 坐洗松池

「　空山池水碧永日洗松風靜聽無言說巖花開正濃」


** 規繩

「　背眾侵常住偷安小化緣是非爭勝負立擯出堂前」


** 端陽次埽菴為定遠大將軍世子統師道經檇
李修供龍淵二十過韻六首

「　胸中別無活計笑看雲住雲行何處薰風掃盡龍舟繫斷波聲」


「　邪法總歸正法喜逢護衛王臣蒲劍斬除魔窟入室唯許同人」


「　事事要須自肯眼前草木皆兵會得腳跟線斷管教神氣和清」


「　喜有竹松作伴更容麋鹿為鄰一笑藤蒲定起不知誰主誰賓」


「　截斷渡頭蹤跡風吹江上狂波賺殺紛紜豪傑無端誤入煙蘿」


「　石室無人問鼓角驚聞一曲梅花調古來看出岫新雲」







自閒覺禪師語錄卷第七(終)

自閒覺禪師語錄卷第八
住荊溪芙蓉寺嗣法門人
　住古堯乾明寺嗣法門人洪暹　編

** 述古德遺事漁父詞十首

*** 布袋和尚

「　萬山空翠月明前布袋橫拖別一天七珍八寶舊因緣高枕眠逢人乞我一文錢長汀江上趁風煙兜率宮中不肯還十八孩兒鬧市廛千畝田話頭歷劫口碑傳」


*** 馬祖

「　藤蒲鎮日堆堆坐多口阿師重說破南岳山前影婆娑莫造作出脫諸方鈍置貨沒弦琴韻尋常課日面月面遭折挫舌頭過鼻萬機墮好一個雙輪腳下清風播」


*** 百丈

「　野鴨飛空鼻頭痛無端殃禍驚叢眾哭兮笑兮把人弄乾打鬨出群須是丹山鳳耳聾挂拂法中棟家私不用醬三甕一日不作忍飢凍狐破夢大雄山下千機洞」


*** 溈山

「　一腳淨瓶驀踢倒翻身直上雲山島七年橡栗無煩惱向誰討蛇虎隊隊護荒草赤心剖對龍天禱依舊松龕自灑掃寂子機投展懷抱話清藻羅漢開田日杲杲」


*** 南泉

「　一槌擊碎虛空鼓翫月風標獨步武南陽道上氣如虎浴水牯出瓶何用千鈞弩三心不是分賓主牡丹花指大夫睹片石鐫佛不用斧賣身普家私蕩盡播寰宇」


*** 平田

「　台山路口少人行兩袖清風動地生年深自是懶逢迎沒弟兄室中嫂嫂接機橫嶺頭問路俊俏英五歲牛兒尚未耕電光石火振家聲迷人精千古萬古播高名」


*** 雪峰

「　九上三登不唧溜瞻星翫月空相守淘沙去米機難驟宗乘句風吹水面紋生皺鰲山成道無前後南山鱉鼻吞宇宙撒手歸來日如晝仍依舊象骨峰前木馬吼」


*** 東山

「　木雞出峽露玄機下載清風動四維神通妙用奮全威絕依稀摩霄俊鶻撲天飛砥柱東山恢祖徽門庭座鎮高巍巍不將魚目當珠璣三佛皈覿面拈香願不違」


*** 楊岐

「　三十年來氣骨雄空拳赤手佐慈翁每將此事扣巳躬道未充辭雲片片嶺頭籠官不容針振祖風百千三昧一時通金剛栗棘自磨礱萬機融扶桑湧出日輪紅」


*** 天童

「　柴堆突露摩醯眼千妖百怪一齊剪禹門三級風前卷祖圖選太白提持摩訶衍匡床高踞分瑚璉坐斷靈羊尋跡大白棒當頭為人闡透關鍵嘉聲傑出叢林典」


** 闢路

「　驀直去莫轉身昔日臺山指路親芙蓉這裏身難轉古路苔深滑煞人青嶂翠屏蹲石虎蒼松斷壑老龍鱗巖前樹古猿來抱山後花開鳥自陳雙澗潺潺新瀑長密雲靄靄潛虹迍曾無菜葉招人跡寧許桃花引問津去去實不去紫湖狗子當門踞來來實不來
清風兩袖起雲雷翻身鷂子空中打名姓從今稱活埋」


** 開田

「　開了田說大義堪笑溈山太狼藉芙蓉翻轉一荒畬曾未與人云此事高處高平水不流插鍬展手驚天地秋高農實驗禪和奪取稻鐮顯大器種田博飯住山翁戴月披星償夙志道用時時示時人時人不識親垂示高高山頂立虎吼松門有寒拾深深海底行逢人拈出破砂盆不是與人難共聚大都緇素要分明」


** 種松

「　種青松作標榜臨濟小廝心志廣钁頭築地逞風流規格高垂萬人仰太白曾恃念里關乳峰標入翰林黨世稱三友名大夫遊戲神通化作蟒毓祖攜鋤咒大悲兩行勢迥碧蒼蒼前大悲兮後大悲參天壁立高百丈日日是好日萬法拈來總歸一時時是好時雨打風吹韻逸奇渾身養就蒼龍角拼與山僧作故知」


自閒覺禪師語錄卷第八(終)

* 行狀

師姓余母荀氏蜀之重慶合州人也生萬曆庚戍八
月初七日吉時八歲隨父禮本邑馬當山太空為受
業師乙亥出蜀首謁先天童省法次參先通玄林老
和尚大徹玄旨遂得法為嫡嗣焉是年結茆台之華
頂次禹之廣化戊子開法羅漢巳丑遷慈濟庚寅遷
法海辛卯遷嶽林甲午遷龍淵丙申遷芙蓉辛丑三
月示微疾至十二月二十五日索浴二十七日午囑
蔣憲文居士護持院事復作書謝城中諸檀護併授
雪松都監法亦有所囑靡不盡舉至酉時書遺囑誡
眾所訓詞嚴意切仍誡門弟子當忘軀弘道以報佛
恩畢乃疾書偈云天上天下腳頭腳底撩起便行將
頭作尾阿呵呵風流不在著衣多一曲歸家唱哩邏
擲筆云俗氣也不除竟爾告終嗣法門人三十三人
壽五十三臘三十四夏奉全身塔於寺之東首屏風
山。

康熙元年歲在壬寅正月
獅峰嗣法門人超吼謹狀



先師和尚嗣法於先通玄江南兩浙凡六坐道場
所至惟以钁頭鈯斧煆煉學者大有百丈之風為
一時當路士大夫深所宗重至于上堂入室多是
覿面全提不事文彩一味嚴冷朴實雖佛祖亦有
所畏懼其於禪暇拈提之外或詩或偈隨所見而
成無非發明本分著子渾不類今之鏤玉雕金者
也玉昔始於古勾章道上遇之心甚異焉兼讀其
錄始知言行相符當世一人而巳矣由是拳拳服
膺迨至芙蓉前後十餘年初無二節故玉與喻兄
數輩備悉
先師行道苦節實有補於名教遂力翻舊錄以惠後
世學者知立言立行之大端足為宗門厥典耳。

康熙歲次壬子蒲月住壽安嗣法門人等玉識