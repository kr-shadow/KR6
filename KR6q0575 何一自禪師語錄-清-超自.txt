#+TITLE: 何一自禪師語錄-清-超自
#+DATE: 2016-06-11 12:30:34
#+SOURCE: github.com/kanripo/KR6q0575 master 533127a1                

** 何一禪師語錄序

天童密雲大師以無上智慧直接達磨心傳為東南
諸方大教主一時得法弟子實繁有徒而費隱則尤
法門中之龍象也費隱所付囑者二十有二人惟性
空一瓶一缽數千里渡江獨以禪教唱導河北一時
中州青齊諸郡莫不翕然向風何一禪師者受性空
付囑居京師之西郊崇寧菴閉關閱藏如是者有年
朝夕參叩者輒千百人其上堂小參及示眾問答諸
種諸弟子積成語錄梓成問序於余余恒謂二氏之
學為其易而吾儒所學為其難釋氏棄家薙髮屏除
一切無恩愛嗜欲之擾而獨專心致志於向上一事
故用力也易若吾儒以經世為巳任不捨一法凡天
下國家身心性命之事力所當為者無不盡心焉故
用力也難然而釋氏割截身體剖腸斷臂有所不惜
則亦有難焉者矣今觀何一所著語錄何其持身之
嚴任道之篤而用心之精勤匪懈如此其至也余嘗
謂釋門行有二種有心行焉有身行焉心行者勞心
者治人之事也身行者勞力者治於人之事也大士
之度盡眾生地藏之欲空地獄夫獨非勞心之事哉
古人云言者心之聲也名者道之賊也今何一不汲
汲於求名而其言能以利眾度生為願豈僅獨善一
身者哉此可為河北諸方之人願船而亦不媿密雲
之孫枝矣余故樂聞而為之序。

康熙參拾陸年孟春楚邾城王澤弘撰於長安之思
匡閣






** 何一和尚語錄序

渾然穆然天地之根湛然寂然萬化之源所謂人人
具足者乃歷來老古錐皆云向上一著千聖不傳此
又何說哉試思天何以高地何以厚日月何以明山
川何以峙水何以流以至草木含其生鳶魚達其機
孰得而秘之而謂有不傳也耶即近在一身耳之所
以能聽目之所以能視鼻之所以嗅香口之所以知
味意緒之所以觸境而動隨緣而轉則又不能不傳
更復無俟於傳者朱紫陽曰有物先天地無形本寂
寥能為萬象主不逐四時彫吾儒幾箇曾見到此耶
要之千古無無心之人也無無性之人也無無天之
人也何得以渾然穆然湛然寂然者單指為向上一
著獨歸之西方黃面東來碧眼哉。

何一和尚予同里人也少而薙髮為一大事因緣足
跡幾遍天下盡參尊宿得法性空禪師乃駐錫於金
臺之崇寧古庵把茅蓋頂一缽一衲習靜十年勾當
已事人不知為善知識也既而庵前古槐重榮巢鵲
哺鴉人始稍稍異之王公大人爭供養焉為修葺是
庵不數年儼然叢林衲子日夥師隨機接人自爾無
礙殺活全彰理事俱圓師固非鑽故紙者及證道後
披閱經典高提祖印如水乳合而間有開示亦源源
本本深符大道豈非於向上一著打開光明寶藏而
經天緯地文章皆從此渾然穆然湛然寂然者活鱍
鱍地流將出來無欠無剩之一驗哉大易之言曰寂
然不動感而遂通天下之故又曰形而上者謂之道
形而下者謂之器無無寂之感無無感之寂無無道
之器無無器之道放之則六合九有不足言其大收
之則碎霰微塵不足言其小止此心而已止此性而
巳止此天而已在如來則無心可言無性可言無天
可言且并無無心可言并無無性可言并無無天可
言所以者何無非欲放倒一切枝蔓扶持這箇出來
故言說法四十九年不曾說著一字遂為百千萬億
年鼻祖至臨濟而宗風大振從來尊宿盡為捉敗師
真臨濟兒孫故凡錄中所載皆掃塵語正與不曾說
著一字同一鼻孔出氣天下後世將有以師為饒舌
則師誠饒舌矣或有向予言曰釋之與儒如參與商
如吾子言剖破藩籬是何言與是何言與然則是亦
予之饒舌耳。

康熙丁丑夏月同里張開宗拜書


** 序

何一禪師雍丘王氏子幼祝髮大梁彌陀寺寺有尊
宿曰淡如和尚手闢水月菴於中牟東境為接眾所
禪師於淡如在諸孫行故得從居水月菴中雖溷跡
塵埃而居然龍象淡如特加識獎令其綜理菴事事
皆立辦欲以付法推為菴主禪師迺以參學未廣辭
菴遠遊屢叩名衲德業精進又以京城繁盛酬應雜
沓未可定居避喧尋幽卓錫西郊崇寧菴閉關檢藏
寒暑不輟所蓄益富洞徹源流適臨濟正宗性空和
尚自選佛場北來普擇法嗣聞禪師之名過訪崇寧
片語契合旋留衣缽禪師是後機緣天授檀施雲集
廊殿門垣日以恢拓仿水月菴之舊開堂接眾時而
結制朝夕參叩道場動輒千百人俱王公為之護法
貴胄群稱弟子善信男女車馬駢交於門供佛畢即
趨方丈問法禪師迎機開示各滿其願監院雲曉錄
之秘篋積久成帙居士茂盛暨弟玻爾坤楚蠻子荷
師開示矢誠皈依謀諸慈氏捐貲助刻而語錄以是
告成矣雲曉持以詣予諈之為序予生平未嘗讀梵
書於西來意茫如也覽是語錄不能入亦不能名其
善第予與禪師以鄉誼往來數十年甚狎知其行之
篤而學之勤必非漫為立言者則語錄將與傳燈指
月諸編並垂大藏為緇流所珍玩有可徵巳抑予因
之有慨焉人不盡為儒而為儒不可不期為大儒人
不盡為僧而為僧不可不期為高僧要以各極其詣
力之所至而後無負於初心禪師以中州之僧來遊
京師闡揚宗旨鼓動一時則高僧之目禪師可謂不
媿予以中州儒生薄宦京師亦欲扶世明道大振儒
風而儒冠者溺於利名不自認身心性命為何物滾
滾頹波力莫能障則予之為儒殊無效也予滋恧矣
昔陶淵明不能止酒遠公許入蓮社至今傳為隹話
予以儒生之常談弁是語錄禪師不以其言之不類
而有取焉斯亦曠達之見也爰以書之簡端。

時
康熙三十有二年歲次癸酉中秋穀旦牟陽冉覲祖
拜撰






* 何一自禪師語錄目錄

  
  * 上卷
  
  * 上堂
  * 小參
  * 示眾
  * 問答機緣
  * 下卷
  
  * 舉古
  * 拈古
  * 徵古
  * 別古
  * 代古
  * 頌古
  * 偈
  * 佛事
  * 行實
























何一自禪師語錄卷上
嗣法門人明修明惠明智等編

師住北京順天府宛平縣崇寧禪院於康熙二十年
十月十五日檀護鎮國公暨宰官紳衿請就本院開
堂師拈疏云言言顯露字字全彰其或未然且聽宣
揚維那宣畢指法座云須彌山獅子座圓陀陀光灼
灼高著眼莫錯過便登拈香云此一瓣香非干雨露
不藉栽培根盤無陰陽之地葉覆於諸佛之頂舒之
則彌滿六合卷之則退藏於密信手拈來爇向爐中
端為。

君恩親恩三寶恩檀越恩普同供養復拈香云此一
瓣香包古裹今爇向爐中恭惟現前期主鎮國公金
枝千載茂玉葉萬年榮恒作叢林藩籬永為佛法金
湯不忘靈鷲之囑樂遊選佛之場次拈香云非馨非
臭不是天降非是地湧從這裏拈出專伸供養選佛
堂上傳臨濟正宗第三十二世先師性空老和尚用
酬法乳之恩斂衣就座維那白椎云法筵龍象眾當
觀第一義師豎拂子云三世諸佛曾登此曲􂵚木塵
說剎說歷代祖師也陞此曲􂵚木橫說豎說仁者還
見麼還聞麼不妨出來相見僧問昔日靈山拈花今
朝崇寧豎拂是同是別師云同有多般別無兩樣進
云文彩已彰祖意未露乞師指示師便打僧亦喝師
又打問離四句絕百非請師直指某甲西來意師云
高聲問將來僧擬議師便打問爐韝弘開鍛凡成聖
且道非聖非凡到來作麼生鍛煉師便打進云不是
苦心人不知師云那是伊苦心進云太湖三萬六千
頃月在波心說向誰師云秪恐不是玉是玉也大奇
問既然是佛又言成道佛與道豈有二乎師云一法
雖無異三人乃見差進云恁麼則佛與道是二師云
錯進云恁麼則佛與道是一師云錯進云謝和尚答
話師云錯乃云掀翻海嶽求相識橫按莫邪斬癡頑
默默自知田地穩騰騰誰謂肚皮憨若是個伶俐漢
向冷地裡烏龜向火向熱鬧處碓嘴生花也須眼裏
抽釘腦後拔楔然後於毛端中現寶王剎坐微塵內
轉大法輪縱奪無礙生殺自繇不見世尊初生一手
指天一手指地周行七步目顧四方云天上天下唯
我獨尊雲門文偃大師云我當時若見一棒打殺與
狗子喫貴圖天下太平師云且道雲門據何權衡要
行此令卓拄杖震威一喝云鳳舞千山境龍飛四海
春復白槌云諦觀法王法法王法如是下座。

上堂有一段奇特大事舉似大眾師長久云山僧住
持事繁不覺忘前失後聻忘機歸去同魚鳥濯足滄
浪煙水秋便下座。

普請上堂師以拂子召眾云諸佛智慧甚深無量其
智慧門難解難入放下拂子云會麼犀因翫月紋生
角象被雷驚華入牙下座。

上堂維那白椎云法筵龍象眾當觀第一義師云第
一義山僧未出方丈諸人未到法堂早己花嬌易謝
何況出乎其口入乎其耳那堪雪上加霜若論第二
義與大眾說則因緣舉俱胝和尚初住天台有尼名
實際頂笠執錫遶師三匝云道得即拈下笠子三問
胝並無對際便去胝曰日勢稍晚且留一宿際曰道
得即宿胝又無對際去後胝自歎曰我雖處丈夫之
形而無丈夫之氣擬棄庵諸方參學其夜有山神告
曰師不須離此山將有大菩薩來為和尚說法旬日
天龍和尚至師罄誠迎禮具陳前事天龍豎一指示
之胝當下大悟胝所畜一童子於外被人詰曰和尚
說何法要童子豎起一指歸舉似胝胝以刀斷其指
童子叫呼走出胝召一聲童子回首胝那豎起一指
童子領悟師召大眾且道俱胝與童子悟在什麼處
師豎指顧左右下座。

解制上堂九旬之內結水成冰三月之外化冰為水
即今渙然冰水一如又作麼生良久云等閒識得東
風面萬紫千紅總是春下座。

六月六日普住請上堂卓拄杖云選佛囑託這根拄
杖晝夜放光時常說法眾中還有作家出來與拄杖
子相見僧問有問有答即不問無問無答又作麼生
師云早己問答了也僧喝師打僧又喝師亦打僧云
看破了也師云看破個什麼僧擬議師連打僧禮拜
師卓拄杖一下云看問如何是佛師豎拄杖云鑑進
云如何是法師橫拄杖云鑑進云如何是僧師倚拄
杖云鑑進云三寶蒙師指示教義宗義是同是別師
云風吹楊柳千條錦雨打梨花萬點銀進云某甲不
知伏冀明示師云分明為伊吾無隱乎乃云今日曬
番藏經此藏之中有如來全身汝等也要留心向返
聞處聽向冷眼處看向動手處會向四威儀處識果
然如是是名轉此藏經其或未然卻被藏經轉汝了
也且道即今轉藏一句又作麼生道若將耳聽終難
會眼裏聞聲方得知下座。

上堂舉世尊與眾行次以手指他云此處宜建梵剎
帝釋將一莖草插於地上云建梵剎已竟世尊微笑
師召大眾云還委悉麼眾默然師不覺呵呵大笑云
萬籟有心聞不得孤巖無耳卻知音下座。

優婆夷普淑等請上堂云獅子窟中無異獸獅子行
處獅子隨不妨獅子兒出來相見一座主問猊座高
登人天普集少室家風請師吐露師卓拄杖云會麼
主云時逢秋景節屆中元善男信女建設蘭盆勝會
功歸何所師云蒼蒼皆草木處處野花香主云嘗聞
一子出家九祖生天為付麼目連救不得母師云者
業甚分明問某甲出家心上常疑即今二十三歲不
知二十三歲已前靈光亦在何處請師指示師云當
面無隱覆進云佛身充滿法界和尚在什麼處著腳
師云近前來向汝道進云不會師云爭怪得老僧麼
僧纔出禮拜師打云速道速道進云如何是蓮華出
水師復打進云不知師云明明露出為什麼不知問
觀音能救世間苦如何又有生老病死師云伊不向
這裡聞乃云尒時龐婆鹿門寺設齋維那意欲焚疏
回向婆拈梳子插髻後云回向了也即今崇寧設齋
與昔龐婆是同是別若道是別皆是優婆夷若道是
同拈梳子看師良久驀拈拄杖云荒田不揀草淨地
卻迷人下座。

普請上堂云諸方談玄論妙言是說非崇寧即不然
有理也是三十棒無理也是三十棒何故如此只教
拄杖任縱橫專專秖賣死貓頭下座。

上堂舉臨濟大師云第一句薦得堪與佛祖為師第
二句薦得堪與人天為師第三句薦得自救不了師
召大眾還有薦得那一句不妨出來通個消息眾皆
默然師云啼得血流無用處不如緘口過平生下座。

結制王圖尚設齋請上堂維那白椎云法筵龍象眾
當觀第一義師云第一義一椎擊著聾者能聽啞者
能言瞽者能見大眾還信得及麼若信得及不妨出
來道看僧問杲日當空十方普照只如今日請師舉
揚未審舉揚個什麼師便打進云棒頭有眼明如日
指出須彌作壽山師云禮拜看僧禮拜師云獅子咬
人韓盧逐塊乃云這個光明藏輝天鑑地耀古騰今
五竺藏不得四海生光輝法法本具物物全彰所謂
法無定相遇緣即宗竿木隨身逢場作戲將南作北
指東為西攪長河為酥酪變大地作黃金拈一莖草
作丈六金身丈六金身作一莖草一為無量無量為
一小中現大大中現小雖然如是正眼觀來未是木
分且道如何是本分良久云還委悉麼卓拄杖震感
一喝云千峰勢倒嶽邊止萬派聲歸海上消下座。

上堂驀拈拄杖云拈來當宇宙遍界不曾藏三世諸
佛不敢正眼視著歷代祖師只得口掛壁上正恁麼
時佛來也打魔來也打有理也是三十棒無理也是
三十棒嚴行正令猶是半提大用全彰如何施設卓
拄杖云眼空宇宙渾無物大座當軒誰敢窺下座。

解制上堂云若論此事結制之內山河大地出氣不
得萬象森羅無不失色解制之外山河大地一任崢
嶸萬象森羅灼然生光我此一眾或行或住或坐或
臥一動一靜一語一默若向這裏動轉施為當面看
著開口說著動手觸著舉步踏著且道四著之中那
一著子是結解的三昧揮拂子云莫隨有相光中轉
但向無言句外聞驀拈拄杖卓一卓下座。

上堂問僧問趙州祖師西來意州云庭前柏樹子意
旨如何師云狗舐熱油鐺進云蒙師指示師云驢事
未去馬事到來乃云西來意柏樹子熱油鐺蒙吾指
麻三斤蘿蔔頭咬著些兒冷汗流下座。

上堂僧問如何是賓中賓師云遠客投知己蹔坐笑
吟吟進云如何是賓中主師云陣雲橫海上拔劍攪
龍門進云如何是主中賓師云天共白雲曉水和明
月流進云如何是主中主師云莫邪當宇宙血濺滿
乾坤進云賓主蒙師指示如何是向上事師便打問
如何是奪人不奪境師云幽蘭好似隱君子野外無
人獨自香進云如何是奪境不奪人師云漁樵歌滿
路野老唱豐年進云如何是人境兩俱奪師云道泰
不傳天子令時清休唱太平歌進云如何是人境俱
不奪師云大地花似錦長安人奏歌僧禮拜師便劈
頭一棒云這是境這是人乃云滿目清光貫通古今
動轉無隱靜則現成頭頭顯露步步全彰舉拂子云
還見麼擊禪床一下云還麼若向這裏聞處透脫
見處分明更有何事驀拈拄杖云從來大道無拘束
信手拈來百事全下座。

盂蘭會請上堂時逢秋景節屆中元乃諸佛歡喜之
辰實目連孝母之日善男信女獻花供果祀祖禮懺
誠格獲孝豎拂子云目連來也為眾說法虛空笑
須彌吐舌三腳驢舞白牯頻說報到良期知時識節
葵花欲開海棠將綻梧桐滴露松柏鎖煙召大眾云
看看滿目秋光如不薦芙蓉依舊溪水邊下座。

上堂眾集白槌畢師卓拄杖一卓便下座。

上堂問如何是世尊拈花的意旨師豎拂子進云如
何是迦葉微笑的意旨師揮拂子僧禮拜云謝和尚
指示師云指示個什麼乃云世尊拈花迦葉微笑覿
面獨露大用全彰世尊將蝦釣鱉迦葉見餌忘鉤雖
則兩彩一賽各露風規正眼觀來未合向上一路千
聖不傳即今大眾如何話會師笑云自有一雙窮相
手不曾容易舞三臺下座。

上堂僧問佛未出世祖未西來還有佛法也無師云
遍界不曾藏僧作聽勢師云蒼天蒼天進云毛骨悚
然師云未在僧便喝師打云這瞎漢進云瞎漢瞎漢
師云與麼亂統僧拂袖便出師召上座僧回首師笑
云禾山道的乃云佛未出祖未來觸著些兒笑盈腮
慇懃為打禾山鼓雲從龍兮風從虎那個男兒不丈
夫耳不聾兮眼不瞽何必向外覓佛祖顧左右云還
委悉麼面皺只為陪笑得背駝皆因鞠躬多下座。

上堂舉僧問九峰虔禪師云祖祖相傳底事峰云釋
迦慳迦葉富僧云如何是釋迦慳峰云無物與人僧
云如何是迦葉富峰云國內孟嘗君僧云畢竟祖祖
相傳底事作麼生峰云百歲老人分夜燈據九峰一
言之下分皂白一語之下定古今仔細檢點將來分
明未在即今有人問我崇寧如何是祖祖相傳底事
相向他道山青水綠當陽指竹翠花濃信手拈下座。

上堂云舉揚個事百千法門無量妙義天得一以清
池得一以寧君王得一天下太平衲僧得一海眾雲
集雖然奇特未足盡善且看水上座為大眾說奇特
驀卓拄杖一卓云也大奇也大奇擲下拄杖云木上
座恁麼說不思議下座。

上堂僧問大悲千隻手那隻是正手師以手指云這
裡薦進云大悲千隻眼那隻是正眼師云近前來看
進云手眼蒙師指臨濟三玄三要伏冀和尚慈師
云一一問將來進云如何是第一玄師云覿面不相
瞞進云如何是第二玄師云微笑千古傳進云如何
是第三玄師云饑來喫飯困來眠進云如何是第一
要師云世尊拈花迦葉笑進云如何是第二要師云
須彌吐舌虛空笑進云如何是第三要師云拾得作
舞寒山跳進云三玄三要謝師答話如何是從上以
來佛佛相傳祖祖相印底事師劈脊便棒云還知麼
僧擬議師又打云痛癢也不知乃云向上一著子眼
若聽耳若睹即此物非他物雪峰毬玄沙虎睦州板
禾山鼓魯祖壁雲門顧召大眾還識這一隊老古錐
麼良久云萬山不隔今宵月一片清光分外明下座。

上堂僧問承言者喪滯句者迷如何是不錯錯師云
突出難辯僧近前作舞勢師以拂子擊禪床僧作女
拜師豎拂子僧禮拜師便喝問把住則乾坤失色放
行則瓦礫生光正恁麼時把住好放行好師云且沒
交涉進云和尚陞座鐘鼓皆說法要未審說何法要
師云若將耳聽終難會進云當陽一著眾眼難瞞末
後一機千聖不說如何是千聖不說師云眼裏聞聲
始得知問昔日韓文公參大顛和尚云弟子軍州事
繁佛法省要乞師一語顛良久公罔措意旨如何師
云官不容針進云時三平侍者乃敲禪床三下顛云
作麼乎云先以定動後以智拔意旨如何師云私通
車馬進云公乃曰和尚門風高峻弟子於侍者邊得
個入處未審得個什麼入處師云海納百川乃云一
問一答總而未在假使乾坤萬象森羅盡為異口同
聲各具百千問難問問各別不消長老彈指一下一
時答了於其時中作不思議佛事雖然美則美矣鬧
熱門庭正眼觀來也是業識茫茫無本可據若是祖
師門下一點也用不著師召大眾云且道是那一點
卓拄杖一卓下座。

* 師住北京翊教禪寺語錄

康熙三十七年歲次戊寅受京師護法王公宰官紳
衿本寺監院同諸山尊宿等公請住翊教禪寺於二
月十五日進院。

山門　舒目長安道舉足般若門拽杖便入。

彌勒　明明兜率宮堂堂樓閣坐常笑無人識者裡
是什麼。

大殿　馬祖道底輝天鑑地趙州說底耀古騰今且
道殿裡底遂展具作禮。

韋馱　靈鷲囑付翊教叮嚀且道叮嚀個什麼良久
插香云神功叵測生檀信密行難思鎮魔軍。

伽藍　伽藍菩薩願力洪深以何為驗靈山記莂擁
護法社。

祖師　昔日面壁今朝打坐蓋聞西歸者裏是誰眾
中還識西來意麼聻祖禰不了殃及兒孫。

據室　卓拄杖云古今老古錐說的說默的默未審
說的是什麼默的是什麼以拄杖橫案震威一喝云
居此室行此令。

當日監院同眾檀護請上堂師至法座拈疏云人天
眼日衲僧巴鼻事不獲巳對眾拈出薦麼不然且聽
維那重宣宣畢指座云獅子座曲􂵚床頭頭露步步
彰便陞座　拈香云此一瓣香貴而無比尊而無等
爇向爐中端為祝延
今上皇帝聖壽萬歲萬歲萬萬歲伏願皇風一片至
化無疆復拈香云此一瓣香因植靈鷲果培宮院爇
向爐中耑為
儲君王子天眷宗親福如海嶽壽似松椿次拈香云
乃棟乃梁為國為民爇向爐中奉為滿朝文武闔國
公卿宰官縉紳諸山尊宿現前檀越同明般若共證
真常又拈香云此一瓣香信手拈來熏天炙地爇向
爐中耑伸供養選佛堂上
本師性空先老和尚用酬法乳之恩歛衣就座維那
白椎云法筵龍象眾當觀第一義師豎拂子云第一
義諸仁者會麼問荅不錄乃揮拂子云者個是佛佛
授受祖祖相傳由此天下老和尚建法幢立宗旨行
棒行喝橫說豎說面前揮寶劍腦後舞金鎚高高山
頂立逼塞虛空深深海底行平沉大地不是神通妙
用亦非法爾如然不是不是日面月面有麼有麼突
出難辯大眾還委悉麼且道委悉個什麼震威一喝
云慇懃為解丁香結放出枝頭自在春便下座。

* 小參

除夕小參云一年又一年吾頭將白半諸人莫道頭
上無剔起眉毛還自看師顧左右云邀眾焚香辭舊
歲呼童捧茶賀新年。

起七小參師云進堂將有一七設有見地不妨出來
與汝證明眾無語乃舉僧問趙州云學人乍入叢林
乞師指示州云喫粥了也未進云喫粥了也州云洗
缽盂去其僧言下大悟即今崇寧不貴諸人千轉萬
語只貴一悟為期復舉萬松道還丹一粒點鐵成金
至理一言轉凡成聖若知金鐵無二凡聖本同果然
一點也用不著且道那一點眾中還會麼肯來兩手
相分付擬去千尋不可攀。

小參僧出禮拜師便打云速道速道進云拜過再道
師又打僧便喝師云喝後又作麼生師問僧伊參的
是什麼進云萬法歸一師云如何是一進云一個鼻
頭往下垂師卓拄杖云還識這個麼僧便禮拜師便
打乃舉俱胝凡有所問唯豎一指殊不知他俱胝終
身用之不盡即今崇寧這根拄杖如江上之清風似
山間之明月取之無禁用之不竭師橫拄杖云若論
此事嘲三攞四長安大道七縱八橫忽然開口說著
舉步踏著若向這裏脫然無疑高掛缽囊拗折拄杖
我且問你諸人是什麼人的境界卓拄杖云一堂風
冷淡千古意分明。

除夕小參僧出請問和尚即今在什麼處師云近前
來向汝道進云求和尚開示師云開示了也僧禮拜
師云拋鉤釣金鰲跛鱉出頭來乃云光陰迅速年窮
月盡戶戶辭舊家家迎新富貴也忙貧賤也忙未審
忙的是誰若知忙的是誰便識昔香嚴道去年貧未
是貧今年貧始是貧去年貧還有卓錐之地今年貧
錐也無真淨道去年富未是富今年富始是富去年
富惟有一領黑黲布褊衫今年富添得一領百衲山
水袈裟師云二位尊宿一個哭貧貧恨一身多一個
誇富富嫌千口少仔細檢點將來兩個一對弄泥團
漢崇寧又且不然昨日午齋饅頭今朝晚茶果子饑
則共餐渴則同飲隨分者些子也不哭貧也不誇富
即今臘月三十日到來應時及節一句又作麼生道
顧左右卓拄杖一卓云爆竹催臘去梅花送春來。

晚參師云斬貓因緣之事此道未喪只是曲高和寡
人雖難會山僧易見在天而天在地而地在君臣而
君臣在父子而父子乃至四生六道而共有之在眼
能見在耳能聞在鼻能嗅在舌知味在身知觸六根
門頭放光動地非貴賤非賢愚無皂白無青黃無淨
染無增減無智得無開合無背向有名呼不得無位
可安排正恁麼時若向這裏分疏得出便可隨處作
主遇緣即宗將天作地指山為水召大眾云還會麼
長安風月貫今昔那個男兒不丈夫。

小參云昔高安白水仁禪師示眾云尋常不欲向聲
前句後鼓弄人家男女何故且聲不是聲色不是色
時有僧問如何是聲不是聲仁云喚作色得麼僧云
如何是色不是色仁云喚作聲得麼僧禮拜仁云且
道為你說答你話師云即今有人若問崇寧聲不是
聲色不是色僧問聲不是聲色不是色畢竟是個什
麼師劈頭一棒僧云謝師指示師云不是不是僧罔
措師云掬水月在手弄花香滿衣。

為誥封夫人那氏對靈小參雪覆瓊樓白雨洒珊瑚
紅縱橫非他物目前不是境師揮拂子云靈魂這裏
會處處任崢嶸。

為誥封夫人那拉氏對靈小參坤仁生萬物淑德悅
眾心四大本來空五蘊元非有蕩蕩金剛體無生亦
無滅師舉拂子云靈魂這裡薦何處不蓮宮。

小參僧問眾色歸空空歸何所師云當面藏不得進
云為什麼藏不得師云十方無壁落四面亦無門乃
云大凡學道之人須識本心且莫自瞞方可學道多
見庸流認賊為子認奴作郎以為心要此實錯會一
語一默且沒交涉非語非默亦沒交涉我這裏針劄
不入為你諸人分明說出師笑云老僧失利。

為光祿大夫副都統張公對靈小參青雲英秀以乃
黃梁金風慘慘玉露悽悽野草啣花香淚滿地嗚呼
豎窮三際不是聲色橫遍十方亦非他物所以道有
物先天地無形本寂寥能為萬象主不逐四時凋正
恁麼時崇寧不惜眉毛滿盤托出八字打開豎拂子
云靈魂這裡薦如果會得說什麼超生了死離苦得
樂剎剎觀音處處彌陀其或未然即今薦靈一句又
如何指示放下拂子云還會得麼咦山僧把手牽不
得靈魂自肯乃方親。

為舒居士對靈小參昨日與君說今朝視君默默即
是說說即是默默也不是說也不是恭惟居士這裡
薦。

小參師云四海浪平龍睡穩九天雲靜鶴飛高僧禮
拜云捲簾當白晝移榻對青山師便歸方丈。

為孫門石氏對靈小參
師驀拈拄杖云者個光明藏從來不復藏靈光獨耀
迥脫根塵本無男女之形詎有增減之相自然崢嶸
任意逍遙雖然如是即今薦靈一句作麼生道復卓
拄杖云識得這些子覿面甚分明。

眾請示誨師曰小參者古人家訓後學龜鑑諸上座
兄弟們但凡始則發心辭親離俗割愛剃髮誰不想
學道乎果然不忘最初發心出家之念古人云抱一
個萬法歸一一歸何處朝參暮參晝參夜參喫飯時
不知其滋味飲水時不知其冷熱身似枯木心如寒
灰或二十年或三十年一念萬年萬年一念倘於豁
然格外明宗不負初心之願其或未然另示方便正
開口吃飯時問誰吃飯著衣時問誰著衣行時問誰
行住時問誰住坐時問誰坐臥時問誰臥諸上座兄
弟們果不相違自然了悟自證之地大眾且道什麼
處是自證之地驀拈拄杖震威一喝云莫謂水寒魚
不食如今釣得滿船歸。

晚參問半窗松影半窗月是何境界師云莫認境界
會乃卓拄杖一卓云會麼恁麼向你道為什麼不會
又卓一卓云杖前無限松風意散步歸來月正圓。

* 示眾

結制示眾茶話今宵監院陳設茶果恭候山中達士
湖海高流雲集崇寧專為個事參須真參悟須實悟
莫學粥飯之流口耳之學南天台北五臺空遊山水
談是論非依文解義障先聖之智眼閉自己之悟門
自誤平生忽然大限臨頭未免手忙腳亂豈能作主
如生牛剝皮似螃蟹下鍋苦哉悔之何及幸今雲會
有緣趁身康健憤發一番須要身心放下身如枯木
心似寒灰大休大歇一念萬年萬年一念正恁麼時
喫茶無滋味飲著通身慶快顧左右云還知通身慶
快麼眾無語師云種田博飯家常事不是飽參人不
知。

示眾云設有弄拙呈醜不妨出來與木上座相見眾
無語師云崇寧有一奇特事舉似大眾大地不是土
大山不是石大海不是水大富不是財大貴不是位
大悟不是道若人向這裡薦得達此六門不唯以見
諸佛正眼分明灼然而識祖師鼻孔長短雖然如是
檢點將來見也不是識也不是畢竟如何良久云不
是不是。

示眾云眾中參的是什麼話頭一僧禮拜師云你參
的什麼話頭進云某甲初參師云不妨也要問過乃
臨濟凡見僧來入門便喝是個金剛圈德山凡見僧
來入門便棒是個栗棘蓬只如睦州凡見僧來便云
擔板漢我且問你諸人是個什麼不見趙州道金佛
不度爐木佛不度火泥佛不度水真佛內裏坐趙州
使人難會崇寧轉教易見驀拈拄杖劃㊀云一二三
四五金木水火土燕子來啣泥蝦蟆去打鼓甜瓜徹
蒂甜苦瓠子連根苦互換高低如不薦世尊指地亦
非土。

臘八日示眾云這一著子天不能蓋地不能載大體
全彰大用顯露非是過量人難行奇特事故我世尊
棄捨皇宮直入雪山六年苦行臘月八日夜睹明星
悟道未審睹那個明星作麼生悟道大眾還會麼卓
拄杖云維摩不說說文殊不聞聞留下破沙盆千古
鎮乾坤拋下拄杖云聻填溝塞壑如不薦雪山依舊
白雲中。

示眾云昔日僧問浮山遠禪師云如何是佛遠云大
者如兄小者如弟師云我且問你諸兄弟是佛否僧
問佛且止畢竟是什麼師擊禪床一下僧擬議師云
黃金自有黃金價終不和沙賣與人。

* 問荅機緣

一官人參拜學生有一疑情乞師指示師云請舉官
云萬象是境何得與性言一師云誰道萬象是境誰
言與性是一官於言下有省謝和尚指示師云是公
所舉非吾指示。

師問孔意知客不是心不是佛不是物是個什麼客
云兩頭搯斷師云為什麼搯斷客云將長作長將短
就短師云那是汝的長短客云提起則遍滿三千師
云喚什麼作三千客云放下則一塵不立師微笑客
禮拜而退。

一居士參問牛過窗欞頭蹄俱過為什麼尾巴過不
得師云為他有疑情在士罔措師云果然過不得。

大嚴和尚贈爐師云心領嚴云須是身心俱到師云
這裡身心俱不到嚴笑而坐師云且喫這盞茶。

一公問昔趙州道庭前柏樹子意旨如何師云護法
掌中扇子公云不會師云爭怪得老僧麼。

御前一官人參問如何是萬法歸一師云公是御前
下官云一歸何處師呵呵大笑官云不會師云且坐
喫茶。

師拈筆寫字一官人參問如何是本來面目師以硯
示之官云不知乞和尚分明指示師云硯瓦分明是
石為什麼不知官擬議欲說師便喝官亦喝師云好
喝官無語師云莫作喝會好。

師一日往圓教寺問病于解三和尚師入方丈進禮
解在禪床番身急忙著衣師云家裡人還作客會麼
解云既是家裏人請坐師坐云吾老法兄貴恙如何
解云十八界己空師云吾兄言界正是不空二老鼓
掌大笑。

平郡王駕臨崇寧庵王曰和尚如何得道師云道本
無得得者非道王曰嘗聞人說師云至理無說說則
理喪王微笑師云請坐喫茶王臨座而立師云請坐
王固辭而立王又問解三和尚溟波和尚桂芳和尚
誰勝誰劣師云勝則俱勝劣則俱劣王曰學文如何
師云儒尊士行僧論德業昔燕王歸敬于趙州今
世祖信于報恩未嘗重于學文王顧左右大悅王
曰稍遲數日與和尚送匾額來師固辭。

一官參問南泉斬貓意旨如何師云臭氣熏天炙地
問他作什麼官云不知師云請茶官接茶便喫師云
你道不知官罔措。

僧參問無夢無想正恁麼時主人公向什麼處去師
云莫眼花僧擬議師云夢話也不少。

客指語錄云是什麼師云人天眼目客云要這個作
什麼師云這個是什麼客禮拜師云要這個作什麼
一座主來謁師命元峰西堂陪坐主云這個參禪余
不知堂指衣云這個是什麼衣主云七衣堂云你道
不知主罔措侍者舉似師師云一點水墨只教龍飛
象舞。

僧禮拜請和尚印過某甲悟也師云見什麼來僧云
見動靜一如師云動靜且置什麼是你的一如僧無
語師拈拄杖連棒打出。

僧問佛法無多子師指茶壺示之僧云無多子師云
不是物不是佛不是法你道是什麼僧云是茶壺師
便打僧禮拜師云這個也不識。

師畫一○相侍者云零零落落師圓相中又畫一畫
者罔措師便打。

庫司問雲門為什麼打殺世尊師拈拄杖示之司禮
拜師云為什麼司云我秖禮拜師云你且歸庫去。

新到四僧參禮師問那裏來一僧云青塔寺來師云
有何言句僧云青塔寺和尚甚是慈悲別時滿眼垂
淚師云非和尚僧云何故非和尚師云愛心不除僧
云恁麼則佛說大藏教為什麼師云上座不唯不知
宗旨尒且不知教義佛說一大藏只為眾生愛心不
除僧無語三僧皆云青塔和尚道真朝五臺便去假
朝五臺隨老僧住著師云這和尚好不會說話三僧
云何故不會說話師云若是上座辭吾崇寧只向伊
道假朝五臺便去真朝五臺隨崇寧住著眾僧禮退
師落堂僧問如何是禪道師以竹篦子一劃云會麼
僧禮拜師云你禮拜個什麼僧擬議師打云拋鉤釣
獰龍跛鱉出頭來。

僧問如何是生死之事師拈拄杖云薦麼僧禮拜師
便打僧云為什麼打師云為你不知痛癢僧無語師
云生死在這裏。

師問僧做什麼僧云念佛師云念佛的是誰僧云家
無二主師云主伴重重僧走過師云這瞎漢放你三
十棒。

師問僧你參的什麼話頭僧云念佛師云那個念佛
僧云又念佛師云頭上安頭僧禮拜師云何不向這
裡念看。

師問堂主汝參的什麼話頭主云本來面目師云那
是你的本來面目主便喝師云喝後又作麼生主擬
議師便打。

僧問如何是一刀兩斷師以拄杖劃一劃僧罔措師
便打。

吳居士問經云一切有為法如夢幻泡影如露亦如
電應作如是觀請師緊要處指示師良久云看士乞
師別令方便師云依經解義三世佛冤離經一字即
為魔說會麼士罔措師云如果薦得則契佛意其或
未然即為謗經士懼然禮拜求懺師云山僧罪過。

一客來參師云請坐客云道不可須臾離離者非道
也時聞驢鳴師云這個是離也是不離也客罔措師
云患根在這裡。

僧禮拜師問那裡來僧云五臺來師云曾見文殊麼
僧云見師云文殊與汝說什麼僧擬議師便打。

殿主禮拜舉臺山僧宿崇寧淨頭問曾見文殊麼僧
曰見淨無語主曰某甲代語請和尚印證師云代看
主曰凡所有相皆是虛妄師曰不在言句上主曰在
什麼處師曰這裏會主無語師舉離四句絕百非這
裏道看主曰葉落還歸根師曰話也不識主曰請和
尚道看師曰頭上安頭主禮拜師便打。

胡公訪師問三界唯心隔紙窗不見外物未審是一
心是二心師云道看公呵呵大笑師云畢竟是一心
是二心公指門云這是天堂門這是地獄門師云非
天堂非地獄公云是什麼師劈面一掌公鞠躬云領
領師云請坐喫茶。

居士問佛身充滿法界向什麼處坐師以手指云向
這裏坐士云這裏是什麼所在師打云顧。

師與玉輪和尚看解三和尚病輪把左手師把右手
三云是誰輪云崇寧和尚與弟特來相看三云吾年
七十有二要去輪云說一句來三閉目師云手又動
不得口又無氣力替解兄代語如何三點頭師云吾
兄素常斬鋼截鐵手段要住就住要去便去三合掌
點頭輪云別去師云別別別珊瑚枝枝撐著月。

官人來參問不二法門師良久官云如何是不二法
門師云出身猶可易脫體道應難官禮拜云蒙和尚
指示師云我無法與人指示個什麼官云正是指示
師云老僧失利。

師召侍者云語直機圓是如何者云圓是師云方作
麼生者云方也是師云不方不圓又作麼生者呵呵
大笑師云再道看者禮拜師云好個不方不圓秖是
語直。

伊氏夫人問乞和尚開示師云開示已竟夫云心與
性是一是二師云高聲問來夫云心與性是一是二
師云頭上安頭夫云說話的是他麼師云他是個什
麼夫云他是個狗師云喚作一物即不中。

一婆子來參禮拜師云且坐喫茶婆子抽身而去師
便送婆云和尚為什麼隨人腳跟轉師云你的腳跟
在什麼處婆擬議師云恁麼則你還不識腳跟。

僧參師問那裏來僧以手作圓相呈上師以拄杖地
下劃􃈞僧作女拜師又劃<img:>僧便出師云瞎漢瞎漠
僧回首云諾諾師云不是不是。

伊氏夫人請師齋夫曰金剛經云凡所有相皆是虛
妄若見諸相非相即見如來是何意旨師曰意旨還
見麼夫曰過去心不可得現在心不可得未來心不
可得畢竟得什麼心師曰我喫的餅子。

師閱慈明禪師錄中冬日榜示僧堂作此字<img:>
<img:>至此問侍者是什麼字者罔措師震威一喝
者脫然大笑師曰這個也不識者禮拜師微笑。

(燕山誥封夫人關門伊氏率男茂盛玻爾坤楚蠻子
　　施貲在京師本庵刻)
何一自禪師語錄卷上

何一自禪師語錄卷下
嗣法門人明修明惠明智等編

* 舉古

「舉世尊初生一手指天一手指地周行七步目顧四
方云天上天下唯我獨尊雲門偃云我當時若見一
棒打殺與狗子喫貴圖天下太平。」
【
師云我不似雲
門恁麼當時若見但向冷笑一聲他若定動便道勘
破了也。】

「舉洞山於扇上書佛字雲岩見卻書不字洞山又改
作非字雲峰見乃一時除卻。」
【
師云三個老漢總在
扇上換卻眼睛東書西畫我若見奪卻扇柄看他向
什麼處下手。】

「舉西天大耳三藏到京云得他心通肅宗命忠國師
試驗三藏纔見師乃禮拜立於右師問汝得他心通
耶藏云不敢師云汝道老僧即今在什麼處藏云和
尚是一國之師何得去西川看競渡師良久再問汝
道老僧即今在什麼處藏云和尚是一國之師何得
向天津橋上看弄猢猻至第三問藏師良久藏罔知
去處師叱云這野狐精他心通在什麼處趙州因僧
問大耳三藏第三度不見國師未審國師在什麼處
州云在三藏鼻孔裏後僧問玄沙國師既是在鼻孔
裡因甚不見沙云只為太近白雲端云國師若在三
藏鼻孔裡有甚難見殊不知在三藏眼睛裡。」
【
師云
即今國師在什麼處策起眉毛看。】

「舉昔有僧去參米胡路逢一婆住庵僧云婆有眷屬
麼婆云有僧云在什麼處婆云山河大地若草若木
皆我眷屬僧云婆莫作師姑來麼婆云你見我是什
麼僧云是俗人婆云汝不可是僧僧云婆莫混濫佛
法好婆云我不混濫佛法僧云與麼豈不是混濫佛
法婆云汝是男子我是女人豈是混濫。」
【
師云若非
這僧爭得證明。】

「舉昔有僧去覆船路逢一賣鹽翁僧問覆船路向甚
處去翁良久僧又問翁云你患聾耶僧云你向我道
什麼翁云向你道覆船路僧云翁莫會禪麼翁云莫
道會禪佛法也會盡僧云試說看翁挑起鹽僧云難
翁云你喚作什麼僧云鹽翁云有什麼交涉僧云你
作麼生翁云不可更向道是鹽。」
【
師云我若見翁畢
竟是什麼翁若沉吟劈面一掌云這個也不識。】

「舉南泉云王老師自小養一頭水牯牛擬向溪東牧
不免食他國王水草向溪西牧亦不免食他國王水
草如今不免隨分納些些總不見得。」
【
師云南泉猶
恐食他國王水草殊不知從來無嘴食個什麼。】

「舉百靈和尚一日路見龐公乃問昔日南嶽得力句
曾舉向人麼公云曾舉來百云舉向什麼人公以手
自指云龐公百云直是妙德空生也讚之不及公卻
問百得力句是誰得知百便戴笠子而去公云善為
道路百去更不回首徑山杲云這個話端若不是龐
公幾乎錯舉似人雖然如是百靈輸他龐公一著何
故當時若無破笠遮卻髑髏有甚面目見他龐公天
童密老和尚云百靈若無徑山直饒戴破笠子也無
出頭分。」
【
師云得力句戴笠子遮髑髏無出頭且止
崇寧勘來這一隊老漢僧不是僧俗不是俗說什麼
東西擲劍揮空轉沒交涉未免傍觀者笑。】

「舉僧問玄沙如何是學人自己沙云是你自己雲門
云沒量大人向語脈裏轉卻時有僧問如何是學人
自己門云忽有人路上請老僧齋你也隨例得飯喫。」

【師云玄沙只有殺人刀且無活人劍雲門雖有活
人劍且無殺人刀仔細檢點二位老漢也是泥裏洗
土塊若人問山僧如何是學人自己我分明向你道
你又問。】

「舉溈山問雲巖云承聞子在藥山是否巖云是溈云
藥山大人相作麼生巖云涅槃後有溈云如何是涅
槃後有巖云水洒不著雲巖卻問未審百丈大人相
作麼生溈云巍巍堂堂煒煒煌煌聲前非聲色後非
色蚊子上鐵牛無你下嘴處。」
【
師云二尊宿說大人
相何異指鹿為馬喚鐘作甕雖然如是有人問山僧
選佛大人相作麼生劈口打云還見大人相麼。】

* 拈古

「舉一日世尊陞座大眾集定文殊白椎云諦觀法王
法法王法如是世尊便下座。」
【
拈云世尊好似平地
起骨堆文殊恰如錯認註腳了仔細檢點將來兩個
老古錐只有湛水之波且無滔天之浪。】

「舉世尊因五通仙人問云佛有六通我有五通如何
是那一通佛召仙人仙人應諾佛曰那一通汝問我。」

【拈云世尊紫羅帳裡撒珍珠仙人火爐挑出鐵烏
龜。】

「舉文殊菩薩一日令善財採藥曰是藥者採將來善
財遍觀大地無不是藥卻來白曰無有不是藥者殊
曰是藥採將來善財遂於地上拈一莖草度與文殊
殊接得示眾曰此藥能殺人亦能活人。」
【
拈云看這
清涼老漢權衡在手逢場作戲撩鉤搭索通身手眼
善財拈來放下可謂鐵來線去語脈有方勘這兩個
只要家家共曉戶戶皆知惜乎無人山僧當時若見
但向他道老漢你且照顧眉毛。】

「舉那吒太子析骨還父析肉還母然後現本身運大
神力為父母說法。」
【
拈云骨肉還與父母以何為身
將什麼為口說法若向這裡廓然無疑以知如來三
身又知自己無異方曉那吒現身說法苟或未然大
好疑著。】

「舉昔城東一老母與佛同生而不欲見佛每見佛來
即便迴避雖然如此回顧東西總皆是佛遂以手掩
面於十指掌中亦總是佛。」
【
拈云開目合眼無處迴
避要識無佛處麼向未開目處會要識老婆心處麼
向未合眼處薦直饒會薦分明祖師門下未在。】

「舉明州布袋和尚常在通衢有一僧在師前行師乃
拊僧背一下僧回頭師曰乞我一文錢僧曰道得即
與你一文師放下布袋叉手而立或解開布袋百物
俱有撒下曰看看又一一收將起問人曰這個喚作
什麼或袋內取果子與僧僧擬接師乃縮手曰汝不
是這個人或問在此何為師云等個人來曰來也師
曰汝不是這個人有時依袋終日憨睡或起行於市
肆或拄杖或數珠與小兒戲有問如何是祖師西來
意師放下布袋叉手而立僧曰秖此別更有也師提
起布袋荷負而去。」
【
拈云彌勒非彌勒布袋非布袋
天不能蓋地不能載時常依著睡有時便打開七古
八怪般般撒出不是磚頭也非瓦塊拈來示人縮手
慶快雖然是則是矣明眼人勘破不值半文錢。】

「舉維摩會上三十二菩薩各說不二法門文殊曰我
於一切法無言無說無示無識離諸問答是為菩薩
入不二法門於是文殊又問維摩仁者當說何等是
菩薩入不二法門維摩默然文殊讚曰乃至無語言
文字是菩薩真入不二法門。」
【
拈云文殊於法離言
問答是為菩薩入不二法門且莫錯認定盤星殊又
問維摩仁者當說何等是菩薩入不二法門維摩默
然殊讚乃至無語言文字是菩薩真入不二法門見
什麼畫蛇添足且道要知菩薩入不二法門麼不識
臺山真面目只因身在清涼中。】

「舉百丈上堂常有一老人隨眾聽法一日眾退唯老
人不去丈乃問立者何人老人云某非人也於過去
迦葉佛時曾住此山因學人問大修行人還落因果
也無對他道不落因果遂五百生墮野狐身今請和
尚代一轉語丈云汝問老人云大修行人還落因果
也無丈云不昧因果老人於言下大悟。」
【
拈云良由
自己依墻靠壁引人墮坑落塹野狐涎一點嚥下五
百生吐不出所以一句合頭語萬年繫驢橛老人見
百丈有抽釘拔楔手段便捨己從人請代一轉語言
下大悟我且問你諸人要見老人悟處麼水歸大海
波濤靜雲到蒼梧氣象閒。】

「舉昔僧問雪竇顯禪師云如何是諸佛本源顯云千
峰寒色進云未審向上更有也無顯云雨滴巖花費
師翁云雪竇答兩轉語一轉語參天立地一轉語隨
波逐浪。」
【
拈云二大師秖解順水推船不解逆風把
柁當時那僧若問山僧如何是諸佛本源但見皇風
成一片不知何處是封疆。】

* 徵古

「舉肅宗帝問忠國師百年後所須何物忠云與老僧
造個無縫塔帝云請師塔樣忠良久云會麼帝云不
會忠云吾有付法弟子耽源卻諳此事請詔問之帝
後詔源問源乃頌湘之南潭之北中有黃金充一國
無影樹下合同船琉璃殿上無知識。」
【
徵云帝於國
師良久處但向大笑一聲恁麼則何必又造不唯造
塔己畢猶且免詔耽源葛藤遍地。】

「舉金剛經云若見諸相非相即見如來法眼云若見
諸相非相即不見如來。」
【
徵云世尊是如來禪法眼
是祖師禪且不問你諸人那裡是非相見與不見直
饒明得正好喫崇寧棒。】

「舉趙州訪一菴主便云有麼有麼主豎起拳頭州云
水淺不是泊船處便去又訪一菴主亦云有麼有麼
主亦豎起拳頭州云能縱能奪能殺能活禮拜而去。」

【徵云趙州恁麼問菴主恁麼答問處一般答處無
別為什麼肯一不肯一且道優劣在什麼處抑揚皆
在我殺活更繇誰。】

「舉法眼問修山主毫釐有差天地懸隔汝作麼生會
修云毫釐有差天地懸隔眼云恁麼又爭得修云某
甲只如此和尚又如何眼云毫釐有差天地懸隔修
禮拜。」
【
徵云勘二尊宿一個問處奇特一個答處奇
特未審是同是別若道是別問答皆是一樣若道是
同為什麼禮拜諸人要會毫釐有差天地懸隔麼豎
拂子云看。】

* 別古

「舉僧問乾峰十方薄伽梵一路涅槃門未審路頭在
什麼處峰以拄杖劃一劃云在這裡僧復請益雲門
門拈起扇子云扇子𨁝跳上三十三天築著帝釋鼻
孔東海鯉魚打一棒雨似盆傾會麼。」
【
別云古今皆
謂二老善辯來機殊不知他錯下註腳忽有人問山
僧十方薄伽梵一路涅槃門未審路頭在什麼處但
向他道問處甚分明。】

「舉汾州善昭禪師示眾云識得拄杖子行腳事畢。」

【別云崇寧不然大笑一聲他要識得高掛缽囊拗折
拄杖。】

「舉南泉與杉山向火次泉云不用指東畫西本分事
直下道將來杉以火箸插向爐內泉云直饒如是猶
較王老師一線道又如前問趙州州遂畫一圓相中
心點一點泉云直饒如是猶較王老師一線道。」
【
別
云王老師卻被一線縳住了也。】

「舉寒山云吾心似秋月碧潭光皎潔無物堪比倫教
我如何說保福權云吾心似燈籠點火內外紅有物
堪比倫來朝日出東龍池有老和尚云吾心閃爍見
猶把扇遮面比倫不比倫雲雷鼓掣電。」
【
別云吾心
似片光大地露堂堂處處堪比倫分明誰覆藏。】

* 代古

「舉僧謂趙州云某甲從長安來橫一條拄杖不曾撥
著一人州云自是大德拄杖短僧無語。」
【
代云某甲
不意撥著一個瞎漢。】

「舉僧參趙州州問甚處來僧云南方州云佛法盡在
南方汝來作麼僧云佛法豈有南北州云饒汝從雪
峰雲居來也只是個擔板漢僧無語。」
【
代云某甲罪
過卻被和尚道著。】

「舉洞山問德山侍者從何方來者云從德山來洞云
來作什麼者云孝順和尚洞云世間什麼物最孝順
者無對。」
【
代云分明道過了也。】

「舉僧參聖壽嚴嚴補衲次提起云山僧一衲衣展似
眾人見雲水請兩條莫教露針線快道僧無對。」
【
代
云針線早是己露了也某甲道個什麼即得。】

「舉昔有老宿問座主疏鈔解義廣略如何主云鈔解
疏疏解經宿云經解什麼主無對。」
【
代云下文繁長。】

「舉南泉云王老師賣身去也還有人買麼一僧出眾
云某甲買泉云不作貴不作賤作麼生買僧無對。」

【代云和尚出賣文約花押早到某甲手裡了也。】

「舉鹽官一日喚侍者將犀牛扇子來者云破也官云
扇子既破還我犀牛兒來者無對。」
【
代云震威一喝
鹽官他若動靜便云縱有千般巧終無兩樣風。】

「舉楚石禪師入寮見僧看經問云看的什麼經僧云
是金剛經石云我不問你金剛經看底是什麼經僧
無對。」
【
代云意欲再道猶恐頭上安頭。】

「舉僧問石霜咫尺之間為甚不睹師顏霜云我道遍
界不曾藏僧後問雪峰遍界不曾藏意旨如何峰云
什麼處不是石霜僧回舉似霜霜云這老漢著什麼
死急僧無對。」
【
代云情知和尚不藏親見了也。】

「舉一僧在經堂內不看經每日打坐藏主云何不看
經僧云某甲不識字主云何不問人僧近前叉手鞠
躬云這個是什麼字主無對。」
【
代云一腳踢倒他若
擬議便云這個字也不識。】

* 頌古

「世尊初於臘月八日明星出時慧云奇哉一切
眾生俱有如來智慧德相但以妄想執著不能
證得。」
【頌云。

「　雪嶺六年也似貧灰頭土面草生身夜來忽睹明星現夢破驚回識故人」
】

「世尊因五通仙人問云佛有六通我有五通如
何那一通世尊召仙人仙人應諾世尊曰那一
通爾問我。」
【頌云。

「　問處如何那一通召來應諾太分明嶺梅堤柳皆春色蝶舞鶯啼花木榮」
】

「世尊三喚三應乃云無為真佛實在我身。」
【頌云。

「　三呼三應麻三斤真佛無為在我身塵世茫茫誰自覺閒來無事且嚬呻」
】

「世尊因靈山會上有五百比丘得四禪定具五
神通未得法忍以宿命智各各自見過去殺父
害母及諸重罪心內懷疑於甚深法不能得入
於是文殊承佛神力手握利劍持逼如來世尊
謂文殊曰住住不應作逆勿得害吾吾必被害
為善被害文殊從本己來無有我人但以內心
見有我人內心起時我必被害即名為害於是
五百比丘自悟本心如夢如幻於夢幻中無有
我人乃至能生所生父母於是五百比丘同聲
讚曰文殊大智士深達法源底自手握利劍持
逼如來身如劍佛亦爾一相無有二無相無所
生是中云何殺。」
【頌云。

「　為君途路鎖煙塵寶劍露時忘我人劍佛一如廓落
無生曲調和陽春」
】

「世尊因耆婆善別音聲至一塚間見五髑髏乃
敲一髑髏問云此生何處耆云生人道世尊又
敲一云此生何處耆云生天道世尊又別敲一
髑髏云此生何處耆婆罔知生處。」
【頌云。

「　瞿曇問處少人知敲磕當陽獨露機明月偏隨流水去白雲依舊故山歸」
】

「世尊因廣額屠兒日殺千羊一日至世尊前颺
下屠刀云我是千佛一數世尊云如是如是。」
【頌
云。

「　刀頭手眼平生陳羊首高懸直示人放下雖然千數一拈來遍界不藏身」
】

「世尊因外道問云不問有言不問無言世尊據
坐外道讚曰世尊大慈大悲開我迷雲令我得
入作禮而去後阿難問佛外道有何所證而言
得入世尊曰如世良馬見鞭影而行。」
【頌云。

「　杲日當空照大千迷雲俱盡頓超然法王據坐目相擊贓露情真不用鞭」
】

「經首題􂫩字。」
【頌云。

「　以字不成八字非大悲千眼不能窺未觀玉軸承當去免使尋行無了期」
】

「楞嚴經佛謂阿難若能轉物即同如來。」
【頌云。

「　若能轉物即如來夜半泥牛眼睛開千手大悲尋不見目前觸處非塵埃」
】

「迦葉因阿難問世尊傳金襴外別傳何物迦葉
召阿難難應諾迦葉曰倒卻門前剎竿著。」
【頌云。

「　金襴之外復何言風動水流萬籟傳弟應兄呼畫不就剎竿依舊倒門前」
】

「文殊師利在靈山會上諸佛集處見一女子近
佛坐入於三昧文殊白佛云何此女得近佛坐
佛云汝但覺此女令從三昧起汝自問之文殊
繞女子三匝彈指一下乃至托上梵天盡其神
力而不能出佛云假使百千文殊亦出女子定
不得下方過四十二恒河沙國土有罔明菩薩
能出此女定須臾罔明至佛所佛敕出此女定
罔明即於女子前鳴指一下女子於是從定而
出。」
【頌云。

「　出得何如未出時逐波跛鱉莫能窺而今要會定中旨月白風清說與誰」
】

「賓頭盧尊者赴阿育王宮大會王行香次作禮
問曰承聞尊者親見佛來是不者以手策起眉
毛曰會麼王曰不會者曰阿耨達池龍王請佛
齋吾是時亦預其數。」
【頌云。

「　眉毛拈起示君王雨露金門萬古香眼上分明人不薦法華喚作白毫光」
】

「西天初祖摩訶迦葉尊者見世尊在靈山會上
拈起一枝華以青蓮目普示大眾百萬聖賢惟
迦葉破顏微笑世尊乃云吾有正法眼藏涅槃
妙心實相無相微妙解脫法門付囑於汝汝當
護持流通無令斷絕。」
【頌云。

「　拈花垂示誰承當惟有頭阤笑異常滿面春光無限意風吹萬古至今香」
】

「達磨大師將返西天謂門人曰時將至矣盍各
言所得乎時門人道副曰如我所見不執文字
不離文字而為道用祖曰汝得吾皮尼總持曰
我今所解如慶喜見阿閦佛國一見更不再見
祖曰汝得吾肉道育曰四大本空五陰非有而
我見處無一法可得祖曰汝得吾骨最後慧可
出禮三拜依位而立祖曰汝得吾髓乃傳法付
衣。」
【頌云。

「　綸言垂示欲西歸諸子大家唱祖機是聖是凡三十棒灼然萬物轉光輝」
】

「六祖受法辭五祖令隱於懷集四會之間屆南
海遇印宗法師於法性寺暮夜風颺剎幡聞二
僧對論一云幡動一云風動往復酬答曾未契
理祖曰可容俗流輒預高論否直以風幡非動
動自心耳印宗聞語竦然異之遂問其由祖實
告之印宗於是集眾東山法門祖遂落髮披衣
受戒即廣州天寧寺也。」
【頌云。

「　不是風旛不是心是非千古遍叢林忽然開口天機露大地何妨喚作金」
】

「金陵寶誌公和尚令人傳語南嶽思大云何不
下山教化眾生一向目視雲霄作麼思云三世
諸佛被我一口吞盡何處更有眾生可度。」
【頌云。

「　目視煙霄臥白雲那知嶺外有乾坤一聲大笑山家趣佛與眾生一口吞」
】

* 偈

** 遊曹溪山

「　登山跋涉望曹溪徑曲幽深野獸窺策杖遙觀千嶺秀停車坐看萬峰垂鳳凰樹上猿𤠣舞獅子巖前塵鹿隨行到白雲重疊處水琴松韻少人知」


** 秋行

「　黃葉飄颻一片嗚園林搖動弄歌聲籬邊叢菊隨風舞檻外葵花向日榮蟬慕廉名終飲露鴈懷節義守孤清年來幾度景遷變滿地秋光動客情」


** 湯山

「　香堂朱戶暖如蒸流水光中春色深泉上漁翁蘆畔醉林間樵父嶺頭吟奇雲怪石山家畫鳥語溪聲野衲琴沐罷客塵歸去晚唯留明月印天心」


** 南院修葺遇雨

「　荒涼剪棘開金田帶水拖泥瓦礫邊蒼柏數株籠雨露野花一片鎖雲煙溪聲山色東林話鳥語蟬鳴南院禪極目渾然瑞氣繞薰風滿面水連天」


** 除夕次中峰大師原韻二首

「　和風將綻玉河冰引興剪雲補衲僧半缽煙霞藏古拙一錫皓月隱蒼藤晨鐘催臘驚人夢暮鼓迎春續祖燈帝里今宵種歲火輝天鑑地燄層層」


又

「　林泉幽靜一溪冰冷淡情同世外僧臘去自然新得句春來縱橫舊枯藤雲房掛起定香火煙閣高懸不夜燈一種通宵別有趣清光無限入簾層」


** 詠雪

「　瑞雲籠室邊銀片舞窗前擬是浩然到焚香慶有年」


** 晚山行

「　松風水石秀登嶺白雲深皎月臨滄海凌空非世心」


** 秋月花園

「　識得月中桂清光轉異常金風吹曲調花弄有餘香」


** 問理

「　鳥語啼新句溪聲醒世頑分明親切處疑是幾重關」


** 周居士開葬

「　剖開無盡藏瑞氣自生光雨露千年澤英風萬古香」


** 閉關

「　休心無限趣斂蹟寓雲山冷笑一聲淡忘情但閉關」


** 囑元峰修西堂

「　道在平常日用間倒拈橫用非言詮眼中一點成龍去布雨興雲潤大千」


** 囑孔意惠知客

「　金風蕩蕩百花邊吹破一花香滿天到處生涯隨分足插標指地不須傳」


** 囑潭映珠西堂

「　夏日相逢恰偶然薰風吹破袈裟邊囑公一句無私語步步頭頭珠現前」


** 囑旅菴智首座

「　謾言南北與西東這裡無邊那有中棒下番身獅子舞人天千古振宗風」


** 囑曇華榮維那

「　平生氣概異尋常撥草瞻風無限香未舉默然笑徹眉逢人白棒揮當陽」


** 囑雲曉達監院

「　拖泥帶水露風光建立門庭大用彰這裏豁然擔荷去千年常住作津梁」


** 囑大豐瑞書記

「　萬水千山與麼來當機一拶脫然開逢人莫謂無知己月到梅花笑滿腮」


** 友人歸山

「　故人拽杖遠塵寰翠竹林間高枕眠龍虎山中為伴侶優游絕慮不知年」


** 止瀾禪人求字

「　花落溪流便是禪潭清無濁含中天止瀾覓水重添妄離字忘言教外傳」


** 囑機誠如侍者

「　幾度巾缾過別川負笈遍叩憩中天翻身夢破窗前月輝古鑑今不二傳」


** 囑弘慈修知藏

「　金風體露正堪然信手拈來百事全一笑自開塵劫眼光明無限照人天」


** 囑盤機銘西堂

「　面目未生前開口何語言渾然非別物拈起示人天」


** 囑納川金維那

「　常住千年誰隱藏生涯另有異常光歸來笑破忘機
處一片清風萬世香」


** 囑旨􃈟經書記

「　一段真風不覆藏頭頭步步可成當忘機廓落了然處觸目全彰無限光」


** 題葡萄

「　怪葉異條數尺餘葉為鱗甲蔓為鬚秋風鼓動蒼龍舞吐出圓光萬顆珠」


** 春日

「　風和日暖百花開陣陣幽香吹過來極目遙觀牽老興韶光一片滿樓臺」


** 遊潭柘寺

「　登山涉水踏雲頭潭底毒龍溪上遊良柘名山全體露撐天拄地任風流」


** 壁上羅漢

「　煙閣雲房畫壁間神清貌古居青山杖前無限松風意看破紅塵閒又閒」


** 秋行訪友

「　素懷開士居高岑策杖別峰洞上尋一路秋深黃葉落青山已露故人心」


** 僊圖

「　半山半水居峰前無限秋深不記年點石為金非俗子問君何處是先天」


** 雨中月季花

「　姿容吐秀含芬芳別有朱顏非點妝滿面薰風似醉客拖泥帶水布花香」


** 贈體見法弟講經

「　一氣連枝各路長素容道範作津梁法空為座雨花舞體露見光滿域香」


** 虛心知客歸里

「　故園草木思君還踏破芒鞋不記年一種虛心別有
味幽香誰贈梅花前」


** 贈三空和尚住嵩山四十年遊京師造法華

「　四十年來太室顛嵩風吹到帝王邊鷲峰常憶燃身火妙有三空為法傳」


** 孟春索吳二居士參究

「　和風昨夜到金田鳥喜高鳴望九天萬物化融皆有益二公何意叩窗前」


** 胡公過訪原韻

「　蒼松翠柏擁山亭風動水流演梵聲青草黃花非他物共君一笑賦中情」


** 年茶觀魚燈

「　一盞清茶也醉賢賞心破暗慶新年今宵莫向物中轉鯨躍生光別有天」


* 佛事

** 為太福金東阿羅覺洛氏舉火

師拈火炬云這個性火真空真空性火視之不見聽
之不聞即此物非他物以火炬打一　○相云恭惟
福金這裡薦處處彌陀佛剎剎觀世音。

** 為孺人關門關氏舉火

師拈火炬云這個為般若之燈作乾坤之光迷之則
曠劫輪回覺之則當處解脫即煩惱為菩提即色身
為真空轉坤靈而成乾道轉生死而成涅槃且道即
今如何轉師擲火炬云看。

** 為舒居士起靈

要住便住欲行即行把住則乾坤失色放行則大地
生光且道把住好放行好拈拄杖劃地云識取這裡
意莫認拄杖子。

** 為選佛場先老和尚周忌

師揮拂子云者位無面目漢顯也何喜隱也何悲隱
顯無礙樂遊輦畿憩龍泉而弘化群機囑崇寧而選
佛遐續拈香云一香一茶堪為供一瞻一禮總歸真
但明先師無來去萬象之中獨露身。

** 為水月庵先老和尚掃塔

拈香云此一瓣香不是龍鬥驪涎亦非牛頭栴檀莫
謂空花佛事休會水月祭掃非他物即此物不肖法
孫專為呈獻顧大眾且道呈獻個什麼師以香爇向
爐中云恭惟尚饗。

** 為達如戒子入塔

師云子之素志土屋布衣過午不食手不釋卷寫
篆書美則美矣正眼觀來未是休處必須轉身移
踏倒別峰當陽獨露不是黃金塔也非白玉骨取不
得捨不得即此物非他物伊向這裡薦師震威一喝
云入。

** 為程𤧟禪人舉火

師埶火炬云者點靈光萬道霞爛雲影裡露天華爾
今會得關捩子四大皆空不二家以火炬打一○相
云還委悉麼擲火炬云薦。

** 募齋

祇園祥瑞猶新虎嘯龍驤選佛家風再整人天交集
賓主同時淨名翁香積打開滿盤托出菩薩子晝參
夜叩橫嚥直吞崇寧齋饌無滋味咬著通身冷汗流。










** 中州彌陀寺掛鐘板

師指鐘板云者個不是金鐘亦非玉板聽之則聞視
之則見正眼觀來見也不是聞也不是且道不是什
麼擊板云薦。

** 為半字和尚起龕

師拈香云恭惟半字吾老法兄和尚觀音境內立定
腳跟地藏林中闢開門戶數年高蹈一國清風末後
婆心無生滅之相而示生滅之相令人人而知色空
無來去之跡而現來去之跡使個個而識隻履大眾
還識半字和尚定動麼卓拄杖云分明吐露驀直去
覿面良久最後緣杖引便行。

又入塔

師拈拄杖指塔云即此物非他物是不是非不非明
歷歷露堂堂千古萬世誰隱藏且道隱藏個什麼良
久云國師用漏泄阿兄體全彰。

** 禮笑祖塔

埋頭指地燕山中疊疊雄峰出象龍遺儀流光最後
句人天萬世振家風。



* 行實

師於康熙辛酉年居崇寧方丈大眾請師說始終參
學因緣師固辭眾堅請師曰若論始終參學因緣本
無言說若假言說非余始終參學因緣古人參學行
解相應名曰始終因緣示迷悟於後昆啟未覺於將
來余何人哉敢如古人傳布言句慚惶無限因諸上
座堅心誠問柰年深日久經歷繁多雲水艱辛難以
罄陳余係河南開封府杞縣父王姓母李氏幼年失
恃多賴祖母彭氏鞠養年有十九時有異僧開導出
世因緣繇是發心投於大梁彌陀寺靜梧師薙髮晝
夜禮念觀音夜夢伽藍曰速往南方參究出世因緣
舞刀左右相逼曰他日參禪不遇魔境醒來辭師單
􃈠獨杖依神夢誡遂決南參到桐城縣偶遇禪侶破
拙曰有一清泉寺方丈德重道高江北開士字元白
自稱尊宿諸方龜鑑人天眼目余聞所說相隨入山
謁見尊宿宿曰什麼處人余曰中州人宿曰來此何
為余曰親近尊宿宿命知客送入禪堂進堂一旬瞌
睡昏沉不能排遣香板臨身無其數也不覺猛省悲
痛慚愧自恨今生緣薄宿障因重嘗聞古人悟道番
掌之易及我悟道登天之難持起戒刀堅心自誓如
再瞌睡即割身肉心思未已瞌睡復來即割手腕血
流滿袖睡魔上面無法驅逐其堂中七十餘眾唯翠
林禪師一人醒醒寂寂分明清朗是以誠心領教林
曰禪兄少進飲食食輕必爽余遂如命果然睡魔輕
去九分靜坐參究提起一個萬法歸一一歸何處目
睹樓臺殿閣人物鳥獸山河大地明暗色空根塵器
界依正等報皆歸這裡一息不還還有四大在用火
燒了還有灰在將灰揚去一歸何處正在觀想定香
已盡鉤打銅盆聲如鑼鳴忽然覺來身在禪床原來
佛法是者個道理彼時隨眾出坡擔柴負擔歸堂林
師橫身堂門曰那裏來余曰山中擔柴來林曰山中
見什麼來余曰見顆棕樹林曰既見棕樹何不帶個
稯刷子來余脫然無順手劈面一掌林師大笑走
過余歸禪堂遂辭尊宿北回中牟縣水月庵庵中講
經座主師那裡來余曰者裡來主豎起拳頭曰
是什麼余驢蹄子主曰請坐余亦豎起拳頭曰速
道速道主擬對余劈面一掌曰這個拳頭也不識主
無語余挂錫半載辭水月方丈北遊燕山聽教於不
夜天師受戒於玉林和尚後住崇寧禪院垣壁己無
老屋敗椽僅蔽風雨食不充口衣不遮體友人勸曰
兄之事業別作良圖自然如意何自苦爾余曰佛戒
緇流不豊盈貴乎清貧所以古人歷艱難嘗險阻
等終身之安蓋爭則志銳刻苦慮深轉禍為
為逢余入雖憂心願效古遂禁足十年有餘
閱藏格檀越修葺垣壁工作乏土余曰
後地取一尺不可掘坑妨礙地脈余在關房
靜坐不目視有坑深寬三尺自言不教
拙坑恐世脈神房忽然始覺身在關房未動
監院直歲檀越誰教殿後掘坑深寬三尺何違之
大眾驚怪急往而睹有一坑深寬三尺教人平
師此坑監院曰和尚莫非出定麼余曰定本無有出
汝向這裏會院無語里人曰庵前二株老槐和尚
來此樹己死和來二槐復活枝葉鮮茂亭亭
蓋誠謂人傑地後不可量焉老槐枝上有群烏
有四雛被獵人將老烏中鎗而亡余憫
鴉頸在菜池飲水余對二鴉曰凡
皆具佛老烏中鎗已亡巢中四雛無哺安
乎汝二鴉若具佛性肯發慈愍可救四雛之命
夜業報盡脫去羽毛必人倫二鴉似有覺聽欣然
就巢取食以哺四雛四雛得活里人咸曰屢睹奇事
德化所致此地必然興隆三寶余謂招提之處必有
八臨門不及旬日果有崑山縣選佛場性空先老
道安和尚石蓮和尚三位來訪選曰何公道個
就不本分選便喝余舉足作踱
說什麼粗道什麼細選呵呵
坐喫茶余請益邏佛場先老
座主講金剛經無我相無人
無壽居士曰既是無我無人誰講
主無語自唐至清無人與座主代語今請和
輯語和尚曰恁麼說余曰不然和尚曰汝代
師若是某甲講經無我無人居士如問近前來
道和尚曰如是如是余曰不必相污和尚曰何
來余曰目親近元白尊宿舉似前話
口宜禮九拜余從蓮命和尚授
大事因緣不可終身無師余
次曰令一山侍者賜手卷源
歸龍泉寺月餘不幸和尚辭世
常熟翰林院翁老護法以和尚圓寂流光知會
夜用學道吳公兵部尚書史公同鄉各助靈貲道安
法取綜理調停余哀慟不已靈回選佛憶昔離俗乃
至今住院總為自他大事因緣諸檀皆有宿緣竭
護持遂成叢林王公大人虎穴咸
述素行不覺吐露葫蘆杓敗
水月龜毛免角大
在禪見米然奚
少乎須要民意
大眾作禮而退。




康熙三十二年歲次癸酉孟秋上旬
　　　　　　　伊氏率男茂盛玻爾坤楚蠻子


　　　　　　　男孫()施資送板入藏




何一自禪師語錄卷下終