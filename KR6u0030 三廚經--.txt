#+TITLE: 三廚經--
#+DATE: 2018-05-12 10:25:47
#+SOURCE: github.com/kanripo/KR6u0030 master 200d466c                

No. 2894
佛說三厨經

西國婆羅門達多羅及
闍那崛多等奉詔譯

第一慈悲自覺自然厨。第二辟支四果聲聞
無思厨。第三非有無非神自然厨。此三厨法
若能誦之。令人不飢。湛然長生。先當仰信三
寶。恭敬三寶。恒須禮拜三寶。晨夜殷勤常念
不絕。孝養師僧父母親族。能學六波羅蜜。不
惜身命。然後得傳此三厨法。乃是三世諸佛
菩薩自然厨。常住湛然不動累劫慈悲厨。此
三厨法佛垂涅槃時。對十方一切諸佛菩薩
前八部大眾中。說此過現未來三世諸佛常
住湛然不動累劫慈悲天厨法。而說偈言。

東方木偈

「　一氣和太和
　得一道皆太
　和乃元一和
　玄理同玄際」


此是長生木偈。誦九十遍。

南方火偈

「　不以意思意
　亦不求無思
　意而不復思
　是事如是持」


此是不熱火偈。誦三十遍。

中央土偈

「　諸食氣結氣
　非諸久定結
　氣歸諸本氣
　隨聚當隨泄」


此是中央不飢土偈。誦一百二十遍。

西方金偈

「　修理志理志
　積修不扶埋
　志而不修志
　已業無已智」


此是不寒金偈。誦七十遍。

北方水偈

「　莫將心緣心
　還莫住絕緣
　心在莫存心
　真則守真淵」


此是不渴水偈。誦五十遍。

此慈悲厨。佛垂涅槃時。對十方一切諸佛八
部大眾中。說此過現未來三世諸佛菩薩自
然三厨常住。不飢不渴。不寒不熱。不老不
少。一切聖眾湛然不動自然三厨。若能受持
一天厨名字者。或日日誦之。不念飲食。或逕
百日不食。或逕十年百年或千年萬年。逕微
塵劫念之。常住不動不思飲食。猶如阿彌陀
佛無量壽國等無有異也。佛告大眾。行此法
者唯須存心信重三寶。能入深山學道者。始
可行流通此法。若生疑不信誹謗之者。不得
輒傳。恐生毀謗者墮於惡道。是故不得妄傳
於世。誦東方九十遍乃至北方五十遍。總成
一遍。若未飽者如上更誦。不過兩遍。即飽不
飢不渴。誦偈時皆從寅為初。始至人定分作
四時誦之。遍數多少如前所說。又初欲誦時。
宜令口動舌轉斷默誦。有津液下可咽之。初
一日至三日時。或小便色赤。勿以為怪。初誦
至第三日。身力極弱。過此三日即得七日。溫
七日已後身力漸強。法成不宜誦之。百日已
來每夢見得世間上味悉飽之。亦聞天香。滿
三百日功力圓備。欲食即食不食不飢。

佛說三厨法一卷

其天厨名字有本具說。此本五行偈。即是天
厨名字。此法南方崛多師口決受得之。一言
得之土。三言得之火。五言得之水。七言得之
金。九言得之木。東方木九十遍。南方火誦三
十遍。中央土誦一百二十遍。西方金誦七十
遍。北方水誦五十遍。從九十至北方五十遍。
總成一遍。若未飽者如上更誦。不過兩遍。必
飽不或凡誦從壬日起首。從寅為初。至人定
分此可為四時。誦如上法。又初欲得誦。宜
令齧動舌轉斷默。誦有津液。宜咽下。如後經
二三四日間一度小便。勿以為怪。今只是一
切眾生皆稟陰陽氣以成身。今既納氣天厨。
所以通身能為益事故爾。初誦至第三日力
最漸弱。過此日即得七日。已來去定成不疑。
百日已來每夢見得世間上味飲食。百日以
後即夢見得天上飲食。鼻所恒聞天食香氣。
三百日竟功德圓滿。即得道果也。唯願精進
斷三毒。慈悲眾生。歸敬三寶。恒念阿彌陀佛。
至一年必得見佛。決定無疑。

三藏法師口云。欲求無上菩提。專心念定者。
但患食多過障修禪定。不得道果。先依占察
經云。懺悔罪已須於山林靜谷閑房靜室。先
結跏趺。左手置右手上。合兩目。令齒上下相
著。端坐調和。已初依卯酉子午四時。隨方
面數攝心默誦如在齊下。不得攀緣外境。從
九十遍至五十遍。如其未飽亦不過至兩遍
即飽。正誦中間時時以舌斷穴外津液咽之。
其不飢渴一偈一偈於外酉子午中間常誦
之。食此三厨滿七日即知法成不。為不至誠
者。為有福者。為無罪者。為得禪定者。為至
道果者。若誦此偈三百六十遍即不飢。爾時
世尊。即說呪曰。

那致㝹那致沙訶　烏那致摩訶烏那致莎訶

前件法受持須著淨潔衣服。在靜室內。然種
種名香供養一切賢聖。然後誦前件法二十
一遍。度一壽至須殷重。七日不得與人言說。
大須慎之。不得見女人畜生等。如乾渴得飲
牛乳并棗及漿。如欲得知厨神名者。我今說
之。

南無十偈伽末四婆　南無末伽摩志那　南
無支鉢羅涕死

平旦向於辰。地鳴天鼓。二七下食玉漿。是
諸善男子善女人欲行此三厨法者。先於齋
戒至心。然無價名香至心。密念前件厨神名
字。作禮懺悔乞祐助。厨禮作四十九禮。如是
已了了別識其形名。然後誦偈。若直誦偈一
百日。一百日不飢。若求出世因緣速證四果
者。要當受持厨神名字。世人不知以口得言
神名。心便不敬。若心慢上法。法不成終無盡
也。

「　四戊四己腸堅塞
　四壬四癸不用食
　六甲六丁太倉盈
　五庚五辛五藏貞」



「　仙人玉女事我神
　天官行厨供養身
　使我顏色常充悅
　延年益壽數萬年」


佛說請厨三食陀羅尼神呪。

南無曷羅怛那　怛囉夜㖿　豆留　豆留摩
訶　豆留唵　急速訶尼攝　唵急速訶尼
攝

此陀羅尼別行法中。行至空閑無人之處。
於平旦時淨水洗鉢。楊柳枝拂其鉢中。取
淨草一把。以淨巾敷在草上。合其鉢盂面。
向東結跏趺坐。閉目舌柱上齶。默誦上件
呪一百八遍。開目視之。其食即至恣意食
之。如有餘食。誦前呪七遍。亦閉目心思
念云。餘食至本方所即去。

佛說三厨經一卷　助三厨　谷家法
　其後法別就一婆羅門。得將助三厨大要。

「　觀音受我法
　仙人賜我糧
　事隨五方色
　青黑赤白黃
　和合得　餌
　諸塵以自防」


即說呪曰。

南無佛噤　南無法噤　南無僧噤　南無娑
利莎噤　莎訶(誦五十遍)

如見如如不如如見　有非空　有非自有非
他有　莎訶

此呪恐有惡魔來惱人為作障難(誦五十遍)。