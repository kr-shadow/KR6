#+TITLE: 阿育王經-梁-僧伽婆羅
#+DATE: 2016-06-11 12:30:38
#+SOURCE: github.com/kanripo/KR6r0032 master d07d2889                

No. 2043
阿育王經卷第一

梁扶南三藏僧伽婆羅譯

* 生因緣第一

佛住王舍城竹林迦蘭陀精舍。於彼早起著
衣持鉢。與比丘眾圍遶入王舍城乞食。是時
空中而說頌曰。

「　佛身如金山
　行步如象王
　面貌甚端嚴
　猶若於滿月
　與比丘圍繞
　俱行入於城」


爾時世尊將欲入城足履門閫。有種種不思
議事。盲者得視。聾者能聽。啞者能語。跛者能
行。牢獄繫閉皆得解脫。有怨憎者悉生慈悲。
犢子繫縛自然解脫其往母所。一切諸獸象
馬牛等心大歡喜悉皆鳴吼。一切飛鳥鸚鵡
舍利俱翅羅孔雀等鳥鳴聲相和。諸莊嚴具
鐶釧釵璫種種寶物在篋笥中自然出聲。甚
可愛樂。一切伎樂自然俱作。是時此地自然
清淨。無諸穢惡沙礫瓦石荊棘毒草。六種震
動。東踊西沒。西踊東沒。南踊北沒。北踊南
沒。中央踊四邊沒。四邊踊中央沒。周迴
旋轉現此種種奇特。之事爾時空中復說偈
言。

「　一切大地
　四海為衣
　國城諸山
　以為莊嚴
　世尊蹈地
　六種震動
　如海中舶
　為風所吹」


時佛入城。以神力故令一切人悉生喜踊。如
大海水為風所吹。一切人民而說偈言。

「　世間可愛樂
　無過佛入國
　大地六種動
　沙礫無遺餘
　諸根不具足
　悉皆得具足
　一切眾樂器
　自然出妙聲
　佛光照諸國
　如千日照世
　以香水灑地
　及栴檀末香
　是時此國城
　莊嚴中第一」


爾時世尊行至大路。於大路中有二小兒。一
是何伽羅久履笥(翻最勝姓)兒。一是久履笴
(翻勝姓)兒。此二小兒在沙中戲。第一小兒名闍
耶(翻勝)。第二小兒名毘闍耶(翻不勝)。此二小兒見
世尊身三十二相。第一小兒以沙為糗捧內
佛鉢。第二小兒合掌隨喜。即說偈言。

「　自然大慈悲
　圓光莊嚴身
　已遠離生死
　我今一心念
　以心念佛故
　捧沙以供養」


是時闍耶供養已而發願言。以此善根當令
我為一繖地王於佛法中廣作供養。佛知其
心見其正願。未來之世有勝妙果。由佛如來
為福田故。以慈悲心而受此沙。即便含笑身
出諸光。青黃赤白。或從頂出。或膝下出。膝下
出光照八地獄。寒者得暖熱者清涼。光照其
身苦惱皆除。彼諸眾生心生疑惑。我已脫苦。
為即住此。為餘處生。爾時世尊為起善念復
作化人。令至其處。彼眾生見而生心言。我等
今者非異處生。但以此人力故令我脫苦。復
於化人更生心念。地獄報業悉皆消滅。從彼
命終生人天中有見諦處。從頂出光照四天
王乃至阿迦尼吒。於光明中說苦無常空無
我法。復說偈言。

「　當精進出家
　相應於佛法
　滅除生死軍
　如象破宅舍
　若人於佛法
　勤行不放逸
　捨一切生死
　得一切苦滅」


佛之光明能照三千大千世界。照已還入佛
身。若佛欲記過去業報光從背入。若佛欲記
未來業報光從前入。若佛欲記地獄生者光
從足入。若佛欲記畜生生者光從踝入。若佛
欲記餓鬼生者光從脚趾入。若佛欲記人生
者光從膝入。若佛欲記鐵輪王生光從左掌
入。若佛欲記金輪王生光從右掌入。若佛欲
記天生光從臍入。若佛欲記聲聞菩提光從
口入。若佛欲記緣覺菩提光從白毫相處入。
若佛欲記菩薩菩提光從肉髻入。光從三千
世界還者。先繞佛三匝然後各隨所入。今佛
含笑身出光明。繞佛三匝從左掌入不無因
緣。是時阿難見已合掌。而說偈言。

「　佛除掉慢等
　滅怨成勝因
　不無因而笑
　齒白如珂雪
　以智慧能知
　他所樂聞事
　以最勝光明
　能令彼疑滅
　佛聲如雷震
　眼猶如牛王
　人天勝福田
　當記施沙報」


佛言。阿難。我於今者不無因笑。有因緣故如
來應正遍知現此含笑。阿難汝見小兒以手
捧沙置鉢中不。阿難白佛。唯然已見。世尊又
言。此兒者我入涅槃百年後。當生波吒利弗
多城王名阿育。為四分轉輪王信樂正法。
當廣供養舍利起八萬四千塔饒益多人。於
是如來復說偈言。

「　我入涅槃後
　當生孔雀姓
　名阿育人王
　樂法廣名聞
　以我舍利塔
　莊嚴閻浮提
　是其功德報
　施沙奉於佛」


佛時取沙授與阿難而語之言。汝取牛糞用
和此沙塗佛經行地。阿難受教即用塗地。乃
至波吒利弗多城。有王名旃那羅笈多(翻月護)。
時王有子名頻頭娑羅(翻適實)。頻頭娑羅長子
名修私摩(翻善結)。

是時有詹波城婆羅門生一女。色貌端正國
中第一。相師記曰。是女夫當作王女應生
二子。第一子作四分轉輪王。第二子出家得
道。婆羅門聞是語已生大歡喜。欲樂富貴將
其女往波吒利弗多國。以一切莊嚴之具莊
嚴其身。而白頻頭娑羅王言。我女端正國中
第一。與王作婦。王即納之以置宮內。一切內
人皆作是念。此女端正彼國最勝。若王見者
必當樂著不愛我等。諸內人等思惟是已。即
便令其作剃毛師為王剃毛。又於一時王令
剃毛。當剃毛時王便得眠。王眠既覺心生歡
喜。即語其言。汝有所須隨意所說。即白王言。
我願與王共相娛樂。時王語言。汝是剃毛師
我是國王。云何同汝。復白王言。我是婆羅門
女非剃毛師。彼婆羅門本欲以我為王夫人。
王又問言。誰令汝作剃毛師耶。答言。內人。王
又語言。汝今勿復更為此事。即便取之以為
夫人。少時有娠十月生子。時王念言。我今
無憂。即名此兒為阿輸柯(即是阿育翻為無憂)。乃至生
第二兒。除心憂故即名此兒為毘多輸柯
(翻為除憂)。其體麁澁父不愛念。時頻頭娑羅王欲
相諸子誰堪紹繼即命外道相師。名賓伽羅
跋娑(翻蒼犢)語言。和上我欲相諸王子。若我
滅後誰堪為王。賓伽羅跋娑答言。大王欲相
王子當入金殿。乃至頻頭娑羅王將至金殿。
時阿育母語阿育言。大王今日欲相諸子汝
可往彼。阿育答言。王不喜我。云何得往。其
母語言。汝今但去。阿育答言今當如命。願母
遣人將食至彼。乃至阿育從波吒利弗多城
出。時有大臣。名曰成護。遇見阿育問言。今者
欲何處去。阿育答言。今日大王於金殿上欲
相諸子。我今往彼。成護即以最勝舊象與阿
育乘。阿育乘象至金殿所。至已於諸王中而
便坐地。諸王皆有種種飲食金銀為器。時阿
育母即便遣人辦飯與酪。盛以瓦器送與阿
育。是時頻頭娑羅王語相師言。汝當次第相
諸王子。於我滅後誰堪為王。相師思惟。若
言阿育堪為王者。王不重之必當殺我。思惟
是已便白王言我今以因緣相不出其名。王
答言好。相師即言。若王子中有好乘者便堪
為王。大王復言。汝可更相。相師復言。若勝坐
處是堪為王。大王復言。汝可更相。相師復
言。有好飲食及以好器則堪為王。時諸王子
聞其此言各各思惟。若有好乘坐處飲食器
者我當作王。阿育思惟。今此相師不出其名
以相故說。若好乘等堪為王者我乘最勝。又
坐大地飯酪第一。我器地造以水為飲。如我
所見我當作王。是時相師問訊其母。其母問
言。大王滅後誰當作王。答言阿育。復語相
師。王或更問堪作王者。汝可遠去不須住此。
若阿育得王汝當更來。是時相師遠至餘國。
時頻頭娑羅王所領國名德叉尸羅。欲為反
逆不從王化。頻頭娑羅王語阿育言。汝可集
四種兵往至彼國。器仗資物悉不與之。乃至
阿育領四兵眾從波吒利弗多國出。眾人白
阿育言。我等今者無有器仗及以資物。云何
當能征罰彼國。阿育答言。若有功德應為
王者器仗資物自然而出。作此語已。應時地
開。器仗資物一時而出。是時阿育領四種兵
罰德叉尸羅。時德叉尸羅人民聞阿育來。出
半由旬莊嚴道路。香水灑地奉迎阿育而說
言。我等迎王不為鬪諍。亦不與彼大王相嫌。
但王所遣大臣在我國者為治無道。願欲廢
之。是時人民以諸供具供養阿育。迎至國中。
如是乃至廣說。時阿育王遣使往佉師國。佉
師國中有二健兒。白其王言。我等二人力能
平山。彼阿育來不足臣事。是時諸天而發聲
言阿育當為四分轉輪王領閻浮提。不可逆
也。時頻頭娑羅王長子修私摩。從苑中還入
波吒利弗多城。是時頻頭娑羅王第一大臣
頂上無髮。從城內出中路相逢。修私摩戲手
拍其頭。是時大臣思惟說言。其今以手拍
我。若作王時汝以刀害我。宜作方便令其
後時不得為王。是時大臣令五百臣離修私
摩。又言阿育當為四分轉輪王我等應當悉
共事之。乃至令德叉尸羅人民反此大王不
復臣屬。頻頭娑羅王遣修私摩往征罰之。時
修私摩雖復到彼而不能罰。是時阿育自還
本國頻頭娑羅王身遇重病命將欲絕。勅語
使人可遣阿育更往德叉尸羅國速令修私摩
還。我今欲以國事付之。爾時諸臣以黃薑汁
塗阿育身示作病相。復煮落叉(不解翻)汁以鉢
盛之置在一處唱阿育病。是時頻頭娑羅王
未終之頃。諸大臣等莊嚴阿育至大王所。白
大王言。此是王子大王應當授之王位。若修
私摩還我復當以王位與之。是時大王聞是
語已心大瞋忿。時阿育言。若我如法得為王
者。天當即時與我天冠。作是言已諸天即以
天冠著其頭上。大王見已倍生瞋恚。遂有熱
血從其口出即便命終。阿育於是即登王位。
登王位已即拜成護為第一臣。是時修私摩
聞大王終阿育就位生大瞋恚。即與兵眾欲
罰阿育。時阿育王於其城中出多兵眾守城
四門。令二勇猛大力之將領諸兵眾守南西
二門。復令大臣成護領諸兵眾守。城北門時
阿育王自領兵眾守城東門。大臣成護以諸
方便於城東門作諸機關。刻木以為阿育王
身及諸軍眾。掘地作坑與無烟火以物覆之。
復以燥土用置其上。時修私摩領諸兵眾欲
攻北門。成護語言汝莫攻我當攻東門。汝若
得殺阿育王者我自降伏。時修私摩便從其
語。即迴軍眾往攻東門。見機關人悉皆不動。
於是直前即墮火坑自燒而死。修私摩死。已
彼有軍主。名跋陀羅(翻賢)由他(翻伏)大力勇
猛領諸軍眾其數過千。於佛法中出家修道
即得阿羅漢果。時阿育王領理國事有五百大
臣於阿育王起輕慢心。阿育王語諸大臣。汝
可折取花菓樹以護棘刺樹。諸臣答言大王
不爾。當折取棘刺樹以護花菓樹。阿育王復
言不如是。當折取花樹護棘刺樹。如是至三
時諸大臣不受其教。阿育王瞋即自拔刀斬
五百臣首。乃至阿育王復於一時將五百婇
女入於後園。園中有樹名阿輸柯樹生花葉
阿輸柯王見而說言。此樹與我同名是故歡
喜。時阿育王身體麁澁諸女人等不欲近之。
王園中眠諸女人等為欲令王不歡喜故。折
樹花葉乃至令盡。阿育王覺見無花葉而問
諸女。樹花脫盡誰之所作。諸女答言我等所
為。阿育王瞋即以竹箔裏諸女人以火燒之。
以其惡故時人謂為旃陀阿輸柯王(翻可畏)。大
臣成護白旃陀阿輸柯王。如是所作若打若
殺當付餘人不應自作。王即募覓能行殺者。
是時山中有村村中有人善。織衣業而生一
子。其父字之名耆利柯(翻山)。其人可畏能行
不仁恒罵父母家中男女悉皆打拍乃至一切
眾生無不殺害。常以網捕為業以其殺害多
故。人復謂之旃陀耆利柯(翻可畏山)。王覓惡人而
值遇之。使者語言王今欲以殺害治人。汝能
為不。其人答言閻浮提中悉令殺盡我亦能
為。使者以其所說還白大王。王即語言將此
人來。使者受教往彼語之王令汝來。其答使
言且待少時須見父母即白父母。阿育大王
欲以一切殺害治人令我為之我今欲去。父
母不許其人瞋故便害父母還使人處。使人
語言汝來何遲。其人答言父母不聽我來。我
已害之後至王處。白大王言欲治人者當作
牢獄。莊嚴獄門極令華麗。令見之者無不愛
樂。復白王言請王嚴教有入獄者悉不得出。
王言甚善。是時旃陀耆利柯往至雞寺。寺
中有一比丘誦修多羅。修多羅中說地獄事。
謂鑊湯鑪炭刀山劍樹等種種苦事。若有人
生地獄者隨罪治之。乃至廣說如五天使修
多羅中說地獄事。是時旃陀耆利柯聞此語
已。一切隨之造地獄具。時舍衛國有一商主
共婦入海。至海生兒仍名兒為海。乃至十二
年海中往反。遇五百賊害此商主奪其財物
唯兒得免。後於佛法出家。次第遊行至波
吒利弗多國。至已早起著衣持鉢入國乞食。
以不悉故見地獄門種種莊嚴。便入其中為
欲乞食。入已見諸苦具即便欲出。旃陀耆利
柯見而執之語言。汝今受死不得出也。是時
比丘心懷怖懼啼泣流淚。旃陀耆利柯語言。
汝今何事啼泣猶如小兒。比丘答言我不為
惜此身但為值遇解脫難故。出家難得我今
已得。釋迦難值我已得值。法中真法我猶未
得是故憂惱。旃陀耆利柯語比丘言。我已受
大王命有入此獄者悉不得出。是時比丘啼
泣而言汝當申我一月。答言一月不可聽至
七日。比丘思惟死近勤修精進至滿七日。時
有王子共內人語阿育王見而生瞋忿。即令
將此二人付獄治罪。旃陀耆利柯即以二人
置鐵臼中以杵擣之。比丘見已深生怖畏。即
說偈言。

「　大師佛慈悲
　第一仙正說
　此色如泡聚
　不實不常住
　此身色端嚴
　滅為何所趣
　是故應捨離
　癡人所樂法
　此緣我當知
　解脫在此獄
　依此當得渡
　三有之海岸」


爾時比丘於一夜中。精進思惟斷除煩惱。即
得阿羅漢果。旃陀耆利柯語比丘言。是夜已
過明相已現。受苦時至汝應知之。比丘答言
我今不知汝之所說。是夜已過明相已現。唯
能自知無明夜過智慧日現。我以智慧日光
見一切世間皆無有實。是故我今欲以佛法
攝諸世間。語旃陀耆利柯言我今此身隨汝
意作。是時獄主無慈悲心不見世間。即大瞋
忿以此比丘置鐵鑊中。盛以濃血屎溺雜
穢。多與薪火煮此比丘。乃至薪盡身不爛壞。
是時獄主見其不異即生瞋忿打罵獄卒。汝
今何故不多與火。獄主即便自與薪火而火
不燃。既見不燃便看鑊中見此比丘坐蓮華
上結加趺坐。見是事已即往白王。時王聞已
與一切人民共往看之。是時比丘即以神力
於一念頃從鐵鑊出身昇虛空。譬如鵝王飛
騰空中現十八變。時阿育王見此比丘猶如
破山臨於空中。心生歡喜而說偈言。

「　汝身同人身
　神力過人力
　我不知此事
　汝今為是誰
　是故當正說
　應令我知之
　若我知此事
　當為汝弟子」


爾時比丘心自思惟。此王今能堪受佛語。當
廣作塔供養舍利。為一切人受法饒益。作是
思惟已欲顯其功德。而說偈言。

「　佛滅一切漏
　無比大慈悲
　最勝論議師
　我是彼弟子
　無盡正法力
　不著一切有
　佛人中牛王
　自調復調他
　令我今得脫
　三有之牢獄」


復次大王如佛所記。我入涅槃百年後。於波
吒利弗多城當有王。名阿輸柯作四分轉輪
王。於我舍利廣作供養。起八萬四千塔。復次
大王王所起獄與地獄等。於此獄中殺害無
數。王當除之於一切眾生施與無畏。大王今
應滿世尊意。即說偈言。

「　是故大人王
　於一切眾生
　當起慈悲心
　施與無怖畏
　當滿世尊意
　廣起舍利塔」


爾時阿育王生念佛心。合掌懺悔而說偈言。

「　我歸依佛法
　及世尊弟子
　汝今十力子
　當起忍辱心
　我所作眾惡
　悉懺悔於汝
　今當修精進
　深生恭敬心
　我莊嚴此地
　以種種佛塔
　其白如珂雪
　如佛之所說」


比丘答言善哉。即以神力還其所住。時阿育
王欲從獄出。旃陀耆利柯合掌說言。大王。當
知我已受命入此獄者皆不得出。時王語言
汝今欲殺我耶。答言如是。王言我等誰最
前入。旃陀耆利柯答言我最前入。時王語諸
獄卒捉旃陀耆利柯置落可屋(不解翻)以火焚之
又復令人破壞此獄。於一切眾生施與無畏。
時王生心欲廣造佛塔。莊嚴四兵往阿闍世
王所起塔處名頭樓那(翻瓶)至已令人壞塔取
佛舍利。如是次第乃至七塔皆取舍利。復往
一村名曰羅摩(翻戲)於此村中復有一塔最初
起者。復欲破之以取舍利。時有龍王即將阿
育入於龍宮。而白王言此塔是我供養王當留
之。王即聽許是龍王復將阿育至羅摩村。時
王思惟此塔第一。是故龍王倍加守護。我於
是塔不得舍利。思惟既竟還其本國。時阿育
王作八萬四千寶函分布舍利遍此函中。復
作八萬四千瓶及諸幡蓋。付與夜叉令於一
切大地乃至大海處處起塔。又言國有三種
小中大。若國出千萬兩金者是處應起一王
塔。是時德叉尸羅國。出三十六千萬兩金。彼
國人民白阿育王言。王當與我三十六函。王
聞是語即便思惟我欲處處廣造佛塔。云何
此國頓得多耶。時王以善方便語彼人民。今
當除汝三十五千萬兩金。又言若國有多塔。
若國有少塔從今已去悉聽不復輸金與我。
乃至阿育王往耶舍大德阿羅漢處說言。我
欲於一日一念中起八萬四千塔一時俱成。
而說偈言。

「　於先七塔中
　取世尊舍利
　我孔雀姓王
　一日中造作
　八萬四千塔
　光明如白雲」


乃至阿育王起八萬四千塔已守護佛法時諸
人民謂為阿育法王。一切世人而說偈言。

「　大聖孔雀王
　知法大饒益
　以塔印世間
　捨惡名於地
　得善名法王
　依法得安樂」

阿育王經卷第一

右梁天監十一年六月二十日扶南沙門僧伽婆羅於陽都壽光殿譯見寶唱錄



阿育王經卷第二

梁扶南三藏僧伽婆羅譯

* 見優波笈多因緣品第二

爾時阿育王。起八萬四千舍利塔已生大歡
喜。與諸大臣共往鷄寺。到已於上座前合掌
禮拜而作是言。佛一切見者記我以沙施佛
今得是報。更復有人佛所記不。彼時上座比
丘名耶舍(翻名聞)答阿育王言亦有。世尊未涅
槃時有龍王名阿波羅囉(翻無留)。復有陶師及旃
陀羅(翻惡)龍王。佛化是等竟至摩偷羅國。於
摩偷羅國告長老阿難言。此摩偷羅國如來
涅槃百年之後。當有賣香商主名曰笈多。其
後生兒名優波笈多。最勝教化為無相佛。我
涅槃後當作佛事。復告阿難汝今見彼遠青
林不。阿難答言已見。佛言彼有山名優樓漫
陀。如來涅槃百年之後。當於彼山起寺。名那
哆婆哆最勝坐禪處。於時世尊而說偈言。

「　教化弟子中
　智慧最第一
　世尊之所記
　名優波笈多
　大德於此世
　當廣作佛事」


爾時阿育王復問上座耶舍。優波笈多為生
以未。大德耶舍答言已生在優樓漫陀山。除
一切煩惱。諸阿羅漢悉隨從之攝受世間。故
如一切智於天人阿修羅。及諸龍神等而為
說法。是時長老優波笈多。為一萬八千阿羅
漢之所圍繞。在那哆婆哆寺。時阿育王為諸
大臣。而說偈言。

「　汝當速莊嚴
　象馬車步兵
　我欲往彼國
　優樓漫陀山
　為欲見大德
　名優波笈多
　勤精進盡漏
　乃至阿羅漢」


時諸大臣白阿育王言。王應遣使報彼諸人
令優波笈多來至王門。王答諸臣。阿羅漢者
不可輕屈我等今應自往禮拜。而說偈言。

「　處世同如來
　名優波笈多
　若不受其教
　其心金剛造」


乃至阿育王遣使往優波笈多所白優波笈多
言。我欲至大德處。優波笈多聞使語已即便
思惟。若阿育王來必多人隨從當損此國。思
惟已即語使言。我當至彼不須王來王即造
船迎優波笈多。處處道路無不修治。至摩偷
羅國是時優波笈多將一萬八千阿羅漢。為
攝受阿育王。故一切入船乃至往波吒利弗
多國時阿育王民白大王言。優波笈多為攝
受王。故已至此國。大王當知佛法如地。王
今修善由之得正渡三有海至無為岸。優波
笈多至明清旦當步至王所。王聞歡喜即解
瓔珞價直千萬以賞此人。復令此人擊鼓宣
令。使波吒利弗多國一切聞知優波笈多明
當入國。復令此人說此偈言。

「　若人樂富樂
　及天解脫因
　一切應當見
　彼優波笈多
　若人不見佛
　兩足中最尊
　自然大慈悲
　無漏大師等
　彼見當供養
　名優波笈多」


乃至阿育王。令一切人民聞此偈言。又復令
其嚴治道路。時王出城至半由旬共諸臣民
嚴持香花。種種伎樂迎優波笈多。時阿育
王遙見優波笈多已在岸上。與一萬八千阿
羅漢。如半月形而自圍繞。即便下象步至優
波笈多處。時阿育王一足在船一足在岸。以
兩手捧優波笈多以置船中。五體投地敬禮
其足猶如大樹摧折墮地。又復以舌舐其兩
足長跪合掌瞻仰無厭而說偈言。

「　大地海為衣
　山莊嚴一繖
　除怨得此地
　令我生歡喜
　不如於今日
　與大德相見
　我今見大德
　倍生於心念
　是故我生喜
　謂已見世尊
　佛已入涅槃
　大德作佛事
　世間為無明
　汝如日月光
　以智慧莊嚴
　猶如大師等
　第一教化人
　眾生所歸依
　應當見教化
　我當如說行」


爾時大德優波笈多。以右手摩阿育王頂。而
說偈言。

「　王今得自在
　當修不放逸
　三寶值遇難
　王應常供養
　世尊付法藏
　於王及我等
　當守護佛法
　為攝受眾生」


阿育王答言。如世尊記我今已作。而說偈言。

「　我今已供養
　世尊舍利像
　處處廣起塔
　以珍寶莊嚴
　唯不能出家
　修行於梵行」


優波笈多言。大王善哉善哉如此之事。是王
應作。何以故。

「　王於身命財
　應當修真實
　王若在異世
　不受異世苦」


時阿育王以大供養。將優波笈多入城。手捧
大德以置高座。優波笈多其身軟滑如兜羅
綿。阿育王既觸其身合掌而言。

「　大德身軟滑
　如綿迦尸等
　今我體麁澁
　而觸大德身」


時優波笈多復說偈言。

「　我以勝供養
　供養佛世尊
　不及王以沙
　奉施於如來」


時阿育王復以偈言。

「　我先小兒意
　以沙奉世尊
　值遇功德田
　是故今為王」


時優波笈多。為令阿育生歡喜故。而說偈
言。

「　王值功德田
　而生布施種
　是故得此報
　不可思議樂」


王聞是已心大歡喜。復說偈言。

「　昔以沙布施
　世尊大福田
　今得無比樂
　四分轉輪王
　誰聞如此事
　不供養如來」


是時阿育王禮優波笈多足白言。大德我欲
於佛行住坐處悉皆供養。又欲作相令未來
眾生知佛如來行住坐臥所在之處。為攝受
故即說偈言。

「　我欲於如來
　行住坐臥處
　悉皆修供養
　為離生死苦
　又欲作如來
　行住坐臥相
　使未來眾生
　起見佛因緣」


優波笈多答言。大王善哉善哉王今此心最
為難及。今欲現王如來世尊四威儀處令王作
相。為欲攝受諸眾生故。是時阿育王即嚴四
兵。香花伎樂與優波笈多。即往彼處時優波
笈多將阿育王至佛生處入嵐毘尼林(翻解脫處)舉
右手指言。阿育王。此是佛生處。而說偈言。

「　世尊第一處
　生便行七步
　淨眼觀四方
　而作師子吼
　是我最後生
　處胎住亦然」


時阿育王五體投地。頂禮如來初生之處。合
掌說偈。

「　有人見佛者
　彼具大功德
　若聞師子吼
　功德亦如是」


優波笈多為阿育王生大信心。而問王言。有
天見佛初生行七步。及聞師子吼王欲見耶。
王答言大德。我今欲見優波笈多言。如來初
生摩耶夫人所攀樹枝天在其中。即便以手
指示其處。而說偈言。

「　若有諸天人
　住在此林中
　得見世尊生
　復聞師子吼
　當現其自身
　為阿育生信」


是時天人便現其身。於優波笈多前立合掌
說言。

大德令我欲何所作。時優波笈多語阿育王。
此天見佛生時。阿育王合掌向天。而說偈言。

「　汝見佛初生
　百福莊嚴身
　佛面如蓮花
　世間所愛樂
　復聞師子吼
　依此大林中」


是時天人復以偈答。

「　我已見佛身
　光明如金色
　七步行虛空
　二足中最勝
　亦聞師子吼
　為天人中尊」


時王問言。如來生時有何瑞相。天人答言。我
今不能廣說妙事。略說少分。即說偈言。

「　放金色光明
　照於盲世間
　人天所愛樂
　及山海地動」


乃至阿育王。以十萬兩金供養如來初生之
處。即便起塔復往餘處。時優波笈多將阿育
王入迦比羅婆修斗仙人住處(翻蒼色)。舉手示
王此處。人以菩薩與白飯王。三十二相可愛
之色莊嚴其身。王見已五體投地向彼作禮。
釋迦(人姓)跋陀那(翻正當)是天神處。菩薩至彼欲
禮天神。是時天神不受其禮。而禮菩薩。時白
飯王見是事己即便說言。我今此兒為天之
天。即為立名謂之天天。又言此是相師婆羅
門相菩薩處。又言此是仙人記菩薩處。云此
兒生已當應作佛。又言此是摩訶波闍波提
養菩薩處。又言此是菩薩學書之處。又言此
是菩薩乘象車馬等種種技術之處。又言此
是菩薩究竟諸道滿足之處。又言此是菩薩
轉石輪處。又言此是共六萬婇女娛樂之
處。又言此是菩薩見老病死生悲心處。又言
此是菩薩閻浮樹下修諸禪定離欲惡法。有
覺有觀離生喜樂入初禪處。菩薩坐禪日已
過中蔭菩薩樹其影不移。其餘諸樹影隨日
轉。時白飯王見如此事五體投地禮菩薩足。
又此間有一萬天人。隨侍菩薩從迦毘羅城
中夜而出。又此是菩薩脫寶冠并遣馬與車
匿還處。而說偈言。

「　捨寶冠纓絡
　并馬與車匿
　令其還本國
　一身無侍衛
　為修精進行
　便入山學道」


菩薩於此處。以迦尸衣易獵師袈裟而便出
家。此是娑羅伽婆(翻姓)請菩薩處。此處頻
毘娑羅(翻摸實)王與菩薩半國。是處問欝頭藍
弗復說偈言。

「　此處有仙人
　名欝頭藍弗
　聞其法捨去
　人王無餘師」


此處六年苦行。復說偈言。

「　六年中苦行
　難行我已行
　知苦行非道
　捨仙人所行」


此處是菩薩。受難陀難陀波羅二女奉十六
轉乳糜受已食之復說偈言。

「　菩薩在此處
　食難陀乳糜
　大勇最勝語
　往菩提樹間」


此處迦梨龍王讚嘆菩薩。如偈所說。

「　龍王名迦梨
　讚歎而說言
　以此道當往
　於菩提樹間」


是時阿育王。禮優波笈多足合掌說言。我欲
見龍王其先見如來行如象王。從於此路往
菩提樹。時優波笈多往迦梨住處。以手指而
說偈言。

「　龍王中最勝
　汝當起現身
　汝見菩薩行
　往詣菩提樹」


是時迦梨龍王即現其身。於優波笈多前合
掌說言。大德教我欲何所作。優波笈多語阿
育王言。此迦梨龍王。菩薩從此路往菩提樹
時是其讚歎。時阿育王合掌向迦梨龍王。而
說偈言。

「　汝見佛世尊
　光明如金色
　於世間無等
　面如秋滿月
　十力大功德
　汝當說一分
　云何從此行
　佛神力具足」


迦梨龍王答言。我今不能廣說當略說之王
當諦聽而說偈言。

「　菩薩履地時
　六種大震動
　及大海諸山
　放光過於日」


乃至阿育王於龍王處起塔已便去。時優波
笈多將阿育王往菩提樹舉手指言。大王此
處菩薩以慈悲為伴勝魔王軍。覺得阿耨多
羅三藐三菩提。而說偈言。

「　滿足王於此
　勝種種魔軍
　得無比醍醐
　無上正遍知」


時阿育王以十萬金供養菩提樹。及起塔已
便去。優波笈多復白王言。此是佛受四天王
四鉢合為一鉢處。又此處受二商主提謂波
利所奉之食。佛從此處往波羅㮈國。時有
外道名優波祇歎如來處。優波笈多復將阿
育王往仙面處舉手指言。此是世尊三轉十
二行法輪處。即說偈言。

「　是此處三轉
　十二行法輪
　真實法所造
　為度生死苦」


此是一千外道出家之處。又此是佛為頻婆
娑羅王說法得見諦處。及八萬諸天摩伽陀
國婆羅門長者無數人等說法得見諦處。此
是佛為帝釋天王說法及八萬諸天得見諦
處。此是世尊為母說法夏安居竟與無數諸
天從彼來處。乃至廣說。優波笈多將阿育
王至拘尸那城佛涅槃處。舉手示言。大王此
是如來所作已辦入無餘涅槃處。而說偈言。

「　天人阿修羅
　夜叉龍神等
　及一切世間
　教化彼已竟
　大慈悲精進
　是故入涅槃」


時阿育王聞是語已悶絕躄地。乃至以冷水
灑面尋得醒寤。從地而起以十萬金。供養如
來涅槃之處及起塔已。禮優波笈多足而說
言。我是世尊所說大弟子。我欲供養舍利。
優波笈多答言。善哉善哉王心極善。是時優
波笈多將阿育王入祇洹林。舉右手指言。大
王此是舍利弗塔自當供養。阿育王問優波
笈多言。舍利弗功德智慧其事云何。答言是
第二佛為法之將。能隨如來而轉法輪。佛弟
子中智慧第一。一切世間所有智慧。十六分
中不及其一。唯除如來。而說偈言。

「　無等正法輪
　佛為世間轉
　舍利弗隨轉
　以利益世間
　誰能說其人
　功德智慧海」


時阿育王心大歡喜。以十萬金供養舍利弗
塔。合掌說偈言。

「　我禮舍利弗
　以恭敬心念
　大慧離煩惱
　為世間光明」


優波笈多復示阿育王目揵連塔說言。大王
此是目揵連塔王當供養。王問言其人功德
神力云何。長老答言。佛說其神力弟子之中
最為第一。能以足指動天帝釋最勝法堂。亦
能降伏難陀優波難陀龍王。即說偈言。

「　目揵連神力
　佛說為第一
　能以足指動
　帝釋最勝殿
　降伏二龍王
　難陀波難陀
　神力功德海
　無有能稱量」


時阿育王以十萬金供養目揵連塔。合掌說
偈。

「　最勝之神力
　離生死苦惱
　我今以頂禮
　名聞目揵連」


優波笈多復指示言。此是摩訶迦葉塔應當
供養。阿育王問言其人功德云何。長老答言。
於少欲知足乃至八種及頭陀苦行。佛說其
人最為第一。佛以半座與其令坐。又以自身
袈裟覆之。攝受苦人受持法藏。復說偈言。

「　最勝大福田
　行少欲知足
　受持佛法藏
　能攝苦眾生
　佛與其半座
　及以衣覆身
　無有人能說
　其大功德海」


時阿育王復以十萬金。供養大迦葉塔。合掌
說偈。

「　常在山石窟
　具少欲知足
　除諸煩惱怨
　獲得解脫果
　無比功德力
　是故今頂禮」


時優波笈多。復示阿育王薄拘羅塔說言。大
王。此是薄拘羅塔應當供養。阿育王問言。其
人功德云何。答言。佛弟子中精進無病最為
第一。不曾為人說一二句法。時王令人以二
十貝子供養其塔。時有大臣問阿育王。等是
羅漢。何故餘塔皆以金供養。而薄拘羅塔獨
與二十貝子以為供養。阿育王言。汝當聽
說。

「　以智慧為燈
　除於無明闇
　住意為舍宅
　少利益世間
　是故以貝子
　供養於其塔」


是時二十貝子從塔處來著阿育王足。時大
臣見深生驚怪而說言。此阿羅漢少欲之力。
乃至已入涅槃而不受施。時優波笈多。復將
阿育王至阿難塔說言。大王。此阿難塔應當
供養。其是如來給事弟子能持佛語。佛說。其
人弟子之中多聞第一。而說偈言。

「　是長老阿難
　諸天人所貴
　常護持佛鉢
　具足念慧心
　多聞為大海
　口說微妙語
　方便正覺意
　明了一切法
　為諸功德藏
　世尊所讚歎」


時阿育王以十萬金供養阿難塔。大臣問言。
何故於此最勝供養。阿育王答言。當聽我
說。

「　佛世尊法身
　清淨無與等
　其能攝受持
　故我上供養
　其然佛法燈
　除諸煩惱闇
　其力故法住
　故我上供養
　如以牛跡水
　不及於大海
　阿難智慧水
　不及佛智海
　於修多羅中
　佛與登王位
　故我於今日
　設最上供養」


時阿育王供養已竟生大歡喜。禮優波笈多
足。而說偈言。

「　我今生人中
　不失善業果
　以先功德力
　得作自在王
　以不真實法
　獲得於真實
　世尊舍利塔
　莊嚴於世間
　云何修苦行
　於我所未作」


時阿育王禮優波笈多足。還其本國。
阿育王經卷第二



阿育王經卷第三

梁扶南三藏僧伽婆羅譯

* 供養菩提樹因緣品第三

爾時阿育王。於佛生處得道轉法輪入般涅
槃。於一一處。各以十萬金供養於菩提樹。倍生
信樂作是思惟。此是世尊得阿耨多羅三藐三
菩提處。日日之中最勝珍寶供養此樹。是時
阿育王第一夫人名微妙落起多(翻光護)生嗔恚
心。大王既愛念我。云何以好珍寶與菩提樹。
即喚旃陀利女(翻下姓)而語言。菩提樹是我怨。
汝能殺不。答言能。汝當與我金。夫人語言如
是。時旃陀利女即便呪樹以綖縛之。是菩提
樹漸漸枯死。有人白王。是菩提樹漸漸枯死。
而說偈言。

「　佛坐菩提樹
　知一切世間
　得一切種智
　此樹今日死」


時王聞是語已悶絕躄地。諸臣以水灑王。良
久乃醒。即便啼泣而說偈言。

「　我見此樹王
　即是見如來
　樹王若枯死
　我命亦隨滅」


時彼夫人見王憂惱便白王言。若我不能令
菩提樹生者。我亦不能令王歡喜。王答言。汝
若能令菩提樹生者。汝非女人。何以故。佛住
此處得阿耨多羅三藐三菩提。是時夫人喚
旃陀利女而語言。汝能令樹更生。如其先不。
答言。若菩提樹其根不死能令更生。乃至栴
陀利除所縛綖。周匝掘坑日日以甖乳灌
之坑中。少日之間樹漸還生遂得如本。時人
白王。王於今者大生功德。菩提之樹今得生
故。王聞此言心大歡喜。即便往至菩提樹間。
瞻菩提樹目不能捨。而說偈言。

「　從於瓶沙王
　及諸餘國王
　無上二因緣
　悉所不能作
　當於菩提樹
　灌以香色乳
　復當修供養
　聖眾五部僧」


時阿育王。以千金銀琉璃甖盛以香水。復持
種種飲食及香花等千甖香水浴菩提樹。以
種種綵衣而以衣之。王於是時復受八戒。受
八戒竟手執香爐而登殿上。請四方僧說言。
世尊弟子在四方者。為攝受我故悉應來此。
而說偈言。

「　正行善逝子
　根寂靜離欲
　應供大福田
　天人所歸依
　最勝善逝子
　行禪離愛著
　阿修羅所依
　當來攝受我
　於罽賓國處
　大林及暗林
　有諸阿羅漢
　當來攝受我
　如來子樂禪
　住阿耨達池
　及江山石窟
　當來作慈悲
　善言如來子
　住舍利沙殿
　無憂慈悲心
　當來攝受我
　大勇之神力
　住於香醉山
　我請阿羅漢
　當悉來此處」


時阿育王說此言已。有三十萬比丘和合阿
羅漢十萬學人二十萬。及精進凡夫無數。於
眾僧中上座一處無有人坐。時阿育王白六
通上座耶舍言。第一坐處何故無人。答言。此
是第一上座之處。王又白言。除大德外更有
上座耶。答言有佛說弟子中有能師子吼此
為第一。姓頗羅墮名賓頭盧。第一坐處是其所
坐。時阿育王聞其此言。身毛為竪如柯曇婆
花。又說言。大德有比丘見佛未入涅槃今猶
在者不。長老答言有。姓頗羅墮名賓頭盧。其
人見佛。王又問言。我於今者得見其人不。長
老答言。王尋當見其今應來。時王聞已大生
歡喜。而說偈言。

「　我今得大利
　及無比攝受
　以得見大德
　名曰賓頭盧」


時阿育王。合掌仰看空中目不暫捨。時賓頭
盧。與無數阿羅漢隨從圍繞如半月形。猶若
雁王從空中下。於第一處坐。是時阿育王見
頗羅墮賓頭盧來。及見十万比丘皆從坐起。
又見賓頭盧頭髮皓白額皮眉毛悉垂覆面如。
緣覺身。見已五體投地禮賓頭盧足如大樹
倒。舌舐其足長跪合掌瞻仰啼泣。而說偈言。

「　大地海為衣
　山莊嚴一繖
　除怨得此地
　令我生歡喜
　不如於今日
　與大德相見
　我今見大德
　倍生於心念」


復次大德見世尊不。是時賓頭盧以兩手舉
其眉毛視阿育王。便說偈言。

「　我數見如來
　無等無譬類
　有三十二相
　面如秋滿月
　梵音除煩惱
　入無諍三昧」


阿育王復問。大德於何處云何見。長老答言。
大王。世尊與五百漏盡阿羅漢隨從。最初於
王舍城安居。是時在此眾中得具足見佛。便
說偈言。

「　無欲無欲從
　摩訶牟尼尊
　是時此安居
　我具足見佛
　如汝今見我
　如是我見佛」


復次大王。世尊又於舍衛國為勝外道故。現
種種神力。作無數化佛。相好莊嚴。次第而上
至阿迦膩吒天。我於爾時亦在其中。見佛種
種神變。而說偈言。

「　時有諸外道
　行種種邪道
　世尊以神力
　示現降伏之
　是時我見佛
　令世間歡喜」


復次大王。世尊於三十三天上安居。為母說
法竟與諸天眾圍繞下僧柯奢(翻光明)國。我於
爾時在大眾中見諸天眾。復見比丘尼。名
欝波羅(翻青蓮華)槃尼柯(翻色)見其化作轉輪聖
王具足七寶。而說偈言。

「　上天安居竟
　佛便從彼下
　我時在眾中
　是故得見佛」


復次大王。修摩陀伽(不解翻)孤獨女兒。請佛
及五百阿羅漢。佛以神力至分陀跋陀國
(不解翻)。我以神力舉山從虛空中亦至彼國。是
時如來誡勅於我。汝不得入涅槃。至我法
住。而說偈言。

「　修摩伽陀請
　佛神力至彼
　我以力舉山
　隨至分陀國
　是時佛誡勅
　令我至法住
　以是因緣故
　得具足見佛」


復次大王。汝先小時。以小兒意。佛入王舍城
乞食。我奉佛􂆌。汝奉佛沙。成護爾時起隨喜
心。如佛所記。此小兒於我涅槃百年後。當生
波吒利城名阿輸柯。為四分轉輪主領法王。
當廣供養舍利起八萬四千法王塔。我於是
時亦在其中。而說偈言。

「　王昔為小兒
　合掌以沙施
　我亦於是時
　具足見此事」


阿育王復問賓頭盧。大德何處住。以偈答言。

「　北方阿耨池
　於香醉山中
　我住於彼處
　及諸同學眾」


阿育王復問賓頭盧。大德幾人隨從。以偈答
言。

「　六萬阿羅漢
　圍繞隨於我
　我及諸大眾
　悉盡煩惱毒」


復次大王何事此疑當速施僧食。眾僧食竟
當更共語。王答言爾。如大德教。以念佛教我
當觀菩提樹。觀菩提竟當與僧食。以種種飲
食當以供養。時阿育王語比丘名一切友。我
當施僧十萬金及一千金銀琉璃甖。於大眾
中當說我名供養五部僧。時阿育王兒名鳩
那羅(鳥名不解翻)住王右邊。是時王子畏其父故
不敢發言。便舉二指示唱導比丘。表其修福
倍多其父。時大眾見鳩那羅一倍作福。悉皆
大笑。時王見大眾笑。語大臣成護。汝所作非
是。故人笑。成護答言。多人欲作功德。若作功
德必以一倍是為正當。阿育王答言。我當以
三十萬金供養眾僧。以三千寶甖盛以香水
灌菩提樹。當以我名在大眾說供養五眾。乃
至鳩那羅復舉四指以示比丘。時大王瞋語
成護大臣我修功德。誰今與我而欲諍。大不
識世法。成護見大王瞋。禮大王足。誰敢與王
爭作功德。而說偈言。

「　誰敢與王
　諍修功德
　是拘摩羅
　與王諍作」


是時阿育轉身右邊見拘那羅王子。向賓
頭盧說言。大德。我今唯除七寶庫藏。一切大
地宮人大臣并以我身及鳩那羅悉施眾僧。
當以我名在大眾說供養五眾。復說偈言。

「　一切宮內
　唯除珍寶
　宮人大臣
　悉施眾僧
　大眾之僧
　為福田處
　我及王子
　具足功德」


是時阿育王。於賓頭盧等大眾中布施竟。於
菩提樹周匝起牆。時阿育王自登牆上。以四
千甖盛以香水灌菩提樹。其菩提樹還生如
本。而說偈言。

「　已灌菩提樹
　菩提樹還生
　枝葉極茂盛
　功德亦增長」


大王灌菩提樹竟還生如本。枝葉青軟新芽
更出。王及大臣一切人民心大歡喜。復次飲
食供養眾僧。於大眾中有一大德名耶舍。語
王言。今此大眾實可愛重。王今供養勿起異
心。時阿育王自手行食。從上座為始盡於一
眾。於眾僧末有二沙彌以􂆌相扮歡喜丸等
共戲相擲。阿育王見笑而思惟。此二沙彌為
小兒戲。乃至阿育王復往上座所。次第行食
至耶舍所。時大德耶舍復語王言。大王於眾
僧中不得起不信心。王答言爾。復白上座耶
舍言有二沙彌以􂆌等相戲。耶舍答言。此二
沙彌。具心解脫及慧解脫皆阿羅漢。王聞
是已心大歡喜。復生心言。我已供養眾僧。復
覓好衣施二沙彌。時二沙彌即知王意。便現
功德之力。一沙彌化作鐵器以置其前。一沙
彌化作揵陀水等。王見問曰。用此何為。答言
大王。我見王心供養僧竟別施我衣我欲染
之。時王聞已即便生意。我本在心。未發言
說。云何此人已知我心。即以五體投地敬禮
其足。向二沙彌而說偈言。

「　我孔雀大王
　及大臣人民
　功德我已作
　一切得大利
　精進處生信
　可施我已施」


乃至阿育王語二沙彌。我以汝故於一切僧
悉施三衣。時阿育王於五眾中已作功德。復
於一一人悉施三衣。又以四十萬金布施眾
僧。復以無數金銀。贖此大地宮人大臣。并以
末身及拘那羅。

** 毘多輸柯因緣

是時阿育王於佛法生大信心。起八萬四千
塔已作五眾大會以飲食供養。有三十萬阿
羅漢學人一倍精進凡夫無數。阿育王倍生
信心。時阿育王弟毘多輸柯信外道法言。釋
迦牟尼弟子無有解脫。何以故。常樂樂行畏
苦行故。乃至阿育王語其弟言。汝於非處莫
起信心。於佛法處當生信心。時阿育王於異
時中欲為捕獵。阿育王弟於彼山中見一仙人
五熱炙身。其於苦道而起實意。往其所禮其
足。說言大德住此幾時。仙人答言。經十二年。
復更問言。汝食何食。答言。常食樹木果根。復
問。汝衣何衣。答言。結茅為衣。復問。臥處云
何。答言。以草鋪地。又問。汝因何事而起煩
惱。答言。見鹿行欲起我欲心。以欲心火燒於
我心。時阿育王弟心便生疑。如此苦行尚起
欲心。佛之弟子常修樂行。云何見欲而不起
心。既起欲心何得於欲而起厭離。即說偈
言。

「　仙人往苦林
　食樹花果根
　服氣除穢食
　不能滅欲愛
　釋迦牟尼子
　食酥酪乳味
　於種種衣服
　悉皆不能捨
　若伏諸根者
　頻陀山能浮」


阿育王弟復更說言。釋迦弟子誑阿育王令
作功德。時阿育王聞其此言。即設方便語大
臣言。我弟於外道生信。當以方便令其得入
佛法。時大臣答阿育王言。大王云何教我所
作。王語大臣。我今欲洗入彼浴室。應脫天冠
及衣服等。汝當以我服飾莊嚴我弟令登王
座。臣答言爾。及至阿育王將入浴室脫莊嚴
具。入浴室已。是時大臣語阿育王弟。若無阿
育汝當作王。是故今者試著天冠被天衣服
及登王座。大臣語已而便與著令登王座。
時大臣即白阿育王言。王所勅使臣已作竟。
阿育王出觀其弟。著天冠及登王座。而語言。
我今未滅汝已作王。阿育王嗔即命行殺之
人。身著青衣披髮執鈴。至已禮王白言。今
者欲何所作。王語言。我捨此弟汝可殺之。
王語已竟。便有多人執諸器仗而圍繞之。是
時大臣禮阿育王足。而白王言。此是王弟願
王忍辱莫起嗔心。時阿育王答大臣言。我當
忍辱。至於七日為我弟故於七日中暫與其
國令其作王。種種伎樂及諸婇女以供給之。
一切臣民皆往問訊。行殺之人執刀門立。日
日白王。今一日已過餘六日在。如是乃至六
日已過餘一日在。至第七日王莊嚴具天冠
衣服還阿育王。大臣諸人將毘多輸柯共往
問訊阿育大王。時王問言。汝七日為王種種
伎樂好聞見不。弟以偈答言。

「　若人見色
　及聞音聲
　食種種味
　此能答王」


王復語言。我與汝國七日為王。百種伎樂皆
恣汝意。無數眾人日日問訊呪願於汝。云何
而言。不見不聞不得好味。復以偈答。

「　我於七日中
　不見不聞聲
　不嗅不甞味
　亦不覺諸觸
　我身莊嚴具
　及諸婇女等
　思惟懼死故
　不知如此事
　伎女歌舞聲
　宮殿及臥具
　大地諸珍寶
　初無歡喜心
　以見行殺者
　執刀在門立
　又聞搖鈴聲
　令我懷死畏
　死撅釘我心
　不知妙五欲
　既著畏死病
　不得安隱眠
　思惟死將至
　不覺夜已過」


是時阿育王語其弟言。毘多輸柯汝於一生
中思惟死苦。雖得上妙五欲而不生愛。出家
比丘於十二入思惟無量生死無常。云何而
得起煩惱耶。又復思惟地獄之苦及諸畜生
更相殘害。餓鬼飢渴眾苦所逼。思惟人中四
方馳走初無安樂。思惟天上壞敗之苦。如是
五道身心之苦無有樂處。觀此五陰無常苦
空無我不實。譬如空村無有居民。如是五陰
皆空無我。以無常火燒諸世間。佛諸弟子常
作此觀。云何而得起煩惱耶。復說偈言。

「　汝於一日中
　思惟生死畏
　而無有歡樂
　不起貪愛心
　佛諸弟子等
　日日觀生死
　云何生歡樂
　而起煩惱心
　於飲食衣服
　及以臥具等
　思惟解脫法
　而不起著心
　觀身如怨家
　三有如火宅
　思惟何方便
　而得解脫之
　深樂解脫法
　不貪於五欲
　其心如蓮華
　處水而不著」


時阿育王。以善方便佛法教化毘多輸柯。時
毘多輸柯合掌向王而說言。大王。我於今者
歸依如來及以法僧。而說偈言。

「　我今歸依佛
　佛面如蓮華
　天人所歸依
　無漏法及僧」


時阿育王。以兩手抱其弟頸而語言。我不誤
汝。為欲令汝信佛法故。是故為汝現此方便。
時毘多輸柯以種種華香及諸伎樂供養佛
塔。以種種飲食供養眾僧。復往鷄寺耶舍上
座六通羅漢所。至已對耶舍坐為欲聞法。時
耶舍以神通力。見其前世已造善業。今於此
生是最後身得阿羅漢。為其說法讚歎出家。
既得聞法便樂出家。即起合掌白耶舍言。善
說法律我得出家受具足不。於佛法中欲修
梵行。耶舍答言。善男子。汝可還白阿育王聽
出家不。時毘多輸柯即還阿育王處。至已合
掌白言。大王。今當聽我出家。我於佛法欲修
梵行。復說偈言。

「　我心亂不住
　猶如象無鉤
　王意如鐵鉤
　勿制我出家
　王為地中主
　當聽我出家
　佛作世間光
　今欲修其行」


阿育王聞其言。手抱其頸。悲泣落淚而語言。
毘多輸柯勿作此意。何以故。出家之人形服
麁弊飲食假人眠臥樹下。汝今制心勿欲出
家。毘多輸柯答言。大王。我於今者不為瞋故
而欲出家。亦不為貪欲。不為貧苦。亦不為脫
怨家。但見世間種種諸苦生死相隨無有脫
處。唯見佛法正路能脫生死終無所畏。是故
我今樂欲出家。阿育王聞之更增悲泣。時毘
多輸柯復說偈言。

「　生死為懸繩
　有人則恒動
　在上必復墮
　和合必分離」


時阿育王復語之言。汝當先習乞食。然後乃
得出家。時王後園有一大樹以草布地令住
其下。與一瓦鉢令入宮乞食。毘多輸柯。即
便持鉢行入宮內。種種上食而便得之。時阿
育王嗔宮內人。汝於今者云何乃與乞食者
上食。從今已去當以麁食施之。乃至以麥為
飯。經宿臭壞乃可施與。時毘多輸柯得而食
之不以為惡。阿育王見而語之言。汝今勿食
此食。聽汝出家。出家之後恒來見我。乃至
毘多輸柯往至鷄寺。至已思惟。我若於此出
家。人物亂我不得修道。當於遠處而出家也。
便往毘提國於彼出家。思惟精進得阿羅漢
果。是時長老毘多輸柯得阿羅漢已受解脫
樂。復思惟言。昔與王約。出家之後恒來見
王。我於今者應滿本約。乃至次第行至波吒
利弗多國。是時長老毘多輸柯早起著衣持
鉢入國乞食。次第行至阿育王城。語門人言。
汝入白王云。毘多輸柯今左門外欲見大王。
時守門人即入白王。今毘多輸柯至欲見大
王。時阿育王而語之言。汝可將入令至宮中。
毘多輸柯即便入宮。阿育王見即從座起。為
其作禮如大樹倒。起而合掌視之無厭。悲泣
而言。

「　一切諸眾生
　當樂於和合
　汝今除和合
　而味寂靜心
　我今知汝心
　以慧無厭足」


時阿育大臣名曰善護。見毘多輸柯著糞掃
衣執持瓦鉢。次第乞食麁好俱受心無分別。
見已白阿育王言。毘多輸柯少欲知足所作
已辨王當生歡喜心。何以故。

「　常行乞食
　著糞掃衣
　住於樹下
　心常在定
　心廣無漏
　其體無病
　正命自活
　常生歡喜」


時阿育王聞是語已心大歡喜。便說偈言。

「　捨於孔雀姓
　及摩伽陀國
　種種諸珍寶
　上妙之五欲
　樂於四聖種
　除憍慢煩惱
　行於大精進
　名聞顯我國
　最勝十力法
　而汝能受持」


時阿育王以手捧之置好座上。種種飲食自
手與之。食竟洗鉢置之一處。阿育大王於其
前坐聽其說法。是時毘多輸柯為王說法。而
說偈言。

「　王今得自在
　當修不放逸
　三寶甚難值
　王應勤供養」


時阿育王。與五百大臣及國人民。以自圍繞
合掌恭敬送毘多輸柯。大臣人民而說偈言。

「　大兄阿育王
　今恭敬送弟
　出家有勝果
　於今為現證」


是時長老毘多輸柯。欲顯其功德身昇虛空。
一切人民皆見其去。時阿育王與諸大眾合
掌觀之。目不暫捨復說偈言。

「　無復親友愛
　如鳥飛虛空
　我以貪愛鎖
　不能自在去
　禪定有勝果
　於身得自在
　隨意之所行
　一切無罣礙
　為欲愛所盲
　不能見此法
　汝今以神力
　輕我起欲愛
　我本有慧慢
　今汝為最勝
　我等著世法
　見聖始知畏
　今我等啼泣
　由汝今捨我」


時長老毘多輸柯。往至邊地至已得病。以病
重故頭皆發瘡。時王聞之即遣給事醫藥療
治。後得小差醫師給事悉遣令還。其體所
資唯食牛乳。為乞食故往多牛處。復有一國
名分那婆陀那(翻正增長)。彼國一切信受外道。復
有一人受外道法事裸形神。畫作如來禮其
神足。有一佛弟子見此事白阿育王。王時聞
已語駛將來。阿育王所領。於虛空中半由
旬上。一切夜叉悉繫屬王。地下一由旬一切
諸龍悉繫屬王。是時夜叉聞王語已。於一念
頃即將外道弟子并畫像來。時阿育王見已
生大瞋心。於分那婆陀那國一切外道悉皆
殺之。於一日中殺十萬八千外道。復有一外
道弟子。受外道法事裸形神。畫作如來禮其
神足。時阿育王復聞是事。即勅餘人令取此
人及其親屬。置一屋中以火焚之。時王復勅。
若有人能得一尼揵首者。我當與其金錢一
枚。是時長老毘多輸柯入養牛處一日停住。
毘多輸柯病來多日頭鬚髮爪悉皆長利。衣
服弊惡無有光色。時養牛女竊生是念。今
此尼揵來入我舍。便語其夫。汝應殺此尼
揵取頭與阿育王。必當得金。其夫聞已即便
拔刀往毘多輸柯所欲斬其頭。時此長老即
自思惟。見其業至無得脫處。即便受死。而
將頭至阿育王所欲求覓金。王即觀之見其
頭髮駮奪。心中生疑。即問其醫師及給事人。
時醫師給事人即白王言。此是毘多輸柯頭。
王聞是已悶絕躄地。以水灑之良久乃起。時
有大臣白王。無漏之人不滅此苦。大王當施
眾生無畏。乃至阿育即隨其言。宣令一切
不得復殺尼揵。時諸比丘生疑問優波笈多。
毘多輸柯昔造何業今受此報為人所殺。優
波笈多答言。長老當聽。過去世時有一獵師
多殺群鹿。於大林中有一泉水。時此獵師張
施羅網。以其繩羂取置於水邊。日日之中
多殺諸鹿。是時佛未出世。有一緣覺於水邊
食。食竟澡洗還樹下坐。時彼群鹿聞緣覺香
不往水邊。時獵師至不見鹿來。即尋其跡
往辟支佛所。見已作是念言坐是人故令鹿
不來。即便以刀殺辟支佛。長老當知。昔獵
師者而今即是毘多輸柯。以其日日多殺
諸鹿。是故今者多諸病苦。復以昔殺辟支
佛故。以此業緣於無數年常在地獄受諸苦
報。於五百世在人道中。生生之處常為他殺。
今是最後果報雖得羅漢猶為他害。諸比丘
復問優波笈多。此人云何復生大姓又得阿
羅漢果。優波笈多答言。先於迦葉佛法出
家樂行布施。常教檀越種種飲食供養眾僧。
有一佛髮爪塔。以香華幡蓋種種伎樂而供
養之。以是業報生於大姓。十萬年中常修梵
行復發正願。以是業緣得阿羅漢。
阿育王經卷第三



阿育王經卷第四

梁扶南三藏僧伽婆羅譯

* 鳩那羅因緣第四

是時阿育王。於一日中起八萬四千塔。於是
日中王夫人名鉢摩婆底(翻有扶容華也)生一男兒。
形色端正眼為第一。一切人見無不愛樂。時
有內人即白大王王有功德夫人生兒。王聞
歡喜而說偈言。

「　我於今日
　大生歡喜
　我孔雀姓
　名聞一切
　宮人以法
　由之增長」


故名此兒名達磨(翻法)婆陀那(翻增長)。即抱此兒
示阿育王。時王見已歡喜說偈。

「　我兒目端嚴
　為功德所造
　光明甚輝曜
　如優波羅花
　以此功德眼
　莊嚴於一面
　其面貌端正
　譬如秋滿月」


乃至阿育王。命諸大臣而語之言。汝等嘗見
此兒眼不。諸臣答言。臣於人中實所未見。於
雪山有鳥名鳩那羅。此鳥之眼與其相似。即
說偈言。

「　於雪山頂
　有寶花處
　鳩那羅鳥
　而住其上
　此兒二眼
　類彼鳥眼」


王便發言。將此鳥來。虛空上半由旬夜叉神
聞其語。下一由旬龍聞其語。一念之頃夜叉
之神即得鳥來。時阿育王以鳥眼比兒眼。見
此二眼無有異相。即以鳥名而以名兒。復說
偈言。

「　大地人王
　以可愛眼
　鳩那羅名
　說為兒名
　是故大地
　其名遠聞」


乃至鳩那羅長大。為其納妃。妃名千遮那
(翻金)摩羅(翻鬘花)。時阿育王將鳩那羅往至鷄
寺。寺有上座六通羅漢名耶舍。是時耶舍見
鳩那羅。未經幾時應當失眼。即白王言。何
故不令鳩那羅作其自業。時阿育王語鳩那
羅。大德令汝所作。汝當隨之。時鳩那羅禮耶
舍足。說言。大德。教我所作。耶舍答言。眼非
是常汝當思惟。即說偈言。

「　汝鳩那羅
　常思惟眼
　無常病苦
　眾患所集
　凡夫顛倒
　由之起過」


時鳩那羅於宮中靜處獨坐。思惟眼等諸入
為苦無常。時阿育王第一夫人名微沙落起
多。往鳩那羅處見其獨坐觀其眼故。而起欲
心以手抱之。而說偈言。

「　以大力愛火
　今來燒我心
　譬如火燒膝
　汝當遂我意」


鳩那羅聞其言。以手掩耳。而說偈言。

「　汝今於我所
　不應說此言
　汝今為我母
　我則為汝子
　今此非法愛
　應當捨離之
　何故為此事
　開諸惡道門」


時微沙落起多不遂意故。心生瞋忿。夫人又
說偈言。

「　愛心住汝處
　而汝無愛心
　汝心既有惡
　不久須臾滅」


鳩那羅答言。

「　我今寧當死
　以法而清淨
　不願於生中
　而起不淨心
　若有惡心者
　失人天善法
　善法既不全
　依何而得生」


微沙落起多恒伺其過而欲殺之。於北有國。
名德叉尸羅。拒逆不從阿育王令。時王聞
之。意欲自往。大臣白王王。今當令鳩那羅往。
不須自去。時阿育王命鳩那羅而語之言。汝
往彼國。答王言。爾時阿育王復說偈言。

「　我於今者
　聞其此言
　雖為是兒
　而是我心
　以心念故
　倍加莊嚴」


是時阿育王。即便令人嚴治道路。老病死等
悉令不現。時阿育王與鳩那羅同載一車送
之近路。將欲分別。手抱兒頸。見鳩那羅眼啼
泣而言。

「　若有人見
　鳩那羅眼
　心歡喜故
　有病皆除」


是時有一相師婆羅門。見鳩那羅不久失眼。
見阿育王唯觀兒眼。不緣餘事。見已說偈。

「　王子眼清淨
　王觀之歡喜
　眼光明莊嚴
　云何而當失
　此國諸人民
　見鳩那羅眼
　一切皆歡喜
　猶如天上樂
　若見其失眼
　一切當苦惱」


乃至鳩那羅次第行至德叉尸羅國。彼國人
聞出半由旬嚴治諸道。處處置水以待來眾。
時諸人民即便說偈。

「　德叉尸羅人
　執寶甖盛水
　及諸供養具
　迎鳩那羅王」


時王至已人民合掌而作是言。我等迎王不
為鬪諍。亦不與彼大王相嫌。但王所遣大臣
在我國者。為治無道。願欲廢之。是時人民以
諸供具供養鳩那羅王迎至國中。時阿育王
身遇重病。糞從口出。諸不淨汁從毛孔出。
一切良醫所不能治。時阿育王即語諸臣。召
鳩那羅還。我當灌頂授以王位。我於今者。不
貪身命。時微沙落起多即便思惟。若鳩那羅
得作王者。我必當死。思惟已白阿育王言。我
能令王病得除愈。一切醫師不須令進。時阿
育王即受其語斷諸醫師。時微沙落起多語
諸醫師。門外男女病如王者可將其入。時
阿毘羅國有一人病。如王不異。時病人婦為
覓醫師說其病狀。醫師答言。將此人來我欲
見之。當為處藥。乃至婦人將此病者送與醫
師。醫師復送與王夫人。時王夫人將此病者
置無人處。令破其腹出生熟二藏。於熟藏中
有一大虫。虫若上行糞從口出。虫若下行便
從下出。若左右行諸不淨汁從毛孔出。時王
夫人。磨摩梨遮以置虫邊。而虫不死。復以
畢鉢以置虫邊。虫亦不死。復以乾薑以置
虫邊。虫亦不死。乃至以大蒜置於虫邊。虫
便即死。時王夫人以如此事具以白王。王
於今者應當食蒜。病即除愈。王答言。我是剎
利。不得食蒜。夫人復言。為身命故作藥意食
之。乃至阿育王遂便食之。虫死病除便利如
本。時阿育王清淨洗浴語夫人言。汝於今者
當何所求。隨意與之。夫人白王。願王七日聽
我為王。王語夫人。若汝為王必當殺我。夫人
又言。過七日已我當還王。時阿育王遂便許
之。夫人思惟我欲治鳩那羅今正是時。是時
夫人即便假作阿育王書。與德叉尸羅人令
取鳩那羅眼。書中說偈。

「　我今有大力
　威名甚可畏
　鳩那羅王子
　於彼為罪過
　今勅彼人民
　挑取其二眼
　今為此一事
　汝等速為之」


時王夫人。作書已竟須齒牙印之。阿育王眠
夫人欲印書故便近王邊。王即驚覺。夫人白
王何故驚怖。王答夫人。我夢不祥。見有鷲鳥
欲取鳩那羅眼。是故驚懼。夫人答言。王不須
憂。鳩那羅子今甚安隱。第二更夢。王復驚起
語夫人言。我今更夢如本不祥。夫人問言。夢
復云何。王答言。我見鳩那羅頭鬚髮爪悉皆
長利而不能言。夫人答言。其今安隱。願勿憂
之。乃至後時阿育王眠。夫人即便以大王齒
竊取印之。遣使送與德叉尸羅人。時阿育
王又夢。自齒悉皆墮落。至明清旦澡洗已畢。
為身命故。召相師來以夢所見具向其說。語
言。汝當為我解釋夢意。相師答言。若人有
此夢者。兒當失眼。不異失兒。而說偈言。

「　若人夢齒落
　必當失兒眼
　兒眼既已失
　不異失於兒」


時阿育王。聞其此言即便起立。合掌向四方
神。而呪願言。

「　今一心歸佛
　清淨法及僧
　世間諸仙人
　於世為最勝
　一切諸聖眾
　皆護鳩那羅」


使者執書至德叉尸羅國。是時彼國人民見
此書至。念鳩那羅故共隱此書而不與之。不
欲令其起於惡心。彼諸人民復更思惟。阿育
大王其甚可畏。心不敬信於其自兒。尚欲取
眼。況於我等而不起惡。復說偈言。

「　今此鳩那羅
　如大仙不異
　於一切眾生
　皆能作饒益
　彼阿育大王
　而不起慈念
　況於餘眾生
　而能不殘害」


乃至彼人以書與鳩那羅。鳩那羅得書已語
諸人言。若能取我眼者。今隨汝意。時諸人即
喚旃陀羅。汝當挑取鳩那羅眼。旃陀羅合掌
說言。我今不能。何以故。

「　若人於滿月
　能除其光明
　是人當能除
　汝面明月眼」


是時鳩那羅即脫寶冠語旃陀羅言。汝挑我
眼。我當與汝。復有一人形貌可憎十八種醜。
語鳩那羅言。我能挑眼。時鳩那羅尋憶大德
耶舍所說。便說偈言。

「　合會有離
　是真實說
　思惟此義
　知眼無常
　我善知識
　能饒益者
　是人說法
　皆苦因緣
　我常思念
　一切無常
　是師之教
　深自憶持
　我不畏苦
　見法不住
　當依王教
　汝取我眼
　我已攝受
　無常真實」


是時鳩那羅語醜人言。汝當取我一眼置我
手中我欲觀之。時此醜人欲取其眼。無數諸
人相與嗔罵。而說偈言。

「　眼清淨無垢
　如月在空中
　汝今挑此眼
　如拔池蓮華」


是無數人悲號啼哭。是時醜人即出其眼。置
鳩那羅手中。時鳩那羅以手受之向眼說偈。

「　汝於本時
　能見諸色
　而於今者
　何故不見
　本令見者
　生於愛心
　今觀不實
　但為虛誑
　譬如水沫
　空無有實
　汝無有力
　無有自在
　若人見此
　則不受苦」


是時鳩那羅。思惟一切諸法悉皆無常得須
陀洹果。既得果已語醜人言。所餘一眼隨汝
取之。時彼醜人復更挑之置鳩那羅手中。既
失肉眼而得慧眼。復說偈言。

「　我於今者
　捨此肉眼
　慧眼難得
　我今已得
　王今捨我
　我非王子
　我今得法
　為法王子
　今從自在
　苦宮殿墮
　復登自在
　法王宮殿」


乃至鳩那羅。知取其眼是微沙落起多。而說
偈言。

「　願王夫人
　長受富樂
　壽命常存
　無有盡滅
　由其方便
　我得所作」


是時鳩那羅婦千遮那摩羅。聞鳩那羅失眼。
以念夫故至其夫所。入多人處見鳩那羅失
眼流血。悶絕躄地。傍人以水灑之令得醒寤。
啼泣說偈。

「　眼光明可愛
　昔見生歡喜
　今見其離身
　心生大瞋惱」


鳩那羅語其婦言。汝勿啼泣。我自起業。自受
此報。復說偈言。

「　一切世間
　以業受身
　眾苦為身
　汝應當知
　一切和合
　無不別離
　當知此事
　不應啼泣」


是時鳩那羅共其婦。從德叉尸羅國還阿育
王所。二人生來未曾履地。其身軟弱不堪作
業。時鳩那羅善於鼓琴。復能歌吹。隨其本路
乞食濟命。漸漸遊行至於本國欲入宮門。時
守門人不聽其前。既不得前而復還出住車
馬厩。於後夜中鼓琴而歌。歌曰。我眼已失。四
諦已見。復說偈言。

「　若人有智慧
　見十二入等
　以智慧為燈
　得解脫生死
　三有中之苦
　悉為自心苦
　三有中之過
　今應當知之
　若欲求勝樂
　當思十二入」


時阿育王。聞其歌聲心大歡喜。而說偈言。

「　今此說偈
　及聞鼓琴
　似是我子
　鳩那羅聲
　若是其至
　何不見我」


時阿育王。命一人來我所聞聲似鳩那羅。而
聲清妙復兼悲怨。聞此聲故令我心亂。如象
失子而聞子聲。其心迴遑不安其所。汝可往
看是鳩那羅不。若是鳩那羅汝可將來。乃至
此人受教至車馬厩。至已見其無有二眼皮
膚曝露不復可識。還白大王。王所令看是孤
獨盲人。共其婦俱住車馬厩非鳩那羅。時阿
育王聞其此言懊惱思惟。而說偈言。

「　如昔所夢見
　鳩那羅失眼
　今此盲人者
　鳩那羅不疑
　汝可更至彼
　但將此人來
　以思惟子故
　其心不安隱」


乃至此人受教更至其所。語鳩那羅言。汝是
誰兒。何所名姓。鳩那羅復以偈答。

「　父名阿輸柯
　增長姓孔雀
　一切諸大地
　悉為其所領
　我是彼王子
　名為鳩那羅
　姓日法王佛
　今為法王子」


是時使人將鳩那羅及其婦至宮中。時阿育
王見鳩那羅風日曝露。以草弊帛雜為衣裳。
形容改異不復可識。時阿育王生心疑惑而
語之言。汝是鳩那羅不。答言。我是阿育王聞
悶絕墮地傍人見王而說偈言。

「　王見鳩那羅
　有面而無眼
　以苦惱燒心
　從床墮於地」


傍人以水灑王令其得醒。還至坐處抱鳩那
羅置其膝上。復抱其頸啼哭落淚手拂頭面。
憶其昔容而說偈言。

「　汝端嚴眼
　今何所在
　失眼因緣
　汝今當說
　汝今無眼
　如空無月
　形容改異
　誰之所作
　汝昔容貌
　猶如仙人
　誰無慈悲
　壞汝眼目
　汝於世間
　誰為怨讎
　我苦惱根
　由之而起
　汝身妙色
　誰之所壞
　懊惱心火
　今燒我身
　譬如霹靂
　摧折樹木
　懊惱之雷
　以破我心
　如此因緣
　汝今速說」


時鳩那羅以偈答言。

「　王不聞佛言
　果報不可脫
　乃至辟支佛
　亦所不能免
　一切諸凡夫
　悉由業所造
　善惡之業緣
　時至必應受
　一切諸眾生
　自作自受報
　我知此緣故
　不說壞眼人
　此苦我自作
　無有他作者
　如此眼因緣
　不由於人作
　一切眾生苦
　皆亦復如是
　悉由業所作
　王當知此事」


時阿育王。為懊惱火以燒其心。復說偈言。

「　汝但說其人
　我不生瞋心
　汝若不說者
　我心亂不安」


時阿育王。知是微沙落起多所作。喚微沙落
起多。而說偈言。

「　汝今為大惡
　云何不陷地
　今汝不為法
　於我為大過
　汝今既為惡
　從今捨於汝
　猶如行善人
　捨不如法利」


時阿育王嗔火燒心見微沙落起多。復說偈
言。

「　我於今者
　欲出其眼
　欲以鐵鋸
　以解其身
　以斧破身
　以刀割舌
　以刀截頸
　以火燒身
　令飲毒藥
　以除其命」


阿育王說如此事。欲治微沙落起多。鳩那羅
聞深生慈心。復說偈言。

「　微沙落起多
　所為諸惡業
　大王於今者
　不應便殺之
　一切諸大力
　無過於忍辱
　世尊之所說
　其最為第一」


時阿育王不受兒語。以微沙落起多置落可
屋。以火焚之。又復令殺德叉尸羅人。是時
比丘生疑問大德優波笈多。鳩那羅先造何
業今受此報。大德答言。長老當聽。過去久
遠。於波羅㮈國有一獵師。至雪山中多殺群
鹿。又於一時復往雪山時雷電霹靂有五百
鹿。以怖畏故。入石窟中。時此獵師見諸群鹿。
即便捕之一切皆得。得已復作是念。若皆殺
者。肉當臭爛。無如之何。我當挑其兩眼使其
不死。而不知去。後漸殺之。作是念已。一切挑
眼。長老。於意云何。先獵師者鳩那羅是。以其
挑鹿眼故於無數年常在地獄。從地獄出
生於人中。五百世中常被挑眼。今是最後餘
殘果報。比丘又問。以何因緣生於大姓。得
端嚴眼復得羅漢。答言。諸長老聽。過去久
遠人壽四萬歲時。有佛正覺名迦羅鳩村大。
出現於世是時如來於一切世間。所應作者
皆已作訖。入無餘涅槃。時有一王名曰輸頗
(翻莊嚴)為佛世尊起四寶塔。時王命過弟不
信佛。起塔珍寶悉皆密取。唯土木在。一切
人民見塔毀壞懊惱發聲。時有長者子。問彼
諸人。汝等何事懊惱發聲。諸人答言。世尊
之塔本有四寶。不謂於今悉皆毀散。是故
我見懊惱發聲。時長者子即以四寶如本莊
嚴。復令高廣有勝於初。又起金像以置塔中。
所作已訖。復發願言。迦羅鳩村大為世間
師。願我後師亦如今日。比丘當知。昔長者子
即鳩那羅是。此其修治迦羅鳩村大如來塔
故。今得生於大姓之中。以其造作如來像故。
今所得身端嚴第一。以其發願值善師故。今
得釋迦牟尼為師及見四諦。
阿育王經卷第四



阿育王經卷第五

梁扶南三藏僧伽婆羅譯

* 半菴摩勒施僧因緣品第五

爾時阿育王得堅固信問諸比丘。誰已能於
佛法之中最大布施。諸比丘答言。孤獨長者
已大布施。王復問言。其能幾許佛法中施。比
丘答言。用百千萬金。阿育王聞即便思惟。孤
獨長者用百千萬金。我於今者亦以百千萬
金以用布施。阿育大王已起八萬四千塔。又
於初生得道轉法輪入涅槃及諸羅漢涅槃
之處。各以十萬金施。四部大會亦已作訖。
又三十萬眾僧一分阿羅漢二分學人及精進
凡夫。於一日中一時施食。又阿育王唯留珍
寶。一切大地宮人大臣鳩那羅。及以自身悉
施眾僧。復以四十萬金布施眾僧。又以無數
之金贖此大地。乃至自身後以九十六千萬
金布施眾僧。時阿育王得病困篤生大憂惱。
大臣成護。是其先世隨喜施沙知識。聞大王
病。便往王所而禮王足。即說偈言。

「　昔面如蓮花
　塵垢不能污
　大力諸怨家
　不得見大王
　猶如日炎盛
　人所不能視
　何故於今者
　悲泣而流淚」


阿育王以偈答言。

「　我今生憂惱
　不為身命財
　別離聖眾故
　是以我憂惱
　世尊諸弟子
　成就諸功德
　以種種飲食
　日日常供養
　當思惟此事
　是故我流淚」


復次成護。我昔欲以百千萬金供養三寶。而
意未滿。我今欲以四十千萬金布施滿我本
心。思惟已便欲遣四十千萬金送與鷄寺。是
時鳩那羅兒名三波地(翻具足)為太子。大臣語
太子言。阿育大王須臾應終。而今欲遣四十
千萬金送與鷄寺。一切國王以物為力。太子
應當勒守物人勿令金出。於是太子即便勒
之。阿育王勅不復施行。唯有金器供王食用。
王食訖已便令送此金器與彼鷄寺。復斷金器
聽以銀器。王食竟已復令送此銀器與彼鷄
寺。復斷銀器乃至以鐵器供王王食已復令
送與鷄寺。復斷鐵器聽用瓦器。時阿育王無
復有物。唯半菴羅菓在其手。中時阿育王心
大悲惱。召諸大臣及以人民一切和合而語
之言。誰於今日為此地主。大臣起而作禮合
掌說言。唯天為主。更無異人。時阿育王淚落
如雨。而說偈言。

「　今我阿育王
　無復自在力
　唯半阿摩勒
　於我得自在
　何用是富貴
　如恒河流水
　先所領國土
　豪富最第一
　今忽貧窮至
　不復得自在
　一切諸合會
　皆悉當分離
　如來正法言
　無有能知者
　我先所勅令
　一切無障罣
　猶如心意識
　於緣得自在
　我今所教勅
　如水礙於石
　一切諸怨賊
　我先悉降伏
　王領一切地
　攝一切貧苦
　今者無光明
　如雲障於月
　如阿輸迦樹
　花葉悉枯落
　是我阿輸迦
　貧悴亦如是」


是時阿育王即呼傍臣。名曰跋陀羅目阿(翻賢
面)而語之言。我失自在。汝今於我為最後使。
唯此一事汝應當作。此半阿摩勒菓送與鷄
寺宣我語曰。阿育王禮眾僧足。昔領一切閻
浮提地今者唯有半阿摩勒菓。是我最後所
行布施。願僧受之。此物雖小。以施眾僧福德
廣大。而說偈言。

「　我本為人王
　於宮得自在
　無常為自相
　不久而磨滅
　能為療治者
　唯有聖福田
　今我無醫藥
　願今見濟度
　此半阿摩勒
　是我最後施
　小施而福廣
　是故應攝受」


時此使人。受王勅已。將半阿摩勒菓往至鷄
寺。於上座前以阿摩勒菓供養眾僧。合掌說
偈。

「　一切地一繖
　王領無障礙
　猶如日光明
　遍照一切處
　以自欺誑業
　功德於今盡
　譬如日入時
　無復有光明
　以恭敬頂禮
　施半阿摩勒
　顯其福德盡
　今為最後施」


是時上座集諸比丘而語之言。汝等今當起
怖畏心。如佛所說。見他無常是處可畏。誰能
於此不生厭離何以故。

「　勇猛能布施
　孔雀阿育王
　王領於大地
　閻浮提自在
　今日果報盡
　唯有阿摩勒
　大地諸珍寶
　悉為他所護
　今此阿育王
　捨半阿摩勒
　諸有凡夫人
　福德力生慢
　當為說無常
　令其生厭離」


時諸眾僧得阿育王半阿摩羅菓。碎以為末
以置羹中遍行眾僧。時阿育王語成護言。誰
今為王。成護禮足合掌說言天為地主。更無
有人。時阿育王以人扶起遍觀四方。向眾僧
處合掌而言。今留珍寶此外大地乃至大海
一切施僧。又說偈言。

「　水為大地衣
　七寶嚴地面
　持一切眾生
　及以諸山等
　我今以捨此
　布施諸眾僧
　於眾僧得果
　是故我今施
　以此布施福
　不求帝釋處
　亦不樂梵天
　及諸大地主
　唯欲以此福
　願求心自在
　得共聖人法
　人所不能奪」


乃至阿育王。以多羅葉。書此偈語。以齒印之。
執書合掌向彼僧處而作是言。以此大地一
切施僧。說己便終。乃至大臣用五色綵以莊
嚴輿供養王身。供養已便水欲以灌太子頂
以授王位。成護語諸臣言。一切大地阿育大
王已施眾僧。諸臣答言。我等今者當作云何。
成護答言。先阿育王作意。我用百千萬金施
佛法僧。已與九十六千萬金。欲更滿之。而
諸臣不聽。王意不滿。故以一切大地布施眾
僧。諸臣即便取四十千萬金以贖大地。即以
海水灌太子三波地頂。令登王位。三波地兒
名毘梨訶鉢底(翻太白星)。太白有兒名毘梨沙斯那
(翻牛畢)。牛畢有兒名弗沙跋摩(翻尾鎧星)。尾鎧有兒
名弗沙蜜多羅(翻差友)。乃至弗沙蜜多羅得登
王位。集諸大臣。以何方便能令我名恒住不
失。諸臣答言。大王之姓從阿育王來。是阿
育王起八萬四千塔乃至佛法未滅。阿育大王
名聞亦在。王今應當起八萬四千塔。時王答
言。阿育大王有大神力人無及者。更有方便
得流名不。是時有婆羅門呪願第一。而是凡夫
不信佛法。白王言。有二種因名得常住。一者
作惡。二者作善。阿育大王起八萬四千塔。
天今壞之名則常在。乃至弗沙蜜多羅王。
嚴駕四兵欲壞佛法。往至鷄寺。至已於寺門
聞有師子吼。王大怖畏。復還波吒利弗國。
如是三反往至鷄寺亦復如是。還於本國集
彼眾僧而作是言。我於今者欲壞佛法。諸眾
僧中。於塔及寺各有所護。宜各說之。諸僧
皆言。我等護塔。王於是時即殺上座次及諸
僧。時有沙柯羅國是其所領。語彼國人。若有
能得一比丘首。與其金錢。彼國有寺。名曰法
王。時彼寺中有一羅漢。人欲取頭而白王言。
彼有比丘。今欲取頭送與大王。時王聞已自
欲取之。是時比丘入滅盡定。以定力故。刀
杖火毒不能侵害。既不得殺。復往餘處至
拘瑟他歌(翻庫藏)國。彼國有一夜叉神守護佛
牙。是夜叉思惟佛法當滅。我既受戒。不復殺
生。我有女兒已利履(亡失反)夜叉本欲求之。以
其先常作惡業故而我不許。為護佛法今應
與之。復有一大力夜叉常護弗沙蜜多羅王。
以其力故人無侵害。是護佛牙神將護王夜
叉至於南海。是時已利履夜叉取太山。壓弗
沙蜜多羅王及其四兵。一時皆死。是故此山
名修尼喜多。弗沙蜜多羅王既被殺已。孔雀
大姓從此而滅。
阿育王經卷第五



阿育王經卷第六

梁扶南三藏僧伽婆羅譯

* 佛記優波笈多因緣第六

是時佛欲涅槃化阿波羅囉龍王。及瞿波囉
旃陀利龍王竟。至摩偷羅國。於彼國告阿
難言。於此摩偷羅國我入涅槃百年後。當有
賣香商主名笈多。有兒名優波笈多無相佛。
當作佛事教化多人證阿羅漢果。此處石窟。
長十八肘。廣十二肘。令其弟子人捉一四寸
籌投石窟中使滿石窟。阿難當知。我後教化
弟子優波笈多最為第一。阿難。汝今見彼遠
青林不。阿難答言。已見世尊。佛言。彼山名優
樓漫陀。如來入涅槃百年後。當有舍那婆私
比丘於彼山起寺。又說法教化。優波笈多令
其出家。於摩偷羅國有長者子兄弟二人。名
那哆婆哆。其當於優樓漫陀山為起寺檀越。
故名此寺為那哆婆哆。阿難當知。此寺最為
第一禪處。阿難驚惋優波笈多饒益多人。佛
語阿難。汝今不應驚惋此事。過去久遠其生
惡道已益多人。又過去世於此優樓漫陀山
三邊。一邊有五百緣覺。一邊有五百仙人。一
邊有五百獼猴。獼猴之中而有一主。是獼猴
主往緣覺處。見諸緣覺生歡喜心。取樹花果
供養緣覺。時諸緣覺結加趺坐。是時獼猴
次第作禮。作禮已畢。於僧坐末而自端坐。
乃至日日亦復如是。時諸緣覺皆入涅槃。獼
猴不知。恒修供養如本不異。見諸緣覺悉不
受之。是時獼猴執緣覺衣及以牽脚。緣覺不
動。獼猴思惟。是諸緣覺悉皆已死。啼泣懊
惱。復至仙人處。是五百仙人皆臥棘刺。是時
獼猴復學仙人臥棘刺上。又學仙人臥灰土
上。復學仙人五熱炙身。炙身去後。是時獼猴
以水滅火取灰藏之。所臥棘刺拔取擲去。所
臥之灰復取除之。仙人以手攀樹自懸。獼猴
復撥其手令其墮地。是獼猴四威儀中常教
化諸仙。既教化已。於諸仙前端坐修定。語
仙人言。汝等一切當如是坐。時五百仙人隨
其坐禪。是諸仙人無師說法。於三十七助
菩提法思惟證得緣覺之道。既得道已。復作
是念。我得聖道。由此獼猴。即以香花飲食供
養獼猴。乃至獼猴命終時。諸緣覺即以香木
用燒其身。佛語阿難。是獼猴者即優波笈多
是。優波笈多於惡道中。為多眾生作大饒益。
我入涅槃百年後。復於優樓漫陀山作大饒
益。爾時世尊語阿難言。汝當捉我衣角。時
世尊將阿難身昇虛空往罽賓國。至已語阿
難言。汝見此處多山林不。阿難答言。已見
世尊。復告阿難。此罽賓國我入涅槃百年後
當有末田地比丘。於此土立罽賓國。乃至佛
次第行到拘尸那城。涅槃時至。告長老摩訶
迦葉。我今欲入涅槃。汝當聚集法藏令住千
年。為攝受眾生故。摩訶迦葉白佛言。世尊。如
世尊教。我當奉行。乃至佛念天帝釋。時天主
帝釋知佛心已。即至佛所。爾時世尊告帝
釋言。憍尸迦。汝當護持法藏。帝釋白佛言。世
尊。我當如是。世尊復念四天王。時四天王知
佛心故即至佛所。佛復告四天王。我涅槃後。
汝等當護持法藏。乃至未來三賊國王。汝皆
應共其護持法藏。四天王白佛言。如是世尊。
是時世尊以法藏付摩訶迦葉及天帝釋四天
王等竟。復往摩偷羅國。如是次第至拘尸那
城娑羅雙樹間。告阿難言。涅槃時至。是娑羅
雙樹北面。汝當安置眠處。我於今日中夜當
入無餘涅槃。即說偈言。

「　生死海無底
　波浪洄澓深
　老病以為岸
　我今已得渡
　欲入無憂國
　棄捨身之栰
　更生以為海
　老可畏為水
　牟尼為牛王
　渡彼生死海
　如人依於栰
　安隱至彼岸」


乃至廣說。佛入涅槃起八舍利塔。第九甖塔。
第十炭塔而說偈言。

「　八塔高如山
　舍利在其下
　次第九甖塔
　第十者炭塔」


乃至天主帝釋及四天王。一切香花種種伎
樂供養舍利。說言。世尊付我等法藏入涅槃。
今我等依佛法守護。是時帝釋語持梨哆阿
囉哆(翻治國)言。汝於東方當護佛法。復語毘留
多(翻增長)言。汝於南方當護佛法。復語毘留博
叉(翻不好眼)言。汝於西方當護佛法。復語鳩鞞羅
(翻不好身)言。汝於北方當護佛法。世尊言。我滅
後有三賊王。當來與汝同處。若壞佛法汝當
擁護。是時佛入涅槃。無數羅漢亦入涅槃。是
時空中悲聲說偈。

「　苦哉佛弟子
　一切皆涅槃
　今日此世間
　一切皆虛空」


無明為闇覆正法燈。大德羅漢悉皆涅槃。
無復守護三藏法者。三藏正法不得久住。是
時帝釋及四天王。無數諸天一切往至大迦
葉所。至已禮迦葉足而說言。世尊付法藏與
大德及我等。大德。今當與我共護佛法。一切
佛法當共聚集。勿令分散。今此佛法天人攝
受住世千年。為攝受一切眾生故。乃至迦葉
鳴磬。以神通力從口出聲。告閻浮提一切令
知。有五百阿羅漢住拘尸那伽。是時迦葉語
阿㝹樓馱。長老。見阿羅漢誰今未來。阿㝹
樓馱答言。伽梵波提(翻牛主)今在天上尸利沙
(翻樹名)殿。其今未來。大德迦葉問諸比丘。今
此眾中誰為最小。富那羅漢答言。我為最小。
摩訶迦葉語言。長老。眾僧法教汝能受不。
富那答言。能受。迦葉又言。善男子。汝今能
受眾僧教法。善哉善哉。汝今當往天上尸利
沙殿伽梵波提所而語之言。大迦葉及諸眾
僧喚汝來下。今有眾事。汝可速來。而說偈
言。

「　善男子當往
　尸利沙之林
　捨此眾往彼
　伽梵波提所」


乃至富那往至尸利沙殿。語伽梵波提言。迦
葉及諸眾僧。於閻浮提一切和合。今有僧事
汝宜速下。伽梵波提答言。善男子。汝當說佛
及眾僧。勿道迦葉及眾僧。何以故。佛已涅槃。
諸外道等當輕佛法。復次有惡比丘起破僧
事。外道當言。佛既涅槃。法亦滅盡。諸比丘等
皆無所知。佛昔在世。以智慧光明令諸世間
悉亦光明。今既滅度。世間皆闇。我於今者何
事至彼。復說偈言。

「　一切世間空
　無復歡喜處
　無如來說法
　閻浮提無事
　我今欲住此
　而入於涅槃」


汝今還彼以宣我心。伽梵波提禮大迦葉及
諸眾僧。而說偈言。

「　一切世間空
　無復歡喜處
　無如來說法
　閻浮提無事
　我今欲往此
　而入於涅槃」


伽梵波提說此語已即入涅槃。是時富那還
閻浮提。而說偈言。

「　大德勝眾
　伽梵波提
　禮敬而言
　佛已涅槃
　我於今日
　亦入涅槃
　如大象滅
　子亦隨滅」


是時大迦葉即便立制。從今已去眾僧和合
結集法藏。其事未畢。諸比丘等不得涅槃。即
說偈言。

「　從今日已去
　一切僧和合
　未結集法藏
　皆不得涅槃」


乃至五百阿羅漢皆和合竟。大迦葉白僧言。
此長老阿難恒隨如來其今已老。一切眾僧
當恭敬之。復說偈言。

「　此長老阿難
　受持佛所說
　利根有智慧
　常隨如來行
　淨心解佛法
　應當恭敬之
　饒益諸眾僧
　十力所讚歎」


是時大迦葉語諸比丘。我等若於此地結集
法藏。大眾雲聚必當悲泣妨於法事。我等欲
於佛得道處摩伽陀國結集法藏。乃至迦葉
及五百羅漢至王舍城。是時長老毘梨時弗
多供給阿難。行毘梨時國至已。彼國四眾
聞佛涅槃心生悲惱。是阿難思惟。四眾懊
惱。云何說法。長老毘梨時弗思惟。我觀和上心。為是聖人。為是凡夫。即見和上猶是
學心。未厭欲界見已往阿難處。至已說此偈
言。

「　汝當往樹下
　於涅槃作心
　瞿曇當坐禪
　不久證涅槃」


是時長老阿難。以毘梨時弗教化故。晝日行
坐洗五蓋心。如是一更乃至五更。明星出時
出外洗足。洗竟還寺欲右脇臥。頭未至枕。
離諸煩惱得羅漢果。往王舍城。乃至迦葉
及五百羅漢亦來此城。是時阿闍世鞞提希
子聞迦葉及五百羅漢至。莊嚴道路種種供
具迎大迦葉。時阿闍世王以無根心成就故。
昔見佛來從高樓墮。佛以神力而接取之。
今於象上見大迦葉復欲投下。時大迦葉亦
以神力而接取之。是時迦葉語阿闍世王。如
來神力不假思惟。聲聞神力必須作意。若不
作意而汝墮者命則不全。從今以去不應復
爾時。王答言。我當如是。時阿闍世王禮迦葉
足合掌說言。大德。世尊涅槃我遂不見。若大
德作意欲入涅槃當來看我。迦葉答言。如是。
復語大王。我等欲於此城結集佛法。時王答
言。我從今去至未終滅。當以衣服飲食醫藥
臥具供養眾僧。願諸眾僧在竹林中。是時迦
葉思惟。此寺廣大。諸比丘等妨亂我事。當
作是言。如是可說。如是不可說。有石窟處
名畢波羅延(樹名)。我等當於彼處結集法藏。
乃至迦葉共五百羅漢往畢波羅延石窟。至
已莊嚴住處語。諸比丘。於未來世諸比丘等
當失正心。我等未中之前當共集優陀那伽
陀。中後集一切法。乃至五百阿羅漢次第坐
於其坐處鋪尼師檀。一切眾僧心念。於三
藏中先集何藏。大德迦葉言。當先集修多
羅。諸眾僧復言。誰能誦修多羅。迦葉答言。
長老阿難多聞中第一。一切修多羅皆是阿
難受持。我等當問阿難集修多羅。是時迦葉
語阿難言。汝今當說修多羅。我等大眾當共
結集。而說偈言。

「　汝長老阿難
　當知此法藏
　是如來所造
　汝力故能住
　汝持佛法藏
　如牛負重擔
　如來持十力
　最勝大勇猛
　能令三有滅
　佛法如醍醐
　一切持法藏
　皆悉已涅槃
　唯今汝一人
　受持佛法藏」


是時長老阿難答言。如是。即從坐起於上座
前立觀一切眾僧。而說偈言。

「　此大吉眾僧
　離世尊一人
　淨心不莊嚴
　如虛空無月」


乃至長老阿難從上座次第作禮。禮已即登
高座而便思惟。有修多羅。我親從佛聞。有修
多羅。不親從佛聞。我於今者悉說如是我聞。
乃至大德迦葉語阿難言。長老應說。修多羅
在何處說。而說偈言。

「　大智皆勸請
　佛子汝當說
　佛初修多羅
　在於何處說」


時阿難答言。婆羅㮈㮈國為五比丘初說修多
羅。如是我聞一時世尊住婆羅㮈㮈國仙面鹿
園。佛語諸比丘此苦聖諦。乃至廣說。是時長
老阿若憍陳如思惟。我此眾中聞為我等說
修多羅。如是至佛法不斷皆是初所聞法。便
生懊惱。是時阿難見是事故亦生懊惱。便下
高座而在地坐。復說偈言。

「　三有無有力
　猶如水中月
　幻化芭蕉樹
　復以智慧力
　能知諸世間
　是故捨生死
　而入於涅槃
　如大風倒樹」


時五百阿羅漢皆除床座露地而坐。是時迦
葉語諸比丘。阿難所說是何修多羅。乃至五
百阿羅漢入三摩提。從三摩提起而說言。如
是修多羅。如是修多羅。乃至廣說四種修多
羅。結集已竟。眾僧復言。我今欲集毘尼藏。應
當問誰。大德迦葉答言。長老優波離持一切
律最為第一。我當問其欲結毘尼。是時迦葉
語優波離。長老汝當說毘尼。我欲結集。答
言。如是。佛於何處說波羅夷。優波離答言。於
毘時國。為何人說。為須提那迦蘭陀子。如是
廣說。乃至第二法藏已竟。摩訶迦葉復思惟。
我等自說智母。是時迦葉語諸比丘。云何說
智母。謂四念處四正勤四如意足五根五力
七覺八正道四辯無諍智願智悉皆結集。法
身制說寂靜見等是說智母。乃至大德迦葉
已結集法藏。而說偈言。

「　已結經法竟
　為世間饒益
　佛十力所說
　是事不可量
　世間無明闇
　法燈能除之」


是時長老阿難思惟。佛世尊涅槃時。有犯小
罪教令除滅。我今當白眾僧。即於上座前合
掌而言。我親聞受佛說。從今有犯小戒悉令
放捨不復假治。若眾僧同。今便共捨。既無
細罪。諸眾僧等則安樂住。是時大德迦葉語
阿難言。汝問世尊。何者是細戒應捨。何者
非細戒不應捨。於五篇中。為是第五。為是第
四。阿難答言。我實不問。何以故。于時佛邊
諸大比丘悉皆不問。我既最小心無慚愧。
是故不問。復次為佛涅槃。我時懊惱。是故不
問。時大迦葉語阿難言。汝有罪過犯突吉羅。
如來臨欲涅槃從汝索水。而汝以濁水上佛。
阿難答言。我既最小心無慚愧。是時柯掘他
(不解翻)江有五百乘車而從江過。車去未久我
便取水。是故水濁。迦葉又言。如來須水。汝何
故不以鉢向天。天自降水。何為取此濁水上
佛。是故汝今得突吉羅。復次世尊有新袈裟。
色黃如金。汝何故以足蹋之。阿難答言。非我
無慚愧。是時我處更無異人。是故足蹋。迦葉
又言。汝何故不執衣向天。天當來捉。是故汝
今犯突吉羅。

復次佛時語汝。若人能修四如意足。能住壽
一劫若減一劫。令汝知之。而佛如來常成就
四如意足。汝何故不請佛住世一劫若減一
劫。阿難答言。大德迦葉。不無慚愧。時魔王迷
惑我心。是故不能請如來住。迦葉語言。此亦
得突吉羅罪。復次汝何故以如來陰藏相示
諸女人。阿難答言。大德。我非無慚愧。以陰
藏相示諸女人。時諸女人多諸愛欲。若見如
來陰藏之相。便厭女身願求男身。是故示之。
迦葉語言。汝得突吉羅罪。汝應當懺悔。是
時迦葉語諸比丘。我等今當說七滅諍法及
諸細罪。諸比丘中或言眾學法是小。或言四
法是小。或言九十事是小。或言三十事是小。
或言乃至二不定是小。或言若留四重及十
三僧殘。餘一切捨。外道當說。沙門瞿曇其
法斑駮。若佛在世法則和合。佛滅度後法亦
散滅。佛涅槃後。諸弟子等各隨其意。欲受
便受。欲捨便捨。佛說此言。若有比丘不一心
受者。當正心受戒。若已受戒不得捨之。依
佛所說悉皆受持。若比丘如說受持。善法增
長無復退轉。是故依佛說一切諸戒悉皆受
持。
阿育王經卷第六



阿育王經卷第七

梁扶南三藏僧伽婆羅譯

* 佛弟子五人傳授法藏因緣品第七＋（之一）【明】七七

世尊付法藏與摩訶迦葉(翻大龜)入涅槃。摩
訶迦葉付阿難(翻歡喜)入涅槃。阿難付末田
地(翻中)入涅槃。末田地付舍那婆私(翻紵衣)入
涅槃。舍那婆私付優波笈多(翻大護)入涅槃。
優波笈多付絺徵柯(翻女)優波笈多在摩偷羅
國教化弟子。有成阿羅漢者。輒令投一四寸
籌於石室中。室廣十二肘長十八肘。自作誓
言。籌若滿室當入涅槃。籌既滿已乃入涅槃。
以法付囑弟子絺徵柯。絺徵柯是滿室籌中
最後弟子。優波笈多語絺徵柯言。昔佛以
法藏付囑迦葉。迦葉以付囑阿難。阿難以付
囑末田地。末田地以付囑和尚。我今以此
法藏付囑於汝。付囑既竟。却後七日而入
涅槃。天人展轉相告滿閻浮提。阿羅漢十萬
人和合共來供養。學人及優婆塞優婆夷不
可稱數。乃至涅槃時至。身騰虛空行住坐
臥身上出水身下出火。現十八變。諸天世人
莫不歡喜。然後以籌而自闍維。爾時一千羅
漢同入涅槃。乃至絺徵柯受護法藏。

** 迦葉因緣

長老摩訶迦葉涅槃因緣。爾時梯毘梨迦葉。
修多羅毘尼阿毘曇一切皆誦。以願智令知
三藏。受身證滅盡三昧。得總持四辯與五百
阿羅漢結集法藏。佛所說法次第付囑與諸
勝人。處處流布常視讀誦勿令遺失。於一切
眾而為饒益。常自思惟。我年已大老死無常。
作此思惟。依佛所說依力已受。善友受經法
子已生。以現佛恩少報佛恩。誰能一切悉報
佛恩。一切同學於法和合。多時持身以攝世
間。多時擔身已大疲極。以臭身疲極。涅槃時
至。復說偈曰。

「　已結修多羅
　以修治道路
　世尊之法語
　處處廣宣說」


復說偈言。

「　無慚愧已除
　已攝有慚愧
　已作自饒益
　我涅槃時至」


是時摩訶迦葉往至阿難處。語長老阿難言。
世尊付我法藏。付已而入涅槃。我今欲涅槃。
以法藏付汝。汝當受持。爾時王舍城當有商
主兒生。以舍那衣覆。是故名舍那婆私。舍那
婆私入大海。後歸於世尊法。當修供養。汝
當教化令其出家。汝當以佛法藏以傳與之。
爾時摩訶迦葉以佛法藏付長老阿難。付法
藏竟。作是思惟。是我世尊大慈悲。難作已
作。教化周遍。無邊功德以造此身。世尊舍利
處處供養。我應入涅槃。汝自當知是我可作
無有別事。復說偈言。

「　是我世尊
　摩訶慈悲
　世尊舍利
　我已供養
　菩提三昧
　之所出生
　難作已作
　最後供養」


摩訶迦葉以神力往四支徵(音知荷反生處成道處轉法輪
處涅槃處)。以第一恭敬禮拜供養。八舍利塔亦復如
是。復入於龍宮以修供養。譬如師子王入於
池湖。無有怖畏深大不動清淨無垢。於彼佛
牙供養已竟。譬如龍王出於虛空。一瞬眼頃
至忉利天宮。時帝釋及諸天歡喜供養。供養
既竟。意欲從彼而入涅槃。是時帝釋見此事
相。語迦葉言。念於淨行常住山中。以何意故。
而來至此。此處孤獨無有歸依。是時挮毘
利摩訶迦葉語帝釋言。憍尸迦。我樂看佛牙
及佛天冠摩尼寶珠鉢多羅等。是我最後。應
為供養。復說偈言。

「　為說苦盡
　是故我來
　為看佛相
　是故我來」


帝釋及諸天。聞迦葉語一切懊惱。恭敬彼故。
而以兩手。捧持佛牙以授迦葉。迦葉頂受目
不暫瞬。以漫陀羅華(翻圓華)薄拘羅華(翻曲華)牛
頭栴檀周流那(翻未香)以此供養。摩訶迦葉語
帝釋及一千諸天。汝當修不放逸。是時迦葉
於須彌山頂忽然不現還王舍城。爾時長老
迦葉以佛法藏付囑阿難。是時阿難日日隨
從迦葉後行。阿難語迦葉言。莫入涅槃。是時
迦葉告阿難言。我今與汝各隨所入。爾時阿
難早起著衣持鉢入城乞食。是阿難以三可
愛和合。一者名可愛。二者聞可愛。三者色可
愛。彼人見色不厭。聞說法不厭。迦葉亦早起
著衣持鉢入城乞食。迦葉思惟。我本有約。入
涅槃時當往見阿闍世王。是時迦葉入王宮
內語看門人。我今住此。欲見大王。汝可入宮
白王令知。門人答言。王今正眠。須王眠覺當
為啟聞。迦葉語言。汝可覺王。門人答言。王不
可覺。覺必大瞋。瞋必治我。長老迦葉語門人
言。王若覺時。汝當白王。迦葉今來欲入涅槃。
故須見王。是時迦葉入城乞食。乞食竟入鷄
足山。破山三分。於山中鋪草布地。即自思惟。
而語身言。如來昔以糞掃之衣覆蔽於汝。
至於彌勒法藏應住。復說偈言。

「　我以神通力
　當持於此身
　以糞掃衣覆
　至彌勒佛出
　以此故彌勒
　教化諸弟子」


爾時迦葉起三三昧。一者如入涅槃竟。被糞
掃衣。以三山覆身。如子入母腹而不失壞。
乃至彌勒法藏應住。二者若阿闍世王來山
應開。迦葉思惟。若阿闍世王不見我身當吐
熱血死。三者若阿難來山當開。是時從三
昧起捨命入涅槃。入涅槃竟。地六種震動。
帝釋等無數天人以天諸花供養迦葉身。三
山還合以覆其身。帝釋及諸天遠離故生懊
惱。即說偈言。

「　我等今日
　遠離迦葉
　心生懊惱
　不能自勝
　畢鉢窟天
　眾難法生
　摩伽他人
　生貧孤獨
　一切世間
　無有歸依
　今此迦葉
　第二佛滅
　正法山墮
　正法船動
　正法樹落
　正法海涌
　魔王歡喜
　攝受法亂」


作如是語已忽然不現。時阿難入王舍城未
出。迦葉入涅槃。長老阿難王舍城乞食竟。思
惟無常乃至。阿闍世王眠中夢見其母姓滅。
驚此夢故怖畏起覺。門人白王。迦葉向來欲
見王當入涅槃。王聞其言。悶亂墮地。傍人以
水起王。王得少醒往竹林中。禮阿難足。禮
已復起懊惱啼哭說言。我今聞長老摩訶迦
葉入涅槃。阿難答言。大精進已入涅槃。爾時
阿闍世王語阿難言。看迦葉身我欲供養。阿
難將王至鷄足山上。是時阿難見諸羅剎護
迦葉身。阿闍世王亦如是見又見天花覆迦
葉身。見已舉手拍頭以一切身接足作禮。如
象觸樹倒。禮已便欲覓薪以闍維之。是時阿
難語言。大王。今何所作。王答言。我欲燒迦
葉身。阿難答言。莫燒莫燒。此身神力所持。乃
至正覺彌勒佛九十六千萬弟子圍繞來至此
處。取迦葉身現諸弟子。時彌勒說言。此迦葉
是釋迦牟尼弟子。少欲知足最為第一。又結
集釋迦牟尼法藏。復說偈曰。

「　此仙比丘姓迦葉
　釋迦牟尼大弟子
　最勝善見益世間
　是其受持彼法藏」


是時彌勒弟子生念。彼時人身小。釋迦牟尼
身。為如是。為當大。是時彌勒佛見其弟子
而語言。摩訶迦葉身糞掃僧伽梨。是釋迦
牟尼世尊僧伽梨衣。彼弟子聞已憂愁。故九
十六千萬弟子當得證阿羅漢果。復得受持
戒行功德。復次於山頂應起塔。阿闍世王
還其城內。是時三山還合更覆其身。阿闍世
王即於山上更復起塔。以種種香花供養。

** 阿難因緣

爾時長老迦葉入涅槃。時阿闍世王禮阿難
足說言。長老佛入涅槃我不見。長老摩訶迦
葉入涅繫亦不見。若長老欲入涅槃。願來見
我。阿難答言。如是。乃至舍那婆私商主從
海而還。舍那婆私以其寶物。安置室內。往
竹林中。是時長老阿難於講堂門立。爾時舍
那婆私往阿難所。到已禮足於一處坐。舍那
婆私語阿難言。長老當知。我從海中安隱得
還。今欲於佛等一切眾僧。作五年功德大
會。今佛何處。阿難答言。世尊已入涅槃。舍那
婆私聞已悶亂躄地。傍人以水起之。少時
得醒。仍說言。長老舍利弗何處入涅槃。如
是摩訶目健連摩訶迦葉等何處入涅槃。問
已復言。長老我欲作五年功德大會。阿難言。
隨汝意作。乃至廣設。作大會已。阿難語言。
汝已於世尊法藏作五年功德竟。今日當作
以法攝受。舍那婆私答言。長老。云何教我。是
時阿難語舍那婆私言。汝當於佛法藏出家。
舍那婆私答言。如是。長老阿難為其出家受
具足戒。乃至究竟第四羯磨。舍那婆私復受
大戒。受我當至死著舍那衣。長老阿難受持
八萬四千法門。乃至佛所說。諸羅漢所說。
舍那婆私悉能受持。具足三明通達三藏。爾
時長老阿難住於竹林。是時有一比丘誦斯
伽陀(翻不等偈)。

「　若人百年生
　不見水白鷺
　若人一日生
　能見水白鷺
　是人有智慧
　名勝彼百年」


是時阿難將其遊行。聞其所說而語言。汝誦
此偈非佛所說。當言。若百年生。不見生滅。若
一日生。能見生滅。是人有智。勝彼百年。復次
二人謗佛。一者不信瞋恚故謗。二者雖信不
如法受持修多羅義。亦名謗佛。如人無足無
口此人無用。捘底(不解翻)阿票多(翻無患子)。此二
人不能善受修多羅義亦如是。復說偈言。

「　癡人不聰慧
　其為無可用
　聰慧不受法
　具慧則為毒
　正智聞可說
　則得解脫果」


是時彼誦偈比丘還其師所。說阿難言。世尊
所說。若百年生不見生滅。若一日生能見生
滅。勝彼百年。彼師語弟子言。阿難已老其念
無力。復說偈言。

「　若人老至
　失其念力
　智慧身力
　一切皆老」


復語弟子。依汝所誦。莫從彼語。乃至阿難復
往其所聞說本偈。長老阿難語言。我已語汝。
此非佛說。彼答阿難。我師說言。阿難已老其
念無力。阿難思惟。欲往其師所為說此義。復
觀其心受我語不。即見其心不受此義。復更
思惟。有餘比丘能為說不。亦不見人能為其
說。阿難念言。若佛在世我當白佛及舍利弗
目揵連迦葉等。今佛等悉入涅槃。我今亦欲
隨入涅槃。以佛力故法住千年。復說偈言。

「　如彼諸仙人
　當皆已過去
　我今與彼等
　無有差別相
　今我自思惟
　猶如鳥隨風
　彼已入涅槃
　能除諸垢結
　於世間為燈
　為除無明闇
　除彼大精進
　無量律儀者
　今唯我一人
　如林餘一樹」


是時阿難付囑舍那婆私。復說世尊付法藏摩
訶伽葉竟入涅槃。摩訶迦葉付囑我竟入涅
槃。今我欲入涅槃。此佛法藏應當受持守護。
於摩偷羅國有山名優流漫陀(翻大醍醐)。摩偷羅國
有長者生二子。一名那哆(翻無)。二名婆哆(翻軍)。
是佛所記。於彼山中應當起寺。復有摩偷羅
國賣香商主名笈多。笈多當生兒名優波笈
多。汝當教化令其出家。其是世尊所記無相
佛。我涅槃百年後當作佛事。是時舍那婆私
答言。如是。長老阿難已付法藏於舍那婆私
竟。早起著衣持鉢入王舍城乞食。阿難思惟
我有約。入涅槃時。當往見阿闍世王。是時阿
難即入王宮語看門人。我今住此欲見大王。
汝可入宮白王令知。門人答言。王今正眠。須
王眠覺當為啟聞。阿難語言。汝可覺王。門人
答言。王不可覺。覺必大瞋。瞋必治我。長老
阿難語門人言。王若覺時。汝當白王。阿難今
者欲入涅槃。故來見王。是時阿難入城乞食。
乞食竟即自思惟。若我於此入涅槃。阿闍
世王不以我身分與毘舍離人。毘舍離人於
阿闍世王必當相瞋。若我於毘舍離國入涅
槃。毘舍離人必不以我身分與阿闍世王。阿
闍世王於毘舍離人必復相瞋。是故我於恒
河中入涅槃。是時長老阿難往恒河處。阿
闍世王於眠中夢見繖柄折而繖不墮。驚此
夢故怖畏起覺。門人白王。阿難向來欲見大
王。當入涅槃。王聞其言悶亂墮地。傍人以水
起王。是時王得少醒即自思惟。長老阿難欲
於何處當入涅槃。是時有林中天。語阿闍世
王言。長老阿難佛法生子守護法藏。其以作
心令三有滅以寂靜意。往毘舍離國為涅槃
故。是時阿闍世王集四種兵。象馬車步。往
恒河岸。毘舍離國復有天人說偈語毘舍離
人言。

「　此仙阿難陀
　以除無明闇
　於世間多人
　等起慈悲心
　入毘舍離國
　為欲入涅槃」


是時毘舍離人離車毘(不解翻)。復集四種兵。
象馬車步。往恒河岸。是時阿難上船往恒河
中。阿闍世王來逮阿難合掌說偈。

「　佛子入涅槃
　於三世間等
　佛面如蓮花
　今已入涅槃
　汝是我等歸
　不應捨離我」


是時毘舍離人。禮阿難足合掌說言。汝於
此處人天所念。而今欲滅。瞿曇於此世間最
勝自在眼如蓮花。為饒益孤獨故應當攝世
間。長老阿難作是思惟。若我入摩伽陀國離
車毘人當懊惱。若我入毘舍梨國時摩伽陀
王復當懊惱。我於今日當思所宜。既已知時。
即說偈曰。

「　以半功德法
　與摩伽陀王
　復以半功德
　與離車毘眾
　如是此二人
　當正修供養」


長老阿難於涅槃時大地六種震動。爾時於
雪山有一仙人五通具足。共五百弟子。彼仙
思惟何故地動。其見阿難欲入涅槃。乃至共
五百弟子往阿難所。到已禮足合掌說言。我
於長老當得佛所說法及出家具足修淨梵
行。長老阿難生念。我一切弟子應當來。生此
念時五百弟子阿羅漢一切來集。長老阿難
即以神力轉此大地。乃至仙人及五百弟子
出家受具足。於第一羯磨仙人及五百弟子
得須陀洹果。於第二羯磨得斯陀含果。於第
三羯磨得阿那含果。於第四羯磨除一切煩
惱得阿羅漢果。仙人及弟子於恒河中出家。
是故名末田地。是時末田地作所作已禮阿
難足說此言。如世尊最後與須跋陀出家須
跋陀前入涅槃。我不樂見和上涅槃。和上
亦當聽我前入涅槃。長老阿難語末田地言。
世尊付摩訶迦葉法藏入涅槃。摩訶迦葉付
我入涅槃。我今欲涅槃。此法藏汝應受持。佛
已說罽賓國第一坐禪寺。我入涅槃百年後
當有比丘名末田地。是其應持法藏入罽賓
國。是故汝應將法藏入彼國。末田地答言
爾。長老阿難付法藏與末田地竟。現神通力
作十八變。於虛空中行住坐臥。入火三昧。
入三昧竟。從其身中出種種色青黃赤白。或
身上出火身下出水。或身上出水身下出火。
是時阿難其身端正。譬如名山出清流水及
種種花。阿難思惟。欲分此身半與摩伽陀
王。半與離車毘眾。是時以神通力遂檀越心。
以智慧金剛破其身山。半與摩伽陀國。半與
毘舍離眾。乃至阿難入涅槃。阿闍世王與諸
天人供養半身。毘舍離人復供養半身。有二
塔。一在王舍城。一在毘舍離。

** 末田地因緣

是時長老阿難入涅槃。末田地思惟。我和上
教我將佛法藏入罽賓國。時末田地往罽賓
國坐於繩床。更復思惟。此罽賓國龍王所領。
若不伏之不來我界。應入如是三昧。以三昧
力。令罽賓國六種震動。乃至龍王不能自安。
於是龍王。至末田地所。時末田地入慈三昧。
龍王興風吹袈裟角不能令動。復起雷雨。
末田地神力變其雷雨。皆成天花優鉢羅拘
牟頭分陀利花等悉皆墮地。乃至復以種種
器仗欲害末田地。復以神力變其器仗亦成
天花。復以大山壓末田地。復變大山而成天
花。即時空中而說偈曰。

「　大風吹動
　不移衣角
　雷雨器仗
　變為天花
　譬如雪山
　日光所照
　悉皆鎔消
　無有遺餘
　入慈三昧
　火不能燒
　器仗毒害
　不近其身」


於是龍王驚恐往末田地所說言。聖人教我
何作。末田地言。此處與我。龍王答言。不可得
也。末田地言。此處佛所記。當起最勝坐禪處
名罽賓國。龍王復言。此是佛所記耶。末田
地答言。如是。龍王復言。欲得大小地耶。末田
地言。欲得如床處。龍王言。如是我與。是時
末田地以神通力廣其坐處。如究塗盧那筏
砢(不解翻)覆此大地。龍王復言。幾人相隨。末田
地言。有五百阿羅漢。龍王復言。若五百阿羅
漢少一人者當奪住處。是時末田地自思惟。
乃至法藏當有五百阿羅漢不。其見不減乃
至過數。答龍王言。如是。長老復言。若有受施
應有檀越。我欲將白衣入罽賓國。龍王答言。
如是。是時末田地。將眾多白衣入罽賓國立
聚落城邑。諸白衣語末田地言。我今於此云
何自活。時末田地以神通力。將諸白衣入揵
陀摩陀那(翻香醉山)山。至已諸白衣掘取官久摩
(翻欝金香)還罽賓種。是時香醉山中諸龍王瞋。末
田地教化降伏。諸龍王問末田地。世尊法藏
住當幾時。末田地答言。經一千年諸龍王作
約。至佛法住聽住彼國。末田地答言。如是。
時末田地取欝金香至罽賓國種。乃至世尊
法藏住。是時末田地廣布法藏。現種種神力
與諸檀越。共學佛法令其解悟。然後涅槃。
如水滅火。以牛頭旃檀種種香木闍維其
身。收其舍利為之起塔。

** 舍那婆私因緣

爾時長老阿難入涅槃。時舍那婆私往摩偷
羅國。於中路有寺名貧陀婆那(翻叢林)。舍那婆
私住寺一宿。寺有二老比丘。論議說偈。

「　無犯第一戒
　擇法第一聞
　是比丘謂是
　舍那婆私說」


時舍那婆私語二比丘。汝所說義非我所說。
正法和合是我所說。長老先過去世於波羅
捺國有一商主。與五百估客欲入大海。於其
中路見辟支佛病。商主留諸估客看辟支佛。
以醫所說藥商主親自料理。時辟支佛病得
小差。爾時商主取舍那衣。衣本麁澁。更浣
染治令自其軟滑。浴辟支佛以衣施之。白言。
世尊。此衣麁澁。世尊浴竟願納受之。辟支佛
答言。善男子。我老。隨舍那婆私出家。以此衣
覆我身得聖法。今著此衣至入涅槃。商主白
言。莫入涅槃。乃至我入海還當以衣服飲食
臥具醫藥供養世尊。至未入涅槃。我今入海
不得住此。辟支佛言。我今不得不入涅槃。汝
已大作功德。當生歡喜。時辟支佛即為商主
現十八變。現神變已即入涅槃。商主供養其
身作此誓願。我於此比丘修諸功德。以此善
根如其所得我當得之。時商主者我身是也。
是故我今值最勝師令我得道。我著舍那婆
私衣。於世尊法藏出家。以舍那婆私覆身
得道。以舍那婆私覆身入涅槃。我常著舍
那婆私。於白衣處亦著此衣。是故我名舍那
婆私。我受具足第四羯磨竟復受大受。乃至
未入涅槃恒著舍那婆私。是故復名舍那婆
私。是時長老舍那婆私次第行至摩偷羅國。
往優流漫陀山坐於繩床。優流漫陀山有二
龍王兄弟。與五百諸龍相隨。舍那婆私思惟。
我不伏之不得教化。即以神力動山。二龍王
瞋往舍那婆私處。起疾風雨及以出火。舍那
婆私入慈三昧能令風雨及火不近其身。變
其水火悉為天花。謂優鉢羅花拘牟頭分陀
利花等悉皆墮地。復起雷電亦以神力變其
雷電皆成天花。復以種種器仗欲擲舍那婆
私。亦以神力變為天花。復以大山欲壓舍
那婆私。亦變大山而為天花。即時空中而說
偈曰。

「　暴風疾雨
　不能為害
　雷電器仗
　變為天花
　譬如雪山
　日光所照
　悉皆鎔消
　無有遺餘
　入慈三昧
　火不能燒
　器仗毒害
　不近其身」


於是二龍王往舍那婆私處白言。聖人教我
何作。舍那婆私答言。我欲於此山中起寺。汝
當聽我。龍王答言。不可得也。長老言。世尊已
記。我入涅槃百年後。於大醍醐山寂靜最
勝處當起寺。名那哆婆哆。龍王復言。世尊已
記耶。長老答言。如是。龍王言。若世尊已記
我聽。是時長老思惟觀察。那哆婆哆寺檀越
為生已未。見其已生。時舍那婆私早起著衣
持鉢入偷羅國乞食。乞食已往那哆婆哆檀
越處。至已語檀越言。善男子。汝當與我金
錢。我欲於醍醐山起寺。那哆婆哆兄弟二人
語舍那婆私。我不能也。長老語言。佛已記
汝二人於大醍醐山當起寺。二人答言。若佛
所記我當起寺。乃至二人於山起寺。服飾等
物悉皆具足。故名此寺為那哆婆哆。
阿育王經卷第七


阿育王經卷第八

梁扶南三藏僧伽婆羅譯

** 佛弟子五人傳授法藏因緣下

*** 優波笈多因緣

爾時舍那婆私於大醍醐山起寺已。即便思
惟。賣香商主名笈多。生已未生。見其已生。其
兒名優波笈多。世尊所記無相佛。我入涅槃
百年後能作佛事。生已未生。見其未生。舍
那婆私以方便力。教化賣香商主令其精進。
時舍那婆私一日多將弟子入其家。別日與
一弟子入其家。復於一日獨入其家。笈多當
作佛事。見舍那婆私獨來其家。問言。聖人
何故獨無弟子隨從。長老語言。我是老人。何
得有人隨從於我。若有人樂精進出家則有
隨從。笈多語言。我樂在家受五欲樂不能出
家。若我生兒當隨長老。長老言。如是如是。
恒作此願。勿令退失。乃至笈多生兒。名阿
波笈多(翻不正護)。至其長大。舍那婆私往至笈多
所語言。汝先有願。若我生兒。當與長老。今兒
已生。此兒有德汝當聽其隨我出家。笈多言。
我今唯有一兒。若第二兒生當與長老。時
舍那婆私思惟。此兒是優波笈多不。見其非
是。語笈多言。如是。乃至第二兒生名陀那笈
多(翻寶護)。至其長大。舍那婆私往笈多處語
言。汝先願第二兒生當與我。今兒已生。汝當
聽其隨我出家。笈多答言。長老勿瞋。我有
二兒共治家業。一令覓物。一令守護。若第
三兒生。當與長老。舍那婆私復更思惟。此是
優波笈多不。見其非是。語笈多言。如是。乃
至第三兒生。端正好色甚可愛樂。過人之色
不及天色。是故名為優波笈多。是兒長大。其
父留之以法治生多獲其利。時舍那婆私往
笈多處語言。善男子。汝先願第三兒生當以
與我。今兒已生。汝當聽其隨我出家。笈多
答言。我當作誓令其治生。若長若退不得出
家。不長不退乃聽出家。是時魔王令摩偷羅
國一切人眾悉買其物令其得利。乃至舍那
婆私往笈多所。時優波笈多正在賣香。長老
語言。汝心心法生。云何為善。云何為惡。優
波笈多答言。我今不知心心法。云何為善。
云何為惡。長老語言。若心心法與貪嗔癡相
應。是名為惡。與不貪不瞋不癡相應。是名為
善。乃至長老復於異時更往優波笈多所語
言。善男子。汝云何心心法生。為善為惡。答
言。我今不知心心法。云何為善。云何為惡。
長老言。汝今欲知心心法為善惡者。若能受
道除心心法惡。我當作事。時長老以黑白土
為丸而語之言。若汝黑心起取黑丸。若白心
起取白丸。當作不淨觀。如所說念佛應當思
惟。是時優波笈多欲善作心心法而取多黑
丸。乃至不得一白丸。復更思惟取二分黑丸
一分白丸。復更思惟取。半黑丸半白丸。復更
思惟取。二分白丸。一分黑丸。復更思惟乃至
一切白心起悉取白丸。是時摩偷羅國有婬
女。名婆娑婆達多(翻天主與)。其有一婢。往優波
笈多處買香。多得香還。其主問言。汝於何
處得此多香。將不於估客偷此香來。婢答言。
有估客名優波笈多。形色具足言語微妙。
以法賣物。其主聞已。於優波笈多起婬欲心。
復令其婢至優波笈多處。汝當語彼云。我欲
與汝共相娛樂。乃至其婢白優波笈多。優波
笈多言。汝可答彼。我今相見。未是其時。婢還
白其主。其主云。彼不能以五百銀錢與我。是
故不來。復令婢往而語之言。我不須錢。但須
汝來共相娛樂。其婢復往優波笈多所說其
此言。優波笈多猶答言。我今相見。未是其時。
乃至別有長者子。往婆娑婆達多所。復有一
商主。從北天竺來。將五百匹馬及種種物至
摩偷羅國。至已問摩偷羅國人。此國何處有
第一端正女人。國人答言。有女人第一端
正。名婆娑婆達多。商主又言。我今欲以五百
銀錢及種種寶物往至其處。是時婬女貪其
物故。殺長者子取其身骸置不淨處。與後商
主共相娛樂。是長者子親善知識於不淨處
覓得身骸往白國王。國王語言。汝可取彼婆
娑婆達多。截其手脚及以耳鼻散置野外。乃
至如王教令截其手脚散置野外。是時優波
笈多。聞婆娑婆達多手脚被截散在野外。即
便思惟。我於本時不樂見之共受五欲。今時
欲見觀其手脚及其耳鼻。復說偈曰。

「　昔以最勝衣
　及種種寶飾
　如是等眾具
　莊嚴於其身
　若人樂解脫
　欲厭離於世
　是時不當見
　寶飾莊嚴身
　今時應往觀
　無慢無歡喜
　其色還本相
　視之生厭離」


爾時優波笈多。將一小兒捉繖隨從行至野
外。是時其婢憶念其恩住其身邊。驅逐烏
鳥不令侵啄。乃至其婢語之。先數遣喚優波
笈多。其人今來起欲心耶。其主聞之。即便說
言。我好形容。今已毀壞。實為大苦。於此地
上為血所污舉身皆赤。我身如是。云何見之
而起欲心。語其婢言。我手脚耳鼻集之一處
無令得見。乃至其婢集在一處以衣覆之。是
時優波笈多至已。對婆娑婆達多立而觀之。
婆娑婆達多見優波笈多語言。聖善至。昔時
我身堪受五欲。于時遣使而言非時今手脚
被截在血泥。何故而來。復說偈言。

「　前時之身
　猶如蓮花
　大價寶衣
　以為莊嚴
　而無功德
　故不見汝」


我今如此。汝何故來。即身離莊嚴離歡喜。血
為塗香見之驚惋。優波笈多答言。我今非是
起欲心來。為見貪欲想及不淨想。是故我來。
復說偈曰。

「　以諸寶衣
　及種種花
　莊嚴汝身
　見者心亂
　一切眾人
　有欲見者
　以無物故
　而不得見
　今汝此身
　散在諸處
　一切眾人
　無不見者
　色還本相
　離於莊嚴
　臭處如是
　尸骸共住
　身薄皮覆
　以血灌之
　薄皮覆之
　以肉泥之
　千脈纏縛
　處處周遍
　此身如是
　云何起愛
　復說姊妹
　外可愛色
　世間人見
　起於欲心
　若知其內
　即得解脫
　貴賤尊卑
　皆有臭尸
　愚者見之
　起於淨見
　智者見之
　起不淨見
　此身臭穢
　是不淨處
　以種種香
　用以熏身
　此身可惡
　垢膩膿血
　種種衣服
　以自莊嚴
　身不淨篋
　以水淨之
　愚夫罪人
　愛著此身
　若有人聞
　佛說善法
　隨從受持
　厭離五欲
　樂解脫心
　入寂靜林
　依道為筏
　渡有彼岸」


婆娑婆達多聞其言深畏生死。聞佛功德變
其意樂於涅槃。即便說偈答優波笈多。

「　如是如是
　如汝所說
　汝實智慧
　有大慈悲
　今當更說
　如來妙法」


乃至優波笈多。次第說法。所謂四諦。優波笈
多更觀其身。觀其身竟得厭欲界。以自說法
故通達四諦得那含果。婆娑婆達多得須陀
洹果。是時婆娑婆達多語優波笈多言。善哉
善哉。摩訶薩埵。以汝力故覆三惡道大苦惱
處。開發天堂涅槃之道。復次如來應等正覺
及以法僧我今歸依。復說偈言。

「　我往歸依佛
　兩足第一尊
　佛眼若青蓮
　天人中可貴
　清淨離欲法
　無上應真僧」


乃至優波笈多。以說法故。令其歡喜還歸本
處。去已未久。婆娑婆達多即便命終生於天
上。是時諸天為摩偷羅國人說其生天。諸人
聞已供養其身。是時長老舍那婆私。往笈多
所語言。汝當聽優波笈多隨我出家。笈多
答言。我先有約。令其治生不利不銳。乃聽
出家。乃至長老舍那婆私。以神通力令其治
生不利不銳。是時優波笈多即自思惟。稱量
算計不利不銳。舍那婆私更至笈多所而語
言。汝此兒是佛所記。我入涅槃百年後當作
佛事。汝當聽其隨我出家。乃至笈多聽其出
家。是時長老舍那婆私將優波笈多往那哆
婆哆寺。與其出家受具足戒。至第四羯磨除
一切結得阿羅漢果。是時舍那婆私語優波
笈多言。善男子。如佛所記。我入涅槃百年
後。有比丘名優波笈多無相佛當作佛事。如
是再說。佛弟子中教化第一。善男子。汝當
作佛法饒益。優波笈多答言。如是。舍那婆
私教其說法。摩偷羅國一切人民聞有比丘
名優波笈多無相佛當說法。無量千人皆欲
往聽。乃至長老優波笈多入三昧思惟。見佛
說法處四眾圍繞如半月形。復更思惟。世尊
說法次第云何。即見次第。謂欲味欲過欲出
及四信等。如是次第乃至涅槃。優波笈多亦
如是說法。是時魔王於大眾中雨於真珠以
亂人心。眾人亂故無有一人能見四諦。優波
笈多見眾心亂。即自念言。誰作此事以亂眾
心。即見知是魔王所作。至第二日倍多人來。
優波笈多更次第說四諦真法。是時魔王復
更雨金以亂眾心。無有一人能見四諦。優波
笈多見眾心亂。即自念言。誰作此事以亂眾
心。即見知是魔王所作。至第三日復倍多人
來。優波笈多復更說法。是時魔王更雜雨珠
金及作天伎樂。是時眾人未得離欲。見色
聞聲其心變動。不復聽法。是時魔王即以花
鬘繫優波笈多項。乃至優波笈多思惟。誰作
此事。即知是魔王所作。優波笈多生意。此
魔王於世尊法藏常作亂事。何故世尊不教
化之。即自思惟。是我可化。佛記於我為無相
佛。教化人攝受故。乃至思惟。今欲化之是
其時不。即見魔王受化時至。是時長老優
波笈多取三死尸。一者死蛇。二者死狗。三
者死人。以神通力變三死尸以作花鬘往魔
王處。魔王見優波笈多生大歡喜。優波笈
多已受我化。即便以身欲受花鬘。優波笈多
自手縛之。即以死蛇繫其頂上。死狗死人繫
其頸下。優波笈多語魔王言。如汝先以非法
之花以辱於我。如是我今還以死尸繫縛於
汝。汝今已與佛子和合。若有神力可以現我。
譬如大風能動海水以為波浪。而不能動摩
羅耶山(翻離垢山)。是時魔王欲脫死尸。用力極
多而不能脫。譬如蚋子不能移山。魔王瞋忿
上昇虛空。而說偈言。

「　若我自不能
　從頸脫死尸
　有餘天能脫
　其力則大我」


長老優波笈多復以偈言。

「　汝往歸依梵
　及日月帝釋
　入火及大海
　不燥爛不脫
　我以此死尸
　繫著於汝頸
　神力之所作
　無有能脫者」


爾時魔王往摩醯首羅及帝釋等三十三天四
天王。為脫死尸而不得。脫復往大梵天
處。大梵語言。善男子。十力弟子神力所作。誰
能脫之。如大海岸水不能破。復說偈曰。

「　如蓮花絲
　縛於雪山
　有能稱舉
　此不為難
　神通之力
　死尸繫身
　我今不能
　為汝脫之
　若我諸天
　所有之力
　不及如來
　弟子之力
　譬如餘光
　不及火光
　如此火光
　不及日光」


魔王語言。云何教我所作。我於今者當歸
依誰。大梵語言。汝今速往歸依優波笈多。
如人於此地墮即於是地得起。汝今從其神
力墮。還從其神力起。是時魔王方知佛子神
力為大。即便思惟復說偈言。

「　若梵王歸依
　佛弟子法藏
　誰復能思量
　如來之神力
　如來之神力
　實能降伏我
　但以慈悲故
　是故不降伏」


我今已知佛力不復廣說。復說偈言。

「　今我已知
　世尊慈悲
　心離煩惱
　譬如金山
　我無明故
　處處亂佛
　處處作惡
　而不降伏」


爾時欲界主魔王無逃避處離優波笈多而思
惟。即捨慢心往優波笈多處。禮其足說言長
老我從菩提樹間乃至今日。於世尊所起種
種惡無量無數。復於娑羅國婆羅門舍。佛往
彼處令不得食。是我所作。我所作惡佛亦不
嗔我。或時化作龍蛇惡鬼種種可畏以怖。世
尊亦不嗔我。長老今日無有慈悲。令一切世
間天人阿修羅皆見怪笑令我羞愧。優波笈
多言。汝無智慧不能思惟。欲以如來慈悲
功德比於比丘。譬如芥子比須彌山。無異螢
火等彼日光。取一掬水同於大海。如是沙門
慈悲不得比十力慈悲佛。以是因緣。汝所作
罪佛忍受之。魔王言。佛斷一切惑。除一切疑。
有大忍辱。我以煩惱惡故常欲惱佛。世尊以
慈悲覆護於我。以是故。佛不伏我。長老當說。
優波笈多答言。善男子。汝今當聽。汝於佛
多作眾惡種不善法。除於如來生信敬心無
以除滅。是故佛見當來久遠不伏於汝。復說
偈言。

「　汝心少敬重
　如來則發起
　從小增長大
　當得涅槃果
　汝所作眾罪
　今但略說之
　當以念慧水
　洗除煩惱垢」


爾時魔王念佛舉身毛竪。如歌曇婆花(不解翻)。
復說偈言。

「　我多種種
　苦惱世尊
　世尊不瞋
　我願相應
　如兒罪過
　父不責之」


爾時魔王多時思惟佛恩。以念佛故令其心
冷禮長老之足而說偈言。

「　長老今日
　已攝受我
　能令於我
　恭敬世尊
　今以死尸
　繫縛我頸
　以為莊嚴
　唯願大仙
　以慈悲力
　為我脫之」


長老優波笈多言。若能有約當為脫之。魔王
問言。云何為約。優波笈多言。汝從今去莫惱
比丘。魔王答言如是如是。復當云何教我所
作。長老答言。世尊法藏當廣流布。是我所作。
是時魔王驚而復說。教我所作。長老答言。汝
今當知如來。入涅槃百年後我時出家。世尊
法身我已得見。世尊色身我所未見。汝今為
我所攝受故。如來色身汝當現我。我於今者
更無所樂。唯樂見佛身。魔王偈答。

「　當共作約
　若見我作
　如來身色
　不得見禮
　此是一切
　智恭敬故
　長老禮我
　我當自滅
　令無有力
　擔聖人禮
　如伊蘭芽
　不能勝持
　象牙所擔
　故先共約」


長老優波笈多答言。如是。我不禮汝。魔王復
言。小待須臾。乃至我入林中猶如往昔有一
長者名曰首羅。我於爾時欲亂彼故化作佛
身。金色晃曜圓光一尋猶如日光。如是色身
不可思議。我今故作令人見者悉生信樂。是
時長老優波笈多答言。如是。即便為除三
種死尸。為欲見於如來色身故。是時魔王即
入林中化作佛身。作佛身竟從林而出。譬如
女人入屏帳裏。種種莊嚴。莊嚴既竟然後乃
出。如來色相無有譬喻。令人見者無不歡喜。
譬如采畫有種種色。爾時魔王以變化色莊
嚴林竟。又復作舍利弗以置右邊。作目揵
連以置左邊。復作阿難持鉢在後。摩訶迦葉
阿㝹樓馱須菩提等。一千二百五十諸大聲
聞。圍繞化佛如半月形。作是化已。往至優波
笈多所。優波笈多見佛身色生歡喜心。即從
坐起觀佛色身目不暫捨。即說偈言。

「　無常無慈悲
　破壞如來色
　如來無常故
　滅色入涅槃」


優波笈多緣念佛故心不能捨。我今見此化
身見真佛無異。一心合掌略以偈讚。

「　面勝於蓮花
　眼勝優波羅
　色勝眾花林
　亦勝於真金
　可愛過於月
　光明過於日
　智深過於海
　不動過須彌
　行勝師子王
　眼瞬勝牛王」


復次歡喜滿心大聲而說偈言。

「　以心清淨業
　今得此妙果
　以自業所造
　不由他所作
　無量無數劫
　修淨身口業
　具足行六度
　莊嚴不障身
　見者皆歡喜
　怨家亦生愛
　我今見如來
　云何不歡喜」


是時優波笈多。思惟念佛故不覺是魔。以一
切身禮魔王足。譬如大樹根折躄地。爾時魔
王驚而說言。長老今者不應乖約。長老答言。
云何為約。魔王言。先共作約。若我作佛不應
作禮。云何於今而見禮耶。長老從地起。小聲
答言。我非不知如來涅槃如水滅火。但見如
來其色微妙。是故作禮不禮汝也。魔王問言。
汝一切身分頂禮我足。云何而言不禮我耶。
優波笈多言。我不禮汝。亦不乖約。汝今當聽。
譬如以土為佛。若禮敬者。但作佛想不作土
想。我今見汝。但作佛想不作魔想。爾時魔王
即捨佛形。供養優波笈多還歸本處。剋後四
日魔王即自打鐘。令一切人悉皆聞知。若欲
生天及得涅槃。皆應往優波笈多所諮受正
法。若有人未見佛者。當往觀優波笈多。於是
魔王說偈言。

「　若人欲富貴
　不樂於貧窮
　若樂天上樂
　及大涅槃樂
　悉當聽受法
　思惟其義趣
　若人未曾見
　最勝兩足尊
　大師有慈悲
　自然得聖法
　悉皆應當往
　優波笈多所
　此人為世間
　而作於明燈」


爾時此聲遍滿摩偷羅國。優波笈多降伏魔
王已。摩偷羅國諸婆羅門等。一切人民皆往
優波笈多所。時優波笈多坐師子座為眾說
法。心無所畏猶如師子。即說偈言。

「　若人無有智
　不登師子座
　如苟登高座
　深生大怖畏
　如師子無畏
　摧伏外道論
　若能如是者
　堪登師子座」


是時優波笈多。初所說法已次第說。所謂
四諦。是時無數人有得阿那含果斯陀含果
須陀洹果。乃至一萬八千人出家思惟坐禪
精進修道得阿羅漢果。於大醍醐山有石窟。
長十八肘廣十二肘。是時諸弟子已作所作
竟。長老優波笈多語諸弟子。諸弟子中我已
教化證阿羅漢果。得阿羅漢者取四寸籌置
石窟中。乃至一日中有萬八千阿羅漢。取籌
置石窟中。是時乃至海邊大地廣聞名聲。知
摩偷羅國有優波笈多。教化第一佛之所記。

*** 舍那婆私得道因緣

爾時舍那婆私與優波笈多出家竟。優波笈
多教化降伏魔王已。為攝受眾生故。舍那婆
私思惟攝受正法已竟。我今欲向罽賓國受
三昧樂世尊所記。罽賓國是第一坐禪處。
是時舍那婆私即往彼處。入於石窟受三昧
樂。有清淨涼風以吹其身。即得阿羅漢果受
解脫樂。而說偈言。

「　著舍那婆衣
　觸五種三昧
　於最勝山中
　端坐入禪定
　令風中出聲
　遍告罽賓國
　是舍那婆私
　今已得道樂
　以清淨自誓
　得無漏解脫
　今舍那婆私
　自說如是偈」

阿育王經卷第八



阿育王經卷第九

梁扶南三藏僧伽婆羅譯

* 優波笈多弟子因緣第八
虎子因緣

是時優波笈多。住摩偷羅國大醍醐山那哆
婆哆寺。去寺不遠有一虎。生子不能覓食。飢
餓困苦即便命終。優波笈多以精進慈悲與
虎子食。優波笈多有五百弟子。未得道果。
白其師。云何乃與難眾生食。其師答言。善
男子。為解脫因故。彼弟子聞心生疑怪。難處
眾生。云何而得解脫因緣。彼諸虎子壽命短
促將欲近死。優波笈多語虎子言。一切行無
常。一切法無我。涅槃寂靜。汝於我所當生
信心。於畜生道應生厭離。時彼虎子於長老
所。心生信敬。生信敬已。即便命終。於摩偷羅
國生於人中。乃至七歲優波笈多教化令其
出家。於七年中得羅漢果。以神通力採種種
花供養優波笈多。是時優波笈多與諸弟子
而自圍繞。羅漢弟子從空中來即住其前。彼
未得道五百弟子白其師言。此我同學其年
尚少。云何已得神通功德。時師答言。此是先
虎子。汝先所問云何與此眾生食者。為見我
聞法故今得此果。時優波笈多即為五百弟
子說法。於是五百弟子深生慚愧。斷除煩惱
得阿羅漢果。

** 牛味因緣

南天竺國有一男子。於佛法中出家。常畏
生死而不得涅槃。生心念言。誰能說法教化
於我。若有人能說法教我。當得涅槃。其聞摩
偷羅國世尊所記教化最勝弟子名優波笈
多。聞已往摩偷羅國至優波笈多處。到已禮
足合掌白言。長老。佛已涅槃。長老。今者應作
佛事為我說法。是時優波笈多見其後身畏
生死苦。復見其身從遠處來羸瘦疲極。語言。
善男子。消息汝身其本所食唯食乳酪。摩
偷羅國有種種飲食而無乳酪。優波笈多教
其從別路行。彼路中遇見眾多女人。持乳酪
漿酥等欲從他國入此國。彼諸女人即問長
老。何故羸瘦。答言。姊妹我生南天竺恒食乳
酪。此摩偷羅國有種種飲食無有乳酪。是故
羸瘦。時彼女人於數日中。人人各與乳酪酥
等令其身壯。時優波笈多為其說法。彼勤精
進即得阿羅漢果。優波笈多語言。汝取一籌
著石窟中。即便受教。

** 南天竺人因緣

南天竺國有一人。婬他婦恒往他家。其母不
聽而語之言。若人為此惡行則無惡不作。其
人生瞋即害其母。害已往至他國。至彼國已
不得具足五欲。以不得故深生憂惱。即於佛
法出家。通達三藏成就多聞。與諸弟子圍
繞。共至摩偷羅國那哆婆哆寺優波笈多處。
是時優波笈多思惟觀之。見其害母以罪重
故不能見諦不得道果。雖復遠來不相慰問。
時彼比丘心懷羞愧從此遠去。優波笈多五
百弟子未得道者。見是事故。於其師所不生
歡喜。作是思惟。和上少智見老比丘其心
闇鈍而為說法。今此比丘聰明智慧善通三
藏。眷屬隨從而不為說。是時優波笈多見弟
子意於其起瞋。又見其心應為和上舍那婆
私教化降伏。是時舍那婆私住罽賓國。觀優
波笈多其今教化作佛事不。即見其五百弟
子心生嗔惱不敬其師。見已思惟。優波笈多
何故不教化之。又復深觀。見其非是優波笈
多之所能化應是我化。時舍那婆私以神通
力往至彼寺。優波笈多遊行出外。舍那婆私
即入其寺。鬚髮皆長其衣麁弊。優波笈多
諸弟子等見已說言。無知老人從何所來入
我師寺。前聰明比丘通達三藏和上尚不為
其說法。汝今老鈍豈當為說。是時舍那婆私
入寺已。於優波笈多眠處坐。優波笈多弟子
見已而嗔以手曳之。而不能動猶如須彌。即
欲罵之而聲不出。乃至白優波笈多言。有一
貧老比丘。入和上寺坐和上床。優波笈多答
弟子言。除我和上無有能坐我床。是時優波
笈多還寺已。以最勝恭敬供養和上舍那婆
私。自取小床於師邊坐。乃至優波笈多弟子
思惟。若此比丘是和上師。然其智慧猶不及
我和上。時舍那婆私見其意即便思惟。云何
方便為彼除慢。見已自舉右臂手出牛乳告
優波笈多。善男子。此三昧云何。優波笈多答
和上言。我今不識此三昧名。和上語言。名龍
頻呻三昧。第二時復更出乳。復問言。此三昧
云何。優波笈多答言。我今不識此三昧名。和
上語言。此名青和合覺支三昧。乃至廣說諸
三昧。優波笈多語和上言。是我智慧境界。和
上則說。非我境界則不說之。乃至舍那婆私
語優波笈多。善男子。是三昧佛智受持。辟支
佛不聞其名。是三昧辟支佛智慧受持。舍利
弗不聞其名。是三昧舍利弗智受持。目揵連
不聞其名。是三昧目揵連智受持。摩訶迦葉
不聞其名。是三昧我和上智受持。我不聞名。
舍那婆私又言。善男子。我涅槃時。此三昧法
一切皆失。又世尊本生有七萬七千名。亦復
皆失。一萬阿毘曇法亦復皆失。是時優波笈
多諸弟子聞此懊惱。即便思惟。此比丘智慧
勝我和上。即滅憍慢。舍那婆私教化說法。彼
諸弟子悉得阿羅漢果。

爾時長老舍那婆私語優波笈多。善男子。世
尊付法藏與摩訶迦葉入涅槃。摩訶迦葉付
和上入涅槃。和上付我入涅槃。我今付汝當
入涅槃。此法藏汝當守護。於此摩偷羅國有
人當生名絺徵柯。其當出家此法藏當付之。
乃至長老舍那婆私付優波笈多法藏竟。以
神通力身昇虛空。現四威儀入火三昧。入三
昧竟有種種花。青黃赤白。從其身出。身上
出水身下出火。身上出火身下出水。其身端
嚴譬如有山一邊出水一邊出火。舍那婆私
以種種神力。令諸比丘及諸檀越心得開解。
作是化已即入涅槃。如水滅火。是時優波笈
多及一萬八千阿羅漢弟子。供養其身為作
塔廟。

** 北天竺人因緣

是時優波笈多。住摩偷羅國那哆婆哆寺。北
天竺有一善男子。於世尊法中出家。多聞智
慧通達三藏。說法美妙在在至處。一切諸人
請其說法。即為諸人三種說法。常自思惟。誰
能為我說法令我得道。其聞摩偷羅國有比
丘。名優波笈多無相佛。教化第一佛之所記。
聞已往彼國至那哆婆哆寺。到優波笈多所
說言。世尊已涅槃長老今作佛事。為我說法
即說偈言。

「　佛有大慈悲
　已入於涅槃
　汝今作佛事
　世間癡盲冥
　汝作智慧光
　如日明照世
　世間無餘師
　唯汝以為師
　化弟子最勝
　長老應化我」


是時優波笈多思惟觀其心。見其最後身深
畏生死。何故前身而不得聖法。即見其緣。未
具足故。優波笈多為其作緣令得具足。又見
其心樂欲坐禪不欲說法。優波笈多語言。善
男子。若汝能受我教。我當為說。彼答言。我
當如是。優波笈多言。汝今當說三種法。彼
又問。云何修多羅我應當說。優波笈多言。於
多聞五功德。一者陰方便。二者界方便。三者
入方便。四者因緣方便。五者說法化人下待
他教。我已教汝說三種法。乃至次第說法。說
法竟得阿羅漢果。乃至取籌投石窟中。

** 提婆落起多(翻天護)因緣

是時天護商主住陸求那(不解翻)國常樂布施於
佛生信。欲往入海而作師子吼。若我從海安
隱得還。我當於佛法中作五年大會。乃至一
切諸天聞其語而受持之。其國一切無不聞
知。說言。天護商主作師子吼。我從海還。當
於佛法作五年大會。是時有一阿羅漢比丘
尼住彼國思惟觀察。天護從海安隱還不。即
見其人安隱得還。復見其還已於佛法中作
五年大會。又見會時幾僧和合。即見其數
一萬八千皆阿羅漢。學人倍多凡夫無數。於
彼眾中誰為上座。即見上座名阿娑陀(星名)。
復觀阿娑陀上座。為是阿羅漢。為是阿那含。
為是斯陀含。為是須陀洹。即見上座是凡夫
人。又觀其人。為精進為懈怠。見其精進。即便
思惟欲往問之。為欲自益。為欲益他。見其自
作利益。乃至羅漢比丘尼。至彼僧伽藍。至已
次第從上座禮而說言。大德汝不端嚴。上座
心自思惟。云何以我為不端嚴。即自觀身見
鬚髮長。即喚年少比丘剃除鬚髮。乃至剃竟。
比丘尼復更思惟。此大德解我語不。即見大
德不解語意。復至僧伽藍次第禮拜說言。大
德汝不端嚴。上座思惟。我已剃鬚髮竟。云何
猶不端嚴。復更觀身見其衣服麁弊。喚年少
弟子更浣染之。染治既竟著已端坐。比丘尼
復更思惟。大德解我語不。即見大德不解其
意。乃至三過羅漢比丘尼復至僧伽藍。次第
禮拜說言。大德不端嚴。乃至大德生瞋。我已
剃鬚髮及浣染衣竟。云何謂我不端嚴耶。比
丘尼白大德言。云何以此為佛法莊嚴。若得
四果此為佛法莊嚴。復次大德聞商主天護
作師子吼。我從海中安隱得還。當於佛法作
五年大會不。大德答言聞。復問。大德知彼會
時眾僧數不。答言。不知。比丘尼自說會時僧
數有一萬八千阿羅漢學人復倍凡夫無數。
大德。是凡夫為第一上座。在羅漢眾中先受
供養。是莊嚴不。大德聞此語啼泣懊惱。比丘
尼言。何故啼泣。答言。姊妹。我今已老。無可
堪任。比丘尼而說偈言。

「　如來法可見
　無有於時節
　欲得於解脫
　一切時與果」


復次大德當往那哆婆哆寺。彼有比丘名優
波笈多。佛之所記。我弟子中教化第一。是時
長老比丘。次第往至摩偷羅國那哆婆哆寺。
優波笈多見長老來。即出迎之。語言。大德。
洗足消息。比丘答言。我未洗足。欲見優波笈
多。時優波笈多弟子語言。大德。此即是優波
笈多來迎大德。比丘聞已。心生歡喜。即便洗
足。優波笈多即教化之。為覓檀越洗浴飲食
種種供養。語維那言。今有得二解脫比丘入
坐禪處。乃至一萬八千阿羅漢悉入禪處。是
時比丘入第一禪座處坐而便睡眠。時維那取
燈以置其前而復彈指。比丘覺寤便欲捉燈。
時優波笈多入火三昧。如是一萬八千阿羅
漢悉入火三昧。比丘見已心生歡喜。而說偈
言。

「　一切諸比丘
　跏趺坐於地
　譬若於盤龍
　光明如燈樹」


乃至優波笈多教化說法。是時比丘精進思
惟得阿羅漢果。已作所作還其本國。阿羅漢
比丘尼見比丘已至。往僧伽藍禮拜說言。今
日大德莊嚴。比丘答言。姊妹。以汝力故。乃
至商主天護安隱海還作五年大會。是時會
中一萬八千阿羅漢和合學人一倍。精進凡
夫無數。大德上座為天護呪願。多跋多柯提
跋多柯鷖婆跋多柯鷄跋耽婆鼻娑底。乃至
五年功德究竟。亦如是呪願。商主天護問上
座。世尊種種說法上座所說。多跋多柯提拔
多柯鷖婆跋多柯鷄跋耽婆鼻娑底。而無有
異。上座答言。善男子。我思惟汝功德呪願。於
過去世九十一劫我等為商主。經營大舶入
海取寶。令滿此舶還閻浮提。是時海中遇大
風吹舶令墮沙海。我等為毘婆尸佛正覺。
聚沙為塔。以珍寶物供養此塔。是時諸天
示我道路。我等即復裝束大舶。天人語言。
七日有大水來。當將汝舶入閻浮提。乃至七
日有大水來。將我大舶入閻浮提。以我作此
沙塔因緣。經九十一劫不墮惡道。以是因緣
我今得阿羅漢果。汝今能供養一萬八千阿
羅漢學人一倍精進凡夫無數。於三寶所已
作供養。是故我說呪願。多跋多柯(翻從彼時)提
跋多柯(是時)鷖婆跋多柯(從此時)鷄跋耽(是時)婆鼻
娑底(生)復次善男子。生死苦無窮。汝當於佛
法出家。乃至天護出家得阿羅漢果。

** 我見婆羅門因緣

優波笈多。住摩偷羅國那哆婆哆寺。摩偷羅
國有一婆羅門。常起我見。問佛弟子言。有人
可造生死不。佛弟子答言。婆羅門當往那哆
婆哆寺。彼有比丘名優波笈多。常說法無我。
時婆羅門往彼寺。優波笈多為四眾說法。優
波笈多見婆羅門說無我偈。

「　世間無有我
　亦復無我所
　無人無壽命
　唯有生死心」


是時婆羅門。聞說無我法我見即斷。於優波
笈多所出家。優波笈多為其說法。婆羅門精
進思惟即得阿羅漢果。婆羅門已作所作。乃
至取籌置石室中。

** 睡眠因緣

優波笈多。住摩偷羅國那哆婆哆寺。有一善
男子。依優波笈多出家。常好睡眠。優波笈多
說法亦復睡眠時。優波笈多教其往禪處。至
已樹下跏趺而坐。猶故睡眠。乃至優波笈多
以神通力。於其四邊化作深坑。深一千肘。以
驚怖之是時比丘見此深坑即便驚覺。時優
波笈多復化作路令其得行。是時比丘隨路
而出往優波笈多處。優波笈多復令其往。至
彼住處。比丘答言。和上彼有深坑深一千肘。
優波笈多言。此深坑小。生死深坑最為廣
大。所謂生老病死憂悲苦惱。若人不知四諦
則墮其中。是時比丘復往彼樹下跏趺而坐。
其心思惟恐有深坑不復睡眠。以怖畏故思
惟精進。除諸煩惱得阿羅漢果。乃至取籌置
石室中。

** 給事人因緣

優波笈多住摩偷羅國那哆婆哆寺。有一善
男子。東國人。於佛法中出家能為給事。所至
寺處。諸比丘等令其作給事。諸比丘言。若有
檀越至汝處者。汝當教化令其作功德。乃至
給事教化疲極。思惟言。誰能為我說法教化。
聞摩偷羅國有比丘名優波笈多。佛所記。教
化弟子中最為第一。即往其處。至已禮足合
掌說言。大德。佛已涅槃。大德。今作佛事。為
我說法時優波笈多思惟見其最後身能畏生
死。復思惟言。何故不得聖道。見其因緣未足。
云何方便令其滿足。若更為給事因緣當足。
復見疲極不作給事。優波笈多言。善男子。若
隨我教當為說法。答言。如是。優波笈多言。汝
當於眾僧更作給事。答言。大德。我於摩偷羅
國人。不知誰精進誰不精進。大德語言。汝能
早起入國不。答言。能入。比丘又問。此寺眾僧
其數有幾。大德答言。有一萬八千阿羅漢。學
人一倍。精進凡夫無數。是時彼比丘即為一
切眾僧而作給事。令一切僧專修道業。時給
事比丘早起著衣持鉢入摩偷羅國。是時有
一長者。從摩偷羅國出逢此比丘。所未曾見
而今見之。見已禮足。禮已問言。大德。從遠
近來。比丘答言。從東國來。長者問言。為何事
來。比丘答言。我來至優波笈多處。為欲聞法。
而優波笈多令我為僧給事。我今不知摩偷
羅國人誰精進誰不精進。長者語言。汝今不
須思惟是事。我當代汝給事。眾僧一切飲食
衣服醫藥我悉給與。乃至比丘與長者共取
飲食等供養眾僧。三月安居。時比丘思惟所
作功德得阿羅漢果。乃至取籌置石窟中。

** 工巧因緣

爾時東國有一善男子。於佛法中出家。善能
工巧。在所至處。一切眾僧。令其造作寺舍屋
宇。日日不息生大疲極。即自念言。我欲坐禪
思惟。佛先已說一切比丘應坐禪修道不得
放逸。即自生心。誰能為我說法教化。聞摩
偷羅國有比丘名優波笈多。佛之所記。教化
弟子中最為第一。即往其處禮拜合掌。說言。
大德。佛已涅槃。大德。今作佛事。為我說法。
時優波笈多見其最後身畏生死。復思惟言。
何故不得聖道。見因緣未足。云何方便令其
滿足。見其更為工巧因緣當足。復見其疲極
不能作工巧。優波笈多言。善男子。若隨我
教當為說法。答言。如是。優波笈多言。若地未
起寺者。汝當於彼起寺。佛已說此言。若有地
未起寺處。若人於彼能起寺者。當得梵功德。
答言。大德。我於摩偷羅國不知誰精進誰不
精進。大德語言。善男子。汝能早起著衣持鉢
入國不。答言。如是。乃至早起持鉢入國。是時
有一長者。從摩偷羅國出逢此比丘。所未
曾見而今見之。見已禮足。問言。大德。從遠
近來。比丘答言。從東國來。長者問言。為何
事來。比丘答言。我來至優波笈多處。為欲聞
法。而優波笈多語我。若有地未起寺處。汝當
起寺。我今不知摩偷羅國誰精進誰不精進。
長者言。大德。今不須思惟是事。我當為比丘
種種辦具。是時比丘與長者有未起寺處欲
為起寺。共長者捉繩量度。繩未至地即於其
中思惟所作功德。除一切煩惱。即得阿羅漢
果。乃至取籌投石室中。

** 飲食因緣

爾時摩偷羅國有一善男子。於優波笈多所
出家。為貪食故不得聖道。時優波笈多言。我
明當與汝食。至明日以一器盛滿糜。一是空
器。屏置其前而語言。汝當取食。令此器空。
又語言。使此糜冷稍稍食之。此比丘以貪食
故。而多欲食。又以口吹令冷。如是一過二
過。白和上言。我已冷竟。優波笈多復言。汝雖
能令乳糜冷。而汝心有欲愛火熱。汝復令冷
汝貪欲熱。以不淨觀為水除此心熱。若愛飲
食當如服藥。時此比丘食此糜竟。即便吐出
滿於空器。優波笈多言。汝當食之。比丘白和
上。此吐不淨。云何可食。優波笈多復語言。汝
今當觀一切法不淨猶如涕吐。時優波笈多
即為說法。聞法竟精進思惟得阿羅漢果。乃
至取籌置石室中。

** 少欲知足因緣

時南天竺有一善男子。於佛法中出家。少欲
知足不樂榮華。不以蘇油摩身。不湯水浴。
不食蘇油。常畏生死。為四大無力故不得聖
道。即生心念。誰能為我說法。聞摩偷羅國有
比丘名優波笈多。佛之所記。教化弟子中最
為第一。即往其處合掌禮敬。說言。大德。佛已
涅槃。大德。今作佛事。為我說法。時優波笈多
見其最後身畏生死。復思惟言。何故不得聖
道。即便見其四大無力故常樂麁惡不願榮
華。時優波笈多語言。善男子。當隨我教。我
當為說。答言。如是優波笈多為其教化。令諸
檀越設種種飲食洗浴眾僧。又語年少比丘。
汝當為此比丘洗浴。時年少比丘以蘇油摩
其身。以湯水洗浴。食時至。以種種美食與之。
是比丘食竟。數日之中身有氣力。是時優波
笈多為其說法。是比丘精進思惟即得阿羅
漢果。乃至取籌置石室中。

** 羅剎因緣

摩偷羅國有一男子。啟其父母求欲出家。往
優波笈多處。至已禮足。白言。大德。我得佛法
中出家作比丘受具足不。我欲於世尊法中
修行梵行。優波笈多見其於身為愛所縛。語
言。善來。我當與汝出家。其人聞已禮長老足
欲還其家。即於中路作是思惟。我若至家或
有留難不得出家。於其路中有一神廟便在
中宿。優波笈多即以神力作二羅剎。一持死
尸入於廟中。一則空往。既入廟已。共諍死尸。
一言。我得此尸。一人言。我得此尸。於是二羅
剎互共相諍。既不自決而問此人。誰將此
尸來入廟耶。此人思惟。若我實言彼空來者。
必當殺我。若不實語將尸來者復應殺我。乃
可受死。不應妄語。即語鬼言。是彼將來。時
空來鬼即牽其臂而欲食之。將尸鬼者助其
牽掣令得免脫。又牽其脚而欲食之。將尸鬼
者復助牽掣令得免脫。如此良久遂至日出。
經二日後往優波笈多處。至已為其出家。精
進修道即得阿羅漢果。乃至取籌置石室
中。
阿育王經卷第九



阿育王經卷第十

梁扶南三藏僧伽婆羅譯

** 優波笈多弟子因緣下
樹因緣

南天竺國有一善男子。於佛法出家。而於其
身為愛所縛。以蘇油摩身。又用湯水以浴其
身。以種種飲食供養其身。以其於身愛所縛
故不得聖道。即便思惟。誰能為我說法。聞
摩偷羅國有一比丘名優波笈多。佛之所記。
教化弟子中最為第一乃至往摩偷羅國優波
笈多處。至已禮足而說言。大德。佛已涅槃。
大德。應作佛事。為我說法。時優波笈多見其
最後身為愛所縛。又語言。善男子。能受我教。
當為汝說。答言。如是。時優波笈多將其入山。
於山中以神通力化作大樹語言。汝當上此大
樹。是時比丘即便上樹。又於樹下化作大坑
深廣一千肘。又語比丘。汝當次第放二脚。比
丘受教即便放脚。又復語言。令放一手。亦便
受教。又語言。復放一手。比丘答言。若復放手
便墮坑死。優波笈多言。我先共約。一切受教。
汝今云何不受我言。是時比丘身愛即滅放
手而墮不見樹坑。是時優波笈多即為說法。
精進思惟得阿羅漢果。乃至取籌置石室
中。

** 慳因緣

摩偷羅國有善男子。於優波笈多處出家而
大慳。以其慳故不得聖道。優波笈多語言。汝
當布施。汝今出家已得第一物。不須復覓餘
物。又復以法得他供養。乃至得飲食入鉢中
者應當布施。若不能廣施。隨所得食當分施
比坐二人。至一日二日。以有慳故猶不肯與。
時比坐二人皆阿羅漢。至滿三日多得飲食
方分二人。爾時優波笈多教化說法。即便思
惟得阿羅漢果。乃至取籌置石室中。

** 鬼因緣

爾時摩偷羅國有一善男子。於優波笈多所
出家。多喜睡眠。優波笈多為其說法。將至林
中。在一樹下坐禪。而復睡眠。時優波笈多為
令其畏。化作一鬼而有七頭。當其前手捉樹
枝身懸空中。比丘見已即便驚覺生大怖畏。
即從坐起還其本處。優波笈多令還坐禪處。
時彼比丘白言和上彼林中有一鬼七頭。當
我前手捉樹枝懸在空中。此甚可畏。優波笈
多言。比丘。此鬼不足畏。睡眠之心是最可畏。
若比丘為鬼所殺不入生死。若為睡眠所殺
則生死無窮。比丘即還坐禪之處復見此鬼。
畏此鬼故不敢睡眠。是時比丘精進思惟得
阿羅漢果。乃至取籌置石室中。

** 蟲食因緣

爾時摩偷羅國有一善男子。於優波笈多所
出家。優波笈多為其說法。是時比丘精進思
惟。意但為得須陀洹果。不放逸故脫惡道怖。
七生天上七生人中。受人天樂當入涅槃。
時優波笈多見其意。共入摩偷羅國次第乞
食。至旃陀羅舍。有旃陀羅子得須陀洹果。
身有惡病。一切身體為蟲所食。口氣臭穢。優
波笈多語弟子言。汝觀此小兒。須陀洹受如
此苦。而說偈言。

「　生旃陀羅姓
　樂著於三有
　惡蟲食其體
　為愛自在故
　入於三有苦
　汝當見佛子
　此人已得道
　能覆三惡道
　以其放逸故
　生旃陀羅姓
　汝莫作此意
　當觀三有苦
　為脫三有苦
　我當為汝說
　汝當作精進
　為於解脫故
　生死無有實
　猶如芭蕉林」


比丘問言。此人以何業緣得須陀洹而受此
苦。優波笈多答言。是其先於釋迦牟尼法中
出家。眾僧坐禪其為維那。是時僧中有一羅
漢。有此惡病搔刮作聲。維那語言。蟲食汝體
耶。而作此聲。即牽臂出而語之言。汝入旃
陀羅室。是時阿羅漢語維那言。善男子。汝
當精進莫住生死受苦。是維那即懺悔之。懺
悔竟得須陀洹果。便自念言。我已得須陀洹
果。不復精進。昔維那者是今小兒。以罵羅漢
及牽其出令入旃陀羅處。今得此報。是時比
丘聞此事深生怖畏。勤修精進即得阿羅漢
果。時優波笈多復化旃陀羅子。旃陀羅子即
厭欲界得阿那含果。即便命終生五淨居。乃
至取籌置石室中。

** 骨想因緣

摩偷羅國有一善男子。於優波笈多出家。優
波笈多為其說不淨觀等。以不淨觀折伏煩
惱令不得起。其意謂言。已作所作。不復精進。
優波笈多言。善男子。汝當精進。勿作放逸。答
言。我已作所作得阿羅漢。優波笈多言。善男
子。汝見乾陀羅國(翻地持)治下名為鑿石有酤
酒女人不。此女人自言得道。如汝不異。煩惱
未斷而自言斷。是增上慢。汝今觀此女人為
得道不。比丘答言。我未能見。欲向彼國。師即
聽之。是時比丘至乾陀羅國治下。有寺名為
土石。即入彼寺消息。早起著衣持鉢入聚落
乞食。是時酤酒女人取食欲與。而比丘見此
女故婬欲變心。便自取鉢中􂆌酪與此女人。
女人見之亦婬欲變心而露齒笑。是比丘未
觸其身。又未共語。已變其心。時比丘見其笑
露齒。即又得不淨觀。乃至觀其身一切皆作
白骨。作是觀已得阿羅漢果。作所作竟。而說
偈言。

「　癡人無知
　見外好色
　便生貪著
　有智慧人
　見內惡色
　即得解脫
　若無明者
　為色所縛
　若明智者
　於色解脫
　從今此身
　莫捨不淨
　又於此身
　莫更莊嚴
　以實觀身
　即得解脫」


爾時比丘還摩偷羅國優波笈多處。優波笈
多問言汝見此女人不。答言。依法見。乃至取
籌置石室中。

** 貪因緣

爾時摩偷羅國有一長者。初甚巨富後漸漸
貧。唯有五百銀錢。生心念言。欲於佛法出
家修道。若我出家之後。須湯藥衣服當用買
之。乃至往優波笈多所出家。日日令給使人
守護銀錢。時優波笈多言。善男子。出家之法
應少欲知足。汝何用是五百銀錢為。當以此
物供養眾僧。比丘答言。此是我湯藥三衣直。
優波笈多令其入房化作一千銀錢而語言。
此是湯藥三衣直。當以與汝。是比丘聞已。即
捨其五百銀錢施與眾僧。優波笈多為其說
法。是時比丘精進思惟得阿羅漢果。乃至取
籌置石室中。

** 箭刷因緣

爾時摩偷羅國有一善男子。於優波笈多所
出家修道。時優波笈多為其說法。是比丘精
進思惟得須陀洹果。即生心念。我惡道已覆。
應作已作。優波笈多言。善男子。汝當精進。莫
作放逸。比丘答言。我已得須陀洹果。惡道已
覆。不復放逸。我當七生天上七生人中受人
天樂然後涅槃。時優波笈多。為欲令其生怖
畏故。早起著衣持鉢共入摩偷羅國。次第乞
食到旃陀羅舍。有旃陀羅子得須陀洹。身有
惡瘡。醫師語言。汝當取箭刷刷瘡令其血出。
我當傅藥。其人聞已。日日常以箭刷刷身。
優波笈多見已示其弟子語言。善男子。汝見
須陀洹受此苦不。比丘答言。和上何業所造。
優波笈多言。此人於釋迦牟尼正覺法中出
家。有一比丘作維那監視坐禪。於眾僧中有
一阿羅漢入禪處坐禪。身有瘡疥即便搔刮。
是維那語言。大德。汝何不取箭刷刷身而令
作聲。又牽其手出坐禪處語言。汝當往旃陀
羅舍莫亂眾僧。時阿羅漢答言。善男子。汝當
精進。莫作放逸受生死苦。是時維那聞是語
已。便向大德懺悔。懺悔竟即得須陀洹果。
是比丘即生心念。我惡道已覆。不復精進。
優波笈多語弟子言。先坐禪維那即此旃陀
羅子。以其先世語阿羅漢汝何不取箭刷刷
身。是故今日得此果報用箭刷刷身。先世
又語大德汝往旃陀羅家是故今生旃陀羅
姓。時優波笈多弟子聞此語已心生怖畏。精
進思惟即得阿羅漢果。優波笈多復為旃陀
羅子說法。旃陀羅子厭離欲界得阿那含果。
即便命終生五淨居。乃至取籌置石室
中。

** 親情因緣

爾時摩偷羅國有一長者。生一兒一歲便死。
復生一長者家二歲便死。更生一長者家三
歲便死。如是四處五處六處七處。於第七處
生至年七歲。時有劫抄。將是小兒入於山
中。時優波笈多思惟見此眾生最後為攝受
故。往至山中結跏趺坐。化作四種兵。象馬
車步。彼劫畏故往優波笈多所。優波笈多即
攝神通為其說法。彼劫聞法見四真諦。於佛
法中出家修道。即以小兒與優波笈多。時優
波笈多令其出家說法教化。小兒精進思惟
得阿羅漢果。既得果已即自思惟。見其父
母生大苦惱。還父母處。說言。父母莫生苦惱。
是時父母見其兒還生大歡喜。羅漢小兒即
為父母說法。乃至令得須陀洹果。復往第六
父母處白言。父母。莫生憂惱。我是汝子。汝先
所生。汝所長養。至六歲而死。父母聞之心大
歡喜。即為父母說法得須陀洹果。如是第五
第四第三第二乃至第一父母。悉為說法教
化得須陀洹果。乃至取籌置石室中。

** 江因緣

爾時摩偷羅國有一善男子。於優波笈多所
出家。優波笈多為其說法。精進修行即得世
間四禪。得初禪定生須陀洹想。得第二禪生
斯陀含想。得第三禪生阿那含想。得第四禪
生阿羅漢想。不復精進。優波笈多言。善男子。
汝當精進。莫作放逸。弟子答言。我所作已辨
得阿羅漢果。時優波笈多方便教化言。善男
子。汝可往中天竺國。比丘便往。優波笈多於
其中路化作五百賈客共遊山中。復化作五
百劫賊來殺賈客。比丘見劫欲來殺之生大
怖畏。即自思惟我非羅漢。若是羅漢不應怖
畏。我當是阿那含。於賈客中有一長者女失
伴無侶。女人見比丘即禮其足。便語比丘。
聖人今者願將我去。比丘語言。世尊有制。不
得獨與一女人同路行。汝今去我如師子見
遠以隨我行。優波笈多復化作大江。是比丘
入水欲渡江而在水下。女人亦渡江而在水
上。比丘見此女人在江中將欲沒。即便思惟。
世尊已聽。若見女人水中欲死牽出無罪。思
惟竟。即便牽出。牽出之後便起欲心。而復
思惟。我非是阿那含。阿那含者無有欲心。
我應是斯陀含須陀洹。乃至將女人上岸。便
作思惟。我於今者欲捨一切戒與此女人為
居。時優波笈多即攝神通在其前立語言。善
男子。汝是阿羅漢耶。是時比丘即向優波笈
多懺悔。優波笈多為其說法。比丘精進思惟
即得阿羅漢果。乃至取籌置石室中。

** 覺因緣

爾時摩偷羅國有一長者兒。典領家業未經
幾時。而白父母。聽我出家。乃至優波笈多與
其出家。即為說法。令入山坐禪。比丘受教即
入山中。在一樹下結跏趺坐。是比丘未出家
時有婦端正。及其坐禪思惟其婦。時優波笈
多化作其婦以住其前。比丘見已而語之言。
汝何故來。女人答言。汝喚我來。比丘語言。我
在此坐。未曾出言。云何喚汝。女人答言。汝以
覺觀喚我。非是發言。時彼女人即說偈言。

「　慚愧有二種
　謂口及與心
　於此二種中
　心慚愧為最
　若無有心覺
　則無口言說」


乃至優波笈多。還攝神力復其本身。在其前
住而說偈言。

「　若汝不樂
　觀彼女人
　若不欲見
　則不思惟
　若汝捨欲
　不應當樂
　譬如人吐
　不復欲食」


優波笈多更為說法。精進思惟得阿羅漢果。
便說偈言。

「　和上見實
　已教化我
　我敬彼故
　即得聖道」


乃至取籌置石室中。

** 放牛因緣

爾時優波笈多欲往中天竺國。於其中路有
五百放牛人。時五百放牛人見優波笈多便
到其所。優波笈多即為說法。既聞法已得見
四諦。便以牛施優波笈多。即於其所出家修
道。優波笈多為其說法。皆得阿羅漢果。乃
至取籌置石室中。

** 化人因緣

爾時摩偷羅國有一善男子。於優波笈多所
出家修道。優波笈多為其說法既聞法已得
世間四禪。於初禪定生須陀洹果想。於二禪
定生斯陀含果想。於三禪定生阿那含果想。
於四禪定生阿羅漢果想。言我已作所作便
生懈怠。不復精進。優波笈多言。汝當精進
莫作放逸。比丘答言。我已作所作乃至得阿
羅漢果。優波笈多教其入山坐禪。復化作比
丘。共其坐禪令其諮受。時化比丘教其禪法。
又問言。誰為汝出家。和上是誰。比丘答言。
優波笈多是我和上。為我出家。化比丘言。
汝大功德。得優波笈多無相佛為汝作師。復
問。汝讀誦何經。為修多羅毘尼摩得勒伽
(翻律本)。於佛法有所得不。比丘答言。我得須
陀洹果。乃至阿羅漢果。化人又問。汝以何道
得。比丘答言。以世道得。化人言。汝所得者是
世諦道。汝未得聖法。比丘聞已深生憂惱。便
往優波笈多所。白和上言。我故是凡夫。和
上當為我說法。優波笈多即為說法。彼比丘
精進思惟即得阿羅漢果。乃至取籌置石室
中。

** 不樂住處因緣

爾時摩偷羅國有一長者子。典領家事未經
幾時心念欲出家。白其父母。聽我出家修道。
父母答言。我無有兒。唯有汝耳。我今未死。云
何捨我出家。是兒聞父母言心生憂惱。乃至
六日不食。是時父母聽其出家。而語言。汝
出家已當數看我。答言如是。即便往至優波
笈多所出家。出家竟念言。昔與父母有約。
出家之後當數看父母。白和上言。往父母處。
是其先妻。為其懊惱不復嚴飾。比丘見之語
言。我當捨戒還家。又往優波笈多處。至已
禮足說言。和上一心我欲捨戒還我本處。優
波笈多言。善男子。汝莫作此思惟。且待少時。
我欲知汝意。令汝意滿後可捨戒。復令其
往摩偷羅國。化其婦死四人擔之從彼國出。
是時比丘還看父母。而於中路見死尸出。問
擔尸者。此是何人。彼人答言。有一長者兒某
甲新出家。是其婦。為其懊惱而死。我今移之
置尸陀林。比丘聞之便隨其去欲見其身。優
波笈多化此死尸多出蟲血。比丘見已入不
淨觀。思惟精進得阿羅漢果。已作所作往優
波笈多處頂禮其足。優波笈多言。汝見婦不。
答言。依法而見。乃至取籌置石室中。

** 錫杖因緣

是時摩偷羅國有一善男子。於優波笈多所
出家。時優波笈多為其說法。聞法已得世間
四禪。比丘念言。我所作已作不復精進。優波
笈多言。善男子。汝當精進莫作放逸。答言
和上。我已作所作得阿羅漢果。時和上令其
執錫杖早起著衣持鉢。往眾僧前然後入國。
是時有五百優婆塞。皆持飲食隨其後行。比
丘見已知他重之。謂言己是勝功德人便起
我慢。復更思惟。我非羅漢。阿羅漢者。無有我
我所慢。乃至往和上處。白和上言。我未得聖
道。當為說法。優波笈多即為說法。比丘思惟
即得阿羅漢果。乃至取籌置石室中。

** 善見因緣

爾時罽賓國有一比丘名善見。得世間四禪。
龍王所貴。時罽賓國炎旱無雨。一切大眾請
此比丘欲令降雨。優波笈多思惟。欲化善見。
今正是時。優波笈多方便教化。令十二年無
雨。外道見相。語大眾言。過十二年乃當有雨。
大眾聞此言而生憂惱。往優波笈多處請令
降雨。優波笈多言。我不當請雨。罽賓國有一
比丘名善見。汝可求之。時摩偷羅國大眾。
遣使至善見所請其求雨。善見得四禪神通。
以神通力往摩偷羅國。乃至大眾請其求雨。
是時善見即為降雨滿閻浮提地。閻浮提人
患此大水。大眾心謂。善見比丘降此大雨。
勝優波笈多。是時善見多人隨從出摩偷羅
國。優波笈多少人隨從入摩偷羅國。時善
見比丘見其自身隨從者多。見優波笈多隨
從者少。便生慢心。復思惟言。我非羅漢。阿羅
漢者無有慢心。即往優波笈多所。至已禮足
而白言。佛已涅槃。大德今作佛事。為我說法。
優波笈多言。佛所說戒汝不正守護。自謂勝
我而生憍慢。佛處處說聽比丘請雨。乃至優
波笈多為其說法。比丘聞法思惟精進得阿
羅漢果。乃至取籌置石室中。

** 寺封因緣

爾時優波笈多。於摩偷羅國起寺非壹乃至
百數。時摩偷羅國王名真多柯。無有信心惱
亂眾僧及給事檀越。時無量眾僧及給事檀
越。往至優波笈多所。說如是事。優波笈多
思惟。若我遣使白阿育王。恐阿育王瞋必當
害之。我當自往。時優波笈多以神通力如瞬
眼頃。於那哆婆哆寺忽然不現。即到波多利
弗多(翻重花子樹)城鷄寺。時阿育王聞優波笈多
來。修治國界香花伎樂種種莊嚴。與諸大臣
及國人民。悉皆往迎優波笈多。至已禮足恭
敬合掌說言。大德。何故來此。答言。故來王
處。王復問言。有何事故。大德答言。大王已弘
廣佛法。於摩偷羅國起寺非一乃至百數。彼
國王真多柯王領彼國。無有信心惱亂佛法。
王當令其守護佛法。時阿育王即勅大臣名
曰成護。汝可使人急殺彼王。優波笈多即白
王言。莫殺彼王。王當教勅。從今以去莫復
惱亂佛法。時阿育王自手作書。以牙印之授
羅剎手。羅剎奉書。一念之頃即至彼國。時真
多柯王頂受讀誦。既讀誦竟擊鼓宣令一切
國人。從今以往不得惱亂佛法。時阿育王問
優波笈多。彼何等寺為偷劫所亂。優波笈多
答言。那哆婆哆寺。時阿育王自手作書以牙
印之。與優波笈多。以一國封供給此寺。時阿
育王設種種供養。優波笈多受供養竟。即於
鷄寺忽然不見。還那哆婆哆寺。

** 郗徵柯因緣

爾時優波笈多思惟。郗徵柯為生已未。見其
未生。從此日日往其父母處。一日與多比丘
往其家。一日與二比丘往其家。復別日獨往。
是時長者見優波笈多獨來其舍問言。聖人
何故無有弟子隨從。長老答言。我無弟子。
長者白言。我樂在家不樂出家。若我生兒當
與大德為弟子。是時長者生兒未久而便命
終。第二兒生又復命終。乃至第三兒生名郗
徵柯。即與優波笈多。令其出家。優波笈多
為其出家與受具足。於第一羯磨。得須陀
洹果。乃至第四羯磨。得阿羅漢果。時優波笈
多思惟。我應化者悉已化竟。此石室長十八
肘廣十二肘。四寸籌已滿。我今當入涅槃。
是時優波笈多作是念已。便以法藏付郗徵
柯。說言。善男子。世尊法藏付摩訶迦葉入般
涅槃。摩訶迦葉法藏付阿難入涅槃。阿難以
法藏付末田地入涅槃。末田地以法藏付和
上入涅槃。和上以法藏付我。我今欲入涅
槃。此法藏汝當守護。乃至却後七日優波笈
多當入涅槃。時諸天人遍告一切閻浮提人
令知。有十萬阿羅漢和合學人。及精進凡夫。
比丘白衣等無量無數。優波笈多涅槃時至。
以神通力身昇虛空。現種種神變。行住坐臥
入火三昧。入三昧有種種色。青黃赤白從其
身出。身上出水身下出火。身下出水身上出
火。乃至以種種神力。令諸同學及諸人天生
大歡喜心得開解。即入涅槃如水滅火。即以
此籌闍維其身。乃至起塔種種供養。優波笈
多入涅槃時。復有一千羅漢。捨命入涅槃。乃
至郗徵柯守護法藏竟復入涅槃。優波笈多
因緣竟。

「　正法常住
　多時不滅
　塔持舍利
　亦如是住
　是人持法
　愛樂無窮
　常住不滅
　亦復如是」


從阿育王因緣。乃至優波笈多入涅槃。外國
凡三千一百偈。偈三十二字。

弟子二十八人。
阿育王經卷第十