#+TITLE: 法華經釋籤緣起序指明-清-靈耀
#+DATE: 2018-05-12 10:22:45
#+SOURCE: github.com/kanripo/KR6d0012 master 1631ef65                
No. 591
釋籤緣起序指明
天台　靈耀　全彰氏　述

釋籤緣起序。線貫珠聯。文旨明顯。無庸點瀋。比見
刊行註解。或前後射覆。主客傍正之意既紊。或平
頭數章。母子祖孫之科稍乖。日月麗天。微雲偶翳。
欲淨纖埃。昭明文旨。是又籤序指明之緣起也。

  
  * ○科二
  
  * 一題目(二)
  
  * 一序題(釋)
  * 二序主(君)
  * 二序文(二)
  
  * 一序言(二)
  
  * 一詳釋籤緣起(二)
  
  * 一出所釋人法為緣(二)
  
  * 一傳道人絕緣(四)
  * 二法深尚壅緣(二)
  
  * 一玄深需釋(惟)
  * 二機壅需釋(後)
  * 二起能傳能釋人法(二)
  
  * 一能傳道統人(不)
  * 二能釋籤訪法(二)
  
  * 一正明釋籤緣起(二)
  
  * 一詳釋籤緣(二)
  
  * 一具才為能釋緣(公)
  * 二世亂為籤訪緣(間)
  * 二起釋籤法(且)
  * 二結集釋籤緣起(二)
  
  * 一出望涯需結緣(登)
  * 二起結集傳後益(三)
  
  * 一結集法(先)
  * 二結集名(不)
  * 三結集益(信)
  * 二結序文緣起(普)
  * 二記事(天王)

【△一題目二。一序題。】

「釋籤緣起序」

【荊谿巳有釋籤本序。如下云昔於台嶺隨諸問者
籤下所錄一章是也。今門師之序。非但序釋籤。乃
委序釋籤緣起也。凡諸文辭。各有所重。如此序題。
端重緣起二字。緣起。如止觀云。能生為緣。所生為
起。前章為緣。後章為起。緣者。即是因緣。起者。乃所
生法。盡世出世間染淨依正諸法。未有不從因緣
生者。然因緣雖為能起能生。却是客是傍。而所生
法雖出於後。却是主是正。如入定放光為緣。生起
開三顯一之法。闍王弑逆為緣。生起十六妙觀之
法。桀紂殘暴之緣。生起湯武弔伐之法。大寒凍裂
之緣。生起層氷堅執之法。今以玄記博深為緣。生
起解釋籤訪之法。智者安祖方絕為緣。生起能承
道統荊溪之法。不寧若是。以湛公具才無適不可
為緣。生起能釋之法。以世亂難于弘敷為緣。生起
籤訪之法。又以望涯者不能觀籤即悟為緣。生起
結集成書十卷之法。奚翅正敘首尾皆詳緣起二
字。即結明作序。亦緣起二字也。何者。以後時從道
之緣。生起擊發釋籤之能。以早歲在塵之緣。生起
徒欲愧心之謙。即記事中。以天王越在不能聚眾
弘經之緣。生起次年釋籤得成之法。而其間傍正
主客之分。瞭正不紊。葢題目特立緣起二字。是所
歸重。所謂文心也。故別文三百餘字首尾只發明
緣起。更無他云。如此指明。作者之意方顯也。

△二序主。】

「君山除饉男普門子屬辭」

【門師岳陽何玠子。玠任儀興尉遂流寓焉。君山。儀
興鄉名。比丘因中乞食全身。果上應供人天。可除
饑饉之患。普門子。有以普為名。據今序只出一普
字。有以門為名。據統紀只稱門師。然二字皆名也。
文苑英華第七百二十六卷梁肅送沙門鑒虗歸
越序云。東南高僧有普門元浩者。予甚深友也。相
見時幸道鄙夫擾擾俗狀。且當澡盥心垢。相期于
無何之鄉是也。屬辭。本于夫子作春秋。屬辭比事。
屬。綴緝也。有以師命之作名曰屬辭。非也。

△二序文二。一序言。二記事。初二。一詳釋籤緣起
又二。一出所釋人法為緣又二。一傳道人絕緣。】

「四教成列。開合之旨蘊乎其中。十子既往。幽贊之功
在人方絕。」

【欲序釋籤。先提籤文所釋根本。乃法華玄義也。玄
義中凡列一法。必先用化法四教釋。然後用化儀
五時明判明開。舉一四教。自攝化儀五時開判大
旨。故云四教成列開合之旨蘊乎其中。開。即施權。
所謂從一清淨道。施出二三四。所化之機既熟。皆
以一大乘而度脫之。總開會廢前四味麤。咸歸一
乘妙。正二法三道四果在昔不合。而今皆合也。葢
言智者玄義成。而如來一期施開會合大旨羅列
其中也。出易經繫辭云。乾坤成列。易縕乎其中矣。
此指智祖開闢玄義也。幽贊之功在人方絕者。大
師玄義。皆當座敷揚。賴章安以一徧記才。結集成
書。贊。即夫子作春秋游夏不能贊辭之贊。章安結
集或參私釋。或引經文。不惟徒能結集。而實為幽
深微妙大助師門之記主也。安祖名灌頂。乃十住
王子。故門師書十子。與上四教為對耦。下文云玄
記博而深。玄。即大師。記。即章安。一部玄文。師資合
成。為釋籤所釋之本。在人方絕。言章安既逝。便引
起下不遠而復能傳道統之荊溪也。此為能傳道
統之人方絕為緣也。正釋竟。復淨纖埃。秖緣門師
書安祖為十子。於文稍晦。故致山家宗匠。射覆不
一。今逐指而辨明之。昔吳下師標十子為菩薩子。
據法華若十二十。十為菩薩。二十指二乘。塘棲師
指十子為智者。據妙玄初智者乃具十德之子。戒
壇師指為十大弟子。無作介彬寒月三兄承說。怡
菴元公破其違文失旨。褻稱先聖。數狹理虧三失。
但怡菴明於責人。暗於自立。乃執關中十哲為十
子。獨揚巳見為千古不磨之定案。今謂大師說玄
義。章安幽贊結集。此二祖既絕。生起下能傳道統
之湛公。玄記既深。生起釋籤能解玄記之法。聯貫
如驪珠不失。倘十子推出章安。幽贊却扯關中。則
滅祖亂緒。文理舛錯。豈有序一家玄籤承紹源流。
反扯他人足數。而滅却安祖大功。又註在人方絕
云。十子將絕。反顯智者承接其後。夫玄義中大師
破南朝諸師皆通義一途云。今古諸釋。皆以光宅
為長。觀南方釋大乘。多承肇什。肇什多附通意。光
宅釋妙。寧得遠乎。今先難光宅。餘者望風。荊谿云。
關中四子。即生肇融叡。後人承用四子之義。若以
今義望之。多附于通。據此。則關中諸子大師巳曾
難破。今反令大師接其後塵。豈非抑祖。且前四時
經。若經法華開顯。宜以法華意釋。不聞開顯圓經。
反用通義幽贊也。此釋之過有五。一抑始祖反承
巳破關中失。二滅章安幽贊之功失。三扯關中濫
居功地失。四亂一家傳持源流失。五顯門師文理
不通失。須知銷釋經論。全重以義定名。使本文文
理貫通。豈可扯入填數。委亂綱緒。

△二法深尚壅緣二。一法深需釋緣。】

「惟三轉遂周。一乘載導。經文顯而約。玄記博而深。」

【推源玄記所釋。乃是法華。三轉。即鹿苑示勸證三
轉。是施權所化小機。言遂周者。若今遂字與下載
字。作虗字看。更覺渾融。今作實字解釋。亦須㳷合
經旨。三轉法輪。五比丘千二百等皆于言下證入。
是遂如來施權之意。故言遂。又不獨鹿苑三乘為
權。即前四時所施莫不是權。葢方等秪彈斥此小
乘。般若秪陶汰此小乘。小乘機熟。則如來施權攝
化昔緣之意巳足。故曰周。此正法華會上。騰昔施
權。不指所開。何由顯實也。然後即以一大乘而度
脫之。名一乘載導初從一乘開出諸乘。今合諸乘
還歸一乘。正無不從此法界流。無不還歸此法界。
即上開合二字也。載導者。令諸子等各乘大車以
入秘藏為載。復令遊于四方增道損生為導。怡庵
分三轉句為迹門。一乘句為本門。扭揑無稽。須知
一乘之旨。通于本迹。三轉之人。實為所開。何扯小
權為迹門。一乘歸本門乎。遂因經文而結出需籤
釋之緣云。法華。經文顯了而意旨隱約。玄記。文言
浩博而義理幽深。非荊谿釋籤。何能解明耶。

△二機壅需釋緣。】

「後學難窺。蒙求尚壅。」

【以玄記博深故蒙求尚壅。必須籤釋方得開通。蒙
卦六二。匪我求童蒙童蒙求我。巳上皆所傳人法。
人絕須荊谿出。玄深須籤文釋。為起釋籤之緣由。
皆是客是傍。非此序之正主也。

△二起能傳能釋人法二。一能傳道統人。】

「不遠而復。存乎其時。吾哲匠湛然公當之矣。」

【大師章安玄記之人既逝。不遠而復間生荊谿。能
傳接二祖道統之人。故曰當之矣。易羣陰剝盡一
陽來復。存乎其時者。即五百年必有王者興。其間
必有名世者。二祖巳去。荊谿恰好間生其中也。湛
然。乃荊谿之名。係臨文不諱之例。

△二能釋籤訪法分二。一正明釋籤緣起。二結集
釋籤緣起。如荊谿本序。亦作兩段。昔於台嶺隨諸
問者籤下所錄。不暇尋究文勢。為正序釋籤。晚還
毗壇轍添膚飾等。是結集成書。今門師序中。亦作
兩章。初二。一詳釋籤緣又二。一具才為能釋緣。】

「公。孩提秀發。志學名成。淵解得于自心。博贍振于先
達。無適不可。以虗受人。洎毗壇以至於國清。其從如
雲矣。」

【自孩抱至可提擕時。即英秀煥發。方在志學。遂成
藝苑佳名。天機生知。為淵解得于自心。學力充裕。
為博贍振于先達。君子不器左右具宜。為無適不
可。虗中受益鏡鑒無遺。為以虗受人。良由博贍多
能。俊彥希光而景慕。生知朗徹。英豪翹首以來歸。
故洎毗壇至國清。其從如雲也。國風云。齊子于歸
其從如雲。毗壇。即儀興。國清。在天台。以具天機博
學。故為能釋籤問之緣。

△二世亂為籤訪緣。】

「間者島夷作難。海山不寧。徇法之多。仄身巖宇。或謂
身危法喪。莫如奉法全身。僶俛遂行。暴露原野。是樂
法者。請益悅隨。」

【代宗廣德年間土蕃作亂。學道英賢。隱居山穴。或
謂荊谿大師曰。與其身危法喪。兩者皆失。何如奉
法全身。二者兼得。故即勉居山野。而四方慕學。亦
皆請益悅隨。以世亂不能弘敷。故悅隨者乃有竹
籤之諮。此即籤訪之緣也。

△二起釋籤法。】

「且。法實無邊。身則有待。弘敷未暇。籤訪有憑。因籤以
釋。思逸功倍。美哉洋洋乎。」

【荊谿天資博學。所蘊佛法。雖是無邊。其如五陰色
身。待緣方能弘演。世亂人離。既無弘敷之緣。而樂
法悅隨之人。率皆書籤麇至。謂書玄義隱深疑義
于竹籤以諮問。而荊谿因弟子籤上所問之義。為
解釋之。既不羅列文勢先後。故思逸。所答之義。專
精而詳確。故功倍。如荊谿自序云。隨諸問者。籤下
所錄。不暇尋究文勢生起。亦未委細分節句逗是
也。此正序籤成于亂世。即繼之以歎曰。美哉洋洋
乎。此釋籤者。可謂盡善盡美。而集大成者矣。有指
為正歎玄文者。非也。以其主客前後。舛混故也。

△二結集釋籤緣起。即本序中晚還毗壇。輒添膚
飾。裨以管見。然所記者莫非述聞。兼尋經論。但識
用暗短。而繁略頗馴。呈露後賢。敢悕添削之文是
也。為二一出望涯需結緣。】

「登門者肯綮未嘗。望涯者耻躬不逮。乘是以訓。文其
可廢耶。」

【籤訪之機。有因釋了悟者。未嘗有肯綮之難。則此
釋籤似乎可廢。而不必結集矣。但一聞便了之機
絕少。故尚多望涯不逮之悲。則宜留此釋籤。結集
成書。使之再三紬繹。方可悟入。故曰乘是以訓。文
不可廢而宜結集也。乘是以訓。即乘某人在。做某
事。乘湯熱。好解渴。乘飯在。好救饑之乘字。是字。指
釋籤也。言乘竹籤解釋之文在。可留之以訓喻不
了之人。而不可廢也。有作因字訓。非也。肯綮未嘗。
引養生言。明悟入者游刃有餘。未嘗艱難也。望涯
者。引秋水神見東海若汪洋浩瀚渺無端倪。以喻
不逮。不必繁引長篇。因觀籤望涯之人為緣。以生
起下結集之事。故即示結集之法云。

△二起結集傳後益三。一結集法。】

「先德既詳。雖大科不舉。諸生未達。在小疑必疏。凡十
卷。」

【不舉必疏。正出結集釋籤之法。即本序雖繁略頗
馴也。言安祖結集。或引經私釋。在文詳晰者。荊谿
但遵承而巳。為望涯者。更留籤釋之言。以疏通之。
凡十卷。則結集釋籤巳成之數。

△二結集名。】

「不忘於本。以天台命家。善繼其宗。以釋籤順學。」

【本釋天台大師玄記。故名天台。乃不忘本。欲繼台
宗。必須善識時宜。世亂不便敷弘。而思所以繼宗
之法。且順學者之籤問而解釋之。此天台玄義釋
籤之名所以立也。

△三結集益。】

「信所謂觀象得意。俾昏作明。永代不朽者也。」

【釋籤既結。則使望涯與末世之機。觀釋籤之象以
悟佛祖出世大意。破迷歸悟。功實永代不朽也。此
即本序呈露後賢之謂也。當知世亂不暇弘演。且
為釋籤。是一時事也。後還毗壇始結成書。又一時
事也。荊溪本序。兩章條然。故門師敘述緣起。亦兩
章次序。後人何乃昧昧亂指哉。巳上正敘釋籤緣
起竟。

△二結序文緣起。】

「普。早歲在塵。後時從道。徒欲擊其大節。獨不愧於心
乎。」

【此是結辭。亦含能作序文之緣。以生起所作序文。
只緣後時從道。知天台一家教觀之深。故能作序。
擊發釋籤大節。又緣早歲在塵。佛法未深。生起徒
欲擊節。而實且有愧于心也。從道為緣。生起擊節
之序。在塵為緣。生起愧心之謙。數句中兩重緣起。
昭如日月。奈何人之盲註。而翳乎序旨也。序言竟。

△二記事。】

「天王越在陜郛之明年甲辰歲紀月貞於相。」

【此起歲時之事。以取信于人。如經前五事。但前後
置之不同。大論云。記時方人。令生信故是也。天王。
周時列國。俱僭稱王。故夫子作春秋。天子稱天王。
尊而別之也。如云天王狩于河陽。天王聖明。予為
天王等是也。越在。凡天子無事。巡幸四方。所到之
處。名行在。如某日某人詣行在是也。國家離亂。避
亂而出。所到之處名越在。如左傳越在草莽是也。
唐代宗時。因土蕃之亂。倉卒避于陜城。故曰越在。
明年甲辰歲者。癸卯出避于外。至次年甲辰作此
序成故也。月貞于相者。貞。正也。易乾卦四德。元亨
利貞。貞即正字。七月為相月。須知此雖記事。亦含
緣起二端。以世亂君出。不能開講之緣。致成釋籤。
生起次年天王復辟。結集方完。而得序其成也。不
然。奚不直書廣德二年。而必書曰越在之明年耶。
凡解佛祖經論。須具向上亞目。闡發言外意旨。豈
秪讀科讀註猜是清非而得謂之講經註經乎哉。
葢序題既別重緣起二字。所以文中一篇。一節。一
句。一事。莫非緣起二字。正序題是總序文是別。總
者總于別。別者別于總。總別雖殊。緣起則一也。
時
今上在宥之二十二年歲次癸亥長烈既望】
* No. 591-A

籤序三百二十字。並無一個緣起字眼。而却句句臚
列緣起事事。發揮緣起。總別一貫之妙門。師結搆於
千餘年之前。全公指明於千餘年之後。揭日月於中
天。開將來之眼目。寧惟後人之幸。即普門亦幸得千
載知心。點出序旨。而不受碌碌之蒙塵也。然法弟全
彰雖稱義虎。著名海內。吾未稔其具大識見道力也。
政欲與之並驅中原。未知鹿死誰手耳。頃緣或人序
註。溷我宗源。乃拉其戮力。袪氛澄源。尊祖闢妄二書。
詞嚴義正。通暢明白。及觀籤序指明。不覺爽然自失。
深服其識見道力。遠邁古人。予亦不得不遜揖下風
也奈何。雖然予亦有幸焉。天溪法道。丕振有人。吾可
以宴息匡廬。無所事事矣。

同門病頭陀靈乘謹䟦