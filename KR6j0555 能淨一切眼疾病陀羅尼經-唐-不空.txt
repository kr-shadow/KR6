#+TITLE: 能淨一切眼疾病陀羅尼經-唐-不空
#+DATE: 2016-06-11 12:29:05
#+SOURCE: github.com/kanripo/KR6j0555 master b0202062                

No. 1324
能淨一切眼疾病陀羅尼經

開府儀同三司特進試鴻臚卿肅國公食邑三千戶賜紫贈司空諡大鑒正號大廣智大興善寺三藏沙門
不空奉　詔譯

如是我聞。一時薄伽梵。住迦毘羅衛國。釋迦
種族聚落。爾時有一釋種。住車尼摩迦聚落。
於佛淨信於法淨信於僧淨信。歸依於佛歸
依於法歸依於僧。不疑於佛不疑於法不疑
於僧。盡心於佛盡心於法盡心於僧。決定於
等覺勝趣。其人眼所見色相而不得見。

爾時乞曬摩迦釋種。憶念如來作如是言。稽
首佛世尊智炬陀羅尼能作光明者。歸命善
逝大悲者。護念攝受我令我眼清淨。

爾時世尊超越世間耳眼。以天耳聞以天眼
見。爾時世尊告阿難陀言。汝往於釋種所。以
此陀羅尼明加護令淨其眼。令彼拔濟令彼
攝受。令彼長養令彼結界。令彼眼無垢翳得
離疾病。廣令流布四部眾苾芻苾芻尼優婆
塞優婆夷及餘有情。真言曰。

怛儞也(二合)他呬里弭里黎枳呬里係
帝護庾護庾護也麼寧護魯護魯怒魯怒
魯娑嚩(二合引)訶

阿難陀此陀羅尼明王。眼垢風垢黃病痰病三
集病。我及某甲眼勿令痛勿令流淚。以羅漢實語禁戒實語。以苦行實語以諸仙實語。
以緣生實語。苦實語集實語。滅實語道實語。
辟支佛實語。我某甲願令眼清淨。七佛等覺
已說。我釋迦牟尼應供正遍知今說。四大天
王亦說天帝釋亦說。娑訶世界主梵王亦說。
阿難陀我不見天世魔世沙門婆羅門趣。持
此淨眼陀羅尼者。患眼翳瞙浮暈。所謂令眼
天作龍作。藥叉作羅剎作羅剎女作。必舍支
女作。鳩槃荼作鳩槃荼女作。起屍鬼作人厭
禱作梵志厭禱作。無敢違越無不應効。具壽
阿難陀汝今受此陀羅尼。將往釋種聚落。授
與乞曬麼迦。傳我語令晝三時夜三時誦持此
陀羅尼。其阿難陀至彼授與乞曬麼迦。乞
曬麼迦纔聞此陀羅尼已。其眼脈已淨。眼目
得見離一切諸垢。爾時世尊說是經已。天人
阿修羅乾闥婆等。聞佛所說歡喜奉行。
能淨一切眼疾病陀羅尼經