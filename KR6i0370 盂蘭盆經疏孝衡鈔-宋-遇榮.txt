#+TITLE: 盂蘭盆經疏孝衡鈔-宋-遇榮
#+DATE: 2018-05-12 10:23:37
#+SOURCE: github.com/kanripo/KR6i0370 master c32eb51a                

* No. 375-A
 佛說盂蘭盆經

聞如是一時佛。在舍衛國祇樹給孤獨園。大目犍連
始得六通。欲度父母。報乳哺之恩。即以道眼。觀視世
間。見其亡母生餓鬼中。不見飲食皮骨連立。目連悲
哀。即以鉢盛飯。往餉其母。母得鉢飯。便以左手障鉢。
右手揣食。食未入口。化成火炭。遂不得食。目連大呌。
悲號涕泣。馳還白佛。具陳如此。佛言。汝母罪根深結。
非汝一人力所柰何。汝雖孝順聲動天地。天神地祇。
邪魔外道道士。四天王神。亦不能柰何。當須十方眾
僧威神之力。乃得解脫。吾今當說。救濟之法。令一切
難皆離憂苦。佛告目連。十方眾僧。七月十五日僧自
恣時。當為七世父母。及現在父母。厄難中者。具飯百
味五果。汲灌盆器。香油錠燭。牀敷臥具。盡世甘美。以
著盆中。供養十方大德眾僧。當此之日。一切聖眾。或
在山閒禪定。或得四道果。或在樹下經行。或六通自
在。教化聲聞緣覺。或十地菩薩大人。權現比丘。在大
眾中。皆同一心。受鉢和羅飯。具清淨戒。聖眾之道。其
德汪洋。其有供養。此等自恣僧者。現在父母六親眷
屬。得出三塗之苦。應時解脫。衣食自然。若父母現在
者。福樂百年。若七世父母生天。自在化生入天華光。
時佛勅十方眾僧。皆先為施主家呪願。願七世父母
行禪定意然後受食。初受食時。先安在佛前。塔寺中
佛前。眾僧呪願竟。便自受食。時目連比丘。及大菩薩
眾。皆大歡喜。目連悲啼泣聲。釋然除滅。時目連母。即
於是日。得脫一劫餓鬼之苦。目連復白佛言。弟子所
生母。得蒙三寶。功德之力。眾僧威神之力故。若未來
世一切佛弟子。亦應奉盂蘭盆。救度現在父母。乃至
七世父母可為爾不。佛言。大善快問。我正欲說。汝今
復問。善男子。若比丘比丘尼。國王太子。大臣宰相。三
公百官。萬民庶人。行慈孝者。皆應先為。所生現在父
母。過去七世父母。於七月十五日。佛歡喜日。僧自恣
日。以百味飯食。安盂蘭盆中。施十方自恣僧。願使現
在父母。壽命百年。無病無一切苦惱之患。乃至七世
父母。離餓鬼苦。生人天中。福樂無極。是佛弟子脩孝
順者。應念念中常憶父母。乃至七世父母。年年七月
十五日。常以孝慈憶所生父母。為作盂蘭盆施佛及
僧。以報父母長養慈愛之恩。若一切佛弟子。應當奉
持是法。時目連比丘。四輩弟子。歡喜奉行。

佛說盂蘭盆經。
* No. 375-B

** 報父母恩呪(世間有生無不從父母而得。能誦此呪及能慎終追遠。恩無不
報)

南無蜜栗多哆婆曳娑訶

** 七月十五日盂蘭盆念誦式

出家之士。清規具載。在俗高賢當依此式。正月必
須入於塔寺中。大會脩設。凡孝順男女。欲報生身
父母。必預七月初一日為始。每日晨朝然香奉供。
務在精專。脩小彌陀懺。或禮三十五佛。代為存亡
父母懺罪。至速往無量光佛剎。白云。

我等同孝志。修行淨土因。報答二親恩。懺除三障罪。
存者獲福壽。亡者得超昇。盡法界冤親。同生安養國。

舉盂蘭盆經畢。念阿彌陀佛真金色(云云)。緊念阿
彌陀佛百聲。觀音勢至清淨海眾各十聲畢。迴向
云。

以此修行眾善根。報答父母劬勞德。存者福樂壽無
窮。亡者離苦生安養。四恩三有諸含識。三塗八難苦
眾生。俱蒙悔過洗瑕疵。盡出輪迴生淨土。

至晚禮三十五佛了。白云我等同孝志(云云)。畢。念
彌陀經。洎念往生呪畢。舉阿彌陀佛真金色(云云)。
念阿彌陀佛百聲。千聲。并菩薩聖號。發願云。

願所生父母。或今存在。或巳終亡。隨其所居。逐彼生
處。惟願阿彌陀佛。觀世音菩薩。大勢至菩薩。光明照
燭。願力攝持。三障銷除。五根成立。發菩提願。修淨土
因。存者得滿報齡。終歸寶剎。亡者即捐諸趣。便托蓮
胎。覩妙相明心。聽玄談入位。現前授記。塵剎分身。廣
度有情。同登妙土。伏願。我等孝順之心。深入至道之
法。無遺當來諸佛貪中。同作應生眷屬。二嚴等備。三
覺俱圓。法性有邊。願心無極。盡入如來願性海中。

轉身對立。施生並如常式。

或午後有暇。念盂蘭盆經。或念阿彌陀經畢。念阿
彌陀佛百聲。或千聲。觀音勢至。清淨海眾各十聲。
迴向云。以此修行眾善根。(云云)或再暇念金剛經。
或彌陀經　普門品　圓通品　楞嚴等呪。

盂蘭盆齋念誦式(終)
No. 375
佛說盂蘭盆經疏并序孝衡鈔卷上
講　經律論沙門　遇榮　鈔

【【鈔】奇哉聖主。積孝行以無倫。垂範資徒。續良規而不
墜。欲曉經旨。須善疏文。釋此疏文。大分為三。初釋
疏題目。二彰造疏人。三釋疏本文。疏題分二。初釋
正題。後釋并序。正題分二。初離釋。後合釋。離釋分
二。初辨所釋經題。後辨能釋疏字。
○且經題者。梵
語佛陀你舍烏藍婆拏門佐羅素呾纜。華言覺者
說救倒懸器經。今以隨方生善。文詞穩順。含多義
故。所以華梵相兼。仍存訛略。故云佛說盂蘭盆經
也。梵語佛陀。略言佛也。此云覺者。者是主義。體即
無漏。五蘊假者也。覺體是慧。覺察斷障。覺照真俗。
自覺覺他。覺行圓滿。三覺如次。簡餘凡夫。二乘。菩
薩。唯有如來獨到彼岸。跨十方而為主。握五性以
稱師。三覺圓明。故名為佛。梵語你舍。此翻為說。振
圓音而警眾。揚妙義以符機。益物導迷。故名為說。
盂蘭盆者。即今大宋翻經者言。此皆梵語訛略也。
具正應云烏藍婆拏。孝順義。供義。恩義。倒懸義。盆
亦訛略。舊云盆佐那。新云門佐羅。亦云門佐曩。華
言救器。以義迴文。名救倒懸器。隨力所辦金銀等
器。器中具飯百味甘美五果等物。及餘妙事。供養
三寶。福資父母。利益存亡。四義。意云。行孝順故。所
以設供。設供集福。酬養育恩。救倒懸苦。正取救倒
懸義。餘義兼之。由餓鬼等渴𦦨燒心。飢火逼腹。命
唯喘息。苦似倒懸。設供集福救彼倒懸之苦。故以
為名。然意有通別。別者。目連得道欲報父母之恩。
觀見亡母墮餓鬼中。神通力小不能救之。白佛世
尊備申哀懇。佛即為說盂蘭盆供。集福薦拔即得
離苦。故下經云。佛告目連。十方眾僧七月十五日
僧自恣時。具飯百味五果。汲灌盆器。香油錠燭。牀
敷臥具。盡世甘美。以著盆中。供養十方大德眾僧。
乃至云。時目連母。即於是日得脫一劫餓鬼之苦。
通者。若僧若俗王臣庶人。皆應為父母設此盆供。
保安薦歿。故下經云。若有僧尼國王太子。乃至庶
人。行慈孝者。皆應為現在父母。及過去七世父母。
於七月十五日。百味飯食安盂蘭盆中。施十方自
恣僧。願於現世父母。壽命百年。無病無一切苦惱
之患。七世父母。離餓鬼苦。生人天中。福樂無極。盆
者。所設盆供能救之器。盂蘭者。所救之苦。盂蘭之
盆。名盂蘭盆。依主釋也。梵語素呾纜。舊名脩多羅。
脩妒路。皆訛也。此云契經。存體略用。但名為經。天
親四義釋經。謂能貫穿依故。相故。法故。義故。謂於
是處由此為此而有所說。名之為依。真俗諦相。善
巧等法。密意等義。上生疏云。經者。攝也貫也常也
法也。生資教攝永絕煩籠。理藉文貫長離散滅。百
靈常軌干葉良規。利物詮真。目為經也。然此經體
以聲名句文四法為性。由此四法能詮義故。又瑜
伽云。一文二義而為經體。以文一法。進攝名句。退
攝於聲。總以聲名句文。及所詮義。五法為體。由此
五法攝益勝故。盂蘭盆之經。名盂蘭盆經。能說即
佛。名為佛說。佛說之盂蘭盆經。名佛說盂蘭盆經。
亦可所說即盂蘭盆經。佛之所說盂蘭盆經。持業。
依主。可知。
○第二辨能釋疏字者。疏猶記也。纂錄之
義。纂錄諸教相應文義。釋此經意。故名為疏。又疏者。
疏(平聲)也分也決也。疏通文義。分別旨趣。決擇勝劣。
故名疏也。即以疏主聲名句文。及所詮義。五法為
體。然以先賢述作。作必有意。述此經疏略有三意。
一者為酬緇素請故。故下疏云。今因歸鄉依日開
設。道俗耆艾悲喜遵行。異口同音請製新疏。式允
來情發揮要道。二者為欲利益父母等故。下云。我
今所讚述。自他存歿親。離苦常安樂。三者欲留軌
儀示後人故。下云。宗密。依之修崇巳歷多載。兼講
其誥用示未聞。垂範後學故造此疏。南齊高祖。常
於七月十五日。送盂蘭盆往諸寺中供自恣僧。顏
氏家訓云。七月十五日盂蘭盆齋。望於汝等依行
不絕。自古聖賢所尚。其來遠矣。皇宋三葉。丁酉歲
季春月嗣帝位。思報昊天之恩。於季夏月詔兩街
僧錄。問盂蘭盆儀式。時左街僧錄達識大師行清
令賜紫沙門省才。依經附疏。具錄儀式。進於皇帝。
皇帝得巳。依法修設。由斯此典講聽興焉。今皇四
葉。壬戌年癸卯月嗣帝位。至於秋首。詔僧三七於
延慶殿開建道場七日七夜。晝講斯經餘時禮念。
至七月十五日。復詔兩街僧職。譯經三藏。及講經
律論者。總二百五十人。具就道場中。禮八萬四千
舍利寶塔。於長春殿設盂蘭盆齋。集諸妙利。資父
王之仙駕。酬昊天之鴻恩。皇朝異事。邁古超今。未
之有也。予於是時亦預其數。故此略述。欲冀英賢。
上行下效耳。
收科可知。
○後合釋者。造疏本為
釋經文義。顯經意趣。故從所釋經。以彰其名。佛說
盂蘭盆經之疏。依主釋也。
收科可知。
○第二釋
并序者。序猶致也。序致此經孝道本末。應孝子心。
拔二親苦。酬養育恩。教流此土造疏因由之事也。
又序者。緒也。如繭之得緒。緒盡一繭之絲。疏之得
序。序盡一經之意。并者。兼也。不唯釋經兼作其序。
故言并序。
△二彰造疏人。】

「【疏】充國沙門　宗密　述。」

【【鈔】充國者。今果州西充縣也。昔者漢時為充國縣。
今標舊名。仍略縣字。故云充國。然其疏主。本居長
安。住草堂寺。後入終南山。今標充國者。意表依經
行於孝道。父母家鄉生緣處故。行在孝誠不忘親
愛故。沙門者。略梵語也。具云沙迦懣曩。此云息惡。
息不善故。亦云勤息。勤修眾善。息不善故。法華疏
云。沙門息義以得法故。暫爾寧息。亦息惡也。正言
室羅摩挐。或云室摩那拏。此云功勞。謂修妙道有
功勞故。今略梵語故言沙門。宗密者。疏主名也。碑
文極廣。略其要云。圭峯禪師號宗密。姓何氏。果州
西充縣人也。建中元年生。元和二年受具。後謁遂
州圓和尚傳契心印。又徧訪名能。廣乎知見。講圓
覺。華嚴經。自後乃著圓覺。華嚴。涅槃。金剛。起信。唯
識。盂蘭盆。法界觀。行願經等疏鈔。并集諸宗禪言
為禪源詮。及酬答書偈議論等。總九十餘卷。並傳
於世。文宗皇帝。於太和二年慶成節。詔入內殿問
諸法要。賜紫方袍。尋請歸山。至會昌元年正月六
日。坐滅於興福塔院。其月二十二日。道俗奉全身
於圭峯茶毗。得舍利數十粒。俗壽六十二。僧臘三
十四。後追諡定慧禪師青蓮之塔也。述者。敘也。撰
也。內錄藏教。外釆羣書。言無不經。事無不古。纂敘
文義。撰集成章。名之為述。唯識疏云。敘理名述。先
來有故。作故名造。今新起故。
△三釋疏本文二。初
疏家敘分。後疏家正宗。初中四。初汎明孝道為經
起之端由。二正顯此經彰佛說之所為。三教流此
土遵式奉行。四式歎能仁頌德祈願。然此四段次
第爾者。為文體式。欲正稱揚一事。而先汎述端由。
言在於遠。意在於近也。汎述孝道。本居氣象。漸貫
生靈。釋迦。孔聖。皆宗於孝。設教化民。故有初段文
也。既汎述巳。然來委知何所以故。佛說此經。故有
第二彰佛說之所為。其所為者。為孝順之子。欲救
慈親之苦。意酬養育之恩。故說此經示其妙行。此
說西土。次應顯示此方流布傳受因由。故有第三
教流此土遵式奉行。此方釋子。依教設會。講經勸
眾。造疏釋經。垂範後學也。將欲造疏。求聖加護。述
造疏意。方陳詞翰。故有第四式歎能仁頌德祈願。
是故四段如是次第。初中三。初明孝道本末二。初
本居氣象。】

「【疏】始於混沌塞乎天地。」

【【鈔】湻元之氣。清濁未分。形如禽卵。謂之混沌。清濁
巳分。謂之二儀。謂清氣上昇。穹窿無礙。圓覆曰天。
濁氣下沈。旁礴堅厚。方載曰地。以人居中。通名三
才。周易鉤命決云。大地未分之前名太易。有太初。
有太始。有太素。有太極。名五運也。氣象未形。謂之
太易。元氣始萌。謂之太初。氣象之端。謂之太始。形
變有質。謂之太素。形質始具。謂之太極。轉變五氣。
故稱五運。氣象質具而未相離。皆太易之名。有五
種也。歷帝記云。天地未分。謂之太易。氣兆始萌。謂
之太初。高下相應。謂之太始。質象既成。謂之太素。
天高地卑。謂之太極。圓清方濁。謂之兩儀。人居其
閒成三才也。易緯通卦云。太極生兩儀。謂清氣輕
者上為天。濁氣重者下為地。以人參之。名三才也。
易序卦云。有天地萬物。然後立君臣。定父子。長幼
夫婦之禮。尊卑上下之別。今顯孝道初始。在於混
沌元氣之中。貫於五運。漸隨元氣。充塞天地。徧三
才。通萬物也。故孝經援神契云。元氣混沌。孝在其
中。禮記祭義云。曾子曰。夫孝。置之而塞乎天地。敷
之而橫乎四海。施之後世而無朝夕。推之放諸東
海而準。推之放諸西海而準。南海北海亦然。(爾雅云。東
夷。西戎。南蠻。北狄。此四晦昧無知。謂之四海)總其意者。上至天子。下至
庶人。盡一切時歲月朝夕。徧一切處四方上下。於
一切物貴賤尊卑。凡所進退。動靜。語默。好惡。歡慽。
皆順人民萬物之理。名之為孝。其孝損益者。幽顯
生靈有父母者。應常慎行也。慎行者。敬身也。敬身
者。不損體也。不損體者。不令父母憂也。故謂之孝。
夫子云。斷一樹。殺一獸。不以其時。非孝也。曾子云。
身也者。父母遺體也。父母遺體。敢不敬乎。居處不
㽵非孝也。事君不忠非孝也。莅官不敬非孝也。朋
友不信非孝也。戰陣無勇非孝也。五者不遂。災及
於親。敢不敬乎。今明孝道。前後言之。橫該五運。上
下言之。豎貫三才。四海言之。縱羅萬物。至德幽微
深而復廣。故云始於混沌塞乎天地。
△二末貫生
靈。】

「【疏】通人神。貫貴賤。」

【【鈔】孝通幽顯。於顯舉人攝餘獸等。於幽舉神攝餘
鬼等。故通人神也。上至天子。下至庶人。總五等人。
其中奴婢之類皆名為賤。自餘長幼皆名為貴。貴
賤雖殊。行孝奉親。彼此無異。故貫貴賤也。言五等
人者。一天子。二諸侯。三卿大夫。四士。五庶人。各有
一章名此五孝。如孝經說。彼經序云。雖五孝之用
則別。而百行之源不殊。故疏云爾。
△二儒釋同遵。】

「【疏】儒釋皆宗之。」

【【鈔】上依儒教敘孝本末。此文雙指儒釋皆宗。釋教
所宗疏文影略。今為助者。通人神貫貴賤。始於真
際。充乎世間。該聖凡。被諸趣。儒釋皆宗之。且儒教
所宗者。儒有五常。以仁為首。仁又以孝為本。由於
此五。立身揚名。安邦治化。百行之源。是故宗之。故
孝經云。夫孝。德之本也。言五常者。謂仁義禮智信。
好生惡殺曰仁。知恩報恩曰義。長幼恭勤曰禮。敏
速多知曰智。立行可依曰信。又云。不殺為仁。不盜
為義。不亂為禮。不淫為智。忠實為信。由於此五。王
者以之治國。君子以之立身。不可蹔亡謂之五常。
釋教所宗者。釋有三學。以戒為首。戒又以孝為體。
由此孝故。名稱普聞無量世界。能度無數百千眾
生。斷障證理究竟成佛。萬德之源是故宗之。故梵
網經云。孝順父母。師僧三寶。孝順至道之法。孝名
為戒。是諸佛之本源。行菩薩道之根本。是大眾諸
佛子之根本。言三學者。謂戒定慧。防非發善名戒。
心專一境名定。決斷揀擇名慧。又以戒定為福門。
以慧為智門。福智二門。自他俱利。出生死苦。入涅
槃樂。而此福智三學妙行。常修無間。證法報化三
身常住。如次凝然。不斷相續。是謂出世無比三常。
非如世間小小五常。
△三指陳結歎。】

「【疏】其唯孝道矣。」

【【鈔】指陳孝行。遮簡餘善。故云其唯孝道。君子務之
為本。本立而道生。菩薩結之為戒。戒立而果滿。孝
者。孝順愛敬從命之義。道者。道理為本之義。即由
此行。愛敬尊長。從命不違。示理益物。能生眾德。故
名孝道。又孝經疏云。孝者。事親總名也。又畜也。好
也。至順也。善事父母也。謂事親之道。常畜在心。盡
其色養。中心悅好。承順無違。故名孝也。道者。通達
義。孝行通於天下。民用和睦。矣。語助也。
△二正顯
此經彰佛說之所為二。初愍赴孝誠。】

「【疏】應孝子之懇誠。救二親之苦厄。酬昊天恩德。」

【【鈔】應。赴也。孝順之子。名為孝子。非謂居喪。目連懇
切至誠請佛。意有通別。別者。為其亡母墮餓鬼中。
自救不能。請佛求法而救拔之。通者。復為眾人皆
有二親。在厄難者。咸欲拔濟報其恩德。請佛開示
要妙法門。故佛世尊赴其懇誠。說此法門。顯示要
行。令救二親苦難危厄。二親者。生身父母及七世
父母。(通別經文如前巳引)昊天者。爾雅云。春為蒼天。夏為昊
天。秋為旻天。冬為上天。昊。大也。盛夏之天。陽光暑
氣。充乎六合。無有窮極。百穀苗稼。芳草園林。由此
成熟。天有此恩。未曾有心辭於勞苦。父母亦爾。生
我育我。腹厚於我。迴乾就溼。乳哺養育。嚥苦吐甘。
慈訓長成。憐念之心。未曾蹔捨。如此恩德。未曾有
心辭於勞苦。故父母恩。比昊天恩也。恩重經云。佛
告大眾。人生在世。父母為親。非父不生。非母不養。
是以寄託母胎。懷身十月。歲滿月充。母子俱險。生
墮草上。乃至云。非父不親。非母不養。慈母養兒去
離欄車。十指甲中。食子不淨。子飲母乳。八斛四斗。
計論母恩。昊天罔極。嗚呼慈母。云何可報。佛示妙
行。令其孝子酬恩報德。故疏云爾。
△二指陳結歎。】

「【疏】其唯盂蘭盆之教焉。」

【【鈔】結歎可知。
△三教流此土遵式奉行二。初求法
遵行復二。初喪親追感。】

「【疏】宗密罪釁。早年喪親。每履雪霜之悲。永懷風樹
之恨。」

【【鈔】釁者。禍之兆也。早年者。童稚之年。夫為人子。晨
夕事親。敬養服勞。順色無犯。湯凊致樂。不疾亡憂。
乃得永存福壽。奉於甘旨。故父母有疾。子云拙於
侍養。況至喪乎。蓋是我之罪愆。禍及父母。致令童
稚之年。喪於二親也。雪霜者。祭義云。秋。霜雪既降。
君子履之。必有悽愴之心。非其寒之謂也。春。雨露
既濡。君子履之。必有怵惕之心。如將見之驚其景
變也。故於節序而相慰問。皆有感愴感思之言。疏
主每履踐於雪月霜露之景。思念父母。常懷悲愴。
何祭義中。樂正子春云。舉一足。不敢忘父母。出一
言。不敢忘父母也。風樹者。韓詩外傳中臯魚云。樹
欲靜而風不止。子欲養而親不待。往而不返者年
也。不可再見者親也。(孔子家語中。丘吾子亦有此歎)臯魚自少天
下遊學。後還親喪故有此歎。其風若止樹必安靜。
其親若待子必侍養。致敬致樂。自恨無親侍養。故
此歎也。疏主亦爾。永懷風樹之恨。恨已不得侍養
父母也。
△二念報劬勞二。初念世孝道不益遵靈
復二。初念盡於孝誠。】

「【疏】竊以。終身墳壟。卒世蒸嘗。」

【【鈔】竊者。私竊也。不形其言。私思念之。含文嘉云。天
子墳高三仞。樹以松。諸侯半之。樹以柏。大夫八尺。
樹以欒。士四尺。樹以槐。庶人無墳。樹以楊柳。準後
漢書。通植松柏。今言墳壟者。總相思於墳墓。丘壟
也。古者父母喪巳。負土為其墳壟。植柏成列。廬墓
三年。以盡孝誠。孝德傳云。汝南蔡順。字君仲。孝順
父母。親喪葬訖。於廬墳次。鳥獸從之棲宿。哭時即
助悲吟。後漢時人。類林云。顏烏。會稽東陽人也。至
孝。父亡巳後負土為墳。感於羣烏以助銜土。烏口
中血出。因名傷烏縣。後改為義烏縣。前漢時人。言
卒世者。終身一世也。蒸嘗者。祭名也。禮記祭統云。
凡祭有四時。春祭曰礿。夏祭曰禘。秋祭曰嘗。冬祭
曰蒸。取其文便。而舉秋冬。影顯春夏也。私竊思念。
終此一身。廬墳守壟。思念聲容。終此一世。四時祭
祀。礿。禘。嘗。蒸。極盡孝行。報其恩德。故孝經云。為之
棺槨文衾而舉之。(周尸曰棺。謂櫬身也。周棺曰槨。謂櫬棺也。衣。謂殮時之衣。衾。謂
單被。用此舉尸。入棺并覆尸上也)陳其簠簋。而哀慼之。(簠簋者。祭器名也。受
一斗二升。足高一寸。如龜形也。簠。內方外圓。簋。內圓外方。俱丹中漆外。器素無飾。表有哀慼之心也)
擗踊哭泣。哀以送之。(男踊。謂以足跳踊也。女擗。謂露胷擗擊也)卜其宅
兆。而安措之。(宅。墓穴也。兆。瑩域也。葬事大故。卜選安置也)為之宗廟。以
鬼享之。(宗。尊也。廟。貌也。立其尊貌以鬼禮享之。似見父母也)春秋祭祀。以時
思之。(影於冬夏也。寒暑變移。轉加增感。四時祭祀。展其孝思。上注皆䟽。廣如彼文中具)。
△
二縱奪顯無益。】

「【疏】雖展孝思。不資神道。」

【【鈔】問。終身墳壟。四時享祀。足可以展孝子之懇誠。
報劬勞之厚德。何不依行。而但思之。何謂也。故此
釋之。上句縱。下句奪。雖者。縱奪之詞。思者。情也。縱
其施展孝行情懇。終身墳壟。卒世蒸嘗。然而不能
資益神識冥道。又上句進。下句退。進退思之。終是
無益也。生前敬養。猶有少益。歿後蒸嘗。全無所濟。
若也蘋蘩礿禘。猶不墮於二親。儻或殺命蒸嘗。反
禍及於父母。但揚虗名。不資神道。又若父母在於
鬼趣。可以饗祀。若生餘道。焉能受祭。又於鬼中。有
財無障之類。容受蒸嘗。無財炬口之流。反祭成毒。
故竊思之而不為也。
△二佛法淵深能資父母三。
初求法遂意二。初求得法門。】

「【疏】遂搜索聖賢之教。虔求追薦之方。得此法門。實
是妙行。」

【【鈔】遂者。躡前起後也。由前俗孝不資神道遂即搜
索聖賢之教。求薦親法。三乘見道巳前名賢。修習
福慧具賢德故。見道巳去名聖。聖者。正也。以無漏
智正合理故。聖賢所說所學之教。顯示無量世出
世間利益之門。於此教中。䖍仰志求追資薦拔之
方法。果遂願心。於藏經中得此法門。實謂妙行。法
門者。即此經也。教為顯理之門。出苦入樂之門。名
為法門。實。實也。指陳歎美。故言實謂。實謂要妙。酬
恩孝行。存亡皆濟。七世咸資。周孔經中。曾無所聞
矣。
△二指其妙行。】

「【疏】年年僧自恣日。四事供養三尊。」

【【鈔】此顯妙行之相也。年年七月十五日。眾僧夏滿
名受歲日。諸比丘等。自已有過。恣任他舉而懺悔
之。故云自恣。四事者。阿含經云。飲食。衣服。臥具。醫
藥。同下疏云。物華四事。謂房舍衣服飯食湯藥也。
供養三尊者。進修財行名供。有所攝資名養。佛法
僧寶可敬可尊名為三尊。故下經云。年年七月十
五日。常以孝慈憶所生父母。為作盂蘭盆施佛及
僧。以報父母長養慈愛之恩。又云。其有供養此等
自恣僧者。現世父母六親眷屬。得出三塗。衣食自
然。若父母現在。福樂百年。若七世父母。生天自在。

△二設會薦親。三講經勸眾。二科合。】

「【疏】宗密。依之修崇。巳歷多載。兼講其誥。用示未聞。」

【【鈔】初二句。設供薦親。顯自利行。後二句。講經勸眾。
顯利他行。自利利他。菩薩行也。爾雅中卷云。夏曰
歲。(取歲星行一次也)商曰祀。(取四時祭祀一終也)周曰年。(取禾一熟義)唐
虞曰載。(唐堯。虞舜。取物終更始義)載。是年之別名。疏主得此經
巳。依法修崇。設供薦親。巳歷多年也。誥者。經誥。如
言詔。䇿。制。敕。皆是教令之別名也。謂治萬民曰誥。
命百官曰詔。政諸侯曰䇿。取法度曰制。誡州縣曰
敕。今就通意。法王教令名經誥也。每於其日午前
供會。集福薦親。齋後講經。誨示道俗。使彼未聞者
令聞。未解者令解。同已修崇。各資宗祖耳。
△二造
疏解釋二。初道俗覩勝請釋。】

「【疏】今因歸鄉依日開設。道俗耆艾悲喜遵行。異口
同音請製新疏。」

【【鈔】舊鈔云。即太和二年賜紫之後。表辭歸山。歸山
之後。然請入蜀。立先代傳法碑。述祖師德業。因此
歸鄉。開筵講經設於盆供也。耆艾者。老年之稱也。
曲禮說。五十曰艾年。𩯭髮蒼然如艾色也。六十曰
耆年。身雖耆老而心彊也。疏主歸鄉屬於夏滿。依
常年事開設盆供。兼講經文教示僧俗。眾覩勝事
故生喜悅。知恩難報故乃悲傷。悲喜交徹遵教奉
行。身別故異口。語等故同音。眾請大師。別製新疏。
削舊繁謬撮取簡要。符經宗旨以順時機。使見聞
者。知釋門之孝行。逈異儒流。識盆供之薦親。居然
脫俗。如來設教。意在利人。眾等願聞。希垂妙釋。
△
二疏主應命發揮。】

「【疏】心在松柏。豈慢鄉閭。式允來情。發揮要道。」

【【鈔】松柏者。考妣墳塋之所也。心隨父母在松柏間
也。詩傳云。五家為鄰。五鄰為里。亦名為閭。五百家
為黨。乃至萬二千五百家為鄉也。式者。敬也。允者。
順從也。發揮者。發揚揮展解釋之義。疏主意云。心
在松柏豈敢侮慢鄉故閭里。敬順鄉知來請之意。
由此解釋此經要道。要道者。要妙孝道也。
△四式
歎能仁頌德祈願二。初式歎佛德復二。初行孝自
利德。】

「【疏】稽首三界主。大孝釋迦尊。累劫報親恩。積因成
正覺。」

【【鈔】稽首者。法苑依俗解云。稽。至也。首。頭也。以首至
地。故名稽首。此即拜跪。首至地故。依真釋云。俱舍
論言。稽首接足。故言敬禮。屈已所尊之首。接彼所
卑之足。故言稽首。即是三業敬禮之通稱也。此能
敬相。三界巳下所敬之體。三界主者。欲。色。無色。三
界之中。化利凡聖。獨自在故。大孝釋迦尊者。具云
釋迦牟尼世尊。五分律說。昔有國王名懿師摩。貶
子出國。其子因到雪山之北。近舍夷林頓止此地。
鬱為大國。人民熾盛。後父知之。因而歎曰。我子釋
迦。我子釋迦。從是巳後。姓釋迦也。姓釋迦氏。名憂
陀羅。憂陀羅王有子名曜羅。曜羅王有子名尼浮
羅。尼浮羅王有子名師子頰。師子頰王有子名悅
頭檀。(此云淨飯)悅頭檀王有子名菩薩。菩薩有子名羅
睺羅。故我佛得姓巳來六世矣。釋迦。能義。亦云能
仁。能以仁德而治化故。牟尼。寂義。亦云寂默。謂能
仁氏。具大悲智。證寂默理。有大悲故。不住涅槃。有
大智故。不住生死。即是姓釋迦名牟尼也。又法華
疏說。謂能證彼寂默理故。復能離彼煩惱喧故。故
名能寂。福慧相好。勝餘羣聖。世出世間咸尊重故。
名為世尊。就結頌故。略言釋迦尊也。孝行深廣超
諸世間。故名大孝。何者大孝。累劫報親恩。積因成
正覺。謂從生死長流界中。始發深固大菩提心。即
行孝行。孝行。即戒也。累三大劫。備修孝行。報答父
母劬勞之恩。如何報之。謂現存者。竭力供養。勸發
道心。亡故者。妙行潛資。離苦得樂。謂在三塗者。拔
濟令出。在人天者。得見諸佛。聞法悟解。不唯報答
一生父母。乃至無量生來父母六親而皆報之。故
律頌云。流轉三界中。恩愛不能捨。棄恩入無為。真
是報恩者。梵網經云。一切男子是我父。一切女人
是我母。我生生無不從之受生。故六道眾生皆是
我父母。彼有難者。應方便救護。解其苦難。又彼疏
云。攝律儀戒。攝善法戒。攝眾生戒。如次證得法報
化身。故云累劫報親恩。積因成正覺。名為大孝。然
今疏意。隨順初機。指菩提樹下成正覺也。
△二示
孝利他德。】

「【疏】將永錫眾類。應請演斯經。欲使背恩人。咸能酬
罔極。」

【【鈔】將。欲也。錫。賜也。眾類者。眾生之類不一也。演者。
法音流注不絕。如水流演也。佛欲永劫法賜眾生。
所以應目連請演說斯經。問。法賜眾生。有何意趣。
答。欲使背恩人。咸能酬罔極。佛說此經。欲令一切
背恩逆人。皆能酬答罔極之恩。罔。無也。父母之恩。
猶如昊天無窮極矣。
△二陳情述讚二初陳情祈願。】

「【疏】我今所讚述。願眾聖冥加。」

【【鈔】此疏主自指。隨世所稱。世流布我也。願眾聖冥
加者。加護有二種。一顯加護。謂現身語讚即所作。
二冥加護。潛垂覆攝不現身語。眾聖威重。不敢求
於顯加。故求冥加護也。我今意欲讚經述疏。唯願
眾聖。冥垂加護。慈悲覆攝。使我心通妙理。語巧身
安。然法是佛所說。僧是佛弟子。前但稽首敬歎於
佛。佛是主故。義該法僧。故此求願。總言眾聖。聖主。
聖法。聖僧。通名眾聖。又解。此中初頌佛。次頌法。次
半頌僧。敬歎三寶。配疏可知。此解文勢疏斷。意不
相連。於其僧寶但有求願之文。全無敬歎之意。又
求願之意唯局僧寶。不貫佛法。故前解正同於天
親俱舍初云。諸一切種諸冥滅。(上是諸佛也。斷一切種冥謂不染汙
無知。證非擇滅。若斷諸冥。謂染汙無知。證於擇滅)拔眾生出死泥。(前句自利。
此句利他)敬禮如是如理師。對法藏論我當說。
△二陳
造疏意。】

「【疏】自他存歿親。離苦常安樂。」

【【鈔】造疏集福。為利自他多生父母。若存若歿。在人
天者。離病等苦常受福樂。若有一生乃至多生父
母。在惡道者。離三塗苦受人天樂。在人天者。離生
死苦得於聖果受出世樂。故疏云爾。
△二䟽家正
宗二。初標列門名。】

「【疏】將解此經。先開四段。一教起所因。二藏乘所攝。
三辨定宗旨。四正解經文。初中復四。一酬宿因故。
二酬今請故。三彰孝道故。四示勝田故。」

【【鈔】疏開四段。即是四門。收攝無擁。名之為門。將欲
釋經。於其文前略以四門收攝經意。疏(平聲)條旨趣。
顯示大綱。令諸學者。依門入解。經宗意趣。而無擁
滯。凡所釋義體性意趣。則有所歸著也。次第爾者。
欲釋本文。先須委知說經因由。為何等事。佛說此
經。故有初門教起所因。既知所因。為如是如是事
故。佛說此經。次應須知三藏五乘。如何收攝。故有
第二藏乘所攝。巳知此經藏乘收攝而有所歸。然
未委知宗旨如何。欲令學者。曉於此經所崇所尊
所主。意旨歸趣究竟處故。故有第三辨定宗旨。即
巳曉於經宗旨趣。即便科判釋經文義。故有第四
正解經文。故此四門如是次第。
△二隨標顯示四。
初教起所因復四。初酬宿因故又二。初敘佛孝行
之意。】

「【疏】初酬宿因者。悉達太子不紹王位。捨親去國。本
為修行得道。報父母恩。」

【【鈔】悉達者。具云薩縛喝刺他悉陀。此云一切義成。
世出世間之義皆成就故生迦維羅國。父名淨飯。
母名摩耶。阿私陀仙相其太子作金輪王。王四天
下。棄而出家。號一切智人。化一切眾生令出生死。
太子長大。不紹王位。捨於親族去離國城。入雪山
中。示依外道修苦樂行。日食麻麥六年苦行。後成
正覺稱天人師。說法利生報父母恩。勸發道心出
三界苦。受勝妙樂。是大報恩。阿含經云。如來出世。
必為五事。一為轉法輪利眾生故。二為度多生父
母報其恩故。三為無信人立信地故。四未發菩薩
意者令發意故。五授當佛記。為此五事。故出世也。

△二正顯說經之意。】

「【疏】然菩薩用心。不務專已。故開盂蘭法會。以福自
他二親。此經所興。本意如此。」

【【鈔】務者。事務也。事務急速之貌也。
△二酬今請故
二。初酬自利請故說。】

「【疏】二酬今請者。謂大目犍連因心之孝。欲度父母
報乳哺之恩。故出家修行神通第一。觀見亡母墮
餓鬼中。自救不能。白佛求法。佛示盆供。救母倒懸。」

【【鈔】因心之孝者。若善若惡皆因心起。大目犍連因
於內心發起孝行也。
△二酬利他請故說二。初目
連起請。】

「【疏】由愛其親。施及一切。故為道俗弟子。請佛留此
法門(施音異)。」

【【鈔】施字。但以試音呼之。義及於上曰施。(音異)恩及於
下曰施。(音試)尊者目連。由愛其親母得離苦。復以教
行。惠施(音試)於下。利及一切。故為僧俗。請佛世尊說
此經也。下云。目連復白佛言。弟子所生慈母。巳蒙
三寶功德。未來孝子。得同爾不。佛言大善快問。我
正欲說。汝今復問。若比丘比丘尼。國王太子。乃至
庶人皆同如此。
△二酬請說經。】

「【疏】酬目連所請。即是說經之由致也。」

【【鈔】此通前段自利下轉。致者。至也。因由至極之所
以也。
△三彰孝道故三。初標舉科分。】

「【疏】三彰孝道者。復有其二。一通明孝為二教之宗
本。二別明二教行孝之同異。」

【△二隨釋二。初通明孝為二教之宗本復二。初正
明亦二。初儒教以孝為本又分三。初標舉。】

「【疏】初通明中。且明儒教以孝為本者。」

【△二正顯二。初總陳五孝作眾德之泉源復二。初
約事總顯又二。初王臣行孝立廟祀親。】

「【疏】謂始自天子。至於士人。家國相傳。皆立宗廟。」

【【鈔】家國者。天子諸侯境寬名國。卿大夫巳下境狹
名家。皆立宗廟。禮記祭法云。天下有王。分地建國。
(分九州地。建諸侯國)置都立邑。(謂王畿內。及諸侯國中。置公卿之都。立大夫士之邑)設
廟祧壇墠而祭之。乃為親疎多少之數。是故王立
七廟。(親四。始祖一。文武二祧。合為七也)一壇一墠。(此在七外也。封土曰壇。除地曰
墠。近親封土。遠親除地。示將去然也)謂考廟。(父廟曰考。考。成也。謂父有成德之美也)王
考廟。(祖廟也。王。君也。言祖有君成之德也。祖尊於父。故加君名)皇考廟。(曾祖也。皇。大也。
君也。曾祖轉尊。故加大君之稱)顯考廟。(高祖也。顯明高祖。居四廟最上也)祖考廟。
(祖。始也。此廟為王家之始。故曰祖考)皆月祭之。遠廟為祧。而有二祧。
(二祧。文武廟也。文武並在應遷之例。故云遠也。特為功德而留。故謂之祧。祧之言超。言其超然上去也)
享嘗乃止。(享嘗。四時祭也。文武特留。故不月祭)去祧為壇。(謂高祖之父也。昭行
寄藏武祧。穆行寄藏文祧。四時不祭。若有祈禱。則出就壇受祭)去壇為墠。(謂高祖之祖也。
不得在壇。若有祈禱。則出就墠受祭)壇墠有禱焉祭之。無禱乃止。去
墠為鬼。(若又有從壇遷來墠者。則此前在墠者遷入石函為鬼。不祈禱也。唯禘祫乃出之)
諸侯立五廟一壇一墠。謂考廟。王考廟。皇考廟。月
皆祭之。顯考廟。祖考廟。享嘗乃止。去祖為壇。去壇。
為墠。壇墠有禱焉祭之。無禱乃止。去墠為鬼。大夫
立三廟二壇。謂考廟。王考廟。皇考廟。享嘗乃止。顯
考。祖考。無廟。有禱焉為壇祭之。去壇為鬼。適士二
廟一壇。謂考廟。王考廟。享嘗乃止。皇考無廟。有禱
焉為壇祭之。去壇為鬼。官師一廟。謂考廟。王考無
廟而祭之。去王考為鬼。庶士庶人無廟。死曰鬼。(適士
上士也。官師。中士下士也。庶士。府史之屬也)王臣行孝立此宗廓。宗。尊
也。廟。貌也。安立形貌尊敬如在。而嚴祭之。依尚書
中周公旦言。自古先王立廟祀親。不指帝代。
△二
縱奪顯孝能生眾德。】

「【疏】雖五孝之用則別。而百行之源不殊。」

【【鈔】五孝者。一天子孝。二諸侯孝。三卿大夫孝。四士
孝。五庶人孝。五人有殊。其於孝道為一為異。故此
云爾。雖復五孝用事有別。然而百行之源。孝道不
殊。水本曰源。水分千派從源而出。人有百行從孝
而生。故孝如源也。
△二引文釋成三。初孝為道德
之體。二孝為設教之本。二科合。】

「【疏】故開宗明義章中。標為至德要道。道德以之為
體。教法由是而生(孝文)。」

【【鈔】開宗明義章者。孝經一十八章。此初章也。彼疏
云。開。張也。宗。本也。於此章中。張孝道之宗本。明孝
道之旨義也。經曰。先王有至德要道。以順天下。民
用和睦。上下無怨。疏曰。至。謂窮理之極。德為眾行
之本。故名至德。要。謂以一總眾。道為眾理之要。故
名要道。孝為道之要。為德之本也。先代聖王用此
至德要道。以順天下人民之心。人民依之。自相和
睦。尊卑上下。無相怨者也。今復有義。至德者。一孝。
二悌。三臣。此悌臣行。從孝而生也。廣至德章云。教
以孝所以敬天下之為人父者也。教以悌所以敬
天下之為人兄者也。(舉孝悌以為教。則天下之為人子弟者。無不敬其父兄也)
教以臣所以敬天下之為人君者也。(舉臣道以為教。則天下之
為人臣者。無不敬其君也)由此德者。體也。本也。為廣敬之宗體。
作普導之本源。至者。首也。極也。總眾善之先首。貫
羣心之妙極。故名至德。言要道者。一孝。二悌。三樂。
四禮。五敬。悌樂禮敬皆從孝生也。廣要道章云。教
民親愛。莫善於孝。教民禮順。莫善於悌。(教民親愛父母。禮順
兄長。莫加於孝悌也。悌。友也)移風易俗。莫善於樂。(風俗移易。先入樂聲。變隨
人心。正由君德。正之興變。因樂而彰。樂聲哀怨。知國亡亂。樂聲和美。知國善政)安上治民。
莫善於禮。(禮所以正君臣父子之別。明男女長幼之殊。故可以安上化下也)禮者
敬而巳矣。(敬者。禮之本也。禮以恭儉莊敬為主也。有禮無敬。禮不可行。故以敬為本也)
由此道者。理也。本也。以理示於王民為本。生於眾
德。要者。略也。妙也。略陳孝行。妙契人心。居上者仁
和。在下者允睦。故名要道。至德通明孝悌臣行。意
在於敬。孝能生敬也。要道總明孝悌及樂禮敬。具
陳眾行。前狹此寬。皆以孝為正為本。餘行為兼為
末。故此疏云。標為至德要道。釋云。道德以之為體。
雙釋要道至德。皆以孝為本體也。又以古聖設於
五教。謂父義。母慈。兄友。弟恭。子孝。而此五教。從孝
而生。文不為孝。即非教故。故孝經云。夫孝德之本
也。教之所由生也。
△三孝為生道之源。】

「【疏】何有君子而不務本(孝悌)。」

【【鈔】務。謂忽遽專好也。本。謂孝悌也。疏是反釋。意顯君
子而皆忽遽專於孝行友悌也。又悌者。易也。易慢
從敬。易違從順也。若此孝悌成立。即五常道德從
此而生。釋成孝為百行之源也。故論語云。君子務
本。本立而道生。孝弟也者。其為人之本歟(弟。孝經作悌也)。

△二別顯三年彰聖人之立意二初孝服三年之意。】

「【疏】既為天經地義。須令企及俯從。」

【【鈔】既為天經地義者。孝經曰。夫孝天之經也。地之
義也。民之行也。疏曰。經。常也。義。利也。天有日月星
辰照臨於下。為天之常道。地生百穀草木以供人
用。是地之義利。人生天地之間。稟受天地之氣以
成其身。故法天常明。法地常利。而常行孝。上事於
父母。又經曰。則天之明。因地之利。以順天下。是以
其教不肅而成。其政不嚴而治。(依孝設教。法天常明。法地常利。以順
天下人心故得教令。不待誠肅自然而成。不行嚴厲自然而治)先王見教之可以
化民也。是以先之以博愛。而民莫遺其親。(博。廣也。君愛其
親。以此化民。民化君德。無有遺棄其親者也)陳之以德義。而民興行。(陳說
德義之美。為眾所慕。則民起思而行之也)先之以敬讓。而民不爭。(齋莊中正
為敬。推功尚善為讓。以化化民。民不爭競也)導之以禮樂。而民和睦。(禮以
檢其跡。樂以正其心。則和睦矣)示之以好惡。而民知禁。(示好以引之。示惡以
止之。則民知禁令不敢犯也)言須令企及俯從者。父母之喪。漿
不入口三日。孝服三年。不肖者舉心就之。謂之企
及。賢達者俛首就之。謂之俯從。古聖立此時限。意
令行孝者上就下就。故曰須令企及俯從。禮記檀
弓云。曾子謂子思曰。伋。吾執親之喪也。水漿不入
口七曰。(子思。是伯魚之子。孔子之孫也)子思曰。先王制禮。過之者
俯而就之。不至者企而及之。(起踵曰企。俛首曰俯)故君子執
親之喪。水漿不入口者三日。杖而後起。(親喪。三日不食不漿。
太近則抑於賢達。太遠則遺於不肖。齊此三日可謂得中。三年之喪亦然。蓋令賢愚俯企也)孝
經曰。喪不過三年。示民有終也。疏曰。此說持孝服
喪之期限也。父母亡巳。子有終身之痛。服喪三年
者。蓋以人有賢愚。喪期不可無數。故制三年。所以
然者。論語云。人生三年。然後免於父母之懷。故報
父母喪但止三年為限也。冀其賢者。則使割哀止
痛俯就之也。不肖者。則使勉力企步以及之也。持
守三年之喪。則是人子終竟父母之道。故自天子
下達庶人。三年之喪。為天下之通禮。
△二訶誡不
肖之儔。】

「【疏】雖論禮壞樂崩。終訶衣錦食稻。」

【【鈔】論語云。宰我問三年之喪。期巳久矣。(姓宰。名予字子我。孔
子弟子也期。周年也)君子三年不為禮。禮必壞。三年不為樂。
樂必崩。舊穀既沒。(盡也)新穀既升。(熟也)鑽燧改火。期可
巳矣。(馬曰。春取榆柳火。夏取棗杏火。秋取柞楢火。冬取槐。檀火。一年之中鑽火異木。故曰改火)
子曰。食夫稻。衣夫錦。於汝安乎。曰安。(不達子意)汝安則
為之。夫君子之居喪。食旨(美也)不甘。聞樂不樂。居處
不安。故不為也。今汝安則為之。宰我出。(知已之非)夫三
年喪。天下之通喪也。(孔曰。始自天子下達庶人也)予也。有三年
之愛於其父母乎。(孔曰。言子之於父母。欲報之恩。昊天罔極。而宰予也。有三年之
愛父母乎)。
△三結歎。】

「【疏】甚哉孝之大也。聖人之德。又何以加於孝乎。」

【【鈔】曾子聞五等孝巳。而驚歎云。甚哉孝之大也。又
云。曾子曰。敢問聖人之德。無以加於孝乎。(豈無聖人之德
加過勝於孝乎)子曰。天地之性。人為貴。(性。生也。天生萬物人最靈貴)人
之行莫大於孝。(百行之源)孝莫大於嚴父。(嚴。尊敬也)嚴父莫
大於配天。則周公其人也。(天生萬物。父生於子。尊敬其父。莫大。故配於天。
而同祭之。始自周公以父配天。故曰其人也。周公。姓姬。名旦。當周成王時為太師。以是三公之首。故曰周
公)昔者周公。郊祀后稷以配天。(后稷。乃周之始祖也。郊者。郊壇。亦名
圜丘。祀天之處也。周公攝政。因行郊天之祭。乃尊始祖后稷。故以侑坐。配食於昊天。上帝於圜丘之上也)
宗。祀文王於明堂。以配上帝。(明堂者。布政之宮也。在城南七里之內。居
陽明之地。故曰明堂。周公尊祀其父文王。以侑坐配食於五方上帝於明堂之上也)是以四
海之內。各以其職來祭。(君行嚴配之禮。見德教垂於四海。海內諸侯。各修職
貢來助祭也)夫聖人之德又何以加於孝乎。(此結答曾子也。聖人
亦依孝而治也)。
△二釋教以孝為本二。初標舉。】

「【疏】次釋教以孝為本者。」

【【鈔】諸經論中說於七佛。可類世間立宗祖故。如七
廟也。亦教弟子孝順七世父母故。又云。六道眾生
皆是父母故。故以其孝為設教之宗本也。言七佛
者。毗婆尸等是。
△二正顯二。初總明佛教復二。初
約佛定教權實。】

「【疏】然一切佛。皆有真化二身。釋迦化身。說隨機權
教。舍那真身。說究竟實教。」

【【鈔】佛有三身。謂法。報。化。報身復二。謂自受用。及他受
用。四佛權實。有其二義。一者法身稱實。報化是權。
實者。諸法體真。權者。事相權跡。般若論云。應化非
真佛。亦非說法者。應者報應。酬因之義。自受用也。
應者應現。應十地現。他受用也。此二應身及變化
身。皆非真佛。亦非真說法者。意顯法身。乃是真佛
真說法者。令報身智冥會真性。義同言說也。二者
法身及自受用身。唯佛與佛乃能知之。是身之本。
故名為實。若他受用及變化身。下類凡聖而皆能
見。是身之末。故名為權。法報實身自利功德。不對
機說。他化權身利他現故。對機說法。佛地等經。瑜
伽等論。皆廣顯示。其他受用。為十地菩薩。現十重
身。說十度等。皆名實教。所詮妙理。稱菩薩機。非權
設故。其變化身。對三乘凡。及二乘聖。說三乘法。對
大乘機。即名實教。對二乘機。即名權教。如法華中。
羊鹿牛車。喻於三乘。權實異故。然其法體。如一味
雨。潤於三草。草異雨一。法唯一味。利三乘機。機異
法一。由機領解各各不同。隨機判教。故有頓漸權
實等異。所以然者。此蓋由佛昔於曠劫修習慈悲
喜捨。隨順眾生智解淺深。應機設化而利益之。修
習圓滿巳至果位。不加功用任運起心。運大慈悲。
應一切機。演一切法。由任運力。發一語言含種種
義。隨諸眾生信解淺深。領受各異。對小機宜。即此
一言顯小乘法。令其悟入。對大機宜。即此一言顯
大乘法。令其悟入。對頓悟機。即名頓教。對漸悟機。
即名漸教。乃至廣說。隨其所對。治貪治瞋淺深權
實。隨機有異無量差別。故無垢稱云。佛以一音演
說法。眾生隨類各得解。華嚴亦云。如來以一語言
中。演說無邊契經海。然今疏云。釋迦化身說隨機
權教。局之甚也。慈恩三藏云。梵語毗盧遮那。此云
徧寂。周徧寂靜目法身也。梵語盧舍那。此云光明
徧照。身光智光內外照故。目於報身。通自他二報
佛也。梵網疏云。盧舍那。此云滿淨。眾德圓滿障清
淨故。華嚴仁王梵網三疏。皆云毗盧遮那。此云光
明徧照。此與滿淨皆目報身。約其離障名為滿淨。
約其光德名為徧照。義雖兩途理歸一體。故新華
嚴疏云。毗盧遮那佛。舊經云盧舍那佛。議曰。此蓋
梵音聲勢相近。譯者不審翻目有異。應取慈恩三
藏而為楷定。感通錄中。諸天之子告宣律師言。諸
師翻經互有所失。但奘法師一人翻譯。無違梵本。
師資傳受足可為凖也。疏以舍那真佛對機說法
者。自報名真。真實體故。他化名應。應佛現故。如法
華云。善男子。我實成佛巳來。無量無數不可思議
劫。告善男子而自稱我。顯是應身。又云。成佛巳來
無量劫等。乃是真佛。然應身是用。真身是體。用不
離體。名為即應之真。即於應身之上說真佛故。故
盧舍那目自受用。名為真佛對機說法。若約異應
之真者。異於應身之外別說真佛。真體應用行相
別故。如說自報真佛諸根相好一一無邊。若他化
佛各有大小。隨機現故。今既對機說法。此盧舍那
目他報身。名應佛也。若翻上說即真之應者。即於
真佛之上而說應佛。真體應用不相離故。如華嚴
云。佛身充滿於法界。普現一切羣生前。上句真佛。
下句應佛。此名即真之應佛。普利羣生也。若約異
真之應者。異於真佛之外別說應佛。真體應用行
相別故。如說自報真佛。唯佛見之不對機故。他化
應身對機說法。如是真佛應佛。或即或異。自在無
礙。是謂諸佛不可思議。疏依初類。故以舍那真佛
說於實教。依第三類。釋迦化佛說於權教。慈恩法
師依第四類。故唯他化對機說法也。故法苑等。指
此舍那為第二重他報應佛。坐千葉蓮華應二地
菩薩說戒波羅密。其於頓教唯一。漸教三時。如別
章說。
△二明教所詮宗致。】

「【疏】教者。經律也。經詮理智。律詮戒行。」

【△二別顯宗本二。初標舉宗本。】

「【疏】戒雖萬行。以孝為宗。」

【【鈔】三聚淨戒攝萬行故。然雖萬行施設有殊。皆以
孝為所崇所尊所主。故為宗也。
△二引文釋相二。
初舍那所宗。】

「【疏】故我盧舍那佛。最初成正覺時。便說華嚴大經。
菩薩大戒。」

【【鈔】華嚴云。佛在摩竭提國菩提場中始成正覺。乃
至十世界微塵數菩薩圍繞說法。經標化佛始成
正覺。以是即應之真佛。故目盧舍那始成正覺也。
梵網云。我今盧舍那。方坐蓮華臺。方。始也。始坐華
臺。顯是初成佛也。今依慈恩指此舍那佛。是第二
重他受用身也。因位孝順三聚無虧。得成佛故。故
初成道說菩薩戒。勸他同我得成佛故。略有二意。
一令菩薩持戒成佛。二令千華上佛傳戒。付授千
百億佛轉化眾生。故梵網云。時蓮華臺藏世界。赫
赫天光師子座上盧舍那佛放光。光告千華上佛。
持我心地法門品而去。復轉為千百億釋迦及一
切眾生。次第宣說。受持讀誦。一心而行。
△二釋迦
所宗二。初初成佛時以孝結戒復二。初成道時處。】

「【疏】又經標云。爾時釋迦牟尼佛初坐菩提樹下。成
無上正覺巳。」

【【鈔】此下皆是梵網經文。即次前文千百億中一佛。
傳法來此。示相成佛也。
△二孝順之相二。初結戒
之相。】

「【疏】初結菩薩波羅提木叉。孝順父母師僧三寶。孝
順至道之法(亦同孔聖云。至德要道也)。」

【【鈔】此顯所結戒相也。結戒相巳。於菩提場說十世
界海。次第說法。至摩醯首羅天王宮廣說此戒。復
從彼天至菩提樹下。為此地上一切眾生重說此
戒也。彼疏釋云。以是諸佛本源戒故。法爾合行故。
亦成佛即結戒也。波羅提木叉者。此云別解脫。各
別防非得解脫故。簡非二乘及定道戒也。孝順者。
愛敬從命之義。此即能孝順心也。所孝順境有其
四種。父母者。以有生育之恩。故須孝順。現存者竭
力供養發以道心。過往者戒善潛資咸令離苦。又
一切眾生無非父母。既具饒益。即成孝順。又現或
無力。因戒成佛。無所不度。為大孝也。師僧者。簡非
餘僧。以有訓導之恩。故須孝順。前是色身父母。此
是法身父母。又前即生其道器。此乃生其道果也。
三寶者。以有拔濟之恩。故須孝順。謂非佛無以垂
教。非僧無以弘通也。至道之法者。真如法性也。至。
謂至極。萬法由生。簡異諸法。故云至道之法。離過
契合。名孝順也。問。師僧豈非僧寶。至道豈非法寶。
而重說乎。答。親愛教誨故。究竟所證故。由是開之
成四種境。注同孔聖云至德要道者。意說孝順便
是至道之法也。今詳不同。彼言至德要道即是孝
行。孝行是心。此言至道之法即是真性。真性是境。
心境不同。無勞異釋。
△二會釋名義。】

「【疏】孝名為戒。亦名制止。」

【【鈔】一切眾生皆是父母。既不於彼行殺等事。而反
生。於慈愛等心。以此便能合三寶意。符契真如。即
孝順四境也。制者。謂制善令行。制惡令斷。止者。唯
令止惡。明開密遮也。斯則戒與制止。皆孝順之別
名耳。據此則一切聖教。皆成孝順之義也。
△二餘
一切時以孝勸人。】

「【疏】涅槃亦云。奇哉父母。生育我等。受大苦惱。滿足
十月。懷抱我身。既生之後。推乾就溼。除去不淨。大
小便利。乳晡長養。將護我身。以是義故。應當報恩。
隨順供養。」

【【鈔】應結云。今為顯此孝順之行。故說是經。下凖此
結。
△二結之。】

「【疏】上通明二教以孝為本竟。」

【△二別明二教行孝之同異二。初科分。】

「【疏】次別明二教行孝之同異者。於中初明其異。後
顯其同。初謂生前侍養異。後謂歿後追思異。」

【△二隨釋二。初明其異復二。初正明又二。初生前
侍養異亦二。初正顯復分為二。初儒宗事跡。】

「【疏】侍養異者。儒宗則慎護髮膚。揚名後代。故樂春
不出。曾子開衾。」

【【鈔】慎護髮膚者。孝經云。身體髮膚。受之父母。不敢
毀傷。孝之始也。(父母全而生之。子當全而歸之。故不敢毀傷也)立身行道。
揚名於後世。以顯父母。孝之終也。(立其身德。行其孝道。播揚其美
於後世。光顯其親也。故行孝以不毀為先。揚名於後)祭義云。樂正子春。下堂
傷足。數月不出。猶有憂色。門弟子曰。夫子足瘳矣。
數月不出。猶有憂色。何也。樂春曰。善如爾所問。善
如爾所問。吾聞諸曾子。曾子聞諸夫子。子曰。天之
所生。地之所養。唯人為大。父母全而生之。子則全
而歸之。可謂孝矣。不虧其體。不辱其身。可謂全矣。
故君子。跬。(去弭切半步也)步之閒。不敢忘孝。是以憂色也。
論語云。曾子有疾。召門弟子曰。啟予足。啟予手。(鄭曰。
受身體於父母。不敢毀傷。故使弟子開衾視之)詩云。戰戰兢兢。如臨深淵。
如履薄冰。(孔曰。喻巳常戒慎恐有毀傷也)而今而後。吾知免夫小
子(周曰。而乃今日而後。我自知免於患難矣。小子者。呼諸弟子欲使聽誌其言。知而行之也)。
△
二釋門行孝。】

「【疏】釋教則祝𩬊壞衣。法資現世。故優陀通信。淨藏
回邪。」

【【鈔】祝。斷也。斷其鬚髮。表斷煩惱結縛。割愛辭親。決
其志操。學佛修行。報父母恩。普利含識。故律頌云。
毀形守志節。割愛無所親。出家弘聖道。誓度一切
人。又云。流轉三界中等。壞衣者。壞變也。變本白色
為青黑木蘭之相。與道相應。不爾。增貪。與道相違
也。故梵網云。所著袈裟。皆使壞色。與道相應。皆染
使青黃赤黑紫色。一切染衣乃至臥具。盡以壞色。
若一切國土中人所著衣服。比丘皆應與其俗服
有異。祝髮壞衣。翻護髮膚也。翻彼揚虗名於後代。
且言法資現世。其實資於三世一切父母。又梵網
云。燒身燒臂燒指供養諸佛。不爾。非菩薩也。翻儒
可知。優陀通信者。賢愚普曜經文皆廣。略其要云。
佛告優陀耶。汝以神足變現迦維羅國。令淨飯王
信我成道有勝功德。時優陀耶奉教。變現不思議
事。說佛功德。王見聞巳。告優陀耶。汝往佛所。稱我
志意白於悉達。汝本有要得道當還。願依往言。時
來相見。優陀耶到具宣王意。佛尋許可。七日當往。
時優陀耶白王消息。王聞歡喜。告語諸臣。佛當還
國。莊嚴宮城。極令清淨。塗治街陌。徧樹幢幡。饒儲
香花。當俟供養。嚴辦巳訖。與諸羣臣。四十里外。奉
迎世尊。佛與眾俱。八金剛力士住在八面。四大天
王各在前導。時天帝釋與欲界諸天侍衛其左。時
梵天王與色界諸天侍衛其右。諸比丘僧列在其
後。佛在眾中放大光明。輝耀天地。威踰日月。普與
大眾乘空而往。漸欲近王。下齊人頭。王與臣民夫
人釆女見巳歡喜。王等禮拜。王禮拜時。佛現神變
諸方出沒。意遮眾生誹謗事故。佛即至地問訊父
王。少病少惱起居輕利。禮問畢巳。王等與佛。一切
大眾。還於國中說法化利。得道者眾。法華經說。淨
藏淨眼二子。教化父王捨邪入正。可知。
△二結之。】

「【疏】是謂為善不同。同歸乎孝。」

【【鈔】儒宗示善。慎護髮膚等。釋宗示善。祝髮壞衣等。
是謂為善事相不同。同歸乎孝。義意不殊。
△二歿
後追思異二。初二教雙陳分三。初居喪異又二。初
儒宗事跡。】

「【疏】歿後異者。復有三異。一居喪異。儒則棺槨宅兆。
安墓留形。」

【【鈔】居喪異者。初歿居喪儒釋大同。葬後異也。孝經
云。子曰。孝子之喪親也。哭不偯。禮無容。言不文。服
美不安。聞樂不樂。食旨不甘。此哀慼之情也。疏曰。
哭不偯者。哭聲不委曲也。痛切之極。其聲一氣。往
而不返。不委曲也。答人弔問。舉措進退。觸地哀切。
無趨翔之容貌也。哀慼在心。出言不為文飾也。孝
子喪親。心如斬截。賢達者有終身之痛。不肖者無
畢日之哀。故聖人制之以縗麻為衣服。縗者。當心
麤布。長六寸闊四寸。麻。謂腰絰首絰。縗之言摧。絰
之言實。孝子覩之。感思父母。實摧其心。故美服於
身。而心不安也。聞其歌樂。心不悅樂。旨者。美也。哀
慼在心。食美不甘。蔬食飲漿。充其腸也。此哀慼之
情。結上六事。然古聖立法。父母之服有齊斬之異。
父斬衰三年。父在為母齊衰。期年除徹。三年心喪。
自唐高宗上元元年十二月二十七日。天后上表。
請父在為母終三年服。下詔依行。至垂拱年中。始
編入格。至玄宗開元五年。左補闕盧履冰等上言
駁諫為非。自是卿士之家。父在為母行服不同。是
非紛然。至二十年。蕭嵩與諸學士改修五禮。又議
請依上元年敕。父在為母齊衰三年為定。敕下依
行。安墓留形者。以父母屍安置墓中。是謂留形。或
為二事。屍安墓中。而留形像置堂殿中(棺等如前)。
△二
釋門孝行。】

「【疏】釋則念誦追齋。薦其去識。」

【【鈔】念佛菩薩。讀誦經律。齋會追資。薦拔父母過去
靈識。梵網經云。父母和尚阿闍黎亡滅之日。及三
七日。乃至七七日。應讀誦講說大乘經律齋會求
福。資於亡者。又云。父母死亡之日。應請法師講菩
薩戒經。福資亡者。得見諸佛。生人天上。齋忌終身。
皆此文證。隨疏說之。
△二齋忌異二。初儒宗事跡。】

「【疏】二齋忌異。儒則內齋外定。想其聲容。」

【【鈔】齋。淨也。淨心潔志。謂之內齋。離諸聲色。謂之外
定。想父母聲。語音如在。想父母容。行坐若舊。故祭
義云。致齋於內。散齋於外。齋之日。思其處所。思其
語笑。思其志意。思其所樂。思其所嗜。齋三日。乃見
其所為齋者也。
△二釋門孝行。】

「【疏】釋則設供講經。資其業報。」

【【鈔】設供講經助彼善業。令受勝果人天福報。此蓋
由於能資功德。不思議力使之然也。良由諸佛菩
薩。巳斷法執礙解所知障故。證不思議無礙理故。
故於事相不被色拘。色空互入。大小互容。自在而
轉。一切無礙。名事不思議。只如毛吞巨海。芥納須
彌。若有問言。為展毛孔令其寬廣受大海耶。為縮
大海令其細小入毛孔耶。若展毛者。毛端尖小。本
相如故。如何展之。若縮海者。大海深廣。本相如故。
如何縮之。芥納須彌。為問亦爾。請示行相。應誨彼
言。若有如上展縮行相。顯示道理即是有可思議
也。為由不可思惟展縮行相。不可議論舒卷所以。
是故名為不可思議也。今憑眾聖不思議力。設供
講經。拔尊親苦。令受福樂也。
△三終身異二。初儒
宗事跡。】

「【疏】三終身異。儒則四時殺命。春夏秋冬。」

【【鈔】祭統云。凡祭有四時。春祭曰礿。夏祭曰禘。秋祭
曰嘗。冬祭曰蒸。(此夏殷時祭名也。至周時則改春曰祠。夏曰礿。秋曰嘗。冬曰蒸)礿
禘陽義。嘗蒸陰義。禘者。陽之盛也。嘗者。陰之盛也。
故曰莫重於嘗禘(夏者尊𢍉禮著。秋者萬物成熟各稱盛也)。
△二釋門
孝行。】

「【疏】釋則三節放生。(一歲終。二夏滿。三忌辰。隨力所及。皆須為父母放生命。一七乃
至七七之數。初七諸七卒哭。祥日亦然。異今時俗但滿三年)施戒盆會(此經云云)。」

【【鈔】大唐所譯藥師經云。彼琰魔王。主領世間名藉
之記。若諸有情。不孝五逆。破辱三寶。壞君臣法。毀
於信戒。琰魔法王。隨罪輕重考而罰之。是故我今
勸諸有情。然燈造幡。放生修福。令度苦厄。不遭眾
難。施戒者。戒以孝順為體。故偏言之。其實通施一
切佛法也。迦葉經云。若恒沙世界。珍寶滿其中。以
施諸眾生。不如以法施。施寶福雖多。不及一法施。
一偈福尚勝。況多難思議。放生施法。集福薦親也。

△二對明勝劣二。初對明損益復二。初勸人取捨。】

「【疏】良由真宗未至。周孔且使繫心。(如愛禮存羊之類也)今知
禮有所歸。不應猶執權教。」

【【鈔】依周書異記。周昭王即位。二十四年甲寅之歲。
四月八日佛生。周穆王即位。五十二年壬申之歲。
二月十五日佛滅。後漢法本內傳云。後漢第二主
孝明皇帝。永平七年乙丑歲。帝夢見丈六金人。項
佩曰輪。光明赫奕。飛空而至。色相無比。明帝寤巳。
大集羣臣。以占所夢。通人傅毅奏曰。臣聞西城有
神人。號之為佛。今陛下所夢將必是乎。國子博士
王遵對曰。臣按周書異記。周昭王時。有聖人出在
西方。其時太史蘇由奏於昭王。一千年後聲教被
此。陛下所夢必是此焉。明帝信然。即遣中書侍郎
蔡愔。秦景。國子博士王遵等。一十八人。西訪佛法
至中天竺國。遇摩騰竺法蘭二三藏。愔等求之東
行。二人乃誓至弘通。至十年戊辰歲。十二月三十
日達於洛陽。明帝大悅而極重之。別立精舍安止。
今白馬寺是也。即漢地僧之初。寺之始也。白氎上
畫釋迦形相。出四十二章經一卷。即此土佛法之
始也。依六十甲子算之。自周穆王即位。五十二年
壬申之歲。二月十五日釋迦入滅。至今大宋四葉。
乾興元年壬戌之歲。凡經一千九百七十一年也。
周孔者。周公孔子二聖也。孝經疏云。夫子姓孔。名
丘。字仲尼。魯國鄒邑縣平昌闕里人也。殷本紀云。
孔子父叔梁紇。母顏氏名徵。在魯襄公二十一年
生。哀公十六年夏四月卒。春秋七十三歲也。國臣
紀云。夫子當周第二十三主靈王二十六年庚戌
歲。十一月四日。於兖州泗水縣生。至周第二十六
主敬王四十三年壬戌歲。四月八日卒也。列子云。
商太宰見孔子曰。丘聖者歟。孔子曰。聖則丘何敢。
然則丘愽學多識者也。商太宰曰。三王聖者歟。(三王
夏殷周也。夏禹為舜司空。有賢德。能治水。置九州。分地界。鑿龍門山。舜見有功。禪位與之。天下歸化。父子
十九世也。殷者。始為商代。後改為殷。殷時湯王是夏桀之臣。見君無道遂伐之。德化天下。父子三十世也。
周文王始為西伯。在岐州。紂民八十餘萬戶。皆投西伯。伯給與衣食。子武王紹位。伐無道紂。德化天下。父
子三十七世也)孔子曰。三王善任智勇者。聖則丘不知。又
曰。五帝聖者歟。(五帝少昊。顓頊。高辛。唐堯。虞舜也。設教化民。教名五典)孔子
曰。五帝善任仁義者。聖則丘弗知。又曰。三皇聖者
歟。(三皇。伏羲。神農。黃帝也。設教化民。名三墳也)孔子曰。三皇善任因時
者。聖則丘弗知。商太宰大駭曰。然則孰者為聖。孔
子動容有間曰。西方之有聖者焉。不治而不亂。不
言而自信。不化而自行。蕩蕩乎。民無能名焉。空寂
經云。儒童菩薩號曰孔丘。故知周公孔子聖人。知
人未達因果之理。隱而不說。且令繫念父母深恩。
使祭宗廟也。注愛禮存羊者。列國諸侯。每月朔早
皆祭宗廟。時魯國。自文公至哀公七代不行政禮。
有司仍供備其羊。論語云。子貢欲去告朔之餼羊。
(鄭曰。牲生曰餼禮。人君每月告朔於廟有祭。謂之朝享。魯自文公始不視朔。子貢見其禮廢。欲去其羊也)
子曰。賜也。爾愛其羊。我愛其禮。(包曰。羊存猶以識其禮。羊亡禮遂廢
也。愛惜也)達鑒賢士。今知佛法因果報應理有所歸。堪
依崇福薦拔尊靈。不應猶執儒宗權教。屠生祭廟。

△二釋勸所以三。初放生梵福。】

「【疏】且福之大者。莫大於施生。是釋梵之本因。類天
地之大德(易有此文)。」

【【鈔】十善十惡。相翻立之。十惡業中。罪莫大於殺生。
十善業中。福莫大於施生。下品施生。人趣之因。中
品施生。欲界天因。上品施生。色界無色界天因。今
於中品。略舉一類帝釋之因。於其上品。通舉色界
四禪梵王之因。是故施生。是釋梵之本因也。類如
易云。天地之大德曰生。聖人之大寶曰位。今既殺
生。天下之悖德曰害也。
△二殺生非仁。】

「【疏】今殺彼祭此。豈近仁心。是若可忍。孰不可忍。」

【【鈔】好生惡殺曰仁。是者。此也。忍者。容也。孰者。誰也。
殺彼牛等祭此考等。如此則不近仁心。反害生性。
此若可容。誰不可容。
△三殃及先祖。】

「【疏】雖云祈福。(月令云。九月中氣日在氐。命有司合秩蒭以養犧牲。乃至祭宗廟之靈為
人祈福也)實是立讎。自徇虗名。殃於神道(故途中有歌哭二類)。」

【【鈔】注月令者。彼云。九月中氣日在氐昏。須女中。斗
建戌位之中。(霜降後。日在氐宿也。於日昏時。女宿正中。斗建戌位也)乃至是
月也。命有司合秩蒭。以養犧牲。(九月合收木秩蒭草也。犧牲。謂純色
牛羊豕也)以供皇天上帝。名山大川。四方鬼神。以祭宗
廟社稷之靈。為人求福。雖云祈福。以殺命故。實是
立於怨讐也。徇。衒也。但是其子自衒虗名。反殃父
母神道也。譬喻經云。餓鬼五百歌舞而行。好人五
百啼泣而行。如來說言。餓鬼家中子孫作福。當得
解脫。是故歌舞。好人家中子孫唯行殺害。將受大
苦。故啼哭也。問。孔子既是聖人。何故令人殺生祭
廟。殃及父母。子孫殺命其過不無。何用此乎。答。對
機立法。務在益物。事淺意深。不拘小節。如世尊言。
一切有命者不得故殺。意令達士行慈悲故。然亦
許登地菩薩殺邪見惡人。令一切人皆生正見。不
造惡業。孔聖立法殺生祭廟。令一切人皆行孝順。
不造逆罪。孝為百行之源。益多損少。事近意遠。漸
化之耳。冀諸賢達。於其儒釋。釋中權實。觀機利鈍。
誨令取捨。
△二問答釋疑二。初問。】

「【疏】問。父母生於餘趣。則可改祭為齋。如墮鬼中。寧
無饗祀。」

【△二答二。初祭祀無益故。】

「【疏】答。黍稷非馨。蘋蘩可薦。應知礿祭。勝於殺牛。」

【【鈔】黍稷非馨者。尚書云。至治馨香。感於神明。黍稷
非馨。明德惟馨。(古聖政治至極者。美德馨香。感動於神明。非黍稷之馨。乃是明德之
馨也)爾尚式時周公之猷訓。(爾應崇尚式敬周公之遺訓也)惟日孜
孜無敢逸豫。(周公沒後。姪成王重於周公所營。故命君陳分政東郊。彼處為治。成王誠
言。惟日孜孜。依政治之。不得逸豫)蘋繁者。蘋。大萍也。蘩。皤蒿也。周
易既濟卦云。東鄰殺牛。不如西鄰之礿祭。謂紂步
東都。文王為西伯。故曰東鄰西鄰。文王礿祭。謂薄
祭也。祭之以蔬果。而民仰道德。紂主殺牛。謂嚴祭
也。祭之以犧牲。而民惡悖德。應知祭祀在於道德。
不在殺牛。總此疏意。黍稷為饍而不馨香。唯德馨
香。以有德故。蘋蘩薦享。鬼神受之。故知文王蔬果
而祭。勝於紂主太牢祭也。以彼類此。孝德馨香。齋
供蔬食。勝於殺命。由此宗親。承於齋講誦經等福。
若在鬼等三惡道者。令生人天。在人天者。復增福
壽。見佛聞法也。
△二不容受饗故。】

「【疏】況鬼神等差。豈皆受饗。」

【【鈔】炬口鬼等。惡業力故。不容受饗。鬼神食氣名饗
也。應結云。今為示此追齋設供盆會事故。而說是
經。
△二結之。】

「【疏】上明異竟。」

【△二顯其同二。初科分。】

「【疏】次顯其同者。復有其二。初明存歿同。後明罪福
同。」

【△二隨釋二。初明存歿同復二。初正明又二。初依
儒標指。】

「【疏】今初。約紀孝行章中五句之文。以辨其同。即攝
於生前歿後也。」

【【鈔】紀孝行章者。於此章中紀錄孝行事故。彼初標
云。孝子之事親也。次五句釋如疏。五中。初三生前。
後二歿後。儒釋誨示事相大同。意趣淺深勝劣有
異。隨疏可知。
△二儒釋雙陳五。初居則致其敬。】

「【疏】一居則致其敬者。儒則別於犬馬。釋則舉身七
多。」

【【鈔】致。盡也。平常居止。則應盡心至極恭敬也。論語
云。子曰。今之孝者。是謂能養。(去聲)至於犬馬皆能有
養。(上聲)不敬何以別乎。釋氏孝者。普曜等說。父王淨
飯見佛禮拜。爾時世尊涌身空中高七多羅樹。諸
方出沒。王禮佛巳。佛乃下地。發言問訊起居父王。
佛受禮者。僧俗之儀盡矣。不正受者。遮謗之意備
矣。起居王者。父子之禮足矣。七多羅樹者。其樹高
四十九尺。以七尺為一仞。七仞為一多羅樹。七多
羅樹。計三百四十三尺也。摩耶經說。佛涅槃巳。摩
耶自忉利天下執佛衣鉢錫杖號慟悶絕。佛以神
力令棺開發。合掌而起放光問訊曰。遠屈下來。諸
行法爾故入涅槃。願勿啼泣。阿難問佛。後人有問
如何對之。時佛告言。佛巳涅槃。摩耶下來。佛為不
孝眾生。從金棺出合掌問訊摩耶。應如是答。此亦
名為佛臨涅槃母子相見經。業報差別經說。孝順
恭敬父母。得五種善報。一少病。二端正。三有大威
勢。四生上族姓。五多有資生。不孝。翻此五種惡報。
一多病。二醜陋。三少其威勢。四生下族姓。五少資
生報。是故在家出家。皆應孝順敬愛父母。
△二養
則致其樂。】

「【疏】二養則致其樂者。儒則怡聲下氣。溫清定省等。
故有扇牀溫席之流。釋則節量信毀分減衣鉢等。
故有割肉充飢之類(須闍太子)。」

【【鈔】養則致其樂者。承順侍養。致其父母歡樂也。有
過。怡悅善言和顏下氣而微諫之。冬溫被席。夏凊
扇牀。夜定衾枕。朝省安居。故曲禮云。父母有過。下
氣柔聲怡色以諫之。若不從諫則起敬之。又云。凡
為人子之禮。冬溫而夏凊。昏定而晨省。東觀漢記
云。黃香。字文強。為人廉孝。家無僮僕躬執侍養。暑
則扇牀枕。冬則以身溫被席。釋氏孝者。僧祇律云。
父母不信三寶。少供給之。恐損父母福故。若信三
寶。盡其所要。而供給之。勸發道心。俱舍論說。父母
法師恭敬供養。得無量福。大報恩經說。釋迦過去
為王太子名須闍提。爾時父王。被大臣羅睺篡位
欲殺。王與夫人太子逃於他國。錯行遠路糧盡困
乏。太子每日自割身肉三斤。一斤奉父。一斤奉母。
自食一斤。太子肉盡。方達彼國。得免苦難。
△三病
則致其憂。】

「【疏】三病則致其憂者。儒中如文帝先嘗湯藥。武王
不脫冠帶。釋中如太子以肉為藥。高僧以身而擔。」

【【鈔】病則致其憂者。父母有病子致憂懼。色無喜容。
心無悅意。息慍怒。止美食。漢書云。漢文帝之母。薄
氏太后。有疾多年。文帝目不交睫。不解衣帶。湯藥
不嘗不進。故禮記云。君有疾飲藥臣先嘗之。親有
疾飲藥子先嘗之。又云。文王有疾。武王不解冠帶
而養。文王一飯。武王一飯。文王再飯。武王再飯。旬
有二日乃瘳。太子以肉為藥者。報恩經云。六師外
道謗佛不孝。如來為說往昔曾作忍辱太子。爾時
父王身嬰重病。諸臣欲求不瞋人眼睛及髓為作
妙藥。太子報言。我似其人。即呼旃陀羅。斷骨出髓。
剜其兩目。合和成藥。父王服之病即除瘥。高僧傳
云。麗朗法師。母老而病。以母及經論文疏。各致一
頭擔行。不欲背之。橫而擔行。隨所到處。傳法利人。
侍養不虧。時人謂之橫行朗也。道紀。敬脫。擔母之
徒非一。
△四喪則致其哀。】

「【疏】四喪則致其哀者。儒有武丁不言子臯泣血。釋
有目連大呌。調御舁棺(於儒禮雖不同。而亦哀有餘也)。」

【【鈔】喪則致其哀者。父母喪亡。子盡孝心。至極哀誠
擗踊哭泣也。論語云。子張曰。書云。(尚書)高宗諒陰三
年不言。何謂也。(孔曰。高宗殷之中興王。名武丁也。諒。信也。陰。默也。默然三年矣)子
曰。何必高宗。古之人皆然。君薨。百官總巳。以聽於
冢宰三年。(孔曰。冢宰。謂天官。卿。佐王治者也。三年喪畢。然後王自聽政。彼疏曰。百官有事
不咨於君。各總己事。皆自束身束已職事。聽於冡宰上卿也。聽。從也。冡。太也)子臯者。高
柴字也。檀弓云。高子臯執親之喪。泣血三年。(泣而無聲。
如出血也)未嘗見齒。(不言笑也)調御舁棺者。釋迦調御。舁父
母棺也。淨飯王涅槃經云。時淨飯王病重垂困。啼
泣淚下。思悉達等。告眾人言。我命欲終。恨不見難
陀慶喜羅云。用此為恨。設使得見。會雖不濟。以未
離生死。寧不為苦。諸人聞巳。無不涕淚。佛在靈山。
相去五十由旬。遙知王意。即告阿難。我曹應往。令
王願滿。難陀白佛言。王是我父。所作奇特利益世
間。今宜往詣報養育恩。阿難復言。彼是我伯。聽我
出家。為佛弟子。我亦願往。羅云復言。彼是我祖。我
父棄國求道。我蒙祖育。方得出家。今亦奉覲。佛言。
善來。即以神力踊身虗空。至迦毗羅城。放大光明。
舉國人民無不泣淚。佛告眾言。汝等當念生死為
苦。唯道是真。佛放光照王患得安。王知佛還一心
慶悅。不覺起坐。頃刻佛入。王舉兩手接足而言。唯
願如來手觸我身。今者最後見佛世尊。佛以其手
著王額上言。王是清淨戒行之人。心垢巳離。王於
臥中。仰面合掌白世尊言。瞻仰如來目未曾捨。我
願巳滿。遂即命終。釋子號咷。白㲲棺殮。七寶莊嚴。
佛與難陀住在喪前。肅恭而立。阿難羅云住在喪
後難陀白佛。父王養我願聽擔棺。阿難羅云亦爾。
佛念當來凶暴眾生。不報父母深恩。故躬自擔棺。
大千世界六返震動。諸山涌沒如水上舡。諸天釋
梵夜叉鬼等。皆來赴喪。代佛擔棺。佛即許之。四王
變小各共擔之。佛執香爐在棺前行。鷲山羅漢乘
空白佛。佛敕令取栴檀焚燒父王。大眾號咷。佛告
之曰。無常苦空無有堅固。如幻化水月命不久居。
爾眾但見此火為熱。諸欲更熱。火滅巳後。收取舍
利起塔供養。眾請世尊說王生處。佛言。王生淨居
天宮。眾聞歡喜。禮佛而退。增一經云。時大愛道與
五百尼皆成無學。聞此丘說過三月後。佛入涅槃。
遂作念云。不忍見佛入般涅槃。我今宜當先取滅
度。即往佛所具陳上事。佛默許之。愛道復言。我今
更不見如來顏色。今日遠離聖色。永不再覩。說是
語巳。繞佛阿難而各七帀。及諸比丘亦繞七帀。退
歸本寺。集諸尼眾告辭入滅。五百尼聞皆辭入滅。
佛盡許之。愛道遂擊犍槌。露敷坐具。舉身虗空。現
十八變。還處本座。即入四禪四空處定。然後入滅。
地六震動。諸天悲泣。餘五百尼皆爾。佛敕耶輸提
大將備辦五百牀。蘇油之轝花香薪車盡皆五百。
供養諸尼舍利。佛至尼寺。告阿難難陀羅云。汝等
舉愛道身我自供養。帝釋梵王及四天王前白佛
言。唯願世尊勿自勞神。我自供養。佛言。止止。如來
所為。非汝諸天龍等所及。所以者何。父母生子多
有所益。長養恩重乳哺懷抱。我今當報姨母愛道
之恩。故自供養。過去未來諸佛父母。皆先入滅。皆
自供養。時毗沙門敕五百王至旃檀山。取於香薪
燒比丘尼。是時世尊自舉牀脚。難陀羅云阿難各
舉一脚。飛在虗空。往至塚間。其餘四眾舉五百尼。
取香薪木著愛道身上。佛說偈言。一切行無常。生
者必有死。不生亦不死。寂滅為最樂。火滅巳後。佛
敕大將。收五百尼舍利為起偷婆。於長夜中受福
無量。問。目連大呌。調御舁棺。儒經不說。禮與俗異。
何故疏云顯其同耶。故注釋之。見母死巳在於鬼
中。哀傷至極。所以大呌。釋迦調御。種種供養父母
遺形。躬自舁棺。旃檀火葬。建塔供養超過俗禮哀
傷至甚。故云哀有餘也。
△五祭則致其嚴二。初兩
宗事跡。】

「【疏】五祭則致其嚴者。儒有薦笋之流。釋有餉飯之
類(嚴雖有異。祭意大同)。」

【【鈔】嚴。謹也。極敬之謂也。既安葬巳。追思親愛。四時
祭祀。事死如生。每於祭時。齋戒沐浴。明發不寐。故
謂之嚴。孝經末云。生事愛敬。死事哀慼。生民之本
盡矣。死生之義備矣。孝子之事親終矣。晉書云。孟
宗。字恭武。江夏安陸人也。事母至孝。母性復賢。能
訓於宗。宗母好食竹笋。冬月無笋。宗入竹林哀號
求之。笋即為出。因取奉母。時人皆謂孝子感應所
致。晉時人也。孝德傳說。孟宗官為宗郎。母性嗜笋。
宗每供之。母亡巳後。冬至欲以笋祭。乃入竹園哀
告天地。得笋薦之。後為豫章太守。終至司徒。餉飯
可知。問。以笋薦母。以飯餉鬼。二既有殊。何言同耶。
故注釋之。餓鬼思飯。以飯餉之。亡母好笋。非笋不
薦。各隨性好。享祭意同。
△二重顯儒宗二。初立祭
所以。】

「【疏】但以至教未來。難弘報應。故先且立於祭法。令
敬事於神靈。」

【【鈔】無上佛法。至極真教。故名至教。至教所明。善因
有善報。惡因有惡報。因果相稱。名為報應。至教初
興。在於西土。未達此方。人根未熟。難弘因果報應
之理。是故孔聖隨機設教。教人孝順報父母恩。現
存者承敬致樂。亡過者哀誠致祭。令敬事於父母
神靈。意使推尋神靈所在。至教方來。示其因果報
應生處也。
△二評議不可二。初祖考常存。】

「【疏】神靈則父母之識性。足顯祖考之常存。」

【△二責其所失。】

「【疏】既形滅而神不滅。豈厚形而薄神乎。餘如前辨。」

【【鈔】既身形滅神靈不滅而常祭之。豈得厚形薄神。
謂居致其敬。養致其樂。病致其憂。即是貴厚其形
也。昊天之恩。以其鬼禮而享祀之。即是薄賤父母
神靈也。以此推徵。應捨儒教權設祭禮。當依釋教
報應實理。集福資親。餘如次前孝行同異中辨。今
為示此存歿孝行事故。而說是經。
△二結之。】

「【疏】上來存歿同竟。」

【△二明罪福同二。初顯罪同。】

「【疏】次辨罪福同。罪者。儒則條越五刑。犯當五摘。而
恩赦不該。釋則名標七逆。戒黜七遮。而阿鼻定入。」

【【鈔】按尚書五刑起自舜代。謂墨。劓。剕。宮。大辟。為五
也。鄭氏注周禮云。墨。謂刻其額涅之以墨。非事出
入。不以道義而訟者。以此加之。劓。謂截其鼻也。革
輿服。改制度者。以此加之。剕。謂刖其足也。決關梁。
踰城郭者。以此加之。宮。謂男去其勢。女閉幽室也。
男女不以禮義交通者。以此加之。大辟者。今死刑
也。𡨥盜劫掠等者。以此加之。自歷夏殷二代。至周
公時。每刑各五百。合二千五百條。至周穆王時。召
呂侯入為司𡨥。增輕削重。墨劓各一千。剕刑五百。
宮刑三百。大辟二百。共三千條也。三千條中罪之
大者。莫大於不孝。故云條越五刑。五摘者。以五車
繫五體縱橫裂之也。三十國春秋說。池陽用妻言。
將母於山中殺之。秦王聞巳。令以五車裂殺也。翻
上五句。居不致敬。養不致樂等。皆是不孝之罪也。
梵網經云。七逆者。出佛身血。殺父。殺母。殺和尚。殺
阿闍黎。破羯摩轉法輪僧。殺聖人。七中有一障不
得戒。亦名七遮。遮障戒故。梵語阿鼻至。此云無間。
受苦相續無間隙故。
△二顯福同。】

「【疏】福同者。儒則旌於門閭。上天之報。釋則瑩於戒
德。淨土之因(如觀經說當修三福。一孝養父母乃至此三種業。是三世諸佛淨土正因)。」

【【鈔】旌於門閭者。孝義。旌表於家門鄉閭也。如漢書
云。郭巨。字文舉。河內人也。家貧養母。嘗生一子。年
始三歲。巨謂妻曰。飢貧如此。母年巳高。至於供母。
我母得其甘旨。便減與我子。乃令母飢。子易可得。
母難重有。今與妻以殺之。以全其母。妻從其言。巨
令妻抱子。向後園中。掘坑埋之。掘得黃金一釜。上
有字曰。孝子郭巨。殺子全母。天賜黃金一釜。官不
得奪。人不得取。巨將金詣官。官有詔曰。還其金。表
其門焉。董黯等類。先賢非一。注觀經者。彼云欲生
西方淨土。當修三福。一孝順父母。奉事師長。慈心
不殺。修十善業。二受持三歸。具足眾戒。不犯威儀。
三發菩提心。深信因果。讀誦大乘。勸進行者。此三
種業。是三世佛淨土正因。孝順生於淨土。不孝入
於地獄。今為示此罪福。而說是經。
△三結之。】

「【疏】上來總彰孝道竟。」

【△四示勝田故三。初標牒章門。】

「【疏】第四示勝田者。」

【△二廣陳行相二。初汎明福田復二。初正顯福田
又三。初能喻三事。】

「【疏】喻如世間人。欲得倉廩中五穀豐盈。歲歲不乏
者。必須取穀麥種子。以牛犁耕於田地而種之。不
種則竭盡也。」

【【鈔】五穀者。梁。稻。菽。麻。麥也。又楊泉物理論云。粱者。
黍稷之總名。稻者。粳糯之總名。菽者。眾豆之總名。
三各二十。蔬果之實。助穀各二十。總為五穀。別為
百穀。
△二以法即喻。】

「【疏】法中亦爾。以悲心敬心孝心為種子。以衣食財
帛身命為牛犁。以貧病三寶父母為田地。」

【【鈔】貧病苦田。應起悲心濟以衣食。三寶德田。應起
敬心奉以財帛。父母恩田。應起孝心事以身命。此
三田中。貧病為悲田。應慜念之。三寶父母合為敬
田。應崇奉之。三種通名福田。又三心中。孝心為總。
悲敬為別。梵網經云。六道眾生皆是父母。應孝順
之。彼有恩德。應崇敬之。彼有貧病。應悲濟之。貧病
三寶父母三田即定。悲敬孝心種子即通。通三田
處皆可起故。衣食財帛身命牛犁亦通。通三田處
皆可用故。
△三配釋行相。】

「【疏】有佛弟子。欲得藏識中百福莊嚴。生生無盡者。
須運悲敬孝心。將衣食財帛身命。給濟敬養於貧
病三寶父母名為種福。不種即貧窮無福慧。入生
死險道。謂種福之田名為福田。如種穀之田名穀
田也。」

【【鈔】百福莊嚴者。福行因業有其百數。感莊嚴果也。
瑜伽五十三云。於十善業各有十故。謂如不殺。少
分多分全分。少時多時盡形。自作勸他讚歎慶悅
是名十種。十十成百也。
△二重顯勝劣。】

「【疏】然種子有精新乾焦。田有肥濃確瘦。如悲敬孝
心有懇切閑縵。貧有淺深。病有輕重。佛有真化。化
有住世入滅。法有大小。教有權實。僧有持毀。父母
有現生七世。一一配肥瘦之田。昭然可見。」

【【鈔】精新種子種於田中。粒粒生苗皆結子實。猶如
三心懇切殊勝。傾事三田。一一生福。自他俱益。乾
焦種子種於田中。或生不生結實者少。猶如三心
閑縵非勝。事於三田。所生福利。或有或無得果者
少。由此種福。應起懇切之心。傾誠給濟恭敬侍養
三田。田雖勝劣。種須勝妙。應勤修學。餘文可知。
△
二正顯此經。】

「【疏】今盂蘭供會具三種肥田。故云勝也。謂佛歡喜
日。供養自恣淨戒大德。敬田勝也。報父母恩。恩田
勝也。父母在厄難中。悲田勝也。」

【△三結經起意。】

「【疏】為欲示此勝田故。說此經也。」

【△第二藏乘所攝二。初標牒章門。】

「【疏】第二藏乘所攝者。」

【△二正顯收攝二。初總指。】

「【疏】藏謂三藏。乘謂五乘。」

【△二別陳二。初三藏收攝復二。初釋三藏義亦二。
初正釋三藏又分三。初契經藏。】

「【疏】三藏者。一脩多羅。此云契經。契者。契理契機。經
者。佛地論云。貫攝為義。謂貫穿所應知義。攝持所
化生故。此教於三學中詮於定學。」

【【鈔】脩多羅。亦云脩妒路。皆訛也。正云素怛纜。此云
契經。經通教理。教能契理。理能契根。故名契經。存
體略用或單言經。藏者。攝持義。教能攝理。名契經
藏。
△二調伏藏。】

「【疏】二毗奈耶。此云調伏。調謂調練三業。伏謂制伏
過非。此教詮於戒學。」

【【鈔】毗奈耶。舊云毗尼。毗泥。皆訛也。此云調伏。亦調
亦伏名為調伏。通於教行。佛所說故。凡聖持故。
△
三對法藏。】

「【疏】三阿毗達磨。此云對法。法謂涅槃四諦。對謂對
向對觀。其能對者即是妙慧。此教詮於慧學。」

【【鈔】阿毗達磨。舊云阿毗曇。訛也。此云對法。能對是
慧。通漏無漏。所對是法。世出世間。此慧對向證涅
槃法。復能對觀了四諦法。法之對故。名對法也。法
苑云。經律論三。各別部類。各立一藏。或無別部。楞
嚴經等多詮定學。名契經藏。文殊問經等多詮戒
學。名為律藏。解深密經等多詮慧學。名為論藏。隨
多所詮。以分三藏。
△二化制分別。】

「【疏】然經是化教。開誘化導也。律是制教。制約行業
也。論則推徵解經律之意也。」

【【鈔】經示善惡因果之相。通化在家之機。名為化教。
律部正為制立學處。制善令行。制惡令斷。示持犯
相。制出家者。名為制教。論正顯慧。徵釋經律。所顯
妙理。通化制教。
△二收攝此經。】

「【疏】今此盂蘭盆。據其名題。即化教攝。屬於經藏。據
其義意。亦制教攝。屬於律藏(制比丘等。年年自恣之日。行此法故)。」

【【鈔】此明收攝也。依正不依兼。此經化教。契經藏攝
也。
△二五乘收攝二。初釋五乘義又二。初總釋。】

「【疏】五乘者。乘以運載為名。五謂人天聲聞緣覺菩
薩此五力有大小。載有遠近。」

【【鈔】五乘者。涅槃云。多思慮故名人。雜心云。意寂靜
故名人。俱舍云。光潔自在神用名天。聲聞者。聲謂
佛教音聲。聞謂耳根發識。聽受佛聲。故名聲聞。緣
覺者。以慧覺了十二因緣。故名緣覺。亦名獨覺。於
得聖身。離稟至教。自證無學。故名獨覺。菩薩者。具
云菩提薩埵。菩提覺義。薩埵有情義。彼所修行略
有二門一自利。大智為先。二利他。大悲為首。由此
二利上求菩提。下度薩埵。故名菩薩。又薩埵者。行
者自身。而此行者求大菩提。故名菩薩。乘者。運載
之義。體通教理行果。謂依教解理。依理起行。依行
得果。行果正運。教理助運。四皆名乘。此中人天之
乘。名人天乘。人天二趣同有漏法。根種齊故合為
一也。乃至菩薩之乘。名菩薩乘。法華等經。瑜伽等
論。此四乘外說不定性乘。謂一類機。通有二乘。或
三乘性。發心先後。修習三乘。通於頓漸。與疏所說。
開合有異。亦不相違。
△二別釋五。初人乘。】

「【疏】一人乘。謂三歸五戒。運載眾生越於三塗。生於
人道。其猶小艇纔過谿澗。」

【△二天乘。】

「【疏】二天乘。謂上品十善。及四禪八定。運載眾生越
於四洲。達於上界。猶如小船越小江河。」

【【鈔】且人趣身修於十善。下品十善生於人趣。中品
十善。非定相應。生欲界天。上品十善。與四禪定相
應。生色界天。與四空處定相應。生無色界天。四禪
四空共成八定。義門別故。四八雙彰。
△三聲聞。四
緣覺。二科合二。初列名指法。】

「【疏】三聲聞乘。謂四諦法門。四緣覺乘。謂十二因緣
法門。」

【△二雙顯行相。】

「【疏】皆能運載眾生越於三界。到有餘無餘涅槃。成
阿羅漢。及辟支佛。皆如大船越大江河。」

【【鈔】阿羅漢。此翻云應。唯識論云。應已永害煩惱賊
故。應不復受分段身故。應受世間妙供養故。梵語
辟支迦佛陀。辟支佛略也。此云獨覺。亦名緣覺。
△
五菩薩。】

「【疏】五菩薩乘。謂悲智六度法門。運載眾生總超三
界三乘之境。至無上菩提大般涅槃之彼岸如乘
舶過海也。」

【△二收攝此經。】

「【疏】今此經者。謂是人天乘所攝。在小乘藏中。」

【【鈔】目連之母。但言離苦。不言生處。七世父母。離餓
鬼苦。生人天中。是故此經人天乘攝。今詳法非大
小隨機以判。隨所對機。有兼有正。判入五乘。依正
不依兼。佛為目連而說此經。兼化餘人。聲聞乘性。
正是當機。不被獨覺。經會無故。於五乘中聲聞乘
攝。大小乘中。小乘所攝。非菩薩乘。經中不顯法空
義故。然下文云。佛說經時。大菩薩眾皆歡喜者。聞
盂蘭盆利益之相。助讚小機。故生歡喜也。
△第三
辨定宗旨二。初標牒章門。】

「【疏】三辨定宗旨者。」

【△二正顯宗旨二。初明其宗旨復二。初正明宗旨。】

「【疏】此經以孝順設供拔苦報恩為宗。」

【【鈔】宗旨者。法苑云。宗者。崇尊主義。旨者。意旨旨趣。
此經以孝順拔苦為宗。宗即是旨。孝順拔苦。正是
此經所崇所尊所主究竟意故。亦攝報恩設供。由
孝順故。方能設會報恩拔苦。故以孝順拔苦為宗
旨也。
△二以義釋成二。初列二門。】

「【疏】今以二門分別。一釋行相。二配句數。」

【△二隨列釋二。初四義釋相復二。初正釋。】

「【疏】初者。謂目連本為孝誠。欲酬恩德。力所未及。故
先出家。是以始得六通。便觀三界。見其亡母。生餓
鬼中(諸得道人。未必皆為父母即驗目連。為欲報恩故出家也)雖餉香飯。旋成
猛火。悲號投佛。佛教設於盆供。拔冥途身。脫一劫
苦。不辜生育。大報劬勞。」

【【鈔】目連至劬勞。初八句。次四句。次二句。後二句。如
次釋四義也。
△二結之。】

「【疏】細詳經旨。備斯四義。」

【△二配四四句二。初總標舉數。】

「【疏】二配句數者。有四四句。」

【△二隨標顯示四。初孝順相對四句。】

「【疏】一孝順兩字自有四句。一孝而非順。如三牲之
養等。」

【【鈔】孝經云。事親者。居上不驕。為下不亂。在醜不爭。
(醜。眾也。爭。競也)居上而驕則亡。為下而亂則刑。在醜而爭
則兵。三者不除。雖日養三牲。猶為不孝(牛羊豕為三牲)。】

「【疏】二順而非孝。如病索禁忌之食而即供。欲行非
為之事而不諫等。」

【【鈔】孝經云。父有爭子。則身不陷於不義。故當不義。
則子不可以不爭於父(爭。去聲呼。是極諫之名。父母有過。子當極諫之)。】

「【疏】三亦孝亦順。謂有隱無犯。三諫而隨。順色觀志。
三年無改。」

【【鈔】有過隱之不聲於外。不犯顏色微言諫之。承順
顏色觀其志節也。禮記檀弓云。事親有隱而無犯
(隱。謂不稱揚其過也。無犯。不犯顏而諫之)左右就養無方。(左右謂扶持之方常也。子
於親無如常人也)服勤至死。致喪三年。(勤謂勞辱之事也。致。謂慼容稱其服
也。此以恩為制)事君有犯而無隱。(既諫之。有人問其國政者。可語得失)左右
就養有方。(不可侵官)服勤至死。方喪三年。(方喪資於事父。凡此以義
為制)事師無犯無隱。左右就養無方。服勤至死。心喪
三年。(心喪。慼容如父而無服也。此以恩義之間為制)曲禮云。子之事親也。
三諫而不聽。則號泣而隨之。論語云。子夏問孝。子
曰。色難。(承順父母顏色乃為難也)又云。父在觀其志。父沒觀其
行。三年無改於父之道。可謂孝矣。】

「【疏】四非孝非順。如水中葬父之類。」

【【鈔】世傳昆子。恨父不仕。遂葬父於昆明池中。更俟
檢文。
△二孝順設供四句。】

「【疏】二以孝順設供相對復為四句。一孝順非設供。
如董黯王祥等。」

【【鈔】漢書云。董黯。字孝治。會稽勾章人也。少亡其父。
養母至孝。家雖貧乏。母常肥悅。鄰舍王寄。家富母
瘦。寄母謂黯母曰。家貧年高。有何供養。而常肥悅。
黯母曰。我子孝順。不為非法。心不憂愁故肥悅耳。
問寄母曰。家富美味充饒。何謂羸瘦。寄母曰。我子
不孝。常為非法。使我憂愁是以瘦耳。而寄聞之。伺
黯不在。遂提黯母手摑脚踏。苦辱而去。黯歸見母
不悅。問之。母具說之。黯曰。老人多言不能自慎。黯
恐母憂。默而不言。母亡葬訖。斬寄首祭母墓。自縛
詣官。會赦得免。後漢時人。孝德傳云。董黯後官至
中郎。魏志云。王祥。字休徵。瑯琊人也。餘如常談。】

「【疏】二設供非孝順。為已求福而修齋等。三俱是。即
盂蘭盆會。四俱非。謂逆而慳也。」

【△三孝順拔苦四句。】

「【疏】三以孝順對拔苦。亦為四句。一孝順非拔苦。謂
董永等。」

【【鈔】漢書云。董永。青州於乘縣人也。少失母。獨養父。
父亡後。無以葬之。從人貸錢一萬。謂錢主曰。若無
錢還以身為奴。永得安葬父畢。將往為奴。路逢一
婦人。求與永為妻。永曰。我今貧賤。身當為奴。何敢
屈之為妻。婦人曰。不恥貧賤。永與同到錢主之家。
主曰。汝妻何能。妻曰。織耳。主曰。為我織千疋絹。放
爾夫妻。於是織之。十旬千疋。主人大喜放之行至
本相逢處。妻曰。我是天之織女。見君至孝。天使助
爾償債。言訖飛空而去。前漢時人。】

「【疏】二拔苦非孝順。謂救他人之苦。三俱是。即蘭盆
會。四俱非。謂逆小之人也。」

【△四孝順報恩四句。】

「【疏】四以孝順對報恩。亦為四句。一孝順非報恩。護
髮膚。不驕危。非法不言等。」

【【鈔】孝經云。非先王之法。言不敢道。非先王之德。行
不敢行。】

「【疏】二報恩非孝順。扶輪報一餐。修行報施主等。三
俱是。盂蘭盆會也。四俱非。謂辜恩逆人。」

【【鈔】扶輪者。類林云。靈輒。齊人也。晉大夫趙盾出遊。
於桑下見一餓人。傾壺飼之。問曰。君何人。餓者曰。
我齊人。姓靈。名輒。遊學三年。今歸。糧盡不能前進。
盾更遺食。後事靈公為守門者。盾直諫公。公欲殺
之。盾遂起。復呼獒。咬盾。盾走登車。車巳去其一輪。
靈輒乃扶輪而去。盾既免難。問曰。何人也。曰。我桑
下餓人也。春秋傳第十說。靈輒為晉靈公之介。(甲士)
倒戈禦靈公之徒。不言扶輪。然疏以四行作四四
句。內有無用之句。今詳四行總為十五句。分為四
類。第一類者。隨修一行有四句可知。第二類者。二
二合修有六句。一孝順設供。二孝順拔苦。三孝順
報恩。四設供拔苦。五設供報恩。六拔苦報恩。第三
類者。三三合修有四句。一一闕之可知。第四類者。
四行全修。總為一句。如是總計一十五句。義類差
別。皆是此經所宗義也。
△二歎其勝妙。】

「【疏】今修此一門。即圓四行。所得功德何可校量。寔
由境勝心彊。徹於神理故也。」

【【鈔】盆會一門。即能圓於孝順等四行。三種肥田。名
為境勝。悲敬孝順三類種子。名為心彊。徹者。通也。
由此境勝心彊。通顯四行神功妙理。故以為宗。】

佛說盂蘭盆經疏孝衡鈔卷上

** 疏鈔音釋

*** 疏
釁
(許慎切罪也)。
衣錦
(上去聲)。
食稻
(上如字又音寺)。
犧牲
(音希生純色牛完全)。

徇
(徐閏切求也)。
蘋蘩
(音頻煩)。
養則
(上去聲供也)。
舁
(音余共舉也)。
餉
(式亮
切饋也)。
黜
(音出貶下)。
艇
(音挺小船)。
舶
(音白大船)。
旋成
(上旬宣切速疾)。
黯
(乙減切)。

*** 鈔
繭
(古典切蠶衣也)。
懣
(母本切)。
穹窿
(下音隆天勢高升也)。
旁礴
(音滂薄地勢混同也)。

援神契
(上音袁引也漢儒解孝經)。
施之
(上音𦂛布設也)。
放諸
(上音倣至也下諸之
也)。
斷一樹
(上音短截也)。
居處
(下音杵安止也)。
莅
(音利臨也)。
色養
(下去聲供
也下敬養侍養倣此)。
凊
(七性切寒也)。
怵惕
(音出剔恐而肅敬之也)。
會稽
(音檜雞越
郡名)。
簠簋
(音甫軌祭器)。
居然
(上音基語助也)。
衾
(音欽大被也)。
祧
(音挑遷廟)。
墠

(音善除地)。
適士
(上音的上士也即今之正卿中士今之朝官下士今之京官也)。
不爭
(下去
聲)。
伋
(音急子思名)。
踵
(音腫足跟也)。
柞楢
(音昨由柔木也)。
圜丘
(上音員天體也)。

侑坐
(上音右對坐也)。
數月
(上音所計也計其月不出)。
瘳
(音抽疾瘥也)。
饒儲
(下音
除具也即豐備矣)。
偯
(音矣哭餘聲也)。
縗
(音崔喪服)。
絰
(徒結切麻帶也)。
齊衰
(音資崔)。

散齋
(上去聲呼舒緩也去祭遠故)。
礿禘
(音藥弟)。
毅
(音義)。
愔
(伊金切)。
列子

(列者人姓也)。
禪位
(上音善讓位也)。
欲去
(下上聲除也)。
告朔
(上音谷告上也)。
餼

(音戲牲生也)。
朝享
(上音潮早也)。
秩蒭
(音姪初)。
東觀
(下音貫漢時於宮前造東
西兩觀今之史館也)。
篡
(初思切奪也)。
冠帶
(上音貫)。
剜
(烏丸切削取也)。
敬脫
(下音
奪道紀敬脫二皆高僧亦擔母侍養傳法者)。
諒陰
(下平聲然也不言國政)。
薨
(呼弘切君
亡)。
見齒
(上音現露也)。
涕淚
(上音體泣也)。
犍槌
(上巨寒切下音弟此集眾作相
之具鐘鼓總名)。
偷婆
(訛略梵語若具應云窣覩波此云高顯處)。
劓剕
(音義費)。
大辟

(下音闢法也謂節制其罪即大罪也)。
池陽
(人名)。
刖
(音月絕也)。
掠
(音略奪取)。
爭子
(上去
聲止也下爭父同)。
侵官
(各有司職不可相侵)。
方喪
(方類也資於事父者資取也謂君崩
比取事父矣)。
世傳
(下平聲謂非經史所載)。
趙盾
(下音沌)。
獒
(音敖犬高四尺)。

佛說盂蘭盆經疏孝衡鈔卷下


【【疏】四正解經文。於中復二。初釋題目。

【鈔】疏科分二。初翻譯時主又二。初通敘三譯。

【疏】述曰。此經總有三譯。一晉武帝時。剎法師翻云
盂蘭盆經。

【鈔】舊本云剎法師。蓋傳寫之誤。藏本云西晉三藏
竺法護譯。梵語曇摩羅剎。此云法護。今略云剎也。

【疏】二惠帝時。法炬法師譯云灌臘經。應此文云。具
飯百味五果汲灌盆器香油錠燭等故。三舊本別
錄。又有一師翻為報恩經。約所行之行而立名故。

△二正指此本。

【疏】今所釋者即初譯也。

△二正釋經題二。初能說之佛。

【疏】義淨三藏云。頒自我口。暢之彼心。以教合機。故
稱佛說。

△二所說之法二。初釋所詮三字復二。初別明三
字。

【疏】盂蘭是西域之語。此云倒懸。盆乃東夏之音。仍
為救器。若隨方俗應曰救倒懸盆。

【鈔】盆乃東夏之音。即今大宋翻經者言。舊云盆佐
那。略言盆也。新云門佐羅。亦云門佐曩。華言救器。
如前巳釋。若言骨拏迦翻為盆。非經之本意也。
△
二總顯行相。

【疏】斯由尊者之親。魂沈闇道。載饑且渴。命似倒懸。
縱聖子之威靈。無以拯其塗炭。

【鈔】闇道之言雖通於三塗。今明鬼趣。載。則也。且。兼
也。皆語詞。塗炭者。鬼趣危苦。如陷泥墜火。無救之
者。

【疏】佛令盆羅百味。式貢三尊。仰大眾之恩光。救倒
懸之窘急。即從此義以立經名。

△二釋能詮經字二。初隨文釋義。

【疏】經者。正明為綫。義曰契經。綫能貫華。經能持緯。
謂所詮之義。似緯似華。能持之文能持能貫。今順
此方典誥是以目之為經。借義助名仍加契字。

【鈔】經者。法苑云。西域呼汲索。衣綫。席經。聖教。皆名
素怛纜。此有六義。藏教攝三。謂綫。經。聖教。聖教謂
律與論。以是經中一分義故。皆名素怛纜。天親慈
恩各四義釋。如前巳錄。佛地二義。雜心五義。由此
多義故但言經。不言綫等。疏棄通經而取局綫。違
自引論寐之胡甚。
△二指同餘論。

【疏】此釋符佛地論二義中貫穿之義。(如上巳釋)雜心論
五義中結鬘之義也。(餘四者。涌泉。出生。繩墨。顯示也)。

【鈔】五義者。一出生義。令生出苦故。二涌泉義。義味
無盡故。三顯示義。明因果相故。四繩墨義。去邪取
直故。五結鬘義。如綫貫花集諸義故。
△二釋經本
文二。初科判經文復二。初總科一經二。初科經三
分。

【疏】次解本文分三。一序分。二正宗分。三流通分。

△二指古規模。

【疏】以三分之興。彌天高判。冥符西域。今古同遵。

△二別科序分二。初信起科復二。初釋證信意。

【疏】初序分中諸經多有二序。一證信序。謂如是之
法我從佛聞。標記說時說處分明。大眾同聞非謬。
以為證據令總信受。經無豐約非信不傳。由是經
初必須證信。故智度論云。說時方人令生信故。

△二釋發起意。

【疏】二發起序。發明生起正宗之法。如淨名寶蓋。法
華毫光之類。

【鈔】說維摩經時。寶積等五百長者各獻一蓋。佛受
得巳。合成一蓋。略有四義。一由佛神力合多為一。
欲令施者生不思議想故。二合蓋現土。發起施者
脩淨土業無上心故。三明諸法無定。或多為一。多
不定多。或一為多。一不定一。悟實相者未曾一多。
四表諸長者。現在同悟無生。未來同成佛故。廣如
彼疏。說法華時。佛於眉間放白毫相光。疏云眉者。
面首之媚。表所說勝一乘宗媚。間謂兩中。表說中
道。白為眾色之本。顯此法是三乘之源。放光破闇。
警覺羣機也。
△二通別科。

【疏】然證信亦云通敘。諸經皆同故。亦云經後序。佛
說法時而未有故。發起亦云別序。諸經各別故。亦
云經前序。佛先自發起方說正宗故。

△二隨科解釋。

【疏】初證信序者。】

「聞如是一時佛在舍衛國。祇樹給孤獨園。」

【【鈔】疏科二。初說佛因由復二。初總敘問答。

【疏】述曰。則佛臨滅度時。阿難請問四事。佛令置此
言也。

【鈔】大術經說。佛受波旬請巳。將入涅槃。阿難悲咽。
優波離等。教示阿難請問佛滅度後所為之事。謂
問四事(云云)。
△二別敘四事。

【疏】所問四事。佛一一答。謂一依四念處(謂觀身不淨。觀受是
苦。觀心無常。觀法無我)二以戒為師。三默擯惡性比丘。

【鈔】戒為師者。訓匠軌範名師。師有二種。謂人與法。
如來在日以佛為師。佛滅度後以法為師。軌則儀
範依戒法故。別解脫戒為汝等師。惡性比丘梵壇
治之。梵。淨也。壇。法也。以清淨法默擯治之。作一羯
磨。七眾不得共語。故云梵壇治之。

【疏】四一切經初。皆云如是我聞一時佛在某處。與
某眾若干人俱。

△二釋經文義二。初顯經闕異復二。初顯經所闕
又二。初敘述餘經。

【疏】諸經多具六種成就。文或闕略義必具之。謂一
信。二聞。三時。四主。五處。六眾。六緣不具。教則不興。
必須具六。故云成就。

【鈔】依佛地論通敘有五。一如是我聞為信成就。總
顯巳聞令生信故。二一時之言為時成就。三佛為
教主成就。四在舍衛國等為處所成就。五與某等
眾若干人俱為眾成就。此略第五。文具應云。佛在
舍衛國祇樹給孤獨園。與大目犍連四輩弟子俱
等也。然今疏主。依般若燈論作六種成就。故云如
是者信成就也。文窄旨隱。行相難知。指陳何法令
生信乎。所宗既殊。可從佛地。
△二指此經闕。

【疏】今經闕於列眾也。

△二顯經所異二。初指陳標異。

【疏】又聞成就為初。異餘經者。各是譯人之意。

△二釋其所以三。初餘經四字正倒。

【疏】謂或云。如是之法我從佛聞。或云我於佛邊聞
如是法。皆是指法之詞也。

【鈔】或云如是我聞。或云我聞如是。佛地論云。應知
說此如是我聞。意避增減異分過失。謂如是法我
從佛聞。皆離增減異分過失。乃至云。是故聞者應
正聞巳。如理思惟當勤修學。真諦三藏依微細律。
明阿難陞座集法藏時。身如真佛具諸相好。下座
之時還復本形。集法藏傳亦云。眾生三疑。一疑佛
大悲從涅槃起更說妙法。二疑更有佛。從他方來
住此說法。三疑阿難轉身成佛為眾說法。為除彼
疑。指如是法。我昔侍佛親所曾聞故云如是我聞。

△二此經不言我意。

【疏】不云我者。意彰聖人皆證無我理故。

△三餘經言我之意。

【疏】餘經有者。即阿難自指五蘊假者。不同情計之
我。亦無過也。

△二隨文正釋五。初釋聞如是又二。初釋聞字。

【疏】聞謂耳根發識。聽彼外聲。

【鈔】佛地論云。聞謂耳根發識。聽受所說佛教音聲
若但聞聲可唯在耳。若緣名句便在意中。瑜伽亦
云。聞。謂比量。廢別耳意。總言聞也。
△二釋如是。

【疏】次云。如是者。信成就也。夫信者言是事如是。不
信者言是事不如是。故肇公云。信順之詞也。

【鈔】法華疏云。如是者感應之端。如以順機受名。是
以無非立稱。眾生以無非為感。如來以順機為應。
傳法聖者。欲顯名教出於感應。故建言如是。
△二
顯一時言二。初正釋一時復二。初二義正釋。

【疏】一時者。師資合會說聽究竟總名一時。簡異餘
時也。

【鈔】一時者。佛地論中二義釋之。一說者聽者。剎那
相續。說聽究竟。法席事畢。總名一時。二說者聽者。
共相會遇。無前無後。說聽同時。故名一時。配疏應
云。說聽究竟。總名一時。師資合會。名一時也。
△二
以義釋成。

【疏】謂如來說經時有無量。不能別舉。一言略周。故
但云一。諸方時分延促不定。故總言一時。

【鈔】即以疏云。年月春秋等無量時也。若一一別舉
則成繁雜。若止定一時。則不能普應諸方凡聖利
鈍機宜。為欲普應一切機故。總言一時。意取說聽
事訖。名一時也。其中具含長短等義。利根時短。悟
解速故。鈍根時長。悟解遲故。若舉年月等。不應利
根。若舉須臾等。不應鈍根。若舉四時十二時等。不
應四洲諸天機故。由此但總言一時也。諸方下。釋
成次上無量時義。意說四洲諸方時分不定。凡聖
利鈍延促不定也。
△二會釋例難二。初牒前例難。

【疏】然諸經中不指定時。指定處者。

△二會釋文意二。初指慈恩解。

【疏】有解招難故不用之。

【鈔】有解招難。如玄贊疏云。問。處中有淨穢。隨機定
說處。時中凡聖殊。何容不定說。答。說處標淨穢。淨
穢可定知。(標舍衛等。十地菩薩謂是淨土。聲聞等眾謂是穢土。一處見異。淨穢雙彰也)
說時有短長。凡聖不可準。一會機宜。有利有鈍。長
時短時。如何定準。(一時之言具含長短。利根謂短。悟解速故。鈍根謂長。悟解遲故)
故處可定說。而時但總言一時也。
△二疏主自解。

【疏】今詳其意。以處則不過十六國中。遊化住止之
處。而有其數。易為標指。

【鈔】十六國者。仁王經云。毗舍離國。憍薩羅國。乃至
瞻波國。今疏云。以處則不過十六國中者。雖依智
度論。彼約遊化境界而言。其義局也。然法王自在。
天上說法。龍宮集會。於一切處普化六趣。非唯十
六國中。招難之言。復歸疏主耳。

【疏】時則年月春秋寒熱晝夜寅卯須臾等時變異
迅速。積數無量。不可說錄難為標指故。

△三彰說教主。

【疏】佛者。梵語佛陀。此云覺者。謂覺了真妄性相之
者也。覺有三義。一自覺我空。簡異凡夫。二覺他法
空。簡異二乘。三覺滿俱空。合於本覺名究竟覺。或
名大覺妙覺。簡異菩薩。

【鈔】佛陀。翻為覺者。無漏五蘊假者。有主宰義。故名
者也。覺體是慧。覺察斷障。覺了二諦。謂本智覺了
勝義真性。後得覺了世俗妄相。此有三覺簡諸凡
聖。一者自覺。由證我空無為理故。自覺斷障。簡異
凡夫。二者覺他。由證法空無為理故。覺他利物。簡
異二乘。三者覺滿。由證人法俱空理故。至究竟位。
名為覺滿。依起信論。以無為理。名為本覺。以有為
智。名為始覺。由以始覺圓合本覺。名究竟覺。方廣
無際。亦名大覺。勝無比等。亦名妙覺。簡異菩薩。彼
雖二覺。然在因位。未圓滿故。唯有如來具足三覺。
獨名為佛。
△四辨所化處二。初釋二處意復二。初
真諦記釋。

【疏】在舍衛等者。處成就也。

【鈔】上生疏云。梵語室利羅筏悉底。舊云舍衛國。訛
略也。此云豐德城。在中印度。憍薩羅國之都城名
也。為簡南憍薩羅。故以都城為國之稱。言豐德者。
一足財物。二妙欲境。三饒多聞。四豐解脫。國豐四
德。故以為名。所言在者。遊化居止之義。遊化國中。
居止園林。故名為在。

【疏】真諦記云。住處有二。一境界處。(遊歷之境)謂化在俗
之流。二依止處。謂統出家之眾。初即舍衛。後即祇
園。

△二婆沙釋論。

【疏】婆沙論云。舉舍衛者。令遠人知。(國是總名)舉祇園者。
令近人知(園是別故)。

△二釋二處文二。初釋遊化處。

【疏】舍衛此云聞物。謂具足財寶之物。多聞解脫之
人。遠聞諸國。故義淨三藏譯金剛經云。名稱大城。

△二釋居止處二。初別釋園樹名義分三。初園樹
名義又二。初釋園樹名。

【疏】祇樹等者。即祇陀太子所施之樹。給孤長者所
買之園。

△二釋施主名。

【疏】祇陀。此云戰勝。波斯匿王太子也。生時王與外
國戰勝。因以為名。

【鈔】言祇陀者。訛也。正云誓多。此翻為勝。是鉢剌犀
那恃特王。舊云波斯匿王訛也。此云勝軍王。彼王
之太子也。太子生時隣國怨至。戰而得勝。故為名
也。

【疏】給孤獨者。是臣之號。本名須達多。此云善施。謂
給孤獨即是善施。又常行施故名善施。鄉人美之
號給孤獨(孤者少而無父也。獨者老而無子也)。

【鈔】梵語蘇達多。舊言須達。訛略也。此云善施。是勝
軍王之大臣也。
△二園樹先後。

【疏】然園是須達所買。樹是祇陀所施。園總樹別先
合標園。今以禮別尊卑。故樹先園後。

△三因顯伽藍此方名寺。

【疏】西國呼寺為僧伽藍摩。此云眾園。以佛教東流
初至中國止鴻臚寺賓異域僧。僧既漸多散置別
館。存其本號皆曰寺焉。

【鈔】眾園者。是出家眾所住園故。後漢第二主孝明
皇帝時。摩騰竺法蘭初到洛陽。權住鴻臚寺。別剏
堂殿安之。二僧移入新居。不忘其本故標寺號。又
以白馬䭾經至此而死。建塔葬於寺中。因名白馬
寺。僧史略云。至後魏太武帝始光元年。剏立伽藍
名為招提。隋煬帝大業年中。改為道場。至唐復為
寺也。
△二買園施樹因由二。初敘致因由。

【疏】其買園施樹者。涅槃經說。須達長者為兒娉婦。
詣王舍城。因見佛發心請入舍衛說法。佛令舍利
弗隨歸先揀住處。擇得祇陀太子之園。長者問買。
太子戲云。側布黃金滿即賣之。長者便欲交付。太
子云是戲言。共請斷事之人斷之。被斷令依先語。
長者載金側布唯少一隅。太子見其不惜財寶。知
佛殊勝。遂施所餘之地置立門屋。施園中樹以為
林蔭。

【鈔】被斷等者。涅槃等說。淨居天子化作斷事之者。
斷與須達。於是布金滿地。高敷五寸。壁方十里。少
五百步。未滿十里。一庫金盡。更欲取金。太子知意。
自思念言。彼尚傾庫修諸福慧。我何所乏而無修
建。語須達言。地雖汝主。林樹屬我。共助成功。具陳
供佛。餘未徧者五百步地。不須復金。請以見與。我
自為佛建立門樓。常使如來經遊出入。須達許之。
是時須達七日。成立大房足三百口。禪坊淨處六
十三所。冬屋夏房厨坊浴室洗脚之處。大小圊廁。
無不具足。所設巳訖。即執香爐遙請如來。佛時懸
知是長者心。即與大眾至舍衛城。祇陀園林須達
精舍。即住其中。佛告阿難。園地須達所買。林樹祇
陀所施。二人同心共崇勝福。自今巳後。應謂此地
為祇樹給孤獨園。如佛世尊。住王舍城耆闍崛山
說法華經。慈恩釋云。城勝餘城。無麗物而不出。法
勝餘法。無嘉德而不具。山勝餘山。為好鳥之所棲
止。法勝餘法。為上人之所遊心。故知玄妙喻通教
理。或教妙如城。含妙理故。理高如山。出二乘故。有
所表矣。此在舍衛國。國豐四德。表此經中。孝順設
供。拔苦報恩。四義勝故。樹勝餘樹。為釋子之林蔭。
經勝餘經。為孝子之依稟。園勝餘園。布金買而施
佛利生。法勝餘法。設勝會而奉僧拔苦。祇陀太子
依父王命。修仁蘊德。表佛弟子依法王教。修慈行
孝。須達長者濟近遠之孤貧。行孝順者救父母之
幽苦。佛所施為。事不虗設。皆有表矣。
△二結歸名
號。

【疏】二人共成精舍請佛居之。故云祇樹等也。

△五議所化眾。

【疏】闕眾成就者。但文略也。如無常經等。然有其時
必具徒眾。故經末云。四輩弟子歡喜奉行。

△二發起序二。初釋其定趣。

【疏】二發起序者。此經既以孝順拔苦為宗。故託救
母之緣而為發起。

△二科經解釋。

【疏】文分為六。第一目連道滿。第二知恩欲酬。第三
攀慕徧尋。第四得見所在。第五慟哭往救。第六惡
習現前。今初。】

「大目犍連。始得六通。」

【【鈔】疏科二。初目連名氏又二。初顯姓釋名。

【疏】述曰。此人姓大目犍連。唐言採菽氏。彼國上古
有仙常食菉豆。尊者。是彼之種族也。名尼拘律陀
即樹名也。尊者二親。因祭此樹神而生尊者。故名
此也。

【鈔】法華疏云。梵語摩訶沒特伽羅。大目犍連訛也。
此云大採菽氏。上古有仙居山寂處。常採菉豆而
食。因以為姓。尊者之母是彼種族。取母氏姓而合
其名。得大神通。簡餘卑姓。故名大採菽氏。從父本
名俱利迦。亦云拘麗多。舊名俱律陀訛也。
△二呼
姓所以。

【疏】是王舍城中輔相之子。時人貴其種所以稱其
氏。

【鈔】上生疏云。目連是婆羅門種。與舍利弗少為親
友。同厭俗塵各求出離。互相謂言。若先嘗甘露必
同其味。後舍利弗。王舍城中逢於馬勝為說偈言。
諸法從緣生。緣謝法還滅。我師釋迦文。常作如是
說。舍利弗聞巳。即證初果。復為目連說所聞偈。目
連聞巳。復證初果。遂與徒眾二百五十人俱來到
佛所。世尊遙見。指告眾曰。彼來之者。我弟子中神
足第一。佛呼善來苾蒭。淨修梵行。得離苦際。聞是
語巳。鬚髮自落。俗裳自變。戒品清淨。經七日巳。證
阿羅漢果。神通第一。按十二由經云。佛成道後五
年度目犍連也。
△二始得六通二。初總釋經意復
二。初正釋。

【疏】始得六通者。始即是初。初得聖道便度二親。本
因親而修道故也。

△二釋妨。

【疏】道雖無異本願各殊。故諸聖者不必皆爾。

△二別釋六通二初釋別名分六。初神境通。

【疏】六通者。一神境通。智證神境故。亦名如意通。身
如其意欲往即到故。

【鈔】神謂神變。靈妙之德。境謂境界。雨花等事。神所
變境。名為神境。境體即神。名為神境。通者。無擁滯
義。變現神境之通。名神境通。
△二天眼通。三天耳
通。二科合。

【疏】二天眼通。三天耳通。謂能見能聞。若近若遠。障
內障外。色聲等故。

【鈔】天眼通者。清淨色根照境發識。名之為眼。依天
修得。名為天眼。有人趣身。引得天眼。眼屬色界。亦
名天眼。謂由天眼引發通故。名天眼通。天耳通準
此。
△四宿命通。

【疏】四宿命通。能知宿世本生本事故。

【鈔】宿命通。亦名宿住通。宿世所住壽命。本生族望。
本所造作。善惡事業。如是一切皆能知故。
△五他
心通。

【疏】五他心通。謂於定散漏無漏心。一切能知故。

【鈔】他心通者。他人心品。若定若散。有漏無漏。善惡
無記。皆能知故。
△六漏盡通。

【疏】六漏盡通。謂身中漏盡而能知故。

【鈔】漏盡通者。漏盡身中。得此通故。又知自他漏染
盡故。又無為理漏盡顯故。得漏盡名。漏盡之通名
漏盡通。六通剋性皆智為體。三乘聖人所得神通。
勝劣有異如別處說。
△二釋通義。

【疏】六皆無擁。故總名通。
第二知恩欲酬。】

「欲度父母。報乳哺之恩。」

【【鈔】疏科二。初子行孝順報恩之相分三。初正顯報
恩孝順之相又二。初總釋經文。

【疏】述曰。度謂度脫。然報恩兩字。但是通標虗位度
脫正是其報。乳謂母乳。哺是嚼哺(乳哺如濟食。是恩之實事。度脫
如扶輪。是報之實事)。

△二別釋三事二。初列三事。

【疏】然父母有遠近。恩有輕重。報有分全。

△二隨列釋三。初父母遠近分二。初略指遠近。

【疏】遠者七世乃至多世。近者即生此身。

△二廣明遠世二。初七世父母復二。初依外典說。

【疏】七世者。外教所宗。人以形質為本傳體相續。以
父祖巳上為七世。故偏尊於父。

【鈔】偏尊於父者。以說此身是父遺體。皆從父姓矣。

△二依內教說二。初約理正陳。

【疏】佛教所宗。人以靈識為本四大形質為靈識所
依。世世生生皆有父母生養。此身巳去。乃至七生
所生父母。為七世也。

△二會經文意。

【疏】然寄託之處唯在母胎。生來乳哺懷抱。亦多是
母。故偏重母。是以經中但云報乳哺之恩也。

△二多世父母。

【疏】乃至多世者。於中偏取歸依佛巳來。所有生身
父母。能生我身修道器故。諸佛成道之時。多生父
母。皆相會遇聞法獲益。

【鈔】此指其時分以分輕重。故說巳前巳後。若無其
身不歸依佛。由其父母生於身器。方歸依佛。故恩
重也。
△二恩有輕重。

【疏】恩有輕重者。此生父母最重。餘漸輕也。

△三報有分全二。初雙標分全。

【疏】報有分全者。侍養一生為分。度脫多生為全。

△二別釋分全。

【疏】故經云。左肩擔父。右肩擔母。徧行大地。亦不能
報恩。故知此生所報為分。設同孟宗董黯董永之
類。亦為分也。今經云。欲度父母者。意令得道明其
全也。

△二古聖恩深難報之相二。初直顯負恩。

【疏】若總不報。便是不孝罪人。況加逆事。

△二舉輕況重。

【疏】且泛論一切人恩。華嚴經云。不知恩者。多遭橫
死。觀佛相海經云。有恩不報是阿鼻因。諸恩尚然
況於父母。父母之恩。無可校量。

△三父母恩深難報之相二。初引詩顯示。

【疏】故詩云。蓼蓼者莪。匪莪伊蒿。哀哀父母。生我劬
勞。乃至無父何怙。無母何恃。出則銜恤。入則靡至
父兮生我。母兮鞠我。拊我畜我。長我育我。顧我復
我。出入腹我。欲報之德。昊天罔極(第十三周幽王好征伐。人民勞
苦。孝子不得終養耳)。

【鈔】蓼。音六。蓼蓼者。長大貌也。匪。非也。伊。唯也。勞苦
所役心昧目昏。見長大者莪草。謂非莪草而唯蒿
草也。哀哀者。苦恨之貌也。哀嗟苦恨。恨巳不得終
養於父母也。父母生我勤劬勞苦。不得終於侍養。
所以自恨。銜者。含也。恤。憂也。靡。無也。無父依怙。無
母倚恃。我出含憂。我入無至。父兮生我。母兮鞠養。
拊拍憐我。畜起悅我。長我知見。覆育我身。顧者。旋
視也。而旋視我。反復(音覆)視我。父母出入腹厚於我。
我今欲報如是之德。恩如昊天。罔無窮極。而難報
之。
△二三藏指陳。

【疏】故三藏云。父母義高天地。恩深巨海。是以係仰
顧腹之恩。思答劬勞之德。

【鈔】係仰者。係心仰念顧視腹厚之恩也。
△二父母
恩重子逆之相二。初引經顯示分三。初父母恩重
復二。初略示恩深又二。初養育劬勞。

【疏】父母恩重經云。父母懷抱。含笑未語。和和弄聲。
飢時須食。非母不哺。渴時須飲。非母不乳。云云。十
指甲中食子不淨。云云。

【鈔】恩重經云。佛告大眾。人生在世。父母為親。非父
不生。非母不育。是以寄託母胎。十月懷身。歲滿月
充。子母俱險。生墮草上。父母養育。臥在欄車。父母
懷抱。含笑未語。和和弄聲。饑時須食。非母不哺。渴
時須飲。非母不乳。子若饑時。嚥苦吐甘。推乾就濕。
非父不親。非母不養。慈母養兒。去離欄車。十指甲
中。食子不淨。子飲母乳。八斛四斗。故言云云。
△二
恩深難報。

【疏】計論母恩。昊天罔極。嗚呼慈母。云何可報。云云。

【鈔】次云。阿難白佛言。世尊。父母之恩如何可報。唯
願說之。佛告阿難。若有慈孝之子。能為父母於七
月十五日僧自恣時。造盂蘭盆。獻佛及僧。得福無
量。能報父母之恩。若復有人。書寫是經。流布世間。
受持讀誦。為他人說。當知是人。能報父母之恩。故
言云云。
△二廣明恩重二。初母蹔離兒心驚乳溢
復二。初引經顯示。

【疏】至於行來東西隣里。井竈碓磨。不時還家。母忽
心驚。兩乳流出。即知我兒。家中憶我。即便還家(反如
齧指心痛)。

【鈔】齧指者。先賢傳云。蔡順。字君仲。汝南人也。侍母
至孝。曾略出。有客來急須見之。母遂齧指。順乃心
痛走歸。後漢時人。彼以母思於子。其子心痛。此以
子思於母。其母乳流。故云反如。
△二問答釋疑二。
初指經伸問。

【疏】問。詳此經文淺朴。偏誡貧賤之流。何也。

△二三義釋之。

【疏】答。君子自孝。故偏誡小人。又君子有簞瓢之貧。
何妨碓磨等事。

【鈔】論語云。子曰。賢哉回也。一簞(笥也)食。一瓢飲。在陋
巷。人不堪其憂。回也不改其樂。賢哉回也(孔曰。顏淵樂道。
雖簞食在陋巷。不改其所樂也)顏回君子尚有簞瓢之貧。何妨富
者而有碓磨之事。

【疏】又偏敘艱勤之語。始彰鞠養之勞耳。

△二子歡母喜養育忘疲。

【疏】又云。其兒遙見母來。或在欄車搖頭弄腦。或復
曳腹隨行。嗚呼向母。母為其子曲身下就。長舒兩
手摩拭塵土。嗚和其口。開懷出乳。以乳乳之。母見
兒歡。兒見母喜。二情相交。恩愛愛重。莫復過是。云
云。

【鈔】次下云。二歲三歲。弄意欲行。至於食時。非母不
知。父母行來。值他坐席。或得餅果。不敢噉啜。懷歸
與子。十來九得。恒常歡喜。一迴不得。嬌啼佯哭。嬌
子不孝。必有五摘。孝子不嬌。必有慈順。
△二子長
不孝四。初子長忘恩父母繫念。

【疏】既生長大。朋友相隨。梳頭摩髮。欲得好衣。服蓋
其身。弊衣故破。父母自著。新好綿帛。先與其子。至
於行來官私急疾。傾心南北。逐子東西。

△二夫妻娛樂疎棄二親。

【疏】橫簪頭上子漸長大。為與索妻。得他女子。父母
轉疏。私房室內。共相語樂。

△三親老無依日夜嗟歎。

【疏】父母年老。氣力衰微。終朝至暮。不來借問。或復
父孤母寡。獨守空房。猶如客人。寄止他舍。常無恩
愛。或無襦被。寒凍苦辛。厄難遭之太甚。年老色衰。
多饒蚤蝨。夙夜不臥。長吟歎息。何罪宿愆。生此不
孝之子。

△四違罵父母喜順妻兒。

【疏】或時呼喚。瞋目驚怒。盡不從順。婦兒罵詈。低頭
含笑。乃至云云。

【鈔】乃至云云者。彼云。婦復不孝子復五摘。夫妻和
合同作五逆。彼時呼喚急疾走使。父母之語十喚
九違。盡不從順。罵詈瞋目何不早死。強在地上。父
母聞之悲哭懊惱。流淚雙下啼哭目腫。汝初小時
非吾不長。但吾生汝不如本無。佛告阿難。若有善
男子善女人。能為父母受持讀誦書寫。父母恩重
大乘摩訶般若波羅密經。一句一偈一經於耳。所
有四重五逆十惡等罪。皆悉消滅。永盡無餘。常得
見佛聞法。速得解脫。
△三聞者悲傷。

【疏】帝釋梵王諸天人民一切眾會。聞經歡喜發菩
提心。號哭動地淚下如雨。

【鈔】發菩提心修行作佛。誓報多生父母之恩皆得
道果。
△二釋彼經意三。初母慈子逆。

【疏】評曰。細思其事。誠哉是言。或有母不如此。兒不
如彼者。百中無一也。

【鈔】或有母不如此初慈後歎。兒不如彼初嬌後逆。
而能自幼至長。母慈子孝。兒婦養親者。百中無一
也。若百中有一。千中有十。萬中有百。億中有千。孝
者甚多也。目觀時事。行孝順者。萬中有一也。
△二
不孝所以。

【疏】良由眾生無始無明。迷真執妄。既根本顛倒。故
枝末一一皆然。

△三念彼沈淪。

【疏】禍哉凡愚。云何可度。

【鈔】禍哉者。驚歎之詞。

【疏】三攀慕徧尋。】

「即以道眼觀視世間。」

【【鈔】疏科二。初別釋經文。

【疏】述曰。觀求生處是天眼通。由證道而得。故云道
眼。世間有二。謂三界是器世間。六道是有情世間。

△二總釋經意。

【疏】然尊者喪親之日猶是凡夫。不知父母生於何
道。今成聖果力可追求。故以天眼上下觀視。於三
界處尋六道身。得通便觀。故云即也。
四得見所
在。】

「見其亡母。生餓鬼中。不見飲食。皮骨連立。」

【【鈔】疏科二。初會不言父。

【疏】述曰。本觀世間。俱尋父母。父生樂處。不假施勞。
既非經宗。故此不述。

△二正釋見母三。初總釋經意。

【疏】母生鬼道巳屬三塗。復在餓中是鬼之極苦。拔
濟苦者唯盂蘭盆。發起正宗意在斯也。

△二別明因果。

【疏】生餓鬼中是異熟果。酬引業故。不見飲食是等
流果。酬滿業故。是慳貪業之果也。皮骨連立是增
上果。

【鈔】此況論五果。一者異熟果。謂有漏善不善法。所
招隔世自相續身。異熟無記。謂前世造業今世受
果。或今世造業來世受果。異時而熟名為異熟。或
因通善惡。果唯無記。異類而熟名為異熟。此上二
解異通因果。或善惡業未得果時。興取果用。至得
果時。興與果用。取果與果功用有殊。名之為異。復
是能熟。變令熟故。異即是熟。異熟之果名異熟果。
二者等流果。此有二類。一真等流。善等三性自類
相望。種子引種子。種子生現行。現行熏種子。同等
流類名等流果。二假等流。果似先業假名等流。實
增上果。如由殺生招短命報。不殺招長命報等。故
唯識云。謂習善等所引同類。或似先業後果隨轉
名等流果。三者離繫果。聖道離繫證無為果。四者
士用果。謂諸作者。假諸作具所辦事業。得成就故。
此有二師解。一云。謂如農夫假諸作具辦稼穡果。
士用之果也。二云。非唯外色。通於色心。如俱舍說
但有因。得俱生。無間。隔越。不生。士用果。如心心所。
同聚多法。更互為俱有因。更互為俱生士用果。前
念一聚。齊等有力。引次後念。為無間士用果。今世
造業來世受異熟果。亦名隔越士用果。無漏心聚
斷障證滅。亦名不生士用果。無為不生故。五者增
上果。因有勝力名為增上。果從彼生。增上之果也。
然善惡業。總有三種。一唯感總報。二唯感別報。三
通感總別二報。由貪瞋癡發不善業招感地獄鬼
畜之果。間斷十善感人趣果。純十善業。感天趣果。
總別報業。亦名引業滿業。舊鈔云。問。如何是引滿
二業。答。善不善業皆有三品。此復有三。一約境。善
則於劣不殺為上。謂蚊蚋等。於勝不殺為下。謂父
母等。餘者為中。不善翻此。思之。二約心。於善不善。
但猛利心作為上。泛爾心作為下。餘者為中。三約
時。亦通善不善業。三時無悔為上。二時無悔為中。
一時無悔為下。此善不善業雖通三類。然取有力
引生諸趣果者。而為引業。若無勝力引總報果。但
於總報之上別別莊嚴者。而為滿業。又凡作業。有
加行根本後起三心。亦取強勝有力。名為引業。除
別力劣。名為滿業。此中所明慳貪發業。能得四果。
除離繫果。感總報業。能引鬼趣。總異熟故。感別報
業。慳思恡食。能滿鬼趣饑餓事故。果似先業是假
等流。此能感業有增上力。感鬼形狀皮骨連立。是
增上果。業有士夫力用之功。招感鬼趣色及心品。
是士用果。
△三重廣鬼趣二。初正明鬼趣復二。初
引文廣示又二。初正理論說亦二。初鬼類差別復
分三。初鬼住處。

【疏】準正理論。鬼本住在此洲之下五百由旬。縱廣
亦爾。有琰魔羅界(一云在此贍部四邊直下等)從此展轉。散取
餘方。

【鈔】由旬。正云瑜繕那。限量義。十六里也。南北曰縱。
東西曰廣。梵語琰魔羅王。舊名閻羅王。訛略也。此
云靜息王。能善說法。令受苦者息瞋等故。亦名饒
益王。眾生受苦不憶舊事。王誨示之令憶舊事。知
諸眾生各自作業。各自受苦。不生怨恨。新業不作。
故業巳盡。便得離苦。由此益物。名饒益王。婆沙七
十二云。鬼世界主。名琰魔王。鬼趣攝也。瑜伽云。由
雜染業。生地獄中。作靜息王。按纂疏云。靜息王者。
琰魔王也。此有二類。一大菩薩化作。二實有情。鬼
趣所攝。由治罰鬼。兼地獄生。故生地獄。非地獄趣。
如人治罰諸畜生等。
△二鬼壽量。

【疏】以人間一月為一日。乘此積月積年。壽五百歲。

△三鬼流類三。初總有三種。

【疏】然鬼有三種。一無財鬼。以無福德不得食故。二
少財鬼。少得淨妙飲食故。三多財鬼。多得淨妙飲
食故。

△二別開九類三。初無財三種分二。初引文顯示。

【疏】此三種鬼復各有三。無財三者。一炬口鬼。謂火
炬炎熾常從口出。由是前生燒壞村柵。焚炙賢良。
以此求財墮於地獄。從地獄出墮此鬼中。故正法
念經云。若人貪嫉枉奪人財。破人城郭。殺害抄掠。
得財奉王大臣。轉增𠒋暴。墮熾然餓鬼中。二針咽
鬼。謂頭大如山。咽如針孔。由於破齋夜食。盜竊眾
僧之食故。故齋法清淨經云。目連路逢數百萬鬼。
頭如大山等。三臭口鬼。謂口中腐臭。自惡受苦。以
多貪名利。自是非他。讚歎惡人。毀謗賢善故。

△二警誡後人。

【疏】據此三種。寧吞鐵丸。不食信施。

△二少財三種。

【疏】少財三者。一針毛鬼。毛利如針。行便自剌。為貪
利故。妄行針灸。及刺畜生。但為求財不愈疾故。二
臭毛鬼。毛利而臭。自拔受苦。由於販賣猪羊。烹宰
鵝鴨。湯爛刀剝。楚痛難堪。地獄罪終墮斯鬼趣。三
大癭鬼。咽垂大癭。自決噉膿。由嫉妒於人。常懷瞋
恨故。

△三多財三種。

【疏】多財三者。一得棄鬼。謂常得祭祀所棄食故。由
於罪多福少。少施多慳。棄擲之物方惠施故。二得
失鬼。謂常得巷陌所遺食故。以於現財常生慳著。
疑欲失者而方捨故。三勢力鬼。謂夜叉羅剎毗舍
闍等。所受富樂類於人天。或依樹林。或住山谷。或
居靈廟。或處空宮。形竪而行。屬於鬼趣。此等變化
多端者。由於因地罪福不精。苦樂之因相雜作故。

【鈔】夜叉。正云藥叉。翻為勇健。亦云暴惡。飛行空中
食噉生類。此雄者也。雌者地行。名羅剎婆。此云可
怖畏鬼。毗舍闍。正云畢舍遮。此云醜鬼也。
△三餘
指他文。

【疏】付法藏傳說。僧伽耶舍比丘遊大海邊。見妙宮
殿。其家鏁二鬼等。云云。

【鈔】付法藏傳第六卷說。僧伽耶舍尊者遊大海邊。
見七寶宮殿。即往乞食。見鏁二鬼。各著一牀。舍主
以食供養比丘。語言大德。慎勿以食與此餓鬼。比
丘見鬼饑困。與少許食。鬼得食巳。即吐膿血。徧流
在地。汙其宮殿。比丘怪問。舍主答言。斯鬼前世一
是吾息。一是兒婦。我常布施作諸功德。彼恒恚惱。
我數教誨。都不納受。因立誓曰。如此罪業。必獲惡
報。若受罪時。我當看汝。由是因緣。得斯苦惱。更有
多類。如彼說之。
△二歸經所說。

【疏】今尊者之親。是無財鬼中炬口鬼也(無財。不見飲食故。炬
口。食未入口。化為火故)。

△二瑜伽論說二。初鬼類差別。

【疏】又有處說。餓鬼有三種。一外障。得遇水時。即見
有人執刀仗等。而障礙故。二內障。口有火炬。或咽
如針故。三無障。見河是猛火。或食糞穢。或自割身
肉食噉等。

【鈔】瑜伽論說。餓鬼有三。一外障礙飲食鬼。二內障
礙飲食鬼。三飲食無有障礙鬼。
△二歸經所說。

【疏】今尊者之親。當內障也。

△二法喻釋成。

【疏】上來諸鬼。皆由自心因行所招。果報必應。譬如
影響。由於形聲。

△二勸人省察二。初直勸修善。

【疏】雖父母至親。不相替代。故諸智者宜各勵心。儻
遇善緣不應空過。一朝去世誰為修崇。縱託子孫
七分獲一。況無孝子悔恨何追。

【鈔】言七分獲一者。修福子孫自收六分也。仍須修
者運大至誠。仗於三寶威德力故。能令亡者獲一
分福。若不至誠全無所獲。隨願往生經說。父母兄
弟親族為其亡者修福。七分之中獲一分也。何以
故。緣於前世不信道德。故於七分獲一。若以亡者
嚴身之具。堂宅園林以施三寶。此福最多。拔地獄
苦。往生浮土。
△二指事令省二。初示無仁孝復二。
初指陳世事。

【疏】且濁世凡流鮮懷仁孝。唯憂妻子。豈念幽靈。貧
賤者迫以饑寒。富貴者荒於財色。設能追福。厭課
者多。竭力罄心。萬中無一。世途目擊豈不昭然。

【鈔】內心不欲外鼓虗名。謂之厭課。竭罄。皆訓盡也。
擊。觸也。
△二引經釋成。

【疏】故恩重經云。夫妻和合。同作五逆。彼時呼喚急
速走使。父母之語十喚九違。不相從順。罵詈瞋目。
生存尚爾。歿後可知。

△二子父相承。

【疏】自既不仁。兒豈能孝。故昔有送父林野。乃持輿
迴歸。以古觀今。雖途跡異而心同也。

【鈔】孝德傳云。孫悟之子。元啟。時年十歲。其祖年老。
啟父輿送深山。啟苦諫之。父不從諫。啟收輿返。父
曰何用。子曰。後當送父。父遂感之。收親侍養。啟父
不孝。送父深山。啟亦效之。收輿送父。上行下效。不
孝相承。以古觀今。古今跡異相效心同也。

【疏】五慟哭往救。】

「目連悲哀。即以鉢盛飯。往餉其母。」

【【鈔】疏科二。初目連悲哀分二。初疏主潤釋復二。初
以義廣釋。

【疏】述曰。悲哀者。生育恩重如上所陳。死別隔生忽
然再見。縱使顏容仍舊。亦可啼泣悲傷。況覩鬼形
皮骨連立。喉中烟𦦨。腹裏空虗。苦似倒懸。命唯喘
息。豈不能碎身擗踊竭氣號咷。恨罪逆之偷安。痛
慈親之受苦。

△二顯經總相。

【疏】經標總意。但曰悲哀。細察當時。何疑不爾。

△二引古證成。

【疏】故三藏科云。摧慟。釋云。感激徹於骨髓。號呌動
於天地。

△二以飯餉母。

【疏】鉢飯往餉者。母既氣綿夕漏。厄在朝饑。饑而且
渴。理須救濟。濟此之急。飯食為先。故以鉢盛飯。持
餉於母。

【鈔】氣綿夕漏者。夕。夜也。命唯殘喘。氣弱綿微。夜永
苦長。漏刻難曉。厄在晨朝。饑火所逼。對上夕漏。且
云朝饑。實於朝夕皆饑虗耳。

【疏】六惡習現前。】

「母得鉢飯。便以左手障鉢。右手揣食。食未入口。化成
火炭。遂不得食。」

【【鈔】疏科二。初正釋此文分二。初總釋經意又分三。
初業果決定復二。初總明因果。

【疏】述曰。境隨心變。果藉業成。餓因未除。飽緣寧致。

△二法喻釋成。

【疏】鬼是炬口。食近口而熾然。水作堅冰。冰近湯而
確耳。

△二小聖難移。

【疏】即知神力不禁業力。除饑要且除慳。故六通往
餉而招殃。百味盆維而致苦。

【鈔】禁。平聲。盆。器也。百味飲食羅列器中。以奉於母。
食變成火。故言致苦。
△三驚歎勸思。

【疏】大哉業熟。可思者焉。

△二別釋經文。

【疏】今左手障鉢。慳恐餘侵。右手揣食。貪於自給。慳
貪猛盛。如此現行。飯食劣緣若何充濟。故化為火。
不得食也。

△二結歸序分。

【疏】上來序分竟。
自下第二正宗分。文分為二。初
目連悲陳苦厄。後如來廣示因緣。

【鈔】今詳三分。第一序分。序致說經初起之源由。為
正宗之漸始。名為序分。第二自此巳下。至慈愛之
恩。為正宗分。正是世尊對機說法。逗令修學進趣
本旨。所敬所崇尊主義故。名正宗分。第三末後五
句為流通分。說利巳訖。付囑時機。大眾護持。流通
不墜。名流通分。正宗分二。初別示目連救母方便。
後普示大眾資親要門。後一復次文是也。初文分
二。初目連悲陳苦厄。後如來廣示因緣。

【疏】今初。】

「目連大呌悲號涕泣。馳還白佛。具陳如此。」

【【鈔】疏科三。初白佛之意。

【疏】述曰。子急告父。臣急告君。自力不如。理宜投佛。

△二敘自所得。

【疏】弟子勤觀四諦。巳證三明。可以反覆山河。迴轉
日月。

【鈔】三明者。宿住智證明。生死智證明。漏盡智證明。
即六通中三通也。為破三際愚故。立此三明。如次
能知去來今世三際之境。明了證知不虗謬故。智
即證明。名智證明。對三際境。依主可知。
△三正伸
哀懇。

【疏】豈料母縈極苦。命若倒懸。竭其孝誠。盡其神變。
而竟不能令除惡報。蹔濟饑腸。所以呌泣奔還。備
申哀懇。

【疏】後如來廣示因緣。且依三藏大分八段。第一彰
母罪深。第二明子德劣。第三斥邪無力。第四顯正
有能。第五許以救方。第六示其正法。第七孝子領
悟。第八慈母獲益。

【鈔】疏分八段。今束為二。初六如來廣示救母之方。
後二眾聞歡喜利益之相。學者隨文。提舉說之。

【疏】今初。】

「佛言。汝母罪根深結。」

【【鈔】疏科二。初引經總釋。

【疏】述曰。有經中說。定光佛時目連名羅卜。母字青
提。羅卜欲行。囑其母曰。若有客來。孃當具饍。去後
客至。母乃不供。仍更詐為設食之筵。兒歸問曰。昨
日客來若為備擬。母曰。汝豈不見設食處耶。從爾
巳來。五百生中慳慳相續。故云罪根深結。

【鈔】上生疏云。定光佛者。即然燈佛也。
△二釋自經
意二。初次第釋經又二。初正釋經文。

【疏】罪謂身口之業。根謂慳貪之心。多生相續為深。
交固難解為結。從慳所起。皆是罪業。非唯彼時。一
度妄語。

【鈔】罪謂身口之業者。唯識等云。能動身思說名身
業。能發語思說名語業。審決二思意相應故。作動
意故。說名意業。取不善思可怖可厭。名之為罪。又
罪者摧也。摧善法故。根謂慳貪之心者。躭著巳得
財法。不能惠捨秘恡名慳。於諸未得。有及有具希
欲名貪。由此慳貪。引生諸惡慳貪名根。根者。出生
義故。而此慳貪近於心故。名慳貪心也。身語意罪。
及慳貪根。皆深厚故。皆結縛故。名罪根深結。
△二
釋成三事。

【疏】謂慳貪是苦根。所作是苦業。餓鬼是苦果。為三
事也。

△二重釋根義。

【疏】若準十重戒中。慳亦是業。唯貪為根。起罪業故。

【鈔】慳恡為自困之本。棄生之因。不慳為自富之源。
攝生之首。教示菩薩。攝化眾生。制戒遮慳。故名慳
戒。既遮慳巳。業無由起。翻以無貪。發起施行。攝化
眾生。唯識瑜伽說業是思。徧行法數。慳依貪立。隨
煩惱數。業體是思。思通三性。故有善惡之業。慳體
不爾。無善慳故。許慳是業。違理背教。
△三問答釋
妨二。初多生何趣妨復二。初問。

【疏】同。五百生慳。為人為鬼。

△二答。

【疏】答。人鬼相間。造受相資。若唯人身不名惡報。若
唯鬼身不應造業。或亦為畜。於理無妨。但慳習不
除即名相續。

【鈔】人趣身上造鬼總業。當受鬼報。鬼趣身上造別
善業。助鬼身中昔時所作感人趣業。即受人果。故
云造受相資。疏反釋云。若唯人身。由善業招不名
惡報。非慳業感故。若唯鬼身。不應惡趣造總報業。
感人趣果。論說三塗無分別煩惱。不能造業感總
報故。畜趣準此。諸趣通論經五百生。
△二偏救青
提妨二。初問。

【疏】問。目連自定光佛世巳來。所生之母不一。如何
偏救彼之青提。

△二答。

【疏】答。青提與目連緣深。今生復為其母。但救此身
所生之母。非謂救彼遠世青提。餘論云云。皆為未
達。
第二明子德劣。】

「非汝一人。力所柰何。」

【【疏】述曰。汝母慳心。慳於一切。時經多世。事歷多人。
豈汝一人力可濟拔。
第三斥邪無力。】

「汝雖孝順聲動天地。天神地祇。邪魔外道。道士。四天
王神。亦不能柰何。」

【【鈔】疏科二。初總釋經意。

【疏】述曰。三藏云。縱汝感天靈於上界。激地祇於下
方。縱攝邪魔。橫羅外道。統六合以同一家。總八部
以為一眾。併其神力。亦不柰可。

【鈔】六合者。四方上下也。八部者。天龍夜叉等。
△二
逐難別釋。

【疏】外道道士者。外道中之道士也。簡內道中之道
士。佛教初傳此方。呼僧為道士故。四天王者。毗沙
門等。護持世界者也。

【鈔】邪魔者。梵語魔羅。此云破壞。破壞勝事。立此號
也。名波卑夜。此云惡者。舊云波旬訛也。外道道士
者。三乘法外妄生推求。別為途道。名為外道。外道
自謂我是道德之士也。姚石書云。始乎漢魏。終洎
符姚。皆號眾僧以為道士。至元魏武帝世時。(太建二年)
有宼謙之輩。始竊道士之名。私易祭酒之稱。四天
王神者。東方持國。南方增長。西方廣目。北方毗沙
門。此云多聞也。皆住妙高第四層級。各居一面統
御四洲。亦住七金山頂。靈通自在。四皆名神。

【疏】第四顯正有能。】

「當須十方眾僧威神之力。乃得解脫。」

【【鈔】疏科二。初正釋此文。

【疏】述曰。三藏云。一縷不能制象。必假多絲。一人不
能除業。必資眾德。

△二通前總釋。

【疏】今詳前後經文。以邪正一多相對。乃有四句。一
正而非多。此不能救。故前非汝一人柰何。二多而
非正。亦不能救。即前神祇邪魔外道等也。三亦多
亦正。方可救拔。即十方僧也。四不多不正。居然不
可。故無經文。
第五許以救方。】

「吾今當說救濟之法。令一切難。皆離憂苦。」

【【疏】述曰。今當說者。正是許詞。救濟法者。是所許事。
令一切等者。千鈞之弩。不獨為鼷鼠發機。三界之
尊。豈偏令汝母離苦。

【鈔】十鈞者。三十斤為一鈞。計斤可知。機。弩牙也。說
文。鼷。謂小鼠也。
○經言令一切難離苦者。由此標
舉生下通別救苦之兩意。別示目連。通示大眾故。

△六示其正法三。初科判經文。

【疏】第六示其正法。於中分二。初教孝子獻供之法。
後教眾僧受供之儀。初復有五。一定勝時。二發勝
意。三設勝供。四讚勝田。五獲勝益。

△二釋五段意。

【疏】謂自恣日為勝時。如春陽之月。孝心為勝意。如
精新種子。百味五果等為勝供。如好牛犂。以之供
養。如能耕墾。賢聖為勝田。如膏腴之地。存亡父母
六親眷屬乃至七代。離苦生天為勝益。如千箱萬
斛秋收冬藏。經文意勢豈不然乎。智者詳之如指
其掌。

【鈔】箱。大車也。詩云。乃求千斯倉。乃求萬斯箱。鄭氏
注云。求千倉以處之。萬車以載之。斛者。百升為斛。
秋既收成。冬則藏稸。喻意可解。豈不然乎者。五段
文勢。豈不道理如是乎。意趣不遠。如指其掌中之
物。
△三隨科解釋。

【疏】今初第一定勝時。】

「佛告目連。十方眾僧。七月十五日僧自恣時。」

【【鈔】疏科二。初釋經本文三。初十方眾僧分二。初別
釋僧義又二。初通釋眾和。

【疏】述曰。梵語僧伽。此云眾和合。謂若眾而不和。如
羣商羣吏。及軍眾等。不名僧寶。若和而不眾。如二
人同心之類。亦非僧寶。眾而和合。為福之因。方名
僧寶。

【鈔】僧有二種。證理聖者。名理和僧。未證真理具大
戒者。名事和僧。三人巳上方名為眾。眾義狹故。若
於身中有和義者。一人兩人亦得名僧。是彼類故。
如三千界中麟角聖者。名僧寶故。言二人同心者。
易繫辭云。子曰。君子之道。或出或處。或默或語。二
人同心。其利斷金。同心之言。其臭如蘭。解云。君子
出處語默不違其中。則其跡雖異。其道必同。如金
雖斷而分之。其性不異也。佛教以四人和合成眾。
故二人雖和。亦非眾矣。
△二釋成和合。

【疏】和合者。此有六種。謂身和同事。語和同默。意和
同忍。戒和同修。見和同解。利和同均也。儒說小人
君子或和或同。今釋子比丘和而同也。

【鈔】論語云。君子和而不同。小人同而不和。何晏解
曰。君子心和。然所見異。故曰不同。小人所嗜好者
同之。然各爭利。故曰不和。釋子比丘具六和德。同
出世道。亦和亦同也。
△二總釋文。

【疏】今云十方者。法無限局。豈隔親疏。眾僧者。唐梵
重標譯人之拙。

【鈔】譯人拙者。如疏云眾僧受供。蓋取文詞穩順。令
人易解。所以華梵雙標。
△二七月十五。

【疏】七月十五日者。前三月夏安居竟。故可自恣。自
恣有三日。或十四十五十六。今舉中間也。

【鈔】西域記云。坐兩安居。舊云坐夏坐臘。斯皆邊制。
非中國之正旨。僧祇亦云兩安居。起世經云。五月
十六日。(注云。西域此時安居漢地安居巳經一月)至八月十五日。安居
滿也。(注云。西域此時自恣。漢地巳經一月)然準四分。五分。十誦及正
法念。成佛經。善見。明了毗尼母。薩婆多摩德勒伽
論等。或自披讚。或章疏引。或問先德。略有三十餘
本教文。皆言夏安居。議曰。印度節氣稍晚。說兩安
居。漢地節氣稍早。說夏安居。或隨方應機所說有
異。未爽通途。佛制安居。總有三意。一無事遊行。妨
修出世事業。二損傷物命。違慈悲心。三招世譏嫌。
世譏之云。雀鼠尚有窟穴。沙門釋子何不知時。佛
因制之。然安居有三。謂前中後。四月十六日結前
安居。眾僧兩兩相對。各云大德。一心念。我比丘某
甲。於某聚落某僧伽藍所大界內。前三月夏安居。
房舍破。修治故。(三說)從四月十七日至五月十五日
相續結之。為中安居。五月十六日結後安居。其前
安居。至七月十五日滿。後二安居。隨前安居自恣。
住待日足。方得出界。若𨳝四月。前四月結夏。若閏
七月。前七月解夏。閏五月六月。亦一百二十日安
居。若前安居滿受功德衣。後二安居滿不受功德
衣。以不及時無功勞故。然此方僧尼依四分律。具
戒住持安居之內。或為三寶事。父母病亡。生善滅
惡事等。若當日往還者。但白同意比丘即得出界。
要護來日明相。若有經宿乃至七日緣。應作對首
法。七日出界巳。還來此中安居。若七日巳外緣。應
受半月法。若十六日巳外緣。應受一月法。此二名
眾法。須眾僧和合白二羯磨。方得出界。事訖還來
安居。至安居日滿。僧尼受歲。解夏自恣。集眾行籌
等。同布薩法。但以自恣字。替布薩字。應差二人。各
具兩種五德者。謂不愛。不恚。不怖。不癡。知自恣不
自恣。此五名自恣德。又知時不以非時。如實不以
虗妄。利益不以損減。柔輭不以麤獷。慈心不以瞋
恚。此五名舉罪德。意欲無諍。令人懺悔。美德外彰。
能善勸喻。離過愍物。故差二人。各具兩種五德者
也。上座籌量。令人白二羯磨。差之。索欲。問和。如常。
末後答云。差受自恣人羯磨。羯磨者牒云。差受自
恣人羯磨。大德僧聽。苦僧時到。僧忍聽。僧差比丘
某甲。某甲作受自恣人。白如是。(作白成不。答云成)大德僧
聽。僧差比丘某甲。某甲作受自恣人。誰諸長老忍。
僧差比丘某甲。某甲作受自恣人者默然。誰不忍
者說。僧巳忍。差比丘某甲。某甲作受自恣人竟。僧
忍默然故。是事如是持。(羯磨成不。答云成)五德受差巳。至
上座前胡跪作和。(答云。單白和僧自恣羯磨)大德僧聽。今日眾
僧自恣。若僧時到。僧忍聽和合自恣。白如是。(作白成不。
答云成)白巳。令人行草。人別一剪。次第行之。各說偈
云。吉祥長者施輭草。如來受巳成正覺。我等比丘
學佛慧。坐草自恣淨三業。行草巳訖。五德至上座
前胡跪告云。一切僧就草坐。偏袒右肩胡跪合掌。
(僧皆依唱)次正對僧自恣法。第一五德至上座前。大敷
坐具胡跪合掌。上座亦胡跪合掌。眾僧皆隨上座
儀式。應云。大德一心念。眾僧今日自恣。我比丘某
甲亦自恣。若見聞疑罪。大德長老哀愍故語我。我
若見罪。常如法懺悔。(三說)第二五德至第二座前。第
一五德復至第三座前。乃至下座皆爾。眾僧說巳。
五德至上座前跪云。僧一心自恣竟。便禮巳而退。
若五德及眾僧舉得罪者。依法懺之。律中又云。僧
十四日自恣。尼十五日相依問罪。故十六日方得
出界。
△三僧自恣時二。初評議僧字。

【疏】此剩僧字。去之又句闕。亦是譯人之失也。何不
云共自恣時。

△二正釋自恣二。初釋名顯意復二。初以義正釋。

【疏】自恣者。自已之過恣他所舉。謂一夏安居九旬
加行。不階四果亦得四禪。佛設教門本意如此。正
像末法僧等皆然。

【鈔】佛滅度後有教行證。名為正法。但有教行而無
果證。名為像法。唯有其教無行無證。名為末法。記
正像法皆一千年。末法一萬年。由度尼故正法減
半。或說不減依舊千年。為尼行八敬法故。
△二引
經釋妨。

【疏】雖後五百歲。亦有持戒修福者故(福是定也)。

△二重廣行相三。初自恣之意。

【疏】然將超苦海。謹護浮囊。猶恐當局者迷。必藉傍
觀得失。縱不斷惑證果。還希罪滅福生。

【鈔】謹護浮囊者。涅槃經云。如世有人欲渡大海。得
一浮囊。專心保守。不令少損。時有羅剎言。如是浮
囊可全乞我。彼人不從。如是乞半。乞如手許。乞如
指許。乃至一微塵許。皆不從之。彼復思惟。一塵雖
少亦不得與。漸令囊損不能渡海。如是比丘保守
五篇淨戒浮囊。亦復如是。乃至不與煩惱羅剎。一
微塵許破戒因緣。若有少損。則不能度生死大海
也。當局傍觀。碁喻。可知。
△二自恣之詞。

【疏】故褊袒於眾中白大德長老。或見我過。或聞我
罪。或疑我犯。恣任所舉。哀愍語我。我當懺悔。

【鈔】懺悔者。梵語懺摩。此云悔往。亦云悔過。追悔巳
往之過罪故。
△三自恣之益。

【疏】如此則身心清淨。猶如瑠璃。禪定解脫。或有之
矣。

△二顯福殊勝二。初疏自顯示。

【疏】供養此者。力用可知。豈不拔濟先亡。資熏現在。

△二引古釋成。

【疏】故三藏云。比丘受歲之日。大眾自恣之時。僧多
獲道於四果。故能濟厄於七代。
二發勝意。】

「當為七世父母。及現在父母。厄難中者。」

【【鈔】疏科二。初疏釋經文二。初正釋經文。

【疏】述曰。當為者能救之心。七世下所救之境。約境
明心故云勝也。七世者所生父母。不同儒教取上
代祖宗。厄難中者通於存歿。歿則地獄鬼畜。存則
病痛枷禁。皆名厄難。

△二別釋疑難。

【疏】七世父母雖似轉疎。皆是生我修道之器。既蒙
鞠育。豈負深恩。

△二引古釋意。

【疏】故三藏云。天地覆載。既無憚於劬勞。幽顯沈淪。
理合答於罔極。
三設勝供。】

「具飯百味五果。汲灌盆器。香油錠燭。牀敷臥具。盡世
甘美。以著盆中。供養十方大德眾僧。」

【【鈔】疏科二。初別釋經文二。初敷設勝供復二。初釋
上五句又二。初次第釋經又分三。初別釋味塵。

【疏】述曰。具飯百味者。總標也。如人盛饌盤筵。邀命
賓客。唯云喫飯。故飯為總。統於百味。百者大數。非
定一百。五果者。一核果。如棗杏桃李等。二膚果。如
瓜梨柰椹等。三殻果。如胡桃石榴等。四糩果。如蘇
荏等。五角果。如蔆豆等。上皆舌所嘗也。

△二通釋四塵。

【疏】汲灌盆器者。沐浴等所用。并下牀敷臥具。皆身
所覺也。香者。鼻所齅也。油錠燭者。照燎等用。眼所
見也。亦可香油塗身。亦屬身攝。西域如此。盡世甘
美者。亦屬舌也。

△三結指闕具。

【疏】上來於五欲境中。唯闕聲也。

△二重廣意趣二。初依經釋意。

【疏】盡世之言。詳其意趣有二種盡。謂富貴則盡世
所有。有即須求。貧賤則盡力所及。及則須覔。即知
不定少多之物。但在竭盡其心。

△二引俗類顯。

【疏】亦類彼享于克誠。馨於明德也。

【鈔】尚書云。鬼無常享。享于克誠。又云。至治馨香。感
于神明。黍稷非馨。明德唯馨。彼以克誠之懇。明德
之馨。感於鬼神。此以孝誠之懇。戒德之馨。感於聖
賢。赴會垂恩。救濟存歿。
△二釋下一句。

【疏】著盆中者。譯經訛錯。如何牀等可置盆中。應云
著盂蘭盆供會之中也。

△二供十方僧。

【疏】供養二句者。正明行也。

△二總釋經意二。初疏自釋意。

【疏】據經本意。但以可受用物。供養大德之僧。不必
雕鏤金玉。剪割繒綵。高聳欄架等也。

△二引古釋成。

【疏】故三藏云。汝須物華四事。盆美八珍(房舍衣服飯食湯藥
為四事。食之米麵。味之鹽醋。果之李柰。菜之芥薑為八珍)歷十方而運想。澄一
心而供養。
四讚勝田。】

「當此之日。一切聖眾。或在山間禪定。或得四道果。或
在樹下經行。或六通自在教化。聲聞緣覺。或十地菩
薩大人。權現比丘在大眾中。皆同一心。受鉢和羅飯。
具清淨戒。聖眾之道。其德汪洋。」

【【鈔】疏科二。初科指文意。

【疏】述曰。初二句約人讚時而總標。末二句以威儀
讚人而總結。中間人法有其五對。但文不次。

△二依科釋義二。初分對總釋又二。初開為五對
釋。

【疏】謂處有山間樹下對。證有四果六通對。行有自
利利他對。(經行自利。教化利他)學有戒定對。(各有其文)人有大小
對。亦名權實對(聲聞緣覺。為實為小。十地菩薩。為權為大)。

△二束為一對釋。

【疏】又總束之不出人法。謂三學三乘對也。從初至
四果。禪定也。次從或在下至自在教化。智慧也。皆
同下三句。淨戒也。三乘。即聲聞緣覺。十地大人也。

△二逐難別釋二。初釋同一心。

【疏】皆同一心是意和合。謂受供時。皆同運慚愧殷
重心。慈悲報恩救濟心。人雖位有凡聖。德有優劣。
而所運心一而無異。故云同也。

【鈔】皆同一心者。疏五義釋。一慚愧心。崇重賢善。輕
拒暴惡。二殷重心。殷勤鄭重。離憍慢故。三慈悲心。
愍覆眾生。拔苦與樂。四報恩心。念於施主。與福利
故。五拔濟心。資益施主。父母等故。經標聖眾。有聖
之眾故。疏兼凡夫。於設會處有凡僧故。凡聖總爾。
故曰皆同。
△二釋受鉢飯二。初別釋經文又二。初
釋經文義。

【疏】受鉢和羅飯者。鉢中飯也。梵云鉢多羅。此云應
量器。和字訛也。今時但云鉢者略也。

【鈔】鉢和羅者。經音義云。鉢和蘭。此云自恣食。此義
為正。順經意故。
△二因會經題。

【疏】經題云益。即是鉢也。譯時隨俗題之云盆。盆之
與鉢。皆是器故。故三藏釋題。翻為救器。

△二總指經意。

【疏】此一句經。正明自恣大德。受盂蘭盆供也。

【鈔】此一段經今詳分二。初正示勝田。後指喻歎德。
示勝田中初標後釋。當自恣日。赴會聖眾。略示四
德。一禪定。謂得四禪及九定故。二聖果。得預流等
四道果故。三經行。自喜法樂念利他故。如經布絹
之往來。名經行也。四得通。六通自在化眾生故。具
此德者。謂聲聞緣覺十地菩薩。菩薩大人位高難
見。現比丘相。在大眾中。此三乘人。皆同一心。受自
恣飯。後佛歎云。此三乘人。具清淨戒。聖眾道德。深
而復廣。如水汪洋。

【疏】五獲勝益。】

「有其供養此等自恣僧者。現世父母六親眷屬。得出
三塗之苦。應時解脫。衣食自然。若父母現在者。福樂
百年。若七世父母。生天自在化生。入天華光。」

【【鈔】疏科二。初科指經文。

【疏】述曰。此一唱經有兩節意。初一半者。蒙悲願之
力而離苦。後一半者。蒙慈願之力而得樂。樂中有
存亡之異。

【鈔】兩節意者。初二句文貫後節意。初節復有離苦
得樂二意。如經可知。
△二依科釋義二。初別資歿
故分二。初父母親眷復二。初生身父母又二。初依
經正釋。

【疏】初云。此等自恣僧者。指前五對所說也。現世父
母者。生此身父母也。非謂未亡名為現世。故指得
益。云出三塗。其現在未亡之父母。下自有文云。福
樂百年是也。不應重舉。

△二指古說非。

【疏】三藏錯會。故作異釋。甚非文意。

【鈔】三藏錯會者。三句破古也。義淨三藏云。云何現
在。言出三塗。答。驗因知果故。若爾。次說現在。便是
重繁。故錯會也。
△二六親眷屬。

【疏】六親者。父母兄弟夫妻。(或云男女。不取兄弟)眷屬者。一切
姻戚。通於表裏。

【鈔】六親者。鄭氏注周禮云。父母兄弟妻子也。善見
論云。六親有二。一父六親。伯叔兄弟兒孫。二母六
親。舅姨兄弟兒孫。皆是同姓義親。不雜餘姓也。眷
屬者。親眷明屬。通於表裏。父母枝派也。
△二離苦
解脫。

【疏】出三塗解脫者。總名離苦也。衣食自然者。且翻
三塗生於人天。故屬拔苦之文。亦可得樂。屬於後
也。

△二普利存亡。

【疏】若父母下。明存亡得樂。文相可知。天華光者。天
上妙華光明也。略快樂之相矣。
自下第二教眾
僧受供養之儀。】

「時佛勅十方眾僧。皆先為施主家呪願。願七世父母。
行禪定意然後受食。初受食時。先安在佛前。塔寺中
佛前。眾僧呪願竟。便自受食。」

【【疏】述曰。此中前半淨三業。後半具三寶。前中呪願
口業。禪定意業。受食身業。後中塔前是佛。呪願是
法。受食是僧。從他受而後食。法律如此。即受字亦
屬法也。塔者。邊國訛語。正云𡨧堵波。此云高顯處。
此中意通殿塔。塔安舍利。殿安佛像。

【鈔】經家。佛勅眾僧受供儀式。應淨三業然後受食。
呪願語業。受食身業。意業為先起身語故。而必有
之。故略不言。其禪定意屬所為機。不須雜於眾僧
三業。如來在世。眾僧受供安在佛前。如來滅後安
塔寺中佛前。供養佛故。眾僧呪願。即是法僧。三寶
具矣。呪願雖是僧語。本是佛說。僧但傳之。故屬法
寶也。

【疏】自下大文第七孝子領悟。】

「時目連比丘。及大菩薩眾。皆大歡喜。目連悲啼泣聲。
釋然除滅。」

【【疏】述曰。淨業既成。必知離苦。觀因驗果。聲響不差。
故喜而止啼也。如處世刑獄。囑大力人。財賄既行。
其心巳喜。

【鈔】經言釋然除滅者。釋。解也。憂悲解散。心喜豁然。
啼聲除滅也。

【疏】第八慈母獲益。】

「時目連母。即於是日得脫一劫餓鬼之苦。」

【【鈔】疏科三。初評議釋經二。初議經闕略。

【疏】述曰。目連聞經且是受教。施設盆供合在餘時。
今說經次便云脫餓鬼者。譯經闕略也。

△二以理潤文。

【疏】應於正宗終處。敘結集家文云。爾時目連聞是
法巳。至七月十五日施設盆供。供自恣僧巳。其母
即於是日得脫一劫餓鬼之苦。則文義俱顯矣。

△二引古釋意。

【疏】故三藏云。孝子既獻供於此晨。慈母乃除殃於
是日。大哉聖力。速疾如斯。

△三指陳餘義。

【疏】其餓鬼受苦。年劫時分待檢敘之。

【鈔】此一節經。結集序致。七月十五日目連設供之
時。母於是日脫餓鬼苦也。次云目連復白佛言。顯
是一會躡前而起。故云復白。不須加文。

【疏】自下大文第三流通分也。

【鈔】流通分者。如何世尊於付囑遺法流通分中。普
為大眾顯示盆會利益之相。逗令修學奉親行孝。
佛心平等。必不於正宗分中開示目連。流通分中
遺言示眾。若謂此經前後兩會說者。如何後會抑
為流通。進退詳之。定是正宗。故目連云。若未來世
一切佛弟子。亦應奉盂蘭盆救度父母。可為爾不
(為眾請法救度父母。非是請問受持遺法)佛言。大善快問。我正欲說。汝
今復問。乃至廣說設供救親利益之相。(非是付囑。受持遺法)
正義。釋者。此經一會正宗分二。初別示目連救母
方便。後普示大眾資親要門。初段如前。後段分二。
初目連啟請。後世尊為說。說中分二。初讚印許說。
後正答所請。答請分三。初教起勝行。二教起行意。
三教常設會。隨文提舉可知。

【疏】流通分中有三。一申請。】

「目連復白佛言。弟子所生母。得蒙三寶功德之力。眾
僧威神之力故。若未來世一切佛弟子。亦應奉盂蘭
盆。救度現在父母。乃至七世父母。可為爾不。」

【【疏】述曰。說此語時。亦是設供之後。非一席之事。至
畢鉢羅窟。方始總集為經也。目連愛其親而及他
人。如潁考叔諫莊公也。

【鈔】潁考叔言。春秋傳廣。略其要云。鄭武公。娶姜氏。
生莊公。及共叔段。莊公寤生。驚姜氏。遂惡之。(寐寤而莊
公巳生。故驚而惡之)愛共叔段。欲立之。(欲立以為太子)亟請於武公。
公弗許。及莊公即位。請京。使居之。謂之京城大叔。
(京城。今榮陽京縣也)大叔完聚。(完城郭。聚人民)繕甲兵。具卒乘(步曰卒。車
曰乘)將襲鄭。夫人將啟之。(掩不備曰襲。啟。開也)莊公遣使伐之。
大叔出奔共。(音恭。國名也。共國。今汲郡共縣)遂寘姜氏于城頴。(寘置
也。城潁。鄭地也)誓曰。不及黃泉無相見也。既而悔之。潁考
叔為潁谷封人。(封人。典封彊者)聞之。有獻於公。公賜之食。
舍肉。公問之。對曰。小人有母。皆嘗小人之食。未嘗
君之羮。請以遺之。公曰。爾有母遺。我獨無也。頴考
叔曰。何謂也。公語之故。且告之悔。對曰。君何患焉。
若掘地及泉。隧而相見。其誰曰不然。公從之。公入
隧中。其樂也融融。(融融。和樂貌也)姜氏出隧。其樂也洩洩。
(音曳。舒散貌也)遂為母子如初。君子曰。潁考叔純孝也。(純。猶
篤也)愛其母。施(音異)及莊公。

【疏】二讚請。】

「佛言。大善快問。我正欲說。汝今復問。」

【【疏】述曰。初句標讚。大善快問者。深契聖心。後二句
釋所以。以正欲說。即遇問詞。機感相投。潛通密應。
故言快問。佛本意者。欲說孝道最大故。拔苦事重
故。盂蘭法勝故。世尊覩眾勝緣機熟。可教化故。

三答請於中有五。一教起行。】

「善男子。若比丘比丘尼。國王太子。大臣宰相。三公百
官。萬民庶人。行慈孝者。皆應先為所生現在父母。過
去七世父母。於七月十五日。佛歡喜日。僧自恣日。以
百味飯食。安盂蘭盆中。施十方自恣僧。」

【【鈔】疏科二。初釋孝順之人。

【疏】述曰。雖貴賤品隔。僧俗道殊。自非化生濕生。無
不有父有母。慈烏鸚鵡。尚解思恩。豈況人倫。而不
濟拔。

【鈔】雜寶藏經說。過去世時。雪山之中而有鸚鵡。常
採花果稻糓奉盲父母。是時田主案行苗稼。見諸
禽蟲剪穀穗處。便設網羅捕得鸚鵡。鸚鵡告言。田
主先有好心。言所種穀。要與眾生而共食噉。由是
之故咸來採取。如何今日而見網捕。但以種子如
父。田似於母。實語如子。田主如王。擁護由已。我等
如民依之而住。田主聞巳。即放鸚鵡。佛言。田主者。
舍利弗是。盲父母者。今淨飯王摩耶夫人是。取穀
鸚鵡者。我身是也。慈烏如常。
△二釋孝順之行二。
初總釋孝行又二。初正釋經意。

【疏】孝子利害。巳具懸談。既識是非。須依正道。故云
應先為所生等也。

△二因辨藏攝。

【疏】據制令。必為不為。即是違制。故亦當於制教。是
以前判。亦屬律藏。

△二縱奪釋成。

【疏】然佛無悲喜。今於此日示現歡喜者。應機緣也。
以佛本出世。只為勸人修行。見人造惡則悲。見人
修善則喜。今比丘九旬加行日滿。倍更懇誠。三千
界中皆同如此。稱佛本意寧不欣歡。此日設供。其
福甚矣。

【鈔】九旬者。六藝論云。黃帝佐官大撓。造甲子。立干
神十。謂甲乙丙丁戊已庚辛壬癸。支神十二。謂子
丑等。支干合數。干盡為旬。謂甲子乙丑乃至癸酉。
而為一旬。餘甲戌等例知。三月安居故成九旬。三
千界者。具云三千大千世界。謂四大洲日月乃至
初禪。各有一千。以鐵圍山總而圍之。量等二禪。名
小千界。復以十箇小千是一萬。百箇小千是十萬。
千箇小千是百萬。以鐵圍山總而圍之。量等三禪。
名中千界。復以十箇中千是千萬。即此千萬總為。
一億。百箇中千是十億。千箇中千是百億。此千中
千。即是大千世界。以鐵圍山總而圍之。量等四禪。
以大兼小。合此小千中千大千。名為三千大千世
界也。
○經言。善男子者。成就信等諸善根故。比丘
者。正云苾蒭。言含五義。一曰怖魔。初出家時魔宮
動故。二曰乞士。乞食濟身。乞法資道故。三曰持戒。
漸入僧數持淨戒故。四曰淨命。不依於貪邪活命
故。五曰破惡。漸依聖道滅煩惱故。尼者。女聲。女具
五德。名苾蒭尼。宰相者。宰。主也。相助也。為主割斷。
助於君故。三公者。起自周時。謂太師太傅太保也。
公。正也。有功之臣。忠正無私。曰公。百官者。百司之
官。官。公也。觀也。依公執政。觀察人情。決斷是非也。
萬民者。兼有位者萬類人民也。庶人者。庶。眾也。無
位之眾。故曰庶人。總有十類。行慈孝者。如經可知。

【疏】二教發願。】

「願使現在父母。壽命百年。無病無一切苦惱之患。乃
至七世父母。離餓鬼苦生人天中。福樂無極。」

【【疏】述曰。所修必假行門。所獲必由心願。願者心之
樂欲。欲得存歿咸安。存者保壽於人閒。常無病惱。
歿者遷神於天上。永絕冥塗。行願相資。無所不利。

三教常作。】

「是佛弟子修孝順者。應念念中常憶父母。乃至七世
父母。年年七月十五日。常以孝慈憶所生父母。為作
盂蘭盆施佛及僧。以報父母長養慈愛之恩。」

【【疏】述曰。是佛弟子修孝順者。反明非佛弟子及不
孝順者。即任不設盆供也。念念常憶者。無終始也。
長養是事。慈愛是心。故前起行。及發心願。以報之
也。餘文可解。三藏云。父母結愛。既念念不去心。孝
子報恩。須年年不絕供。

【鈔】念念常憶者。孝無終始也。逆推孝行。法爾常規。
故無其始。順推孝行。盡未來際。故無其終。所生父。
母者。意說其子所有生身父母也。

【疏】四勸受持。】

「若一切佛弟子。應當奉持是法。」

【【疏】述曰。智度論云。信力故受。念力故持。今云奉者。
即受之義。應當者。勗此二力。

【鈔】此下流通分也。復分為二。初二句世尊付囑。後
三句眾喜奉行。今初。若凡若聖。在家出家。信佛弟
子。汝等應當奉行其事。利益存亡。受持其教。領納
文義。故經云爾。

【疏】五喜而奉命。】

「時目連比丘。四輩弟子。歡喜奉行。」

【【鈔】疏科二。初釋四輩弟子。

【疏】述曰。四輩者。僧尼士女。或云人天龍鬼。疑故兩
存。

△二釋歡喜奉行。

【疏】然凡厥生靈。皆依恃怙。故父母恩。均於天地。此
雖至孝。不得其門。今受神方。信知靈驗。必能除七
世之所難。報二親之劬勞。自知心有所之。是以歡
喜承命。

【鈔】自知下。之。至也。四輩弟子聞佛說巳。自知孝心
而有所至。是以顏舒而歡。心悅而喜。承佛勅命。信
受奉行。
○經言。四輩弟子者。藥師經云。比丘比丘
尼。清信士清信女。然四眾。四部。四輩。經論常談。疏
中二解。初是後非。不須兩存。智生師後名弟。解從
師生名子。故名弟子。天親菩薩釋伽耶山頂經云。
歡喜奉行。有其三義。一能說人清淨。二所說法清
淨。三依學之者。究竟得果清淨。由此三義。歡喜奉
行。乃為偈曰。

「　盂蘭盆奧旨
　略釋讚幽邈
　福利自他親
　度苦證常樂」
】

佛說盂蘭盆經疏孝衡鈔卷下(終)

** 經疏鈔音釋

*** 經疏
剎法師
(舊本作利字悞)。
窘
(巨隕切迫也。又音郡)。
有解招難
(舊本六慈恩有解。今
勘浙本及川本古疏皆無慈恩字。況慈恩法門宗匠。必時人不敢容易指斥。故從而削去)。
鴻臚

(下音閭。九寺名也。鴻大也。臚陳序也。言大陳序所須。以禮待外國之賓也)。
菉菽
(音綠。叔豆也)。

拊
(音撫拍也)。
簞瓢
(上音丹。竹器也。下毗消切。蠡也。即匏片持水耳)。
弄腦
(舊本作挊義同)。

襦
(音儒短衣)。
蚤蝨
(音早瑟)。
厭課
(上音魘塞也。課責也。當二親齋忌。無至誠脩福。但厭
塞人之課責故為之耳)。
揣食
(上初委切。私取也。又準藏中本經音義。亦團呼之。攬取也)。
豈
料
(料量也。豈料者不能測量也)。
居然
(上音基。語助。出禮記注文)。
膏腴
(音高俞肥也)。

鼷
(音兮名甘口鼠好食牛角)。
核
(音鶻。本下革切。語忌也)。
糩
(苦外切。準四分律行事鈔云。糩
果柔脩淨。音義指歸云。糩。麤糠也。果子殼如糠。注云。松柏之子也)。
蘇荏
(下音稔。說文桂荏蘇
也)。
蔆
(音陵芰也)。
錠
(音定燈也)。
燎
(音了火也)。
汪洋
(深大也)。
財賄
(下音晦財也。此
喻時人所忌。然疏文盛行。未敢輒改)。
潁考叔
(上庾頃切。說文。水出潁川陽城也。鈔申引春秋
云潁考叔為潁谷封人。注云。典封疆者。春秋疏正義曰。周禮封人掌為畿封而樹之。鄭玄云畿上有封若
今時界也。言潁谷封人。皆以地名封人。蓋封人。職典封疆居在邊邑。潁谷是國之邊邑也。如今之守邊城
寨主)。
勗
(許六切勉也。勸也。即勸勉信念二力)。
今受神方
(結前目連問教)。
信之靈
驗
(結前設供獲益)。

*** 鈔
載則也
(上音再。則也。即是語助。與且字同。不須云荷載)。
鉢剌
(下音辢。梵語彈舌呼也)。

隋煬
(下音漾。隋朝帝號)。
圊
(音青廁也)。
莪
(音俄)。
和和
(二皆去聲呼之。應聲也)。
厭
課
(厭。去聲。疏音義中音魘。別作一義解。詳義取捨)。
稸
(敕六切積也)。
箱
(舊本疏中作廂。傳悞。
鈔文隨而解釋。今依古疏勘定。改正作箱。故引毛詩并注證之)。
易繫辭
(繫音係。聯也。舊本鈔
引千字文注解。二人同心。且非經史。況彼人姓管名寧字幼安。又將一人名字分作兩人說之。難為依據。
故今從周易繫辭并注文改正耳)。
安居
(此段鈔文數處差悞。極害義理。巳依律中改正。其餘
義稍可通。故存舊說)。
浮囊
(下奴當切。有底曰囊。無底曰槖。此所引涅槃經有五重乞喻。五篇罪
犯。今次第引之配合可解)。
至治
(下音雉。舊作理字者。以唐高宗諱治。故作理呼。今依尚書正文
也)。
亟請
(上音器數也)。
完聚
(上音洹兮也)。
舍肉
(上音捨置也)。
遺之
(上去
聲呼贈也)。

巳上兩卷音釋並依原本略取舍之。