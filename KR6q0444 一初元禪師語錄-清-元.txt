#+TITLE: 一初元禪師語錄-清-元
#+DATE: 2016-06-11 12:30:27
#+SOURCE: github.com/kanripo/KR6q0444 master 7aa00377                

** 一初和尚語錄序

禪道至今日可謂盛矣開堂者列
剎相望傳法者交臂相逢然求其
超宗越格不愧古人者蓋未數數
也余是以嘆無趣老人之源大而
流長也無趣為斷橋之後丕振濟
上宗風雖其隨緣晦跡而子孫綿
綿乃四傳至今則有介菴一初兩
師出焉介菴和尚主法金明諸方
仰重一初和尚於戊子年為檀越
請居濮溪永正遠近禪侶輻輳應
眾懇陞座說法乃有上堂小參機
緣拈頌一卷余得焚香展誦見師
全機大用電掣霆奔慈悲唱導風
和日麗真足以近承趣老而上光
濟祖非如古人所云仰山再來之
儔耶夫斷橋與雪巖同出無準而
高峰大師則雖嗣欽師初稟倫老
今高峰兒孫遍地而師為斷橋的
派其手眼超卓如此行將大昌厥
後無疑也雖然從上第以慧命為
重耳盛衰何論焉且五宗均為四
七二三之嗣則濟洞可無彼此也
況斷橋雪巖皆滹沱一脈又安得
岐而二之乎余曾聆師之教而欣
服之因敢以管蠡道其萬一或者
以儱侗罪我其又奚辭。

後學施博拜題









** 一初和尚語錄序

斷橋車溪一派嫡乳特地演
暢鴛湖而曹源濟上之洪波
浩衍沾蓋靡窮只今燈輝炳
發正眼拈提一現金明之介
菴一現永正之一初兩和尚
可謂禪窟中金昆玉友剎竿
頭並轡齊驅矣茲閱初和尚
永正語錄而知靈機廓徹迥
絕安排鏡智洞懸全超事理
即此語言文字悉入毘盧性
海大地法輪之中行見祖脈
所通風行草偃道化所被水
到渠成是謂格外風規豈止
廛居作略哉靈宿古鄉中已
作須彌座普使石火電光轉
凡成聖嗣且名藍仰重雲水
咸皈正未容思議涯量也。

順治乙未孟冬望日國子司
業福徵譚貞默槃談撰





* 永正一初元禪師語錄目次

  
  * 序
  * 卷上
  
  * 上堂
  * 示眾
  * 小參
  * 機緣
  * 行實
  * 卷下
  
  * 頌古
  * 像讚
  * 詩偈
  * 雜著
  * 佛事
  * 附
  
  * 永正碑記




一初元禪師語錄卷上

嗣法門人　真開　真智　等編

順治戊子歲師於興善禪寺受嘉禾紳衿諸護法并
檀越眾居士等恭請住濮溪永正禪院至菊月九日
進院上堂師至法座前拈請啟云言言綿繡字字珠
璣佛祖親傳之旨因茲啟發聖凡本有之源由此顯
揚若也會得不用參詳如或未然更須宣過維那宣
畢師指法座云大眾須彌燈王如來為汝等演大法
義轉大法輪了也若信得及更有何事設或未然且
聽處分遂陞座拈香云此一瓣香端為祝延
今上皇帝萬歲萬歲萬萬歲伏願道崇千古德被兩
儀萬邦齊俯順兆姓悉歡虞次拈香云此一瓣香奉
為滿朝勳貴列郡尊官暨本山護法遠近檀那惟願
生生培佛種世世作金湯同明般若正因共證菩提
妙果又拈香云此一瓣香歷年勤苦多載參尋桐月
菴中親遭痛棒普明寺裡又喫鉗鎚直得徹骨徹髓
透頂透底專為福建建寧府普明堂上傳臨濟正宗
第三十世鴛湖先師大和尚以酬法乳之恩遂歛衣
就座維那白椎云法筵龍象眾當觀第一義師震威
一喝云如天普蓋似地普擎五眼莫睹千聖難名喚
作第一義早巳蹉過了也那堪更復云觀然雖如是
官不容針私通車馬還有共相證明者麼不妨出眾
與山僧相見僧問龍天推出祝聖拈香正恁麼時請
師舉唱師云天下太平萬民樂業進云如是則皇恩
佛德均酬也聖解凡情總合機師云知恩有分進云
秪如三聖道我逢人則出出則不為人意旨如何師
豎左手一指進云興化道我逢人則不出出則便為
人又作麼生師豎右手一指進云上來宗旨蒙師指
未審更有為人處也無師便打進云然則大地眾生
咸沾法雨去也師云速禮三拜乃云妙道由來絕古
今群情動止賴斯恩昔年鷲嶺單傳旨今日當陽普
示人遂舉拂子召眾云會麼三世諸佛以此迥超十
地歷代祖師以此拔濟四生天地以此化育萬物國
君以此坐享太平所以道天得之以清地得之以寧
君王得之以治天下且道衲僧得之又作麼生擊拂
子云出群須是英靈漢敵勝還他獅子兒或有個聞
恁麼道忍俊不禁管取山僧退身有分雖然爭奈木
上座不肯放過何也棒頭有眼明如日要識真金火
裡看卓拄杖一下喝一喝下座維那結椎云諦觀法
王法法王法如是(謝辭不錄)。

佛成道日當湖愛吾馬居士請上堂僧問世尊成道
即不問古佛陞堂事若何師云虛空作舞萬象點頭
進云十方同聚會個個學無為如何是無為的旨師
云拈香擇火運水搬柴僧禮拜師便打問明鏡高懸
靈光獨耀祖令當機如何舉唱師云霜風匝地寒進
云秪如世尊睹星悟道猶是眼中著屑別有家風又
作麼生師便打進云棒頭指出無生句大地眾生得
自由師云你還得自由麼僧一喝師復打乃云昨宵
風雨多今日晴光布覿面直施呈當陽全顯露透關
人迥絕情塵明眼漢不存意路山頭白浪飛騰海底
紅塵彌播舜若多無處藏身畢陵迦吞聲飲氣到這
裡譬如烈燄不容蚊蚋雖然不是一番寒徹骨爭得
梅花撲鼻香拂拂子下座。

桐邑清河菴素樸嶺梅二禪人同眾居士請上堂僧
問法流東土教始西乾桐溪亙古千百年未曾顯露
今日和尚陞座四眾雲臻如何得三根普潤師卓拄
杖云個個盡沾恩進云恁麼則鴛湖一滴作浪興波
也師云照顧腳下問如何是清河境師云一溪春水
浸青天僧禮拜師乃云花雨噴香春風撲面林間鳥
語檻外舟行頭頭獨露真機一一全彰至理通方作
者舉著便知滯影迷流安能頓曉所以道要明向上
事須還向上人南贍部洲打鼓北俱盧洲上堂則且
置秪如當陽顯示一句又作麼生豎拂子云鷲嶺別
傳開正眼車溪嫡派湧曹源下座。

觀音聖誕月如上人領桐邑君卿王居士薦親祝壽
請上堂僧問如何是聞聲悟道見色明心師云雞鳴
犬吠柳綠桃紅進云觀世音菩薩將錢買胡餅放下
手卻是饅䬦又作麼生師云日面佛月面佛進云恁
麼則臨濟今猶在韶陽意轉新拂坐具歸眾師云具
眼衲僧問眼裡聞聲觀自在耳中見色悟圓通互用
如來妙智力未知此外更如何師彈指三下進云秪
如觀音降誕居士慶壽又作麼生師云錦上更鋪華
進云恁麼則兩彩一賽去也師云不妨靈利乃云柳
綠桃紅直示圓通面目鐘鳴鼓響全彰古佛家風明
明匝地普天一一騎聲蓋色不離動轉施為迥絕見
聞知覺所以道唯有一乘法無二亦無三以斯追薦
宗親以斯永延福壽以斯拔濟群迷以斯滋培眾善
謾說南山鱉鼻吞卻嘉州石象休云東海鯉魚撞倒
陝府鐵牛脫略情塵則且止秪如隨緣赴感一句又
作麼生舉拂子云處處彌陀佛家家觀世音下座。

王店梅谿旭野禪德領伯齡徐居士請上堂僧問本
來無一物未審和尚今日說個甚麼師便打僧禮拜
師云本來無一物你又禮拜個甚麼僧擬議師復打
乃云即心即佛虛空釘橛非心非佛眼中添屑不是
心不是佛不是物曳尾靈龜猶不瞥臨濟問佛法大
意喫六十痛棒黃檗性命落在他人手裡百丈再參
馬祖直得三日耳聾始悟當機一喝阿呵呵也太屈
卓拄杖云個事當陽為剖決昨日雨兮今日晴風自
涼兮火自熱透得者自然如虎靠山未明底豈免循
途守轍殊不知人人大用現前個個真機獨脫復卓
拄杖一下喝一喝僧問昔有僧問巖頭浩浩塵中如
何辨主頭云銅沙鑼裡滿盛油意旨如何師便打僧
云不會師云聽取一偈銅沙鑼裡滿盛油見徹方能
得自由有意氣時添意氣不風流處也風流下座。

浴佛日蘭亭劉居士領眾請上堂僧問未離兜率巳
降王宮未出母胎度人巳畢為甚年年此日祝慶如
來師云一番舉起一番新進云秪如世尊初生時道
天上天下唯我獨尊意旨如何師云百草頭邊春色
露進云雲門道我當時若見一棒打殺與狗子喫貴
圖天下太平又作麼生師云知恩解報恩進云恁麼
則臨濟家風今尚在萬古徽猷正此看師云眼中著
屑僧禮退問法筵大啟四眾雲臻向上宗風如何舉
唱師云石人頭戴金冠子僧禮拜師便打乃云適來
禪者恁麼問山僧如是答若也知得落處便見釋迦
老子未離兜率巳降王宮未出母胎度人巳畢如或
未然莫怪雲門大師道我當時若見一棒打殺與狗
子喫貴圖天下太平秪如釋迦老子纔生下地便乃
露布大人境界真所謂天中之天聖中之聖然則檢
點將來正如嚼飯餧嬰孩未免傍觀者哂比若雲門
大師正令當行直得乾坤失色日月無光也是為他
閒事長無明要且未見釋迦老子諸仁者且道山僧
今日恁麼拈提還見釋迦老子麼聽取一偈一回舉
起一回新百億須彌百億身杓柄拈時獅子吼龍泉
沐處象王嚬千林慧日添光彩大地恩濤滌垢塵稽
首釋尊無上士恒河沙劫莫能陳喝一喝下座。

師於壬辰仲春當湖檀越完初羽生民開屠居士護
法爾明滌凡劉居士等并耿惟上座請住竺隱禪院。

上堂僧問途中消息則不問陞堂一句請師宣師云
杲日正當天進云恁麼則善信咸欽仰宗風遍大千
師云闍黎分上又作麼生僧一喝師打云也須喫棒
耿惟上座問遠蒙法駕大地沾恩箭鋒相拄即不問
道同氣合事如何師云山僧拖犁闍黎拽耙進云如
是則水中有鹹味色裡著膠青師云知心能幾人進
云粉骨碎身未足酬一句了然超百億師打云且道
這一棒是賞你罰你惟禮拜師乃云花笑春風格外
真規頓現漁歌曲水就中消息全彰向上拈提不礙
通人唱和隨宜施設何妨達者商量寒時添衲熱則
披襟休云覓火和煙得飢來喫飯倦即噇眠莫道擔
泉帶月歸握一拳大千香水海攝盡無餘舒一掌百
億須彌盧拈來有據所以道大人得大機大智得大
用設或情塵未脫翳眼猶存正如霧鎖長空何止鄉
關萬里秪如今日山僧到此耿惟上座同眾居士乞
余陞座且道是向上拈提是隨宜施設舉拂子云相
識滿天下知心能幾人下座。

當湖西林禪院自天碩德同雪林沈居士等請上堂。

僧問腳跟點地即不問鼻孔撩天時如何師打云一
串穿卻進云一枝無孔笛吹出太平歌師云閒言語
乃舉靈雲悟道頌三十年來尋劍客幾番落葉又抽
枝自從一見桃花後直至如今更不疑玄沙道諦當
甚諦當敢保老兄未徹在師云靈雲觸目知機正是
眼中著屑玄沙見兔放鷹翻成節外生枝若道靈雲
是則辜負玄沙若道玄沙是又埋沒靈雲且道畢竟
如何遂喝一喝云謾說超方眼休誇劫外春下座。

師於竺隱禪院甲午七月首座沖默監院無能同眾
檀護請歸永正誕日上堂僧問父母未生前請師道
一句師云未問巳前答汝竟進云世尊降誕地湧金
蓮和尚生日有何祥瑞師云今日眾居士請山僧陞
座進云恁麼則斷橋嫡脈流千古臨濟宗風萬派傳
師云速禮三拜問節屆中元桂魄迥金風拂座雨花
新籌添海屋恒無盡不惑筵開作麼生師打云分明
看取進云壽山疊疊千峰翠福海淵淵萬派清師云
上座眉毛在甚麼處進云法雨彌施塵界外現前無
有不沾恩師便打問香雲飄渺常開不老之春龍象
班齊永祝無疆之壽和尚福壽彌天學人頓超十地
爭如兩彩一賽如何是四十而不惑師卓拄杖云汝
還信得及麼進云無弦琴子師彈妙格外知音更有
誰師云未敢相許進云泥牛海底啣珠走不被東君
把鼻穿師打云爭奈老僧何乃云說心說性那堪播
上揚塵舉古舉今豈更添枷著杻山僧今日也不說
心說性也不舉古舉今使個個迥超情解人人脫略
見聞遇茶喫茶遇飯喫飯要坐便坐要行便行所以
山僧昔于竺隱嘯月吟風攜笻緩步對青山靜聽濤
聲貫耳今歸永正髼頭跣足養病放憨消白晝閒看
野色迎眸有時日影重重鼻息鼾鼾貪睡穩有時爐
煙裊裊茗香馥馥煮泉清任他人情迭變世事多更
蛇吞大象鼠竭滄溟然雖如是且道山僧今值四旬
母難之晨眾檀護虔請陞座又作麼生施設卓拄杖
云還委悉麼一句了然超百億虛空湧出鐵崑崙喝
一喝下座。

金門尤氏薦夫請上堂僧問霜花遍地黃葉飄空尤
氏安入虔誠懇請如何是薦夫一句師云香雲呈寶
蓋玉炬綻金蓮進云恁麼則天上有星皆拱北人間
無水不朝東師便打進云現存俱獲益亡者得生天
去也師云速禮三拜僧問懇乞宣揚微妙法薦亡一
句事如何師云須彌𨁝跳進云恁麼則亡靈歸極樂
現在亦歡娛師云也虧闍黎委悉僧禮拜師一喝乃
云靈光獨耀至理全彰頭頭顯般若妙門一一示涅
槃心印明明絕覆藏明明無向背如杲日麗于中天
似太虛涵乎萬象拯群迷于既形之後拔諸有于未
兆之前木馬嘶風裂破銀山鐵壁泥牛吼月豁開金
鎖玄關乃佛乃祖共演斯宗是聖是凡咸歸此地所
以云心同虛空界示等虛空法證得虛空時無是無
非法雖然且道守田金公畢竟如何超脫乃豎拂子
云天人群生類皆承此恩力日午打三更夜半金烏
赤拂一拂下座。

監院斷愚智公捐資啟建山門請上堂師拈拄杖云
門牆建立全歸監院之功僧眾安寧必仗伽藍之祐
接青龍而喜慶聯綿拱太陽而惡星殞伏直使天神
贊善四方八面總皈依雲水交參十聖三賢俱及第
且道正恁麼時作麼生卓拄杖云普請大家齊著力
從教泉石永增輝下座。

振羽錢居士重裝中尊大佛開光請上堂師舉拂子
云虛空閃爍大地輝煌度生濟物即此恩光大眾會
麼遂震威一喝監院斷愚智公問寶相重裝金身復
煥秪如施主錢逵未審得何利益師拈拄杖云一莖
草上現瓊樓智云恁麼則功不浪施去也師云也賴
闍黎親著力智呈坐具云全身當奉重四眾盡沾恩
師云更須出一頭地智一喝便禮拜師云寒灰當發
燄枯木也花開卓拄杖一下下座。

元旦大佛開光監院斷愚智公同守府聖芝吳居士
并眾信請上堂僧問三世如來二十五年通身泥水
今日紫金光聚烜赫當陽四眾雲集願聞法要未審
和尚如何宣示師拈起拄杖云不是苦心人不知進
云如是則人人增福慧個個獲圓明師云且喜非分
外進云智鏡高懸千古耀真燈永著萬年光師云梅
花香遍處徹骨自幽清僧禮退問佛身充滿於法界
普現一切群生前隨緣赴感靡不週而恒處此菩提
座請問和尚如何是金佛不度爐師云煆他不得進
云三世諸佛向火燄裏轉大法輪如何是木佛不度
火師云燒他不著進云化人問幻士谷響答泉聲欲
識吾宗旨泥牛水上行如何是泥佛不度水師云浸
他不爛進云不是心不是佛不是物如何是真佛內
裏坐師云無限癡人向外求僧呈坐具云是金佛耶
木佛耶泥佛耶真佛耶師云闍黎試分析看僧打圓
相云是度爐耶度火耶度水耶內裏坐耶師云正要
你著眼進云諸佛巳蒙師指示向上宗乘事若何師
便打進云恁麼則放大光明照天照地去也師云也
要大眾知恩僧禮拜師豎拂子云豁開宇宙迥雙眸
廓徹靈明大地週惟我獨尊全體現河沙法界一毫
頭是以聖凡共稟其常巨細全承其力不增不減無
欠無餘巍巍乎蕩蕩乎輝輝焉晃晃焉諸佛因之而
出世祖師繼之而敷演眾生依之而解脫殊品藉之
而生長故虛空本之而包括天地得之而覆載日月
由之而照臨國王體之而安泰百官秉之而榮顯庶
民賴之而成立衲僧據之而開廓人天正眼總持無
量義門直得百億須彌盧𨁝跳大千香水海翻騰然
雖如是威音王巳前一句則且置秪如今日大佛開
光又作麼生以拂子打圓相云慈光普覆無私鑒福
被群情萬象新下座。

普明鴛老和尚忌日上堂眾問答畢師乃卓拄杖云
吾師本是法中王短劫長年詎可量莫謂虛空曾殞
跡休云日月巳含光四生普為開真際三界咸能演
妙常面目儼然無變易人間天上示無雙復卓拄杖
一下云大眾見麼喝一喝下座。

長水退菴栴檀觀佛開光監院斷愚智上座檀越敬
泉沈居士請上堂師云挾泰山逾北海豈稱好手攪
長河為酥酪未是作家直須穩坐道場而福應群機
不動舌根而化滿天下且道是甚麼人舉拂子云會
麼金容普現週沙界聖德無窮度有情海印發光親
按指塵勞先起憫眾生剔除翳目超生死點破空華
徹我人魔外皈依恩被廣天龍恭敬道弘深靈山會
上傳真脈雞足峰前續慧燈一段常光曾不昧人間
天上獨為尊大眾既是一段常光曾不昧且道用開
作麼以拂子作點勢云當陽指出無餘事秪要舍靈
獲本明下座。

建彌勒殿上樑眾檀護請上堂眾問答畢師乃云闢
景溪之秀麗振永正之家風集檀那之福勝顯佛祖
之真宗大眾且道承誰恩力卓拄杖一下云人天憑
覆蔭三界獨高崇喝一喝下座。

佛歡喜日斷愚智公報薦祖親請上堂問今日正當
諸佛歡喜虔請和尚說法度亡如何得一門超出師
卓拄杖一下云頓入此中來進云祖親蒙指示立地
證無生去也師云直須慶幸始得智一喝便禮拜師
乃舉拂子云欲報祖親酬罔極惟憑顯此如來力最
尊最勝大雄慈世出世間無等匹豎窮三際莫能量
橫亙十方安可測秪緣隨類度群迷示現其身千百
億虛空湧出寶蓮臺遍界全彰光赫奕鐵圍粉碎黑
山摧地獄頓消諸苦息河沙剎海悉蒙恩六趣四生
俱獲益良久云六趣四生既俱獲益且道小山金公
俞氏安人成丹處士唐氏淑人又作麼生復舉拂子
云共蹈毘盧頂時聞正法音喝一喝下座。

師五旬誕日法姪三塔主峰禪師文學羅子先別駕
項牧公本鎮護法守府吳聖芝居士等并桐邑許全
茂眾信請上堂師拈新法衣示眾云須彌納芥錦上
鋪花從真實心中流出將來於如來藏裡當陽顯示
巧施玉線密布金針則且置正恁麼時一句作麼生
道檀那增福慧佛日永光華。

佛前拈香云佛真法身猶若虛空應物現形如水中
月古人恁麼道元上座即不然佛真法身無物可喻
萬德彌彰洪慈普利喝一喝遂展拜。

祖師前拈香云西天四七東土二三直下至我普明
先師老和尚六十有七這一隊老漢今日被元上座
將他鼻孔扭作一團拋向當陽直得盡虛空遍法界
七花八裂為瑞為祥令大地眾生一個個𡎺著磕著
阿耶阿耶聊伸供養遂插香禮拜。

陞座僧問楚之南有榠欞者以五百歲為春五百歲
為秋上古有大椿者以八千歲為春八千歲為秋擬
師壽量未審相去多少師云更向那邊看進云恁麼
則越聖超凡恒不易森羅齊拱法中王師云禮拜著
僧一喝師便打進云當陽一句無私語粉骨難酬佛
祖恩師復打問彈指圓成八萬門剎那超越三祗劫
請問和尚如何是一為無量師云森羅萬象進云變
大地作黃金攪長河為酥酪如何是無量為一師云
萬象森羅進云塵沙劫又塵沙劫數盡塵沙劫未休
欲拈一句祝師壽不知將底報宗猷師云也只道得
一半進云只有天在上更無山與齊師便打僧擎坐
具繞一匝云恁麼則實掌不足為壽趙州難並其年
師云闍黎不妨讚歎乃云金剛正體遍徹十虛般若
靈鋒迥超情棘淨裸裸莫可躋攀光現現徒勞妄測
是以堂堂大用耀古騰今赫赫圓機騎聲蓋色故乃
釋迦老祖未離兜率巳降王宮未出母胎度人巳畢
豎拂子云若向這裏見得鷲嶺端不拈花如其更或
躊躕少室翻成面壁頭頭杲日麗天一一真風壁立
雖然如是秪如今日諸大護法并諸法姪光臨為山
僧五旬初度作麼生良久云且喜相看非外客都來
盡是個中人拂拂子下座。

* 示眾

師示眾舉世尊因外道問不問有言不問無言世尊
良久外道歎曰世尊大慈大悲開我迷雲令我得入
作禮而去阿難白佛外道得何道理稱讚而去世尊
曰如世良馬見鞭影而行師云大好世尊被外道勘
破外道雖然伶俐入地獄如箭阿難白佛卻被世尊
熱瞞大眾且道山僧又作麼生乃卓拄杖云誰知遠
煙浪別有好商量一時打散歸方丈。

師示眾以拄杖左邊卓一下云若向這裡見瞎右邊
卓一下云若向這裡見瞎又中間卓一下云直饒恁
麼瞎瞎畢竟如何楊岐驢子普化木鐸便起。

師落堂示眾舉世尊靈山會上拈起一華顧視大眾
時百萬人天盡皆罔措惟金色頭陀破顏微笑世尊
云吾有正法眼藏涅槃妙心實相無相微妙法門付
囑摩訶迦葉師召眾云黃面老人大似頭上安頭飲
光大士正如眼中著眼百萬人天卻較些子雖然世
尊迦葉且置如何是正法眼藏涅槃妙心實相無相
微妙法門會麼卓拄杖一下喝一喝便起。

師落堂示眾云明如日黑似漆喚得來道不出卓拄
杖云是甚麼咄便起。

師落堂示眾舉六祖大師告眾曰我有一物無頭無
尾無名無字無背無面諸人還識否神會出曰是諸
佛之本源神會之佛性祖曰向汝道無名無字汝便
喚作本源佛性汝向去有把茆蓋頭也只成個知解
宗徒師謂眾曰既不喚作本源佛性且道畢竟是個
甚麼卓拄杖一下云若也會得無事不畢如或未然
有寒暑兮促君壽有鬼神兮妒君福便起。

師落堂示眾云山僧有一句子未打鼓前分付諸人
了也若也會得方可商量如或未然豈堪共語拍膝
一下便起。

斷愚智上座掩關示眾師舉拂子云不是一番寒徹
骨爭得梅花撲鼻香大眾梅花香矣且道智上座掩
關又圖個甚麼乃放下云欲得安然無掛念不妨垂
卻月明簾遂封。

師落堂示眾以拄杖卓一下云道得也被他穿卻鼻
孔道不得也被他穿卻鼻孔時有僧問道不得穿卻
鼻孔時如何師云痛癢也不知進云秪如道得因甚
也被他穿卻鼻孔師云築著磕著進云未審和尚還
免得也無師便打僧禮拜師云錦鱗衝浪去跛鱉上
釣來拽拄杖便歸方丈。

師落堂示眾舉香巖示眾若論此事如人上樹口啣
樹枝手不攀枝腳不踏枝樹下忽有人問如何是祖
師西來意若答他未免喪身失命不答又違他所問
畢竟如何即得時虎頭上座出眾便問樹上即不問
未上樹時請和尚道巖乃呵呵大笑師云一人把纜
放船一人看孔著楔總須喫棒始得召大眾云秪如
山僧恁麼道還有與古人出氣者麼眾無對師卓拄
杖云夜靜水寒魚不食滿船空載月明歸便起。

師落堂示眾云形骸逐日衰景物隨時變未達本來
真難逃生死箭乃卓拄杖一下云大眾會麼如或未
會各須努力莫作等閒便歸方丈。

師落堂示眾舉五祖演禪師因僧問一大藏教是個
切腳未審切那個字演云缽囉嚷僧云學人秪問一
字因甚卻答許多演云七字八字僧云也是慣得其
便演云許多時茶飯原來也有人知滋味師云這僧
只解貪程不覺蹉路演祖雖善放行未免隨邪山僧
則不然有問一大藏教是個切腳未審切那個字劈
脊便棒且道與古人相去多少一僧纔出師打一棒
云漆桶便歸方丈。

師落堂示眾云日間圊頭請浴山僧向他道道得即
去頭擬議山僧道恁麼則不浴也行者云請和尚脫
腳山僧便去大眾若道行者是則認奴作郎若道圊
頭不是又扶強抑弱若道二人俱是正是顢頇佛性
儱侗真如若道二俱不是且道因甚不從圊頭請卻
依行者去試定當看眾無語師卓拄杖云選佛若無
如是眼為人難破死生關喝一喝便起。

師落堂示眾卓拄杖一下云大眾會麼佛祖心腸無
他惟以弘法利生為任重耳若守眼空四海惟我獨
尊底見解管取喫鐵棒有日在何故聻復卓拄杖云
個裡不容人我相徒擔妄執自欺瞞便起。

師落堂示眾舉高峰大師云海底泥牛啣月走巖前
石虎抱兒眠鐵蛇鑽入金剛眼崑崙騎象鷺鶿牽此
四句內有一句能殺能活能縱能奪若檢點得出一
生參學事畢問眾云且道是那一句一僧出眾作轉
身勢師云亂做一僧禮拜云瞞和尚不得師云秪瞞
得你一僧云明日打飯供養和尚師云未夢見在一
僧云識得大蟲原是虎師云有什麼交涉一僧纔禮
拜師劈脊便棒乃云原來總道不得山僧自道去也
以拄杖一時打散歸方丈。

上元示眾師云今宵正是正月半燈月交輝無畔岸
喚作燈兮月不明喚作月兮燈不現當人忽地眼睛
穿天上人間成一片海底起紅塵山頭飛白練更問
月落燈息時如何瞎漢瞎漢卓拄杖便起。

師落堂舉普明鴛湖老人同雪嶠大師上弦夜翫月
次嶠指月問那半個在那裡去了明良久云會麼嶠
云也只得半個明卻問那半個在那裡去了嶠亦良
久明云也只得半個嶠乃呵呵大笑師云塤箎遞奏
互換可觀還他二老作家然只好明者一半事若是
那一半事敢曰未在大眾且作麼生是那一半事良
久云待月落後與你道便起。

斷愚智上座啟關師以杖擊關云入這裡不得黃鳥
枝頭語亂啼復擊云出這裡不得烏龜水底深藏陸
乃卓拄杖云山僧今日截斷兩頭打成一片直得行
行自在法法圓融然雖如是且道啟關一句又作麼
生水綠山青無障礙桃紅李白莫能瞞智問自入關
來事最親經行坐臥本天真忽蒙擊碎虛空鎖躍出
金烏萬象新師云更道看智一喝師云也不虛過智
禮拜云謝和尚證明師打云且道是賞你罰你智云
有意氣時添意氣不風流處也風流師遂付囑偈曰
是心非有法是法本非心心法俱空寂真宗耀古今。

* 小參

孝子俞伯元為父文臺居士請對靈小參僧問一靈
偃化四大歸真如何是薦親一句師云燈燦香清進
云恁麼則鬧市叢中親撒手紅塵堆裡示全身師云
誰是證明僧一喝師便打士問父母未生前在甚麼
處師便打進云一口氣不來又作麼生師亦打又云
未審現在時如何師復打士擬進語師擉退乃云父
母未生前一口氣不來即今現在事不用更疑猜卓
拄杖一下喝一喝下座。

蘭亭劉居士為室機化仝子必元請對靈小參士問
生死不隔於毫端古今不離於當念如何是俞氏孺
人脫灑處師云去住自由進云金風無別致過後有
餘音師云讚歎有分士一喝歸眾師云放汝三十棒。

僧問黃葉飄空一真獨露意旨如何師云大地難藏
進云莫是他受用處麼師云全承渠力進云恁麼則
脫卻塵凡超碧漢出籠老鶴便飛高去也師云速禮
三拜僧一喝師便打乃云塵劫來事即在今日今日
面目普現塵沙一為無量無量為一翠竹黃花青天
白日會得也三世諸佛一口吞盡何處更覓生死不
然則歷代祖師於十字街頭搥胸大叫罕遇知音秪
如山僧恁麼舉揚且道機化孺人還得徹證也無若
得徹證一任視世等漚華理家猶唾沫戒性若冰霜
禪心如鐵石撒手之時不妨清脫如其未然乃卓拄
杖云末後一番重指示人間天上任逍遙喝一喝下
座。

孝子俞大成為父紹泉居士請對靈小參師云西風
吹落葉大地舞瓊華臘盡春將至歸心何太奢敢問
紹泉俞公昔日修因植福打坐閱經今朝一念回光
諸緣頓撇腳跟下事還得了然也未若得了然則寶
地舒光潔金蓮透水香如或未能卓拄杖云為君指
出通霄路薦取西方在目前復卓一下下座。

彥卿慧卿素卿沈居士薦慈請小參僧問孝子虔誠
懇陞座薦親一句請師宣師云頓超諸苦趣快樂永
無窮進云恁麼則八十年來成現事好看鐵鷂舞三
臺師云知音不礙頻頻舉達者方知暗裡驚僧禮退
師乃云秋雲冉冉不離山落葉蕭蕭豈別還未達其
中端的旨如何破得死生關昔有禪者聞羿喪歌郎
云紅輪必定沉西去未審亡靈往那方孝子哭哀哀
而禪者大悟秪如今日三位賢郎闔門貴眷悲音哽
咽慟念慘悽且道沈氏安人在甚麼處安身立命卓
拄杖一下云若也知得則生時本未嘗生死亦何曾
有死以娑婆界內為遊戲之場極樂邦中作安居之
地如紅爐點雪杲日麗天行行無礙處處光輝如或
未然山僧復為指個落處遂舉拂子云一句無私堪
薦拔黃金臺畔藕花香下座。

孝子伍文學伍國良為父鳳林居士請對靈小參師
云金風動地促歸人撇卻家緣復本真妻子恩深傷
話別彌陀念切喜為鄰青桐葉落秋空靜丹桂香飄
玉露新恐汝臨行猶未了山僧特為指通津乃豎拂
子云會麼當陽須薦取此路坦然平下座。

新豐孟嘉高居士為室人王氏請對靈小參二裴戴
居士問楓林葉老寒花盡籬落霜青百草腓此際幽
靈何處去請師一語答來機師彈指云會麼進云昔
日殃崛尊者乃世尊高弟緣何救不得產難師云靈
丹須是藥王施進云世尊云我於賢聖劫來未嘗殺
生止此不殺生緣何遂救得產難師云切忌錯商量
進云秪如王氏淑人因墮產難和尚離卻永正特到
新豐未審將何意旨超拔此難師震威一喝進云恁
麼則孤鴛不向污池宿鼓翼高飛太白天四眾知恩
於此日百千道果自綿綿師打一拂云且道是賞是
罰士禮拜而退師乃云幻體非堅久漚花豈耐常百
年同一夢寧免苦悲傷舉拂子云若向者裡明得去
處則金剛身不壞觸目露真光如或未然以拂子擊
香几云一超直入如來地管教是處蹈蓮邦便起。

聖期殳居士為母張氏安人請對靈小參師云玉露
飄空宇宙昏香風拂座雨花新爐煙寶炬舒毫相為
度亡靈越苦淪乃卓拄杖一下云全照安人還會麼
若向這裡會得五十餘年白璧無瑕非分外一朝長
往金蓮隨處腳邊親如或未然復卓拄杖云六方諸
佛在山僧拄杖頭上出廣長舌為說大解脫法門了
也直得三十三天光搖影寂一十八獄瓦解冰清大
眾且道全照安人又畢竟如何以拄杖擊香几云頓
超諸有趣立地證無生下座。

除夕小參僧問年窮臘盡時如何師云梅花遍界新
進云恁麼則大地回春去也師云明日向汝道僧禮
退師乃云今夜正當除夕山僧何可分析懶烹露地
白牛免見倚他牆壁雖然節序摧遷那事從無變易
驀拈拄杖卓一下云大家各請歸堂明晨祝聖雲集
便起。

* 機緣

書記幻菴呈頌師云別露個消息看菴云老老大大
話作兩橛師拈棒菴一喝便行師隨後便打。

祖林上座問既是斷橋因甚得渡斯遠師卓拄杖云
全承渠力問既是鴛湖因甚水無二色師云大地沾
恩問一不成兩因甚更喚作初師云無處不稱尊。

師在興善靜室斷愚上座參師云你在懺期中還見
大悲菩薩麼愚云在和尚頂門放光了也師云在老
僧頂門與汝有甚交涉愚豎拳云請和尚證明師連
打三掌愚禮拜師便一踏。

僧參舉雪峰淘米話未了師劈頭一棒云殘羹餿飯
不勞拈出僧罔措師云學語之流直打出。

沖默上座參師云甚處來默云新城師云未發足巳
前好與一頓默拂坐具師便打少頃默呈頌師接了
更索默云和尚將謂別有師復打云敗闕不少。

僧問見不能及如何指示師云春山青更好春水綠
尤佳。

行者參方歸復求開示師云諸方有道不肯學來共
山僧作對頭便打出。

侍者在躬求開示師云我口乾且去打茶來躬擬取
茶師劈面便掌躬禮拜師云見甚麼道理便禮拜躬
云說不出師云啞卻你口。

侍者斷愚問靈雲日自從一見桃花後直至如今更
不疑因甚玄沙卻道敢保老兄未徹在師云直不藏
曲愚云未審徹底人分上如何受用師云飢來喫飯
倦即打眠。

君伯張居士參舉臨濟度夏因緣問師師和聲打云
草賊大敗士踴躍禮謝。

僧問一切阿耨多羅三藐三菩提法皆從此經出未
審此經從何而出師打一棒云從這裡出僧禮拜師
復打云你且向這裡入。

文啟王居士問佛法緊要乞師一言師以扇擊桌三
下士沉吟師云若向這裡會得原不離居士動用中
士禮謝。

師一日室中舉拂子謂維那沖默云不許明中著腳
豈容暗地躲根截斷兩頭速道一句默便喝師云未
在默鳴指一下便禮拜師擲下拂子默拈起加額云
超凡越聖憑渠力大用臨機報佛恩師并付偈曰心
心本不心法法原非法今付無法心即此是心法。

僧問狹路相逢時如何師云險僧禮拜師云墮。

僧問如何是奇特事師云波斯牽大象僧云意旨如
何師云石女夜懷胎。

僧問如何是和尚為人處師云棒下血淋淋僧云得
恁麼老婆心切師云知恩者少負恩者多。

僧參師拈拄杖僧喝師云好喝僧擬議師直打出。

憶萱沈居士舉拳問古人到這裡因甚不肯住師云
長安雖好不是久居。

僧參纔展坐具師便打僧云謝和尚慈悲師云山僧
今日失利。

二僧參禮拜畢師云一得一失拽拄杖便起。

僧問如何是親切受用師舉茶盞云飯後幾盃茶僧
云恁麼則與眾同分去也師云山僧不瞌睡。

三僧參師云那裡來一云棲真師便打乃顧二僧云
你兩個道看二僧擬對師各打一棒云同坑無異土
尼問如何是某甲本來面目師云一場出醜尼禮拜
師云眾眼難瞞。

耿惟上座參師云如何是新年頭最初一句惟云爆
竹聲中後月落映咸新師云爭奈落在第二惟擬對
師便喝惟云明知和尚大機師云蒼天蒼天惟禮拜。

僧問生從何來死歸何處師拽其耳云你道生從何
來死歸何處僧擬議師便推出。

耿惟藏公再參師云諸佛未出世人人鼻孔撩天出
世後且道因甚杳無消息藏云坐斷天下人舌頭師
云未在藏復呈頌曰塗毒聲前未解聞藏鋒袖裡得
能爭當陽突出無巴鼻打失摩醯正眼睛師目之乃
休至晚師落堂舉原頌問藏云這是有巴鼻底作麼
生是無巴鼻底意旨藏一喝師云還別有麼藏云別
有則不堪師舉拂子云這個又作麼生藏云嚇殺天
下人師打一拂子藏禮拜師復打一拂遂付。

士問弟子本來求和尚開示師打一掌云莫向老僧
邊覓。

僧問如何是一切聲是佛聲師云樹上鵓鳩鳴僧云
便恁麼會時如何師云三生六十劫。

師問僧寓庸一夏在堂中如何行履庸曰著衣喫飯
師云此外更有事麼庸曰有則辜負和尚師云若道
無亦辜負老僧庸良久師乃打一拂子。

通濟上座再參師舉拂子云諸佛未出世祖師不西
來且道還有這個消息也無濟便喝師云秪如諸佛
巳出世祖師卻西來又作麼生濟云度盡群生師云
座主見解濟云和尚又如何師乃震威一喝濟便禮
拜云恩大難酬師打一拂子遂付并偈曰古風振起
欲誰親須是禪林老實人教外別傳今付汝當陽一
喝祖燈新。

僧法雨參師云那裡來雨云崇德來師云一向親近
甚麼人雨云天童報恩福嚴師云更有甚麼人雨云
兩眼相對師豎拳云向這裡道看雨云道破即不堪
師云未在雨云和尚又要重說偈言師便打雨云恩
大難酬師復打雨云恁麼則行洪禮拜去也師乃休
君求孫居士再參師便打士禮拜云謝和尚慈悲師
云更道士便喝師復打云日後不得辜負老僧。

法雨上座再參師云風雨淋漓遠涉不易腳跟下還
曾打濕也無雨震威一喝師云猶帶泥水在雨云只
為和尚老婆心切師便打雨禮拜云粉骨碎身未足
酬對眾禮拜謝師恩師云且喜有人承當雨云也不
為分外師遂付雨九拜乞改真洪。

杲如證上人再參師云向在甚麼處躲根如云從來
無覆藏師云如何是你無覆藏底意旨如云青山綠
水雀噪鴉鳴師云原是舊時面目在如云溪山雖異
雲月是同師云更道看如便喝師打一如意乃云汝
久苦心今欲掩關老僧以此付汝直須為法任重如
頂受禮謝偈曰數載參求事巳知從今正好力行持
他時莫負山僧囑可作人中獅子兒如復頂禮。

僧請益日間作得主夜間如何便總不知師云若恁
麼日間又何曾作得主來直須寤寐一如方能作主
僧便問如何得寤寐一如去乞和尚指示師云日逐
三餐夜來一覺僧禮拜師云你作麼生會僧云不會
師云瞌睡漢去會取不會底好。

徹行者參呈偈師云你折得底月中丹桂在甚麼處
者一喝師云除卻喝道來者云青山綠水原依舊明
月清風共一家師云未在更道看者云和尚且莫惑
亂人師厲聲云強作主宰好與三十棒者禮拜。

宿之張居士請益正見邊見師云居士不得妄生分
別士云大都智為正見識為邊見耶師舉茶盞云且
道是智是識士又問師乃拈二偈示之日二見欲明
徹切忌妄分別春風遍界新梅花香透雪正見與邊
見紅爐飛雪片苦瓠苦連根甜瓜甜徹士禮謝。

僧舉竹篦子話問師觸不得背不得時如何聲未絕
師便打僧云恁麼則學人禮拜去也師云獅子咬人
韓盧逐塊。

* 行實

辛卯年佛成道日斷愚上座領世卿張居士設普茶
同兩序執事請師行實師卻之眾致懇師云古人行
腳廣歷事多說之則可予愚鈍無知何足言也然諸
子再三不免一番露醜予乃當湖曹氏子父號奉松
母姓倪俱事佛父拜蓮池大師因無子法名廣嗣母
專禮觀音大士一夜夢一老僧入房而妊生于萬曆
(乙卯)七月十七日申時也至六歲從學遂名觀錫自幼
懶習書史常喜趺坐聞生死即悲淚立志出家誓不
婚配十歲乞父教誦金剛經每至通達無我法處有
疑十五歲因父齋僧言及參禪能出生死予即請問
僧云那個是你父母未生前本來面目予轉覺昏蒙
愈加迷悶日夜體究時刻不安少倦則自觸其首因
有血症幾死乃發願若不了悟永劫不休十八歲父
母俱喪異香滿室殯葬訖父友賽養愚家留住一年
遂住嘉興別通甫表兄出家奈兄亦留住一日登樓
睹蛇悚然失足忽覺大地平沉始悟本來面目遂述
偈云本來面目無藏處大地渾然獨露伊若也早知
燈是火管教飯熟幾多時時普明老人住桐月菴予
即往呈偈老人云那個是你本來面目予豎拳老人
云死了燒了又作麼生予云瞞我不得老人亦豎拳
予纔擬對老人打一掌云好個瞞我不得予從此脫
然復呈偈云生前不昧死後無迷山青水綠鵲噪鶯
啼又凡情莫測聖解難評木童撫掌石女吹笙老人
目之甚喜指參東塔萬如和尚茶次尚云聞你做工
夫得悟是否予云和尚甚處得這消息尚便打予一
喝便禮拜尚復打予乃同眾皈依是乙亥年事也次
年尚侍天童予往問候遂參密雲老人予禮拜密合
掌顧視左右予珍重便出時有行者云居士路遠而
來老和尚前何得一言不吐予云耳聾作麼遂至寮
中禮尚尚云將得什麼來予扣桌一下尚云我則不
然予云和尚作麼生尚整身云何不道秪有真元在
予禮拜述偈云秪有真元在扣桌原無外芥子納須
彌須彌還納芥尚笑頷之予欲披剃不遂辭歸其年
二十二歲因桐月老人巳赴閩請即禮弘遠老師落
髮明年尚天童回乃住桐月今如如菴也予遂往親
侍一日尚上堂予出問即今陞座則不問向上一句
請師宣尚便打予云恁麼則少年一段風流事秪許
佳人獨自知尚云知的事作麼生予一喝尚復打又
一日鳳臺陸居士乞尚代古予偶近前尚云這樣好
語被你聽去予云不食這般茶飯尚云早巳薰著予
撫掌云此是自家的尚云既是自家的又來作麼予
云若不來怎顯得自家的尚乃休一夜尚垂問未入
門時腳跟下巳喫三十棒未審踏步向前覓個甚麼
眾下語尚不契遂命予下語予云千里特來呈舊面
又一夜隨尚步月次予問皓月當空時如何尚云萬
里無雲予進云青天也須喫棒又作麼生尚云爍破
虛空予禮拜尚一踏至方丈舉僧問古德皓月當空
時如何德云猶是階下漢僧云請師接上階德云月
落後來相見問予且道月落後又如何相見予作舞
便出尚云放汝三十棒予與尚相契機緣甚多沐恩
非一不能備舉辛巳冬結制命予侍寮記錄壬午春
尚亦赴閩請道過建寧特進普明拜請老人陞座予
乃隨侍直至曹山時途中受濕又水土不調遂有脾
疾至秋轉覺困重不得巳因介菴法兄回禾辭歸養
病同過建寧進普明拜別老人誰料老人力款過冬
即命予為不理務侍者每言法門中事便乃哽咽一
日老人示疾喚予入方丈云我心裡不安你還得太
平也未予云蒼天蒼天老人亦云蒼天蒼天予拍膝
一下便出又一日予禮拜起老人舉拳云道一句看
予便掌老人亦掌云(且道)你一掌我一掌甚麼意旨予
云請和尚珍重老人乃休予一喝便歸侍寮老人病
劇一日索予二人末稍意頌予呈偈曰萬仞崖頭撒
手時千差迥絕一毫絲瞎驢滅卻非虛語遞代兒孫
赤體支老人閱之深喜予二人擬出老人云兩個瞎
驢向什麼處去予便珍重而出又一日老人喚至榻
前痛淚法門中事慧命懸絲之切乃述從上佛祖血
脈以大事命任予實愧病軀難堪重荷老人再四勉
勵固辭不允即出源流等件乃集眾舉拂謂予曰昔
日世尊拈花迦葉微笑今日老僧舉拂汝作麼生予
便喝老人曰諸佛未出世輝天洞地出世後耀古騰
今又且如何予以袖拂一拂便禮拜老人遂擲下拂
子并書法偈授予曰沿流一段事竟無頭與尾付與
獅子兒哮吼滿大地乃同介兄一時付囑是壬午冬
予二十八歲也時雲峰法兄監院未幾老人圓寂子
同二兄理後事畢至春乃同介兄出山至武林謁石
雨和尚於寶壽乞撰老人語錄序盤桓數日即歸禾
中欲尋老人業地於新豐古剎值鹽倉社菴宜生禪
德并啟雲湯居士等殷留掛笠未果遂應濮鎮黃菴
主人普聞上座并檀越眾信恭請禁足一年是冬謁
雪嶠大師於東塔人事畢嶠問云你是那個予云老
老大大何得忘卻嶠云什麼處見老僧來予顧侍者
曰快來禮拜大師時知客云是玄微和尚法嗣予云
錯嶠云怪得恁麼利口予云錯錯嶠乃大笑命茶敘
話畢遂辭歸甲申春又蒙興善禪堂馥生老師并本
房白生法屬致書堅請住靜五載故得先師齒塔乃
同介兄建於室中遂有裕菴蔡公捐資予乃編刻老
人全錄并住徑山常住掃無幻祖塔幾蒙右雨和尚
過訪稱重一日至室中偶見桌上予頌臨濟祖囑三
聖偈末句云吹毛用了急須磨鶻眼龍睛不奈何纔
著襴衫穿市過卻來茅舍唱村歌雨閱之喜甚乃曰
此乃濟宗要旨老僧期中亦嘗舉此問僧尟有知其
意者如此頌出可謂親見滹沱矣於戊子秋受紳衿
眾檀護請住永正禪院予自慚荒陋有負先師素願
不私粒米接待方來不蓄分文滋培禪侶為終老之
行不料去冬有個盲龜恰值木孔誠出意外今因病
困不能痊愈遂將院事托之作個無事人也此等說
話明眼人前皆為寐語秪因斷愚上座同張居士及
大眾等逼予敗闕如此雖然精金不復重為礦病眼
能無空裡花久立眾禮謝而退。

一初元禪師語錄卷下

嗣法門人　真開　真智　等編

* 頌古

「世尊初生一手指天一手指地周行七步目顧
四方云天上天下唯我獨尊雲門云我當時若
見一棒打殺與狗子喫貴圖天下太平。」

【人間天上更無雙何必喃喃為舉揚惹得雲門施毒
手至今無處著慚惶。】

「世尊靈山會上拈起一花顧視大眾時百萬人
天盡皆罔措唯迦葉尊者破顏微笑世尊云吾
有正法眼藏涅槃妙心付囑摩訶迦葉。」

【一花拈起露真風金色頭陀正眼通若謂靈山親囑
付生身陷入鐵圍中。】

「般若經清淨行者不入涅槃破戒比丘不入地
獄。」

【打破重關脫蓋纏日輪杲杲耀中天數聲清磬是非
外一個閒人宇宙間。】

「世尊因耆婆善別音響至一塚間見五髑髏乃
敲一問婆此生何處曰此生人道又敲一曰此
生何處曰此生天道又別敲一曰此生何處婆
罔知生處。」

【堪笑耆婆口易開髑髏敲著便胡猜秪知事逐眼前
過不覺老從頭上來。】

「華嚴云一念普觀無量劫無去無來亦無住如
是了知三世事超諸方便成十力。」

【一念觀來絕萬緣去來蹤跡悉皆蠲超然獨脫無依
倚拍手呵呵唱嚕嗹。】

「世尊因外道問云不問有言不問無言世尊據
坐外道讚曰世尊大慈大悲開我迷雲令我得
入作禮而去後阿難問佛外道有何所證而言
得入世尊曰如世良馬見鞭影而行。」

【不問無言與有言當機覿面不相瞞虛空擊落須彌
碎鞭影由來強指南。】

「文殊菩薩令善財採藥云是藥者採將來善財
遍採無不是藥卻來白云無不是藥者殊云是
藥者採將來善財拈一枝草度與文殊殊接得
示眾云此藥能殺人亦能活人。」

【拈起當陽為眾宣謾將藥性錯流傳要知殺活憑誰
力好看文殊未舉前。】

「文殊菩薩忽起佛見法見被世尊威神攝向二
鐵圍山。」

【一念纔生陷鐵圍黑漫漫地日光輝佛威神力難藏
隱裂破須彌面目巍。】

「普眼菩薩欲見普賢乃至入定遍觀亦不得見
世尊云汝於靜三昧中起一念即見普賢於是
普眼菩薩纔起一念便見普賢菩薩住於空中。」

【竿頭纔進步遍界全身露正覓普賢時被渠親勘破
不勘破空裡盤旋八角磨。】

「六祖大師因僧問黃梅意旨甚麼人得祖曰會
佛法人得曰和尚還得否祖曰我不會佛法。」

【佛法從來我不會黃梅意旨謾疑猜堪憐無限參玄
客摘葉尋枝空去來。】

「馬祖一禪師一夕西堂百丈南泉隨侍翫月次
師問正恁麼時如何堂曰正好供養丈曰正好
修行泉拂袖便行師曰經入藏禪歸海惟有普
願獨超物外。」

【指出冰輸驗克家三三兩兩各堪誇清光本自輝天
地卻被浮雲又暫遮。】

「南陽忠國師因西天大耳三藏到京云得他心
通帝命師驗之藏纔見便禮拜立於右師問曰
汝得他心通那藏曰不敢師曰汝道老僧即今
在甚麼處曰和尚是一國之師何得卻去西川
看競渡良久再問汝道老僧即今在甚麼處曰
和尚是一國之師何得卻在天津橋上看弄胡
孫良久復問汝道老僧即今在甚麼處藏罔測
師叱曰這野狐精他心通在甚麼處藏無對。」

【纖毫未發意難窮一念纔興物可通末後國師何處
去黃鶯啼在綠陰中。】

「馬祖一禪師因僧問如何是佛師云即心即佛
又僧問如何是佛師云非心非佛。」

【即心即佛非心非佛眼裡有筋舌頭無骨夜深明月
逼天寒遠看青山高突兀。】

「百丈海禪師因上堂有一老人隨眾聽法眾俱
退唯老人不去師問其故老人曰某於過去迦
葉佛時曾住此山因學人問大修行人還落因
果也無對曰不落因果遂五百生墮野狐身今
請和尚代一轉語貴脫野狐身師曰汝問老人
遂問師曰不昧因果老人大悟脫野狐身。」

【不落因果不昧因果具眼衲僧切忌莽鹵不莽鹵蟭
螟吞卻嘉州虎。】

「南泉願禪師因陸亙大夫曰肇法師也甚奇怪
解道天地與我同根萬物與我一體師指庭前
牡丹花曰大夫時人見此一株花如夢相似。」

【我於天地本同生莫謂皆從造化成見徹根源空夢
眼庭前依舊數枝橫。】

「苕溪行禪師嘗曰吾有大病非世所醫後僧問
曹山古人道吾有大病非世所醫未審是甚麼
病山曰攢簇不得底病曰一切眾生還有此病
也無山曰人人盡有曰和尚還有此病也無山
曰正覓起處不得曰一切眾生為甚麼不病山
曰一切眾生若病即非眾生曰未審諸佛還有
此病也無山曰有曰既有為甚麼不病山曰為
伊惺惺。」

【大病由來非所醫金鍼不入藥難施覓他起處渾無
有拼取通身爛骨皮。】

「臨濟玄禪師上堂赤肉團上有一無位真人常
在諸人面門出入未證據者看看時有僧問如
何是無位真人師下禪床把住曰道道其僧擬
議師托開云無位真人是甚麼乾屎橛。」

【無位真人赤肉團倚天長劍逼人寒休將管見分高
下眨上眉毛早被瞞。】

「禾山殷禪師因僧問承聞和尚有言習學謂之
聞絕學謂之鄰過此二者謂之真過如何是真
過師曰禾山解打鼓曰如何是真諦師曰禾山
解打鼓問即心即佛則不問如何是非心非佛
師曰禾山解打鼓曰如何是向上事師曰禾山
解打鼓。」

【豁開金殿鎖利劍當陽舞木馬逐飛龍泥牛趁石虎。】

「龍濟修禪師示眾具足凡夫法凡夫不知具足
聖人法聖人不會聖人若會即同凡夫凡夫若
知即是聖人此語具一理二義若人辨得不妨
於佛法中有個入處若辨不得莫道不疑好。」

【雲淡風輕近午天傍花隨柳過前川時人不識予心
樂將謂偷閒學少年。】

「汾陽昭禪師因僧問如何是祖師西來意師曰
青絹扇子足風涼。」

【祖師西來無別意青絹扇子足風涼於斯會得親傳
旨烜赫真燈遍界彰。】

「殃崛尊者因持缽至一長者家正值產難者曰
瞿曇弟子汝為至聖當有何法能免產難崛曰
我乍入道未知此法當去問佛卻來相報遽返
白佛具陳上事佛告曰汝速去說我從賢聖法
來未曾殺生殃崛往告其婦得聞當時分娩。」

【丹桂枝頭月正盈盲人猶向暗中行金鎞一舉雙眸
豁姐姐生兒是外甥。】

「般若多羅尊者因赴東印土國王齋次王問諸
大德盡轉經師何不轉者曰貧道入息不居陰
界出息不涉眾緣常轉如是經百千萬億卷。」

【月如是冷日如是熱但能奉持不在演說。】

「六祖大師因二僧對論風幡不巳祖曰風幡非
動動自心耳印宗聞語集眾請開東山法門。」

【不是風幡不是心木童鼓掌笑欣欣黃梅法道從茲
啟五葉花開耀古今。】

「六祖大師示眾吾有一物無頭無尾無名無字
無背無面諸人還識麼神會出眾曰是諸法之
本源神會之佛性。」

【橫將玉笛逆風吹不犯宮商調自奇最惜能邀仙子
曲被人喚作鷓鴣辭。】

「福州烏石靈觀禪師引麵次有僧來參師引麵
示之僧便去至晚問小師今日新到在麼曰當
時便去也師曰是即是秪得一橛。」

【乍把碧眸輕一盻佳人惹亂笑盈腮高情固自十分
好欲得詩成須再來。】

「洪州鳳棲同安常察禪師因僧問如何是天人
師師曰頭上角未全身上毛不出曰如何是頭
上角未全師曰不擎戴曰如何是身上毛不出
師曰寸絲不挂。」

【自來玉殿嬾安眠紫陌何心肯著鞭遍八荒人無敢
識卻從他喚地行仙。】

「杭州淨慈斷橋倫祖參無準和尚準以狗子因
何有業識令下語凡三十轉皆不契祖曰可無
方便乎準乃舉真淨頌曰言有業識在誰云意
不深海枯終見底人死不知心示之祖悚然良
久忽聞板聲大悟。」

【頂門一擊汗如油捉敗當年老趙州自是黃河連底
濁一番驟雨一番愁。】

「台州瑞巖方山寶禪師因無見參便打見一日
作務次豁然大悟遂呈偈曰選佛甲科喜莫量
大千沙界一禪床嗔拳痛棒知多少今日恩忘
怨亦忘山以偈印之。」

【纔躍龍門遭點額卻於平地忽翻騰興雲布雨乾坤
黑留得腥風亙古弘。】

「繡州天寧法舟道濟禪師因五臺陸公問畫前
元有易否師曰若無將什麼畫曰畫後如何師
曰元無一畫曰現有六十四卦何得言無師曰
居士莫著文字好曰請師離文字發一爻看師
召五臺臺應諾師曰者一爻從何處起。」

【羲王殿上話庖氏夫子庭前毀仲尼共住都因不相
識卻教腦後擊金椎。】

「徑山無幻沖和尚僧問如何是提婆宗幻日一
字不著劃日某甲不問者個幻日圓相不著圈。」

【鐵牛奔海底石虎嘯山巔可嘆刻舟漢錯過髑髏前。】

「無幻和尚燒火次僧問如何是自性天真佛幻
曰與我搬取一束柴僧搬柴了又理前問幻曰
者奴子好惡也不知便打。」

【積代簪纓自不知甘居貧賤枉驅馳祖翁覿面親分
付怎奈狂兒未展眉若展眉斯恩方解報洪慈。】

「興善南明廣和尚時徑山看雪次因侍僧曰滿
山都是雪南日隨聲逐色漢僧曰乞師離聲色
道一句南曰滿山都是雪。」

【拯於水火不假餘力興善老翁眼橫鼻直。】

「普明鴛湖老人同雪嶠大師上弦夜翫月次嶠
指月問那半個在那裡去了明良久曰會麼嶠
曰也秪得半個明(卻問)那半個在那裡去了嶠亦
良久明曰也秪得半個嶠乃呵呵大笑。」

【那半個堪勦絕彼此作家猶未歇大笑呵呵忽轉眸
廓徹圓明無欠缺普明老萬古清輝恒皎皎咄。】

「石雨和尚示眾舉鴛湖老人拈瑞巖喚主人公
案曰白日青天作夢夢中頻喚主人直饒惺惺
喏喏也是無主孤魂乃曰瑞巖是了手底人為
甚他道是無主孤魂不知瑞巖過在什麼處眾
下語不契復曰莫道無人激發好。」

【無主孤魂絕比倫作家舉示覓知音虛空逼塞乾坤
窄幾個男兒眼有筋。】

「普明老人陞座僧問如何是古佛心明便打僧
曰如何是學人心明曰欲攫游龍󳾎蜓巳上僧
曰畢竟作麼生明復打。」

【纔問尊慈劈脊揮恩深似海未知歸󳾎蜓空逐游龍
舞霹靂重施碎鐵圍。】

* 像贊

** 題文殊大士像

「　三處安居此中渾不改百城煙水洪願獨偏多輔覺王正法尊為上首對諸天妙義辨若懸河執如意兮慈悲普濟乘獅子兮威德無過娑羅樹下原非別巖石堆頭便是他咄」


** 題飛來大士像(摩雲周居士請)

「　實相無形洞九垓是身何處卻飛來要知此老真消息莫向林間問善財」


** 普明老和尚真贊

「　德重泰山行嘉連璧慧若深淵言同杲日傳臨濟正宗弘斷橋嫡脈拈麈拂魔外潛蹤豎白棒人天罔測直饒佛祖到來便與當頭劈脊且道個是阿誰普明堂上本師鴛老和尚咄咄」


** 自贊(沖默開上座請)

「　古拂橫拈禪床兀坐直指當機迥無回互為佛祖親傳動天魔恐怖沖公須把法門撐是聖是凡休放過」


** 又(東溪信監院請)

「　認是山僧未見余謂渠非我還不識默拈麈尾許誰知惟有斷公親侍側」


** 又(斷愚智上座請)

「　咄哉這禿漢魯鈍誰倫匹廓佛祖真宗碎二乘羈桎拈麈拂直示無私坐曲彔豈談餘術斬釘截鐵時掣電奔雷合水和泥時光風化日更有向上事五眼覷莫及石女撞金鐘木童吹觱栗他年或問意如何千手大悲難指出」


** 又(通濟行上座請)

「　這漢別無伎倆問著劈頭便棒惟憑直指單傳掃蕩聖凡情妄機如掣電底到此瓦解冰消辯若懸河者管取魂驚膽喪權開一線示當陽古拂橫拈秋月上」


** 又(杲如證上人請)

「　眼目精明胸襟豁達指出根源掃除葛怛接初機一片慈悲煆老參十分惡辣秪要人人徹骨惺為拈白棒當頭撻」


** 又(無隱傑監院請)

「　老漢為人心膽赤正令全提離語默一條白棒驀頭揮外道天魔俱殞跡傑監院須委悉遍界清風無隱匿咄」


** 題別駕牧公項居士像

「　德超勳貴行壓張王手拈麈拂力挽頹綱傳臨濟正
宗兮明如杲日賡蠡湖曲調兮聲徹諸方牧法姪勿囊藏搭起袈裟鐵脊梁從教嫩桂永昌昌」


** 題王鎮颺卿李文學行樂

「　君子之操德人之風惟吾居士樂在其中長松之下無餘物掀髯一笑古今空」


** 題實心茂禪人母像

「　克念修持一串數珠常不失堅心慕道半生孤潔豈無因淨瓶中現相休教貪著香几上排經未可參尋咦他年欲報劬勞德問取虛空始出塵」


** 題香意菴珠林禪人像

「　數珠拈起更無餘二六時中任卷舒自性彌陀須念徹不勞向外覓芙蕖」


** 題宿之張星士行樂

「　蒼松之下巖石之間嗒焉而坐清景悠然體三教無遺兮胸藏星斗運五行有據兮理合坤乾太極未分何面目不妨是處可精研」


** 題大通禪人像

「　拈楖栗坐曲木須知曾受靈山囑半生孤潔等冰霜數載參尋苦撈摝一自老僧打破顱省得從前親面目咦淹殺誰人虀甕中卻來索我舊家風」


* 詩偈

** 掃徑山無幻祖塔

「　雙徑峰頭老古錐高提祖印語如雷誰知粉骨酬恩處少室風規遍九垓」


** 興善重建本師鴛老和尚塔

「　當陽顯示巳分明徹底提持復更呈閩浙隨宜均法化溪山在處總幽清拈花嫡脈傳今古奕世真燈繼弟兄踞地凌空從仰望巍然千古鎮家聲」


** 秋夜感龍池萬如和尚

「　拜別慈顏巳數秋因思法海沐恩湫昔年今夕渾無
異滿目清光觸處周」


** 挽龍門石雨和尚

「　千古德音明歷歷一堂風冷夜澄澄天龍悽切誰依怙雲水飄零孰準憑」


** 普明別衡石法兄歸禾

「　聚首今宵話別離未知何日又相期祖庭要賴兄撐主病骨須還養靜宜檇李佇聞獅子吼雲峰坐振法王儀他時若也重攜手有愧先師鼎囑辭」


** 興善同馥生大師看溪蓮

「　流金爍石莫堪當古院深林境自涼幾度花開千佛面一回風動滿溪香天光常與波光寂蓮影初同日影揚疑是願王垂念切娑婆界內示西方」


** 興善示白生開法屬病中

「　生來死去在其中夢眼空花孰異同無相圓光超日月倚天長劍絕羅籠」


** 室中四威儀

「　行兮踏斷毘盧頂住也撐開碧落天坐去鐵山俱粉碎臥來心月正孤圓」


** 赴永正舟次簡別金明介菴法兄

「　擲杖扁舟故土來腳跟不動半纖埃千林落葉隨風舞一派清溪遶處開斗笠欲懸峰頂月雁聲巳破水中苔推篷遠思誰相委杲日當天耀九垓」


** 和天封佛慈禪師蜜蜂頌五首

「　通天活計出林時直取花心去又歸鬧裡稱尊堪足異風光趁盡任遊飛」


「　浩蕩乾坤豈有涯生機安肯墮私衙探香奪蕊渾無礙贏得兒孫總作家」


「　翻然脫卻舊窠時徹體風流絕即離猶憶昔年行履處仍留餘味潤枯脾」


「　花開正值好風光個個紛飛各自忙怪道天生真有
義不分彼此肯擔當」


「　巳出桐來又入桐青山綠水總皆通個中蜜意深深得劄落枝頭滿地紅」


** 贈幻菴靖上座住廣福

「　數載相將步草堂幾番道話竟斜陽憐君抱病緣難赴奈爾隨宜德愈香時節既臨應莫挽寒暄巳久詎能忘遙聞揭露棲真日不負山僧榻座傍」


** 示斷愚智監院

「　嚴持戒律若冰霜竭盡忠心輔祖綱三大劫前親面目四威儀內絕遮藏」


** 酬司業埽菴譚居士

「　不忘靈鷲囑特現宰官身聲重皇家石文洪佛國珍煙霞藏錦繡道義遠風塵願力由堅固施為總德津」


** 懷司農秋岳曹居士過訪不晤

「　自愧疏愚極奚當道蔭深德容懷未睹台旆屈高臨佛日開雲嶂仁風被麓林何時能把臂共話祖師心」


** 答文學宗銘張居士來韻

「　的的機先能洞徹堂堂日用即真如五車三藏原非異山色谿聲與道符」


「　幾蒙瑤翰扣真空獨愧樗材繼古風道義每懷煙水外疏愚應笑寂寥中」


** 贈司理子錫鍾居士陞任

「　偶適東林去高軒忽枉臨荒藍泉石耀草野德風淳飛鳳鳴金闕騰蛟徹海濱生民何所幸華蔭展陽春」


** 文學子康鄭居士同孝廉近修朱居士延至秋
亭一敘

「　事親樂道在其中兀坐時聞萬籟從更喜知音拈雅句清風明月興悠濃」


** 答剌史子蜚鍾居士

「　接見無他語惟勤道義心毫揮金璧晃文湧翰花森
曾受靈山囑因蒙聖主欽真風應不墜法苑作甘霖」


** 祝金明介菴法元五袟

「　知命弘真旨群情喜氣生性天心月朗法海慧波盈杖卓喬松秀香焚古柏清籌聲添瑞慶南極詠長庚」


** 病中即事

「　天寒何至極驚我欲歸心金像難瞻禮胡龕擁毳衾餌湯調痼疾風雪度殘林翻憶古今事跏趺嗟復吟」


** 邑候開一仲居士陞任作別以偈贈之

「　此行非小慶黎庶悉蒙恩春景輝遐道和風布遠坤政施洪德澤筆落重瑤琨祿位高遷日禪心再與論」


** 師病起謝沈慧卿劉豸生王伯仁周晉生眾居
士

「　龜毛拂子喜重拈再話三生莫大緣尚德施仁天性廣輕財慕道佛心全」


「　經年負病巳將危今日何期復杖藜堪羡杏林深處士卻教枯木轉新枝」


「　世上都稱英俊好諸君偏愛野僧愚若非道契形骸外爭得常年一日如」


** 贈素弘法姪(住蘭若)

「　車溪滾滾濟源長蠡水滔滔蘭若香坐斷西河獅子吼驚翻華嶽出群揚」


** 王鎮文學李颺卿褚瀔為二居士再過談及五
柳先生訪東林遠公話以偈贈之

「　鐘聲纔擊便知音不假重拈意自親堪羡二公追往事功名一視等浮雲」


** 示桐邑眾法屬

「　一自老僧陞座後發揚昔所未曾聞慇懃說與諸禪士莫負靈山萬古薰」


** 贈文學子先羅居士

「　英才既爾徹離微德行猶能顯大機莫是昔年楊李
輩翻身振起蠡湖徽」


** 示裕菴蔡居士病中

「　欲識病從何處起桃花初放柳舒煙直須於此知端的即是人間解脫仙」


** 贈別駕牧公項居士

「　百華叢裡顯真操嬴得袈裟勝錦袍法道於今忻有賴直教濟水愈波濤」


** 示竺隱檀越完初羽生民開屠居士

「　彌陀一句莫教忘覿體全彰大願王心眼豁開親得見樂邦端不在西方」


「　自性彌陀日現前不須向外覓金仙抬眸覿露慈尊面舉步掀開白玉蓮」


「　一句彌陀念不休七重欄楯待君遊黃金相好三秋潔白藕花香四色優」


** 贈鎮臺澹菴項居士過訪

「　荒徑淒涼久何期遠駕來英才文武備風韻古今該煮茗談心要停旌破蘚苔桂香噴玉液清節迥奇哉」


** 示無能傑侍者

「　日用頭頭休蹉過急須著眼看如何忽然㘞地知端的始信工夫不用多」


** 示潤山潘居士尊堂西歸

「　四大非真際百年是夢鄉虛空親打破遍界莫能藏」


** 贈敬畏菴日明耆宿

「　我祖家風須克振諸賢端不類尋常最忻老衲尤精厲時展蓮經白藕香」


** 住靈源菴普聞上座乞書示眾

「　高提慧劍破關津莫把虛空妄指陳生死海枯休認著涅槃城倒漫疏親拈椎豎拂通身垢說妙談玄滿面塵試問方來明眼士個中操履復何伸」


** 贈鎮臺聖芝吳居士

「　忠心報國破圍城功建何能隱大名金鏃拈時龍虎遯旌旗動處鬼神驚從茲海外蠲侵擾自此山間賀太平佛日光揚忻有賴不妨常佩舜君榮」


** 辭永正檀護文學陳哲人張行可居士等

「　景堂謝別眾檀容拽杖篷居秋正濃露滴喬松弘祖道香飄庭桂示真宗論心常佩金湯切報德何須語脈重幸是知音能委悉歷然底事若洪鐘」


** 贈西座夢堂法姪

「　一別荒廬十七年宗風喜得播遐天春林滿目如鋪錦幾處紅花間綠煙」


** 示玉泉俞居士西歸

「　性直為神未可休心開作佛始堪優頂門慧日輝三界觸處光明絕暗幽」


** 和斷愚智公掩關韻

「　巾瓶不倦喜忘春危險親徵義更深惡棒痛敲因徹骨玄言聖誨要知音幾臨禪剎憑君輔每患沉痾賴爾任有問關中何所事直須拈出祖師心」


** 懷通甫倪居士

「　我孃汝父本同根爾白余緇豈別論見徹祖翁親嫡處方知粉骨未酬恩」


** 贈素穎法姪

「　斷橋活水流無盡濟北光風喜正濃老病巳當歸舊隱惟須吾姪振先宗」


** 示東溪檀越敬泉沈居士

「　鳶飛魚躍露根源豈假薰修向外援會得微塵含法界方知大地一毫端」


** 贈朗輝月上人

「　月朗星稀夜光清古木輝好看煙靄裡隱隱釣魚磯」


** 示承宇華宇蔣居士

「　藥王昆季孰同儔百草頭邊春正優有意氣時添意
氣不風流處也風流」


** 贈主峰法姪

「　龍淵新法席雲衲越尋常大碗傳芳美清風拔萃香林樓增秀彩庭砌復輝煌蠡水家聲振滹沱血脈長」


** 答文學宗銘張居士來韻

「　樗材應命別秦坵愧忝名藍二十秋皓首盤桓遵古道丹心衛護越常流玄文字字晴光麗雅句言言義趣綢更問檀翁親切處百年之後確何遊」


** 懷養愚賽居士喬梓

「　披緇未遂念逢迎脫白年深憶故情先我去兮何所慰惟公廓爾證圓明」


** 春日斷愚智公關中

「　關中行履不尋常豈似虛消信施糧時翫琅函忘歲月恒遊覺苑動風光添香續燄開心印打坐援毫覲法王一段真機誠莫掩庭前梅萼正芬芳」


** 示嶺梅潔上座

「　重巒挺出有奇馨破雪先春潔更清佛祖門風休自屈好生珍重待時行」


** 示身雲遍上人

「　身雲不似等閒雲坐臥經行迥出群祖德師恩應莫負須教遍界盡氤氳」


** 示華宇何居士病中

「　三業當清淨諸緣莫繫留起居須自在生死貴優游」


** 答宿之張居士來韻

「　攜杖蓬居隱瘦容忽瞻瑤翰興猶濃秋空寂寞孤玄鑒草徑荒涼愧吾宗且喜金湯當鼎盛更忻法道若雲重君能弗謂頭陀僻來共村齋扣曉鐘」


** 示了真禪士

「　克志尋師效古行豈堪放逸墮風塵庭前柏樹親參透遍界全彰淨法身」


** 示少泉王居士

「　山青水綠迥無涯李白桃紅絕覆遮但得眼光親透徹自然捏目不生花」


** 贈文節法師塔成

「　桂花叢裡塔心圓列剎欣崇萬姓瞻妙利莫窮悲願溥玄音永振福基全重舒多寶金毫相再展真如淨法筵直使天香無盡繞巍巍千古慧燈懸」


** 示君甫王居士

「　時中莫被世緣牽好把精神猛力研透得未生前面目須彌山頂浪滔天」


** 悼蘭亭劉居士

「　齋筵剛話別俄頃便歸西德術流芳遠晨修望古齊千金誠莫挽九品定應躋翻憶盤桓久寧教不爾悽」


** 挽興善馥生大師

「　秦溪巨木何摧折法苑耆尊更有誰蓮社重興悲利廣福城再振水雲隨鐘聲驚咽巍龕影寶閣欽留獨照規幸爾寂光常不滅高流滿座獻香儀」


** 示道圓純禪人

「　參叩有年戒行俱全方袍圓頂汝輩中賢莫自甘休去竿頭好進前咄」


** 示修如證上人

「　修行發大智真理勿他求證得如斯旨工夫始到頭」


** 示曇海慧法孫

「　優曇華發非庸易海闊山高豈不聞珍重我孫須保任養成頭角好興雲」


** 示香海俊法孫

「　百億須彌香水海毫端拈出用無窮汝師領得山儂旨故我慇懃囑爾躬」


** 示聞有乘行者

「　鶻臭布衫須脫卻那容更掛本來衣直饒赤體無藏
處朝打三千暮百揮」


** 示瑞嚴信行者

「　打罵莫將打罵會知恩方有報恩時能明試玉須經火始見求珠不離泥」


** 示可先純行者

「　自小從余二十餘閒忙喜怒總皆如可先必要機純一努力研窮莫落虛」


** 示本源孝行者

「　二六時中須猛省莫教蹉過本天真豁開夢眼知端的大地拈來不是塵」


** 募燈油

「　一點靈光亙不磨何須特地告檀那秪緣親續如來命要使人間福慧多」


** 募鹽醬

「　百味烹調此最先一匙沾著眾皆全傾囊莫論貧和富植福當觀聖與賢牛祖家風慚我展馬師公案叩君圓就中端的誰能委除是知音孰可肩」


** 行缽

「　絕糧無別計持缽叩檀那但得慳囊破何愁雲水多」


** 勸修淨業

「　一句彌陀念不休千賢同駕白蓮舟廓清五蘊空三際頓破無明斷欲流歷劫恩親均得度多生怨業總皆酬有緣善士當精進須信光陰去莫留」


** 勸戒殺放生

「　莫耽滋味縱貪饕可慟分形與活燒衣錦穿綾修德致披毛帶甲習因招三緣未斷冤難釋一念纔空業頓消好把羅籠俱踢破飛潛隨類得逍遙」


** 看月口占

「　冰輪皎潔照無疆徹體光明遍界彰萬象森羅藏不得迥然獨耀在當陽」


** 書方丈內外二聯成偈

「　機先須領略棒下莫沉吟更擬求玄旨知君負我心五車談不盡一句示無餘海底飛金鳳山頭躍鯉魚」


** 神用

「　娑婆遊戲坐金蓮極樂安居赴別天縱目全身該法界回機赤體示真圓」


** 感慨

「　我於個中得深契了得個中無別義阿誰不是個中人如何不會個中意」


** 有感

「　群恩眾德復何酬克巳惟憑努力修拈出法王尊勝寶從教沙界一時周」


** 源流

「　師師共證祖祖相傳西天此土總在其間」


** 拂子

「　揮舉當機處拈提日用中人天欽法令佛祖繼宗風」


** 拄杖

「　堂堂無向背赫赫絕支離打破狐狼窟掀翻佛祖基」


** 如意

「　縱橫自在與奪隨宜衲僧杷鼻古佛箴規」


** 數珠

「　顆顆金仙現頭頭淨土彰當人拈弄處撲鼻藕花香」


** 飲瓢

「　饑來乞飯渴則取泉衲僧活計檀信福田」


** 蒲團

「　放下金烏墜懸高玉兔昇七枚空夢眼六載悟明星」


** 茫鞋

「　歷遍山川路仍歸選佛場踏翻香水海踢出法中王」


** 火爆

「　不獨驚迷亦能醒悟打破虛空分身剎土」


* 雜著

掛鐘板師拈拄杖云佛祖綱維禪林柱石號令人天
發揚準的懸起也千聖無違擊著也萬緣頓息破生
死重關須獲其功斷衲子命根全承渠力且道驗在
於何遂擊鐘板云急急如令敕。

掛雲板師以拄杖指板云列聖洪規雲廚號令勿亂
其常毋違其正徹耳根之圓通續千古之慧命遂擊
板云諦聽諦聽。

** 送本師普明鴛老和尚靈骨至興善入塔

師舉香云昔日先師從此出今日先師從此入大眾
既從此出又從此入且道收因結果一句又作麼生
插香云會麼浮雲摧散太虛空閃爍乾坤輝杲日喝
一喝遂展拜。

** 供龍池萬如和尚

師拈香云歷年親炙數載蒙恩無餘可報一炷香清
大眾且道龍池和尚在麼震威一喝遂插香展拜。

** 規約引

夫戒珠朗耀心月孤圓則祖庭輝不夜之光巨室破
有生之暗如是行持方名曇裔苟或僧儀未整梵德
尚虧豈惟精修乏纖細之功抑且舉措多粗浮之咎
斯乃親師靡益檀信奚酬觀行察言詎無慚於後學
捫心摩頂得弗愧乎前賢故先哲垂慈建立洪範而
狂象以鉤埜猿被索使人返本還源免彼迷途認影
由是叢林遵守海眾當勤若犯清規必依古訓慎之
慎之。

** 示慧空三禪人

僧問雲門樹凋葉落時如何門云體落金風前有人
問山僧如何是祖師西來意山僧答他黃菊綻東籬
若向雲門語下徹去寒毛卓豎能於山僧道處脫然
大地難藏然雖如是要見雲門則易要見山僧則難
莫是古人不及今人麼莫是山僧超越古人麼若作
如此見解不惟辜負山僧亦乃深屈古人畢竟如何
立堅固志發勇猛心但看那個是我父母未生前本
來面目二六時中四威儀內孜孜參究刻刻提撕寒
暑無移朝夕不怠勿拘時候以悟為期苟能如是用
心何愁大事不辦哉慧空慧本慧明三禪人臨別出
紙乞示以為時中警策因書數語勉之。

** 示孟候陳善人

奉華嚴要知諸大士落處更須知自巳本命元辰落
處視生死如夢幻方能不被離朱契詬瞞卻也咄咄。

** 文學祐人朱居士為室徐氏淑人臨終請開示

師因徐氏素持金剛般若波羅蜜經確有正信即名
正信為其懺悔令受三皈乃云欲識佛性義當觀時
節因緣時節若至其理自彰遂豎拂子云其理彰矣
徐氏淑人汝還知麼此正是汝萬緣放下一念頓超
底時節直須薦取更勿狐疑所以經云應如是知如
是見如是信解不生法相聽取一偈西方不用他方
覓淨土何須別土求立地頓空生死相大千沙界一
毫頭拂一拂便起士禮謝徐氏遂歡然而逝。

** 文學見明陳居士尊堂全緣安人臨危請開示

師舉數珠云老安人還見麼此是諸佛本源眾生自
性人人本具個個不無底若向這裡擔荷得去全體
是汝本來面目直下是汝逍遙之境於此了了無疑
即是明心見性立地成佛然後回觀世間生滅去來
之相猶如夢幻了不可得故經云妙性圓明離諸名
相遂擊數珠云直須諦信可保無虞遂起。

** 明陽劉居士為室圓恒李氏安人臨終請開示

師拈拂子示云直須一念不生切莫當陽蹉過超凡
越聖本無他廓徹靈明秪者個揮一拂云會麼復云
蘇嚕蘇嚕恒遂逝。

** 紹周施居士為室朱氏孺人臨終請指示

師舉拂子云會麼此是汝本命元辰著落之處超生
越死解脫之門慎勿狐疑以耽塵境所以山僧為汝
覿面提持使汝歸源有路聽我一偈妙性圓明無相
身豁開心眼廓然親去來生死渾如夢凡聖含靈共
一真乃擊一拂子便起朱氏遂寂然而逝。

** 夏嘉辭為祖母許氏安人請指引

師舉數珠云老安人還會麼西方十萬八千里端的
分明在目前設或未能遂擊額云記取山僧重指示
管教在處睹金仙更有一偈汝須諦信百年夢斷欲
歸天生死關頭路坦然諸境萬緣都放下一輪明月
照平川便起嘉禮謝。

** 示在躬侍者

老僧昔年曾舉香嚴上樹話拈了乃云山僧則不然
若據此事直是金剛王寶劍或縱或橫能殺能活善
用之者自不傷鋒犯手或有人問巳握靈鋒即不問
未舞太阿時請和尚相見即向他道喪身失命也不
知汝能直下於此道得不惟親見老僧亦具如斯手
眼便可橫身爐炭縱步刀山奪食驅牛抽釘拔楔豈
不俊哉設或未然莫道無事好咄。

* 佛事

** 為淵若耆宿掩棺

師拈拄杖云九九八十一如煙燼火滅抹過太虛空
打破澄潭月遂卓拄杖一下喝一喝。

** 為以中上座舉火

執火炬云侍我先師巳數秋年來林下得優游今朝
翻轉娘生面為汝諸人出一頭大眾且道那裡見得
遂攛火炬云看。

** 為圓成心禪人下火

舉火炬云生者得安死者得濟圓滿十虛成就一切
且道是個甚麼攛火炬云急著眼覷。

** 為印石禪人掩龕

師拈拄杖云青桐葉落秋稍丹桂花敷劫外既能撒
手懸崖須證自家境界且作麼生是你自家境界乃
擊龕云靜處薩婆訶。

** 舉火

舉火炬云生也如片雲點於太清死也似一漚息於
巨海爍破生死重關管取優游自在喝一喝遂攛下
火炬。

** 為徹明禪人下火

把火炬云一徹永徹一明永明恐汝未得為汝送行
且道將甚麼送行以火炬打○云從來千聖不能名
遂攛下。

** 為順寰梁居士外母超有安人舉火

舉火炬云一息不來真幻影百年猶在假空華普天
匝地如相委越死超生更莫加以火炬打圓相云超
有安人還會麼觸處直須親薦取當陽切勿自週遮
遂攛下。

** 為養恒陳居士外母沈氏安人舉火

舉火炬云愁煙封岸柳淚雨灑春風三世諸佛歷代
祖師向火燄裡為汝轉大法輪了也沈氏安人若也
見得不妨隨處逍遙如或未然直下急須薦取喝一
喝遂攛火炬。

** 為桐邑茂如胡居士室人吳氏舉火

舉火炬云日映紅桃直示無生面目鶯啼翠柳全彰
本地風光一真法界無去無來六趣輪迴誰生誰滅
迷之則業鎖難開悟之則鐵山頓裂且道以何為驗
遂攛下火炬。

** 為幻菴靖上座封龕

師以拄杖指龕云生也恁麼來死也恁麼去生死與
去來總即恁麼事大眾還知幻菴靖公安隱處麼乃
擊龕三下云棒打石人頭嚗嚗論實事遂封。

** 舉火

舉火炬云出塵於普明終年於退室自幼不茹葷素
性多質直侍我於興善究明此事受囑於棲真翻為
自屈奈何志尚未伸遽爾一朝歛息梧桐葉落巳知
秋體露金風親徹骨以火炬打○相云幻公幻公那
伽定裡任逍遙寂滅光中從汝適遂攛火炬。

** 為黃菴白生上座封龕(天真禪人請)

師拈拄杖云風和日暖鳥啼花笑促歸期雨霽晴空
大地廓然露真智是以白生上座得報恩的旨洞佛
祖心宗歷經祖席嘯傲煙霞或時歌詠成篇或時拈
提綴籍及乎今日撒手便行纖塵不立大眾且道還
有為人處也無以拄杖擊龕云一片白雲橫谷口從
教天眼莫能窺。

** 舉火

以火炬指龕云大眾白生上座安然據坐一念不生
入此淨藏三昧去也然雖如是更有末後一著在且
道畢竟如何遂攛火炬云阿剌剌。

** 為桐邑天衢陸居士先嚴敬溪居士母錢氏安
人併室人吳氏起棺舉火

師舉拂子云欲超苦海速駕慈航覿面提攜更休擔
閣拂一拂云唵啞吽遂引出。

舉火炬云泥牛吼月木馬嘶風彰實際于沙界歸幻
影于真空本無生死相焉有去來蹤以火炬打○相
云共證真三昧蓮花朵朵紅喝一喝遂攛下。

** 為聞有乘行者下火

舉火炬云見聞如幻翳三界若空花頓徹當陽事堂
堂絕覆遮乘行者會也麼直須信腳行將去觸處家
山足可誇遂攛下火炬云咦。

** 為良謨沈居士伯姆朱氏安人舉火

舉火炬云志節冰霜女丈夫操持家業不模糊百年
夢斷無多事體露金風會也麼喝一喝遂攛下。

** 為新豐孟嘉高居士室人王氏舉火

舉火炬云烈燄騰輝朔風凜冽快便難逢好個時節
且道是甚麼時節呈火炬云呵呵呵咄咄咄直教從
此頓超越遂攛火炬云咦。

** 為壽章禪人封龕(施太寰呂玄渚二居士同全潔行人請)

師拈拄杖云秋雲縹緲流水澄清鐵鷂沖霄泥牛入
海此正是壽章禪人歸根底時節倘能如是知得落
處則生滅去來無影像人間天上任逍遙如或未然
以拄杖指龕云好向其中明的旨不須此外乞高超
卓拄杖一下。

** 舉火

舉火炬云末後關頭須打徹莫教枯坐便休歇直得
虛空血迸流大地平沉方勦絕以火炬打○相云吽
遂攛下。

** 為淨行者先考允升王公舉火

舉火炬云會得也方知個事離生滅桃李依然觸處
開如不薦野衲當陽重指示頓教從此脫塵埃喝一
喝遂攛下。

** 為淨行者先母應氏孺人舉火

舉火炬云罪性如霜赫日臨鐵圍粉碎竭迷津急著
眼莫沉吟看取蓮花火裡新打一○相遂攛下。

** 為行堅禪人下火

舉火炬云行堅行堅撒手忘緣真如妙性無變無遷
為汝當陽親指出髑髏分碎好生看攛火炬云咦。

** 為豁然禪人下火

舉火炬云五十六年多瞌睡何期一旦豁然惺老僧
示汝真三昧烈燄光中信腳行一喝遂攛下。

** 為朱門張氏機禮安人舉火

舉火炬云妙性圓明無畔岸離諸虛妄誰能薦擊一
下云擊開生死這重關打圓相云一朵蓮花超碧漢
遂攛下云機禮安人急著眼看。

** 為機勇殳氏先夫明徵朱公舉火

舉火炬云當陽顯示迥絕顢頇覿體提持全彰本有
於斯會得登淨域剎那之際超穢土頃刻之間行行
寶所在在金仙如或未然以火炬打圓相云須信樂
邦原不遠好看腳下透紅蓮喝一喝遂攛下。

** 為桐邑太平庵機完許氏移龕(實心全茂請)

師舉拂子云覿面全提會也麼無顏童子笑呵呵炎
炎夏日當梅雨處處農人響唱歌一女出塵酬志德
闔門修淨祐檀那堂房復建家聲振匾額重光福惠
多乃拂一拂云機完善女人若能如是薦得則當念
了無生是處頓超越陸地產金蓮紅爐飛點雪設或
未然豈免猶拘幻境老僧為汝掇轉化城令歸寶所
去也遂以拂子擊龕云起。

復至靈前師以拂子指龕云佛子住此地是名佛受
用堂堂覿現前直下須珍重大眾且道珍重後如何
乃擊香几云一任香煙遶四維從茲安隱無諸夢。

* 附重建永正禪院碑記

吾郡有濮院鎮距城西南僅一舍地南隸桐邑之梧
桐鄉北隸秀邑之靈宿鄉煙廛鱗比林水紆環蠶桑
與機杼殷填商旅共師儒驛絡實春秋時吳越之檇
李古墟其地有范蠡塢及幽湖諸勝境係扁舟游歷
之處非諸鎮可得而方駕者鎮之北古有觀音閣即
今永正禪院之故址也載在嘉興郡誌中吾郡水脈
並從天目山來關鎖全在東北詎徒取禪剎之壯觀
特憑藉艮局之鼎峙此永正一坐具地為利益本鎮
一大勝因所當日加崇飾高揭旛竿標表覺王之福
地即堪輿鞏固之靈樞也閣之創建時在至正間其
僧號志清者廓宇殊煥叢席方隆俄遭兵燹遺蹟臺
垣迨明永樂二年鎮中善信合力重新迄萬曆二十
七年復不戒於火鞠為蓁莽歷崇禎元年有蜀僧古
宗猛發誓力誅茆結廬以圖興復戊寅之秋得里人
陳贊宇陳君衡偕合鎮士庶捐資倡緣遠邇緇素聞
風樂助堂構樸劉略就規模曹侍御石倉為立永正
禪院額逡巡歲久風雨飄搖荒亂緣慳料難竟業遂
以基址一十三畝五分囑徒印石一夕長往尋遘鼎
革滄桑榱棟咸虞傾圯像設無計莊嚴張居士晉錫
等目擊心傷乃同紳衿併諸檀信謀從興善古剎恭
請一初元和尚鼎振而光大之數四往返始獲卓杖
主持自戊子秋入院開堂結制越今癸卯冬一十六
載間以一毫端現寶王剎一莖草現丈六金身自山
門而彌勒殿而大雄殿而禪堂丈室而僧寮賓署而
庫庖湢浴之所百堵俱作種種圓備所謂佛法無多
子久長難得人積厚流光皈深擴遠遂得定珠吐燄
湛水騰波鳥韻頻伽魚忘濠濮鬱乎選佛登祖之勝
場掛瓢脫笠之寶坊矣良由初和尚得法鴛湖傳宗
臨濟演車溪之嫡派鼓曹源之芳霖指頭禪受用不
盡百丈規清潤無邊從此曲唱玄乘現出迸絃獅子
步偕覺路聿來腳下馬駒群瞻群依以毘以護其為
全鎮之柱石金湯豈小補哉高足斷愚智公勞勩最
殷特來請樹碣而為之筆記。

康熙二年癸卯長至月望國子監司業兼掌祭酒事
前戊辰二甲進士工部虞衡司郎中大理寺左寺
副太僕寺少卿曹溪憨祖親侍弟子福徵譚貞默
槃談撰

一初禪師語錄附碑記卷下終