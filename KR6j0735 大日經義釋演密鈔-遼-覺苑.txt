#+TITLE: 大日經義釋演密鈔-遼-覺苑
#+DATE: 2018-05-12 10:24:03
#+SOURCE: github.com/kanripo/KR6j0735 master d647df20                

* No. 439-A
 大毗盧遮那成佛神變加持經義釋
演密鈔引文
朝議大夫行起居即充乾文閣待制史館修撰
騎都尉賜紫金魚袋臣　趙孝嚴奉勅撰

大哉如來之教也有顯有密所謂顯者五性三乘是
也所謂密者總持秘藏是也若夫圓修萬行具證十
身頓了一法界心直超三無數劫此乃神變加持之
力不可思議也故毗盧遮那佛親為口說金剛秘密
主次傳心印玄之又玄秘之甚秘粵從唐代有三藏
善無畏者自中天來持以梵本與禪師一行受詔同
譯其理甚深尚難趣入乃請無畏再為敷說一行遂
增潤其文號曰義釋斯則啟明門之關鍵也暨
我大遼國有三藏摩尼者從西竺至躬慕
聖化志弘呪典然廣傳授未遑論撰歷歲既久逮今
方興伏惟
天佑皇帝睿智如神
聰謀出俗以
至公治國賞罰無私以
大信臨人恩威有濟
閱儒籍則暢禮樂詩書之旨
研釋典則該性相權實之宗至教之三十二乘早賾
妙義雜華之一百千頌
親製雄詞
修觀行以精融
入頓乘而䆳悟
肇居儲邸
巳學梵文有若
生知殊非性習
通聲字之根柢
洞趣證之源流欲使玄風兼扶
盛世時有總秘大師賜紫沙門覺菀幼攻蟻術長號
鵬耆學贍群經業專密部稟摩尼之善誘窮瑜伽之
奧詮名冠宗師
詔開講會最上乘之至理由此發揚因集科文五卷
通行于世師自是談演之暇乘精運思復撰成鈔十
卷文無不周義無不攝鏡先制之幽隱燭後學之昏
疑意者近報國恩遠弘佛道亦既進奏亟命雕鎪申
諭微臣得述前引道安天闊信側管以徒為澄觀月
高慚隔縠而莫覩強攄鄙素聊贊玄言。
No. 439
大毗盧遮那成佛神變加持經義釋
演密鈔卷第一并序
燕京圓福寺崇祿大夫檢挍太保行崇
祿卿總秘大師賜紫沙門　覺苑　撰

恭聞皇覺垂形儼十身於藏剎微言著範軼五駕於
殊途或有眾生覩佛威儀而得度者或有眾生聞佛
音聲而得度者諒根器以成差遂影響而亦異然利
有攸往功不唐捐若夫理包性相義貫淺深為八藏
之泉源作一乘之鈐鍵獨標圓密逈出餘宗者則大
毗盧遮那成佛神變加持經其大矣哉斯經迺總持
之潤府法界之靈宮金剛手方可探其𧷤蓮華眼始
能窺其奧頓超位地譬之以神通速離纏痾喻之以
呪術加以入金剛界啟菩提心陞金剛座紹菩提種
護摩設祭大自在事火異其宗澆頂施儀色究竟受
軄方其躅不入曼荼羅不依阿闍梨則不得入其手
自無畏三藏翻譯之後禪師一行義釋巳還緜歷歲
時聲光淪墜非遘昌期孰能極此今
我天佑皇帝睿文冠古
英武超今
十善治民
五常訓物
博綜儒經有詩賦碑記之製錦爛華明允彰乎教化
尤精釋典有讚序疏章之作山輝川媚聿在乎修行
于茲䆳旨夙促
宸懷爰命𤨏才俾宣秘呪因咸雍初提總中京大夫
慶寺屬以時緣再興未肆迺有副留守守衛尉卿隴
西牛鉉守司空悟玄通圓大師弼公洎僧首紫褐師
德百有餘人同致書曰伏聞毗盧大教旨趣宏深疏
詮妙𧷤早巳著其菁華鈔解至玄尚未闢於閫域儻
納勤誠願聞可爾甞其雖從削簡未暇操䉉越大康
三年忽降綸旨令進神變經疏鈔科則密教司南時
至矣於是敬酬聖澤兼副輿情強摭群詮謬成斯解
目之曰演密鈔會於前冬詔赴
行在面奉
進呈
勅令雕印墜典斯興
仁王之力也覺苑智虧宿種見匪生知徒然爝火之
明曷益曦輪之照庶俾來者共踐玄涯爾。


將釋此疏大分為二第一文前聊簡第二依文正釋
初文分六一起教因緣二藏教收攝三說經會處四
辨教淺深五明經宗趣六翻譯傳通。

且第一起教因緣分二初酬昔願後順當根初中分
二初明自證後釋辨加持且初文者我毗盧遮那世
尊過去世時於自覺地最初一念發菩提心依三密
方便修三十七菩提分法諸度空等波羅密門超三
妄執超三執巳即證本地法界之身證此身巳常處
法界金剛宮殿以十佛剎微塵數等上首執金剛眾
而為內眷屬以普賢文殊等十佛剎微塵數上首諸
菩薩眾為大眷屬故智度云欲為諸佛內眷屬欲得
大眷屬等即與如是金剛菩薩無量眷屬常受無盡
秘密甚深不可思議廣大法樂。

後辨加持分二初
明體後辨相初明體者即以悲智而為體故遮那世
尊自受如是廣大法樂由初本願誓度無邊諸眾生
故激起大悲作是思惟一切眾生皆有如是法界宮
殿二種眷屬種種法樂與我無異但以無明所覆不
自覺知由不覺故輪迴三有唐受辛勤備歷諸苦若
我自住如是不可思議微妙境界則諸有情不蒙利
益是故住於自在神力加持三昧也。

後辨相者於
是世尊作是思惟巳於三昧中現起不思議神變加
持之相經云毗盧遮那如來加持故奮迅示現身無
盡莊嚴藏奮迅示現語意平等無盡莊嚴藏乃至又
現文殊執金剛蓮華手菩薩等種種相皃普於十方
宣說真言道句法上來總是酬昔願。

後順當根分
二初金剛啟問後世尊垂答初分為二初示疑相後
伸疑問初金剛手菩薩覩佛所現加持之相仰測如
來實相之智猶如彌勒覩佛毫光神通之相作是思
惟今佛放光為欲說此為當授記今亦如是金剛覩
見莊嚴之相皆是外迹智者見其條末則可喻其根
本如世大龍驅雷駕電降澍大雨令鳥獸振吼百川
奔勇雖不覩其形當知此龍威勢必大今佛現瑞一
時普應法界而作加持亦復如是雖不能覩佛身相
大小色像威儀然可比知如來智力必大照俗之權
尚爾契實之境當復云何後伸疑問者金剛手菩薩
由觀如來加持莊嚴相巳復諦思惟此加持相乃從
如來一切智智為眾生故之所現起又復如來一切
智智依何而得於是乘彼眾心并欲自決所疑而伸
請問經云爾時執金剛秘密主於眾會中白佛言世
尊云何如來應供正遍知得一切智智乃至如是智
慧云何為因云何為根云何究竟意云如來不共一
切智智之果從何而得為以何法而為其因為以何
法而為其根為以何法為究竟耶。

後如來垂答於
是世尊普觀眾會順彼疑問次第宣答經云毗盧遮
那告金剛手言菩提心為因大悲為根方便為究竟
此經七卷三十一品從始迄終皆是顯斯三句之義
當知即是阿阿暗惡四字之義總也是第一起教因緣。

第二藏教收攝分二初藏收後教攝初如來所說一
大時教分成三藏一修多羅藏即是契經二毗奈耶
藏即是調伏三阿毗達磨藏即是對法又於修多羅
中分出陀羅尼門別為一藏又此通大小乘開為八
藏今遮那神變經即當第八總持藏攝問既屬第八
總持藏攝何故經題之中不立總持而言經耶答經
含總別今就總故雖標總稱即受別名故先哲云三
乘之外別有持明即斯是也。

後辨教攝者古來分
教總有多岐且依清涼教類有五一小乘教但說我
空縱少說法空亦未明顯但依六識三毒建立染淨
根本未盡法源故多諍論二始教亦名分教此既未
盡大乘法理故立為初有不成佛故名為分三終教
定性二乘無性闡提悉當成佛方盡大乘至極之說
故名為終又亦名寶教以稱實理故名理為實上之
二教並依地位漸次修成故總名漸四頓教但一念
不生即名為佛不依地位漸次而說故立為頓又不
同前漸次修行不同後之圓融具德頓詮此理故名
為頓五圓教明一位即一切位一切位即一位十信
滿心即攝五位成正覺等依普賢法界帝網重重主
伴具足故名圓教廣如彼疏今神變經典與此大同
但顯密為異耳是故此經五教之中圓教所攝故下
序云此經迺秘藏圓宗深入實相為眾教之源爾又
疏云此經橫統一切佛教如說唯蘊無我出世間心
住蘊中即攝諸部小乘三藏如說蘊阿賴耶覺自心
本不生即攝諸經八識三無性義即勝鬘法華等經
瑜伽唯識等論如說極無自性心十緣生句即攝華
嚴般若種種不思議境界皆入其中如說如實知自
心名一切種智則佛性一乘秘密藏皆入其中又如
釋字輪旋陀羅尼義以一字攝一切字一切字全是
一字初後相攝橫竪該羅一切法門不離一字即同
華嚴四十二字初一阿字具漫荼等亦是四十二位
舉一全收疏文上下判為圓頓不思議神通之乘又
如金剛頂瑜伽指歸中說五部隨一一部具三十七
尊乃至一尊成三十七尊互相攝入如帝釋網珠光
明交映展轉無限若真言行者善達此理即同遍照
如來一一身分一一毛孔一一相一一隨形好一一
福德智慧資粮住於果位演說瑜伽不共佛法乃至
頓能利樂一切有情上來總是第二藏教所攝。

第三說經會處依不空三藏所譯都部陀羅尼錄云
毗盧遮那成道經大本十萬頌可有三百卷唐國所
譯略本七卷緣此經來未盡處會難明且引當宗金
剛頂瑜伽比擬顯示瑜伽指歸云金剛頂瑜伽有十
萬偈十八會說第一會名如來真實攝教王有四大
品一名金剛界二名降三世三名遍調伏四名一切
義成就表四智印一一品中各說六漫荼羅不能具
引第二會名一切如來秘密主瑜伽於色究竟天說
具四大品廣說微細實相理及說降魔醯首羅天等
第三會名一切教集瑜伽於法界宮殿說一百二十
種護摩爐一一爐所求各異第四會名降三世金剛
瑜伽於須彌頂說金剛藏等八大菩薩一一菩薩說
四漫荼羅謂大漫荼羅三昧耶漫荼羅法漫荼羅羯
磨漫荼羅乃至秘密禁戒秘密修行法第五會名世
間出世間金剛瑜伽於波羅奈國空界中略說五佛
漫荼羅及諸菩薩諸外金剛部漫荼羅等求悉地法
第六會名大安樂不空三昧耶真實瑜伽於他化自
在天宮說普賢菩薩漫荼羅等乃至引入弟子授理
趣般若波羅密法第七會名普賢瑜伽於普賢菩薩
宮殿中說普賢等至金剛拳菩薩及外金剛部等及
說修行之人無時無方不依世間禁戒以菩提心為
先無為戒為本第八會名勝初瑜伽於普賢宮殿說
普賢等至外金剛部稍廣於第七會大略是同第九
會名一切佛集會荼吉尼戒網瑜伽於真言宮殿說
立自身為本尊呵自身外立形像并說瑜伽法具九
味所謂華麗(金剛薩埵)勇健(毗盧遮那)大悲(持金剛)喜笑(觀自在)嗔
怒(金剛光)恐怖(降三世)厭患(釋迦牟尼)奇特(金剛笑)寂靜(瑜伽中毗盧遮
那)乃至說五部中歌讚舞儀第十會名大三昧耶瑜
伽於法界宮殿說普賢菩薩至金剛拳十六大菩薩
各各說四漫荼羅乃至偈云愚童覆無智不知此理
趣餘處而求佛不悟此處有十方世界中餘處不可
得心自為等覺餘處不說佛第十一會名大乘現證
瑜伽於阿迦尼吒天說毗盧遮那佛至毗首羯磨菩
薩及八大供養四攝等第十二會名三昧最勝瑜伽
於空界菩提場說毗盧遮那八菩薩等乃至說自身
本尊瑜伽廣說阿字門通達染淨無礙第十三會名
大三昧耶真實瑜伽於金剛界道場說十方一切佛
異口同音請金剛薩埵說三昧耶真實教法彼受請
巳說普賢菩薩十七字真言乃至通求世出世悉地
等第十四會名如來三昧耶真實瑜伽(與上同處)此經中
說普賢菩薩十六大菩薩四攝成一身廣說五部互
圓融如來部即金剛部乃至法界即真如般若即實
際等第十五會名秘密集會瑜伽於秘密處說所謂
喻師婆伽處說號般若波羅密宮此中說教法壇印
真言住禁戒似如世間貪染相應語會中除蓋障菩
薩從座而起白言世尊大人不應出麤言雜染相應
語佛言汝等清淨相應語有何相狀我之此語加持
文字化緣方便引入佛道亦無相狀成大利益不應
生疑等第十六會名無二平等瑜伽於法界宮說生
死涅槃世出世間自他無二動心舉目聲香味觸雜
染思慮同真如法界皆成一切佛身第十七會名如
虗空瑜伽住實際宮殿說毗盧遮那普賢外金剛部
一一說四印漫荼羅修行者與此一一尊相應皆量
同虗空法身等第十八會名金剛寶冠瑜伽於第四
靜慮天金剛薩埵菩薩請佛為大梵天娑訶世界主
說五部漫荼羅引入弟子儀具三十七乃至為弟子
受學心念誦於月輪上右旋布列真言字於一一字
實相相應周而復始不假持珠遍數以為劑限但證
理門心不散動住本尊瑜伽為限等巳上一十八會
有一十四處謂法界宮有三會普賢宮有二會金剛
界道場二會俱十四處此經義當第十六會法界宮
處說也所以知者故此經云住如來加持廣大金剛
法界宮又云演說身語意平等句法門即與彼同如
是會處一該一切於中法門亦復如是總是第三說
經會處。

第四辨教淺深且經開頓漸義分淺深隨根器則有
差歸法界則無二此經乃被上下根通顯密說顯謂
五性一乘該諸經論密謂字輪觀行陀羅尼門略舉
一二以彰教之深勝且彰自教如不空羂索蘇悉地
等說修造漫荼羅須用瞿摩夷瞿模怛羅此即牛糞
及液瞿摩牛也阿夷糞也烏怛囉液也西竺之法凡
乳牛更不使用但取孳養牧於山澤水草自恣多食
香草不食穀料其糞香潔彼方共許為淨用戒壇地
易施綵繪餘牛不堪此但淺釋若深釋者瞿是行
義以入阿字門故則是諸法無行摩是我義
夷是乘義何故諸法無行以一切法我不可得故若
無有我則無所乘及與乘者故名瞿摩夷瞿
模怛羅二合此云牛液瞿摸如前釋怛羅是如如離
塵垢義體即心之實相若修真言者修造內心大悲
漫荼羅能以如是如如離塵之糞液淨治心地令畢
竟清淨畫作法界圓壇即是此中用瞿摩夷義又如
言三月持誦乃是清淨圓明中阿阿暗三轉方便豈
可作九旬解耶若對他教者如梵云劫跛餘教共譯
為時分若度三阿僧祇時分即名成佛此中義別梵
語劫跛譯為妄執妄執有三謂麤細極細此三妄
執依五根本煩惱初分成十枝第二再分成二十種
乃至第五分成一百六十隨煩惱數若依於此經發
菩提心修密言行初心聚沫浮泡陽𦦨芭蕉幻事等
五種譬喻觀無性空離百六十心一重麤妄執即超
一阿僧祇劫復以幻陽𦦨影響旋火輪乾闥婆城六
喻觀不可得空復越百六十心等一重細妄執即超
二阿僧祇劫復以幻陽𦦨夢影乾城響水月浮泡虗
空華旋火輪等十喻觀不思議空越百六十心一重
極細妄執即超三僧祇劫行者若一生度此三妄執
即一生成佛何論時分耶又如婬盜煞妄諸教共說
為波羅夷若有犯者故結為重今此教中乃是偷蘭
何以故不礙菩提心故非菩薩極重此中四重者先
令不捨三寶又令不捨菩提心此即菩薩真四重也
若菩薩生如是心捨離於佛即名破於重禁所以然
者如來即是一切善法所從生處菩薩以自歸依佛
故方有一切地波羅密等萬行成就猶因阿字種子
方得生暗字之果若捨阿字自然之智則一切善法
不得生故捨佛即是斷一切菩薩之命而絕其成佛
之根若行婬盜煞妄但於道有礙非斷佛種故但成
偷蘭偷蘭遮者或云大罪或云麤惡以佛不可捨故
法僧亦爾菩提心亦然是一切諸行之本若離此心
則無一切菩薩法故捨之則犯波羅夷罪今此宗中
復以此重而為方便成就四種三昧耶戒所謂不應
捨正法捨離菩提心慳恡一切法不利眾生行此戒
受時即以密印種子而加持之由此得智水灌頂見
身即同大日如來轉於法輪是知此教對餘顯說為
深勝爾總是第四辨教淺深。

第五明經宗趣者語之所上曰宗宗之所歸曰趣此
經即以秘密不思議法界緣起觀行為宗若以秘密
不思議法界緣起為宗即以觀行為趣或以觀行為
宗即以秘密不思議法界緣起為趣是宗之趣或宗
即趣可以意得由是疏文上下或歸於不思議法界
緣起或歸於甚深秘密觀行其文非一不煩具出。

第六翻譯傳通分二初明翻譯後辨傳通且初唐玄
宗開元中沙門輸波迦羅中印度人釋迦之苗𧜟風
儀爽俊聰叡超群解究五明行該三學總持禪觀妙
達其源藝術異能無不諳曉發跡中天來遊東夏途
至北印聲達帝京今上發使迎接開元四年景辰大
賷梵本來達長安初於興福寺安置後勅住西明至
五年丁巳於菩提院譯虗空藏求聞持法等并令進
內又曩時沙門無行西遊天竺學畢言歸迴至北天
不幸而卒所將梵本有勑迎歸西京華嚴寺收掌無
畏與沙門一行於彼揀得數本梵經并總持妙門先
未曾譯至十二年隨駕入洛於大福光寺譯大毗盧
遮那經沙門寶月譯語沙門一行筆受承旨兼刪綴
詞理文質相丰妙諧深趣。

後辨傳通以斯經乃總
持之淵府秘藏之玄關因寄有為廣示無相禪師尚
慮學者守文失意搜閱大小相應之教舉顯密二釋
會性相微言勒成十四卷目之曰義釋未及宣演玄
宗幸蜀禪師沒化斯文尋墜洎我大遼興宗御宇志
弘藏教欲及邇遐勑盡雕鎪須人詳勘覺苑持承
綸旨沗預校場因採群詮訪獲斯本
今上繼統清寧五年
勅鏤板流行上來六段不同總是第一文前聊揀巳
竟。

第二依文正釋大分為二初明疏序後釋疏文序復
分三初題名次作者後正文且序題中復分為三初
經題次經號後序字。

且經題者即大毗盧遮那成佛神變加持經十二字
就此分二初離釋後合釋離釋分二初翻名後釋義
且翻名者梵云摩訶毗盧遮那悉提三菩提微吃哩
𩕳多地瑟姹曩素怛囕摩訶云大毗盧遮那云遍照
悉提云成三菩提云正覺微吃哩𩕳多云神變地瑟
姹曩云加持素怛囕云經總云大遍照成正覺神變
加持經後釋義者復分為二初約三大釋後約三身
釋且三大者大之一字是體大謂一真法界橫遍十
方竪窮三際莫尋其始寧見中邊非生非滅無去無
來此即名為體大毗盧遮那四字即相大謂光明遍
照即日之別名除闇遍明義故具常樂我淨恒沙性
功德故即相大也成佛神變加持即用大謂以圓滿
覺體盡諸障故起三種神變加被住持護念眾生故
以神境神變加持故令增威以記說神變加持故令
益智以教授神變加持故令益辨即三密方便總攝
三類變化十重他報用周法界應物現形導萬種情
根歸一乘智火即用大也故起信云一者體大謂一
切法真如平等不增減故二者相大謂如來藏具足
無量性功德故三者用大能生世出世間善因果故
又大毗盧遮那俱屬體大成佛二字即相大神變加
持用大也又或大之一字是總毗盧神變等是別體
相用三而皆大故二約三身義釋者大毗盧遮那即
法身成佛即報身神變加持為應化身又或大屬法
身毗盧遮那成佛俱是報身神變加持即應化身或
可大之一字即通三身所謂大法身大報身大化身
也若真應無礙即盧遮那是毗盧故全毗盧之體是
釋迦故名號品云或名毗盧遮那或名釋迦牟尼三
大三身或同或異如理思之經者能詮聲名句文四
法為體依瑜伽論兼所詮義五法為體若釋義者即
貫常攝法四義為名或依雜心說經有五義涌泉出
生顯示繩墨結鬘涌泉則澍而無竭出生則展轉滋
多顯示則彰事理繩墨則楷定正邪結鬘同線線能
貫華結成鬘故後合釋者大之一字即是體大毗盧
遮那即是相大成佛神變加持即是用大謂成佛二
字自利果圓神變加持利他妙用也神是其智變即
是境是變之神從境得名或神即變當體立號神變
上即有加持用故神變即加持又神變即能發三種
神變加持乃所發三種表業是神變之加持望成佛
二字即是所起從能起以彰名是成佛之神變加持
此則用大若三大差別相望是大之毗盧遮那是大
毗盧遮那之成佛神變加持作依主釋若三大不相
離者大毗盧遮那即成佛神變加持作持業釋經之
一字是能詮大毗盧等是所詮能所相望依主為名
或經是通名大毗盧等是別號以別揀通亦依主釋
若廣釋經題如下疏明上來總是釋經題竟。

次疏號者即義釋二字義謂義理即經旨趣釋謂解
釋即疏文言謂以疏主制十四卷之雄文釋一七軸
之奧義是義之釋名為義釋或以義釋二字俱屬疏
文採眾典之妙義釋一經之微言義即釋故望上經
題作釋是大毗盧遮那成佛神變加持經之義釋依
主為名上來總是疏號巳竟。

後序字者序謂由序起疏之端由或序者說也宣一
部之大旨故爾雅云東西墻謂之序即屏墻也表一
宅之庠序也若轉訓時序者緒也如蠒得緒序盡蠒
之絲若疏得序序盡疏之意故稱為序疏為所序序
是能序能所相望依主為名故云大毗盧遮那成佛
神變加持經義釋序前文有三總是釋序題竟。

次明作者釋者沙門之通稱溫古即序主之別諱溫
者尋也古者故也法師憙溫尋故事建立新規故以
稱焉論語云子曰溫故而知新可以為師注曰溫尋
也尋繹故者又知新可以為師故曰溫古撰者述也
特謙立名故曰釋沙門溫古撰。

後正文者　序　持明藏者秘藏之都稱也謂此經
大本有十萬頌正詮一切總持明呪別為一藏故曰
特明藏也。

言持者梵語陀羅尼此云總持總持通四一法總持
持能詮教二義總持持所詮義三呪總持謂是真言
四忍總持能於前三決定忍可今言總持者四總持
中此屬第三雖屬第三能攝餘故餘三不能攝於此
故問曰諸教說總持皆以念慧為體何言呪總持謂
是真言答云總持之體有通有別通則目於念慧若
法義呪忍俱以念慧而為體故是法之總持義之總
持等從所說所解等而立其名有法義等別若論別
體呪總持謂是真言也若爾既是真言云何能攝餘
三耶釋曰非此真言唯目能詮具教理行果四法而
為體由具教故能攝法總持具理故能攝義總持具
行故能攝忍總持餘之三種總持不能攝此各取法
義忍而為體故故不相違又以第三此宗所尚就宗
明義故能攝餘是以序云無量事迹所有文言結會
指歸無非秘密之藏故下疏云猶如攬結眾髮戴之
在首攬結眾髮者總攝諸教也戴之在首者表出眾
乘之上也至乃如地載萬物等故名為持又持謂加
持梵語地瑟姹曩此云加持通三密也或云憶念唯
意密故故下疏云諸佛如來自證三菩提出過一切
心地現覺諸法本初不生是處言語盡竟心行亦寂
若離如來威神之力則十地菩薩尚非其境界況生
死中人乎由是世尊往昔悲願而作是念若我但住
如是境界則諸有情不能以是蒙益是故住此自在
神力加持三昧普為一切眾生示種種諸趣所喜見
身說種種性欲所宜聞法隨種種心行開觀照門譬
如幻師以呪術力加持藥草能現種種未曾有事五
情所對悅可眾心又下疏云入真言門略有三事一
者身密門二語密門三者意密門行者以此三方便
自淨三業即為如來三密之所加持乃至能於此生
滿足地波羅蜜不復經歷劫數備修諸對治行故大
品云或有菩薩初發心時即上菩薩位得不退轉或
有初發心時即得無上菩提便轉法輪龍樹以謂如
遠行乘羊去者久久乃到馬則差速若乘神通人於
發意頃便至所詣不得言發意間云何得到神通相
爾不應生疑則此經深旨也。

明者明呪真言之別稱梵語尾伱也(二合)此譯云明破
暗為義梵語漫怛囉此云真言或名神呪謂此真言
能破眾生煩惱暗障義翻為明呪即明故故下疏云
由不了真諦名為無明由無明故而有諸行生種種
苦雖菩薩入於地位然猶未了如來甚深秘密之境
即是微細無明亦復是苦佛為彼等說此明呪究竟
令知佛之境界除無明苦獲涅槃樂般若心云是大
明呪能除一切苦真實不空即斯義也又名謂詮顯
通四法故聲名句文能顯義故即總持教猶暗夜金
玉藉燈炬以顯彰人顏妍媸由鏡鑑以區別華嚴經
云譬如暗中寶無燈不可見佛法無人說雖慧莫能
了又清涼云至聖垂誥鏡一心之玄極等法喻配合
易可知矣又三密中屬者通途教體多語密也別釋
明者據身密也故下疏云從如來身口出者名為真
言從如來身分任運生者名之為明問曰前以明字
屬教即聲等四法今言從身生者名明何有聲耶答
如下疏云從身發吼等聲說亦有聲也仍以身密而
為體故或依身立名句等如下布字法於身分上顯
三重字輪即三轉法輪義也前據多分依聲立教不
遮亦依色香味等假立三故如楞伽經云大慧見此
世界蚊虻虫蟻是等眾生無有言說而各辦事等但
由顯理生解即是教體豈要唯局言聲者哉如絲竹
傳心目擊存道等類故曰明也亦持亦明持即是明
或是持之明作釋隨應故名持明。

藏者能攝義故天親論云何緣名藏由能攝故謂攝
一切所應知義此義意言由能詮教能攝一切所應
知義令不失故立以藏名梵云賴耶即巢室之藏也
安住此中不為頻那夜迦風雨之所侵故或云俱舍
即鞘室之藏諸佛依此而安住故或云􂐄囉賀即胎
藏之藏諸佛從此而出生故或云􂐄囉婆即府庫之
藏今且取府庫名之為藏由如世間國大庫藏即能
蘊攝種種雜寶出內取與賑濟無窮持明藏亦爾蘊
攝諸佛秘密法義利樂無盡故以為明藏有其四揀
餘三故持明之藏或持明即藏作釋可知故曰持明
藏也。

言宗分條流至久矣者彰其本末也宗者本也分謂
支分條乃枝條流即流派謂此明藏大本十萬頌以
其太廣博傳法聖者撮其宗要凡三千頌(此即宗也)有多
支分所謂阿闍梨支分弟子支分擇地支分造立曼
荼羅支分乃至灌頂護摩等支分(即其分也)又於彼支分
中展轉蔓延枝派無盡夫法門浩廣窂究津涯故有
隨宜化誘應物施緣多於大部之中略出別行欲令
披枝葉窮其根抵尋波瀾究其源穴也名曰條流今
此中條流之經自後漢明帝巳來宣傳翻譯代有其
人北凉沙門法眾譯大方等陀羅尼經元魏沙門佛
陀扇多譯金剛上味陀羅尼等經周沙門闍那耶舍
譯佛頂呪等經東晉沙門帛尸密多羅譯孔雀王等
陀羅尼經宋沙門曇摩密多譯虗空藏等經大唐沙
門玄奘譯不空羂索等經菩提流支譯不空神變等
經乃至金剛智不空等大弘斯典具如開元釋教錄
所載故曰宗分至久矣也。

序　世之學者至中道者謂古來傳譯條流之經雖
盛行於世然世間修學之者不見巨本不偶明師但
多存心於有為事相少能契會於無為中道故清凉
云有作之修多劫終成敗壞無心體極一念便契佛
家下疏云如餘菩薩為求無上道故雖難行苦行終
不能得瑜伽行者若具方便一生可就以知甚深緣
起中道法門故真言又如云落叉此名為億即十萬
數亦名為見見謂真言行者作成就時境界現前即
以心目觀之一緣不亂即是瑜伽落叉之義而今世
間執蘇悉地等經不知秘決如文而住但誦十萬遍
欲希悉地何時可獲耶或可言有相者行者不了多
分執一切法有故名有相不遮少分著空亦不契中
道又或執空仍有邊相俱名有相不合中道故云世
之學者等。

序　其瑜伽行法等者梵語瑜伽此云相應即此相
應具通顯秘且顯教者而有四種如瑜伽疏云一境
喻伽有總有別初總者釋論解云謂一切境無顛倒
性不相違性能隨順性趣究竟性此之四境如次與
彼理教行果有相應義後別者楞伽經云若觀真義
除去分別遠離瑕穢無有能取亦無所取爾時在定
當見瑜伽如是等法一一皆具無倒等四相應義故
名曰瑜伽二行瑜伽者復有總別言總行者謂一切
行更相順故稱正理故順正教故趣正果故說為瑜
伽其別行者月燈經中修三十七品菩提分法說為
瑜伽此於一切順果行中最為勝故慧到彼岸經中
說般若波羅密多名勝瑜伽導大乘行此殊勝故三
果瑜伽者亦分總別初總者謂一切果更相順故合
正理故順正教故稱正因故名曰瑜伽後別者然諸
經論就相隨根種種異說大義經中說如來地無分
別智及以大悲名曰瑜伽自利利他常無盡故四教
瑜伽者即說境行果三之教名教瑜伽稱正理故順
正行故引正果故故皆瑜伽有義五法名曰瑜伽前
四同前五者利生藥病相應名曰瑜伽若密宗所明
瑜伽行者正是法界字門觀行也若以阿字本不生
義觀即屬理法界觀遍一切處與理相應故下疏云
但此中一切眾緣皆成法界標幟所為事業盡帶瑜
伽義當阿字遍一切字凡開口動舌皆帶阿音若隨
事法界別觀下疏以字門作三重四重曼荼羅異故
或以阿縛羅訶佉五字而配五輪次不差故疏云凡
行者欲修觀時先當住瑜伽座以阿縛羅訶佉五字
加持自體如悉地出現品及供養次第法中說所以
然者諸佛無上菩提雖復寂寂無相然要當以金剛
身坐金剛地方可入證自餘虗幻身土力所不堪等
(云云)其中字字三密各別觀時上下非一乃至五部
色相各異皆屬事觀若作事理無礙觀時隨一一事
下即歸理故下疏如以夢幻等五六十喻觀一切法
皆順空理復次行者初依有相瑜伽世間成就故漸
淨六根面見十方諸佛乘此加持妙用遊戱神變廣
利眾生然猶屬世間悉地今觀如是悉地但從眾緣
生故無有生滅斷常去來一異皆如夢幻泡影鏡像
水月乾闥婆城即緣生無性舉體即空事即理也凡
一切字皆攬阿字之所成故若無開口之音何有隨
宜之說譬千里之程由初步而即登九仞之山虧一
籄而不立即理成事也若事事無礙法界觀者下疏
復次所以從小至大攝大歸小者欲令行人心自在
故由彼心力卷舒無礙漸能以一微塵包含無量世
界此無量世界內一微塵中又云復次行者以常修
習相應故不思議法界標幟轉更現前能觀自身即
是本尊身觀本尊身即是自身如是不二而二二而
不二若觀本尊心佛為自身時即見自身在本尊心
圓明中於自心上亦有微細圓明種子能令漸次增
廣卷舒自在若觀自心中佛為本尊時即見如來在
行者心圓明中於佛心上亦有微細圓明種子漸能
增廣卷舒自在皆無障礙互不相妨故經云乃至本
所尊自身像皆現也即因果交徹生佛互收上來四
法界觀義粗略釋之於文煥矣今言瑜伽即當秘密
又復秘密之中復有秘密耳行謂觀行隱謂秘隱謂
持明藏或宗分或條流雖傳譯久矣然世修學之者
但守文失意多存有相窂契中道蓋此秘密瑜伽觀
行之法秘隱未得顯明且如蘇悉地等經說弟子將
灌頂為息障故作息災護摩之法凡作火供須與息
災事理相應所謂火爐薪木形色憙怒時分真言密
印本尊等所有支具及所求果皆須相應然此但是
淺略有相方便未能正契深密無為中道何以故瑜
伽行法秘隱而未顯明故若作深秘瑜伽釋者此護
摩支分是眾因緣義世間因緣能生三有災患今還
以此為慧火之資供養一切普門身增益不思議勢
力經云煩惱為薪智慧為火以是因緣成涅槃飯令
諸弟子悉皆甘嗜即是護摩瑜伽之義故蘇悉地等
諸經要用此宗決之方見深意耳故云其瑜伽行法
隱而未明。

序　夫法流不通等者夫即語辭法即教法瑜伽教
法也水行曰流教法如流故曰法流言不通者擁滯
不行也言弘道等者弘謂弘揚道即教道者即假者
憂謂憂傷諸瑜伽法流擁滯未得通行即弘揚教道
之菩薩能不憂傷者哉故論語云子曰吾衰也久矣
不復夢見周公注曰孔子衰老不復夢見周公明盛
之時夢見周公欲行其道今借而用之孔子則憂治
國之至道不行菩薩則傷利物之法流斯擁治國之
至道不行人罹非法利物之法流斯擁行乖中道又
起信鈔云諸佛教法欲破滅時傳法菩薩當不惜身
命發不退心即造章疏講宜經論獎勸後學使燈燈
相續是護教也且佛垂正教本在流通令諸眾生出
於生死今乃隱廢即是滅義不必同始皇之煨燼矣
又孔子云德之不修學之不講聞義不能從見善不
能改此四者是吾之憂也故曰弘道者等。

序　廼秘藏圓宗等者此經乃是毗盧遮那如來親
演執金剛蓮華手同稟非普為一切故稱秘藏故下
疏云秘密者即是如來秘奧之藏久默斯要如優曇
華時乃說之苟非其人則不虗授不同顯露常教故
曰秘藏問華嚴法華涅槃經等佛亦親宣名為秘藏
華嚴疏云大華嚴經者諸佛之秘藏彼又釋云謂此
華嚴圓經即是一乘秘密之藏三世諸佛悉並宣說
等豈非秘藏耶答華嚴等經雖彰秘密教屬顯故大
乘四藏之中即屬第一修多羅故今時此經稱秘藏
者不屬顯故八藏之中即是第八陀羅尼藏故又此
中稱秘密者不同餘故何所以耶謂此經以三密為
宗故下疏云如來身語意密唯佛與佛乃能究了言
身密者即是諸印如四重漫荼羅一一本尊各有身
印若觀此者即知此尊所表秘密之德語密者即是
諸尊所有真言若聞此者即知此尊內證之德意密
者即是本尊瑜伽之觀乃至與此相應即入如來意
密之藏又下秘密漫荼羅品中偈云最初正覺等敷
罪漫荼羅密中之秘密大悲胎藏生疏釋云然此大
悲藏生前巳說竟何故更說有何差別耶然前所說
雖為秘密更有秘中之秘密中之密若不得此法者
設通達前法亦不成故是以最為秘要若解此者一
切世間出世間諸漫荼羅皆同用之無所不入所以
此經獨稱秘藏蓋由此也秘中秘義至文當悉。

言圓宗者圓謂圓滿由含總故宗謂宗主由尊尚故
此經總能含攝一切大小性相諸法故下疏云以此
經者橫統一切佛教如說唯蘊無我出世間心住蘊
中即攝諸部小乘三藏如說觀蘊阿賴耶覺自心本
不生即攝諸經八識三無性義如說極無自心十緣
生句即攝華嚴般若種種不思議之境界皆入其中
如說如實知自心名一切種智則佛性一乘如來秘
密藏皆入其中如是於種種聖言無不統其精要故
曰圓宗問何以得知答為此經也語其廣包具無量
乘論其深勝直歸一乘同華嚴故故下經云云何如
來應供正遍知得一切智智彼得一切智智為無量
眾生廣演分布隨種種趣種種性欲種種方便道宣
說一切智智或聲聞乘道或緣覺乘道或大乘道或
五通智道或願生天或生人中及天龍夜叉乃至人
非人等身各各同彼言音住種種威儀等疏釋云復
次此中問意即是發起大悲胎藏漫荼羅也於薩婆
若平等心地畫作諸佛菩薩乃至二乘八邪等四重
法界圓壇此一一本尊身語心印皆是一種差別乘
也即名廣包具無量乘故又經云而此一切智智道
一味所謂如來解脫味疏釋云且如有人志求五通
智道即於大悲胎藏現韋陀梵志形為說瞿曇仙等
真言行法行者精勤不久成此仙身更轉方便即成
毗盧遮那身也如是或現佛身說種種乘乃至現非
人身說種種乘隨類形聲悉是真言密印或久或近
無非毒皷因緣即名深勝直歸一乘且如此宗正顯
密義旋陀羅尼一字即攝一切字一切字全是一字
初後相攝舉一全收橫竪該羅一切法門不離一字
全同華嚴四十二字初阿具後荼等亦是四十二位
舉一全收正當此經所尚之理故疏上下判為秘密
圓頓不思議成佛神通乘也如下疏云私謂然大般
若等中具說洗滌觀心之事然須有本今行人先約
別緣起觀乃至具見十方佛會諸世界等種種境界
而後約般若洗滌淨除即成不思議大用頓入佛果
若不知行行次第但觀彼文不入深故多錯會經意
直爾入空失圓頓道也斯乃即當華嚴十宗之內圓
融具德宗但顯密有殊矣。

言深入實相者深者形淺入者達解實者揀權相者
體相如下疏云真言行菩薩以阿字門觀陰界入時
即陰求心離陰求心皆不可得相在亦不可得即時
懸悟自心本不生際於如來知見大菩提道中遠塵
離垢得法眼淨當知此觀最為秘要法門又如餘遠
離方便諸菩薩漸次修習戒定智慧於無量劫以種
種門觀人法二空猶未能遠離心之影像今真言行
者初發心時直觀自心實相了知本不生故即時人
法戲論淨若虗空成自然覺不由他悟當知此觀復
名頓悟法門也若入此門即是初入一切如來境界
譬如彌勒開樓閣門內善財童子是中具見無量不
思議事非以言宣但人者自知耳故云深入實相。

言為眾教之源爾者為者作也眾教者表非一故水
本曰源意云此神變經與一切教而為根源且千流
萬派起自崑崙積石之山十二分經出乎總持秘密
之藏詳此序意而有二種一開漸本即此文是二攝
末本如下序云此中具明三乘學處乃至當知無量
事迹所有文言結會指歸無非秘密之藏又下疏云
且以阿字或加下畫或安上點或置傍點則成四用
何者如佛心是一約本不生理名阿上約本不生
行名阿長約本不生菩提名暗約本不生涅槃
名惡則成四義四相雖復不同而體未曾有異一
切言教皆出於阿字譬如無熱惱池四河流出展轉
無盡普遍大地又約字輪對如來方便智更有第五
長噁字門此是開漸本然此五字即是真言名一
切如來正等覺心能統收一切佛法無有遺餘今且
約一途修行次第故作淺深差別說之而實五字各
是一如來智各各統收一切佛法及無量言教盡入
於阿之一字有若眾流入海同歸一味此是攝末本
所謂無不從此法界流無不還歸此法界若爾何故
判宗教處言開漸本辨所詮處言攝末本釋曰各據
義別或互影顯故不相違。

序　厥有中天竺者厥猶其也中天竺者西城之名
或云印度印度有五此當中也三藏者謂此師解三
藏法翻譯三藏全取他名有財建號言字輸波迦等
者字即名字輸波迦羅善也僧訶無畏也此出經句
至下當知。

序　業該八藏等者業謂學業該謂該通八藏即經
律論陀羅尼大小乘異藏有其八滯帶為名名冠五
天者名謂聲名冠謂冠束謂我三藏業該八藏故得
芳名冠束於五天竺國即是獨步於五天矣言傳授
此經等者傳謂翻傳授謂付授囑授即翻譯付授此
經也寔猶實也為作也宗主也匠即師匠蓋取巧義
即作者也謂我三藏翻傳囑授此經實為宗主師匠
而巳如莊子送葬過惠子墓顧謂從者曰郢人堊(白土)
漫其鼻端若蠅翼使匠石斵(削也)之(郢者古之善塗塈作泥者施廣領大
袖以作塗而領袖不污小有飛泥悞著其鼻端因令匠石運斤而斵之)匠石運斧成風聽
而斷之(瞋目恣手)盡堊而鼻不傷郢人立不失容耳若使
拙而斷之非徒無効而巳或更致其傍損今我三藏
性愛恬簡靜慮澄神時開禪觀獎勸後學人或疑問
剖析無滯(此出大錄)又於真言事業曲盡能事善得變通
譬如規矩繩墨眾匠所同而運思精微獨得其妙由
是玄宗詔譯此經可謂文質相半妙諧深趣若使暗
於斯理膚受之輩而翻譯者或錯用梵言失於秘密
圓頓之旨故云傳授此經等言頃有詔至扈從者頃
者時也詔謂詔命迎謂迎接扈謂陪扈從謂隨從開
元四年三藏至北印度境聲譽巳達京師玄宗發使
迎接於福先寺安置至開元十二年有詔并一行隨
駕入洛故云頃有詔等。

序　禪師一行等者禪師者即是禪宗之師匠也禪
有南宗北宗未審是何宗之師謂即北宗之師也准
禪門師資承襲圖所示第五祖弘忍大師門下有二
弟子一是慧能即南宗也一是神秀即北宗也北宗
弟子名曰普寂即疏主之師也圖云忍生十子能和
尚直入其嫡於中秀弟子普寂化緣轉盛為二京法
主三帝門師(今引此者要知疏主之所宗也)。

一行者疏主之諱夫
聖人作則必不徒然唯一為行故曰一行如大寶積
經善住意天子復白文殊師利言大士所言禪行比
丘何等是耶文殊師利言天子若彼比丘於一切法
但取一行極相順者所謂無生是為禪行(云云)今之
疏主取何一行是為禪行且以阿字而顯示之阿字
者詮一切法本不生義即是無生故經云阿字門一
切法本不生故釋曰以一切法無不從眾緣生從緣
生者悉皆有始有本今觀此能生之緣亦復從眾
緣生展轉從緣誰為其本如是觀察時則知本不生
際是萬法之本如聞一切語言時即是聞阿字聲如
是見一切法生即是見本不生際若見本不生際即
是如實知自心若如實知自心即是一切智智故如
來部唯用此阿字而為真言今疏主但取此一字而
為其行即是一行三昧故曰一行命世之生也者謂
應天命而生世也外典云一千年有聖人生五百年
賢人出蓋與此經出與時運符會故曰命世而生也
又開元中有道士刑和璞甞謂尹愔曰一行聖人乎
漢之洛下閎造曆一千年後八百歲當差一日云則
有聖人定之今期年畢矣而一行造大衍曆正其差
失即洛下閎之言信矣非聖人而何斯亦足為良證
也。

序　明鑒縱達等者上句定也下句慧也上句者謂
寂光鑒照無不恣修而通達也縱者出自論語大宰
問於子貢曰夫子聖者歟何其多能也子貢曰固天
縱之將聖又多能也比況可知下句者智謂智解周
謂周悉變謂權巧通即曉暢謂我疏主不但明鑒縱
達亦乃智解周悉至於世間權巧之事靡不曉暢如
明皇雜錄云初沙門一行幼時家貧隣有王姥前後
濟之約數十萬一行常思報之至開元中一行承玄
宗敬遇言無不可未幾會王姥兒犯殺人獄未具姥
詣一行求救一行曰姥要金帛當十倍酬之君上執
法難以情求如何王姥戟手大罵曰何用識此僧一
行從而謝之終不顧顧行心計渾天寺中工役數百
乃命空其室內徙一大瓮於中央密選常住二奴授
以布曩謂曰某方某角有廢園汝中潛伺從午至昏
當有物入來其數七者可盡掩之失一則杖汝如言
而往至酉後果有群豕至悉獲而歸一行大喜令寘
瓮中䨱以木蓋封以六一泥朱題梵字其徒莫測詰
朝中使叩門急召至便殿玄宗迎問曰大史奏昨夜
北斗不見是何祥也師有以攘之乎一行曰後魏時
失熒惑至今帝車不見古所無者天將大驚於陛下
也夫疋婦疋夫不得其所則隕霜亦旱威德所感乃
能退舍感之切者其在葬枯出繫乎釋門以瞋心壞
一切善慈心降一切魔如臣曲見莫若赦天下玄宗
從之又其夕大史奏北斗一星見凡七日而復故云
智周變通言今上屈之等者上即主上即玄宗皇帝
屈謂抑請宴安也息也正取宴坐中掖內𨓍也即玄
宗抑請久常宴坐於內𨓍也當睿宗即位勑東都留
守韋安右以禮徵之一行固辭以疾不命應遂往荊
州當陽山依沙門悟真以習梵律至開元五年玄宗
令其族叔禮部朗中洽齎勑書就荊州強起之故曰
今上屈之一行至京置於光大殿帝就之訪以安國
撫民之道言皆切直元有所隱玄宗初見謂曰卿何
能對曰唯善記覽帝因詔掖𨓍取宮人籍以示之周
覽既畢覆其本記念精熟如素所習讀數幅之後
帝不覺降御榻為之作禮呼為聖人故曰久宴中掖
序　聞三藏等者聞謂聽審三藏即譯主蘊者藏也
法寶者持明教也囊者寶器思者思念起謂發起予
者我也請者求也謂禪師審聞無畏三藏來從天竺
蘊藏持明法寶在心器之中欲將此法流通震旦即
自思念發起我教者唯一行乎欲令一行請求可與
同共翻譯此經也起予之言蓋出論語子曰起予者
商也(商者卜商姓卜名商字子夏)始可與言詩矣(包曰孔子言子夏能發明我意
可共言詩矣)今三藏思念言一行能發明我意可共譯經
矣言奉詔等者奉即稟奉詔謂詔命與者共也即是
稟奉玄宗詔命共三藏翻譯出此神變經也仍為筆
授者仍者復也筆謂筆削授謂付授錄中或用此受
字即稟受也又錄云沙門一行筆受承旨兼刪綴詞
理文質相半妙諧深趣故曰奉詔等言譯語比丘等
者謂以梵本譯作唐言寶月者法師之諱也練諸教
相者練謂練覈練覈諸教性之與相也善解方言者
善能也此解字通上去二音解(上)謂解釋善能解釋
華言符合梵語又解(去)謂達解善能達解東西兩方
之言音故能譯語耳。

序　非禪師不能等者非者不也禪師者謂能以諸
禪那之要軌匠眾人故曰禪師扣繫也幽深也關鍵
也謂此經乃秘藏圓宗深入實相若不是禪師明鑒
縱達智周通變又復命世而生則不能扣擊其幽深
關鍵言非三藏等者莫能者不可也􂒖謂宣􂒖至極
也𧷤深也謂以此經理歸一字事入千歧秘中之秘
密中之密不是三藏學該八藏名冠五天則不可宣
􂒖其至極深𧷤者矣。

序　此中具明等者此中者指此經中也具謂具足
明謂顯明三乘者二乘及菩薩為三運載名乘學處
者修學之所也謂此經中具足顯明二乘及菩薩乘
修學之處故問此經既是秘密之藏不妄與人何故
具明三乘學處菩薩則可若明二乘學處豈非妄授
耶答此經不同常教上從諸佛菩薩下至世天龍鬼
入此漫荼羅者無非大日如來之體如大悲胎藏漫
荼羅第三院中皆是釋迦眷屬彼中說聲聞緣覺真
言雖明諦緣之理然歸阿字門以入阿字門故一切
眾生本來離一切因緣以知諸法常寂滅故化城亦
滅如是無疑悔時是名決了聲聞法又能以吽字聲
令一切普聞即是此中聲聞之義故云具明等及最
上乘者及者兼也不但具明三乘修學之處兼亦明
說無上一乘正所宗故又及者揀別揀別三乘外有
最上持明法故故古人云三乘之外別有持明最上
乘者謂於諸乘最為上故又或云金剛乘無上乘一
乘故陀羅尼序云金剛一乘甚深微細持明等如上
故云及最上等。

序　欲令學者等者從欲令至無相巳上顯終教之
意從一一下彰圓宗之理知世間相性自無生故者
相即事有為也性即理無為也自無生故者即表理
體本不生故因寄有為廣示無相者即事不礙理一
一推覈以盡法界之緣起者即無障礙法界大緣起
也如下字輪品三十四字更互助成即為輪體若隨
闕一字即不成故即是法界緣起隨闕一法緣不成
故且如暗字為菩提果輪時即釰欠等餘字助成若
以阿(平)字為行輪時即迦遮等餘字助成若隨闕一
字皆不成故乃至阿字菩提心輪惡字涅槃輪等亦
復如是如世間事輪籍轂輻輞等眾緣得成闕一不
可然此緣起具總具別有同有異亦成亦壞即世親
六相圓融之義具矣故云以盡法界之緣起爾。

序　當知無量等者當知此中無量事相之迹收結
通會指決所歸之趣無非此秘密之藏者歟又此指
字應作此旨字旨謂宗旨歸謂歸趣意云若能一一
推覈究盡法界緣起爾是故真言行者應當了知無
量事相教迹所有文字語言總持收結通會宗旨歸
趣無不是甚深秘密持明之藏者也。

序　尚慮等者尚者加也轉訓為復慮謂憂慮持謂
受持誦謂諷誦守者執也失謂亡失意謂意趣意云
雖將無量事迹所有文字語言收結通會宗旨歸趣
無非秘密之藏尚復憂慮受持諷誦之者但執守能
詮之文言亡失所詮之意旨如下疏云且如東方寶
幢佛乃是初發淨菩提心義豈得但作四方解耶以
此例之諸餘法門皆可意領故云尚慮等。

序　禪師又請等者尚慮持誦者守文失意又請三
藏解釋禪師隨其解釋尋記錄之無有真言不窮其
趣無有密法不盡其義又控舉淺略深秘兩釋融會
眾多經中微妙言教皆同一味故下疏云如一切經
中或說諸蘊和合我不可得或說諸法從緣生都無
自性皆是漸次開實相門彼言諸法實相者即是此
中心之實相心實相者即是菩提更無別理下文出
所以但為薄福之人而能自信作佛者甚為難得故
世尊且令淨諸垢障(不堪受是法隨宜方便說也)將護其心要待
時義契合然後為說即心之印(正是其時也)又下歸宗今
經則不如是直約諸法令識其心(即上引二乘真言是)所以此
經名為秘密之藏也支分有疑等者謂疑護摩之法
為是灌頂支分中攝為是引入弟子支分中收彼中
疏釋然護摩法通一切法事中非但加持弟子而巳
故宜別作一種支分故別開出護摩支分今略示一
隅餘文可悉。

序　都釋門威儀等者威儀者釋門主者之稱如今
都僧錄也即今道門猶存此職智嚴者師諱也按開
元錄云沙門釋智嚴于闐國王之質子姓鬱持名樂
(音洛)幼至大唐早居榮祿授左領軍衛大將軍上柱國
封金滿郡公而立性淳質實信居懷請捨宅置寺神
龍二年十一月二十四日墨制云人之情也莫不貪
惜祿位卿之願也乃欲棄俗出家襲蘭若之蹤起禪
那之行忽省來奏嗟賞兼懷特遂所祈或成高志以
景龍元年十一月五日和帝生日捨家剃落法號智
嚴仍請住終南山至相寺精苦居懷幽棲積念加以
經明唐梵智照幽微寶積真詮如來秘偈莫不屢承
綸旨久預翻譯頻奉絲言兼令證譯開元九年於石
鼈練若及奉恩寺譯決定業障經等四部並文質相
兼得其深趣具如錄中所載葢法師有此學業所以
禪師見囑伏之。

序　良時難會信矣者謂良時難會之歎今可信矣
此出論語翔而後集曰山梁雌雉時哉時哉注云回
翔審視而後下止謂回旋翔審察觀瞻然後下止即
是翔止得所也意顯山梁雌雉得其時而人不得其
時也按唐錄開元十五年安祿山背亂自范陽起兵
直抵汴洛當時玄宗大駕幸蜀此時天子蒙塵萬姓
豈得安處其時禪師造却此釋未遑宣演值此時亂
辭師息化故有此歎矣。

序　夫經中文有隱伏等者謂漫荼羅中聖賢之位
以第三院說作第二其第二院却為第三其理難明
故云隱伏又前入漫荼羅具緣真言品正明引入弟
子灌頂即是預說下文世間成就品灌頂之事世間
成就品所說即是顯明前品灌頂故云前後相明又
談阿字本不生處顯其不變即理法界或說阿字能
生諸字顯於隨緣成事法界故云事理互陳皆是如
來善巧方便欲令行人從師稟授故曰夫經中等。

序　溫古者師諱也師學該顯密職在翻譯准開元
錄金剛智三藏於資聖寺譯瑜伽念誦法七俱胝等
經四部法師筆授若非深達秘旨焉能措筆於是哉
言甞接諸賢等者即序主陳製序之意也謂予巳甞
攀接諸多翻譯之英賢末後席肆預先聞此經是至
極絕待不可比對秘妙之法門按開元錄沙門金剛
智譯金剛頂瑜伽念誦法四卷七俱胝陀羅尼經時
嵩岳沙門溫古筆授具如彼說序主宿登翻譯之場
必是曾與諸賢商推斯經深秘之事故云甞接等言
非敢窺測者陳謙敬也謂此絕待秘妙之法門理等
天高言方海濬理等天高豈得以管見窺言方海濬
焉能以蠡情測但專注一心歸依敬仰耳。

序　輙以等者序主云我於如是絕待微妙之法門
不敢窺測其高深但輙然以疎謬鄙拙之情思敘述
乎根本枝末者焉。

大毗盧遮那成佛神變加持經義釋演密鈔卷第一

大毗盧遮那成佛神變加持經義釋演密鈔卷第二
燕京圓福寺崇祿大夫檢校太保行崇祿卿
總秘大師　賜紫沙門　覺苑　撰

後正釋疏文分為三段初解題名次旌作者後釋本
文初文分二初疏題如前後指卷次者即卷第一三
字卷即紙卷四塵為性是體是實第者次居不亂一
者數之首唱是義是假義不離體假不離實第一即
卷名卷第一又卷即所依色香味觸四塵疏即能依
聲名句文四法是卷第一之大毗盧遮那成佛神變
加持經義釋名大毗盧遮那成佛神變加持經義釋
卷第一。

次旌作者即沙門一行述記此中分三初
沙門二字標釋子之通名次一行二字彰疏主之別
諱後述記二字顯述作之謙稱且初言沙門者是略
梵語具足應云沙迦懣曩翻就此方即云息惡謂息
塵垢之惡故總有四種一勝道沙門二說道沙門三
活道沙門四壞道沙門今此疏主若居凡地即屬中
二若在聖位通前三種也。

次釋別諱者如前巳明。

後顯述作之謙稱者述謂敘述記謂記錄以我疏
主敘述記錄諸教及三藏所說文之與義成斯疏矣
非自作也故云沙門一行述記。

後釋本文者。

【疏】梵音毗盧等者此名義雙標也毗云遍盧遮那云
光明照為順此方云光明遍照故華嚴疏云身智能
所合為一身圓明獨朗具德無邊故立斯號言是日
之別名者如此方呼日為靈曜或云朱明大明陽烏
等今亦如是或云普光普明大光明等皆日之別名
也言即除暗等者謂以身智二光除滅無明暗障照
見心法明道覺自心本不生其心常住生大慧光明
普照無量法性見諸佛所行之道故云除暗等也。

【疏】然世間至而無所增等者總有三喻初云然世間
日則有方分者方謂方所分謂分限謂有內外晝夜
等方所分限故。

【疏】復次日行等者第二喻也日行者日之行度也閻
浮提者正云閻浮那提即是林名謂此南州從林立
名呼云南瞻部州今就省略但云閻浮提也。

【疏】又如重陰等者第三喻也究竟諸法實相者且佛
心之日久離戲論一切眾生為無明煩惱所覆障故
見有生滅斷常去來一異之相若知諸法本來平等
遠離八不唯是一法界體時即是究竟諸法之實相
也此之三喻前一是相大次一是用大後一是體大
又初是報身次是化身後是法身思之。

【疏】以如是等者釋通妨難也如有難云且世間之日
則有方分晝夜照不照殊生滅等異遮那之日既無
方分晝夜等殊壞滅始生等異如何得將以為喻耶
故通釋云以如是等種種因緣而實世間之日不可
為喻縱也奪云但取其少分相似不全取以為喻故
加以大名曰摩訶毗盧遮那故有經云帝釋千目之
身方於如來猶如聚墨又此摩訶應流至於下云摩
訶成佛摩訶神變加持等。

【疏】成佛者者成謂成就佛謂覺者即是成就正覺之
者也准梵文釋時若言菩提但得名覺若言佛䭾也
即云覺者今但略故謂以一切如來從凡夫地始發
覺心或漸或頓修種種德斷種種障功德滿時即於
一念不起而證菩提名為成佛又成佛之說隨教不
同且依顯教總有六種一藏教說一生成佛謂小乘
說菩薩三劫練修仍是凡夫菩提樹下三十四心方
成正覺謂資糧位斷下八地俱生分別盡依第四禪
起四善根入見道八忍八智前十五心見道第十六
心修道四斷忍中一分斷有頂四諦下一地分別不
出第十六心起九無間九解脫斷證有頂九品俱生
以此十八足前十六故三十四心一坐成佛二三祇
成佛唯識論云謂具大乘二種性者(本智為二)備歷三祇
具經五位方始成佛三相盡成佛終教義也但以染
相盡時即說成佛四初住成佛亦終教義即起信論
說初發心位則得少分見於法身隨其願力能現八
相廣利眾生此約悲智無二事理雙修觀行成佛故
華嚴云若諸菩薩能與如是觀行相應於諸法中不
生二解一切佛法疾得現前初發心時即得阿耨多
羅三藐三菩提知一切法即心自性成就慧身不由
他悟五一念成佛頓教義也謂無始妄認眾生一念
悟時全體是佛此門大意無佛可成無妄可遣入其
門者豈不佛乎六本來成佛圓教義也故華嚴云菩
薩應知自心念念常有佛成正覺如自心一切眾生
心亦爾又云如來成正覺時普見一切眾生成正覺
乃至普見一切眾生入涅槃皆同一性所謂無性等
然上六說成佛之義如起信鈔後依此宗成佛而有
二種初顯後密且顯說者如下文云越百六十心三
重妄執成等正覺或約百心成等正覺所謂歡喜地
自有十心故華嚴經云謂利益心柔軟心隨順心寂
靜心調伏心寂滅心謙下心潤澤心不動心不濁心
從初心至第四心得度五通境界(即配四地)從第五心至
第八心得度二乘境界(即配八地)從第九心一向行菩薩
道至第十心名為成佛佛者覺也謂覺自心性淨本
來常寂滅相然此十心從第一至第八名為見道從
第九至第十名為觀道(此與常教異也)見謂見於諦理約此
進修觀謂一向觀於如來不思議境界秘密功德如
是秘密之境非所見法出過心量故別名觀道也覺
者是覺知義謂巳度二乘境界了知二乘心與菩薩
心異若入二地時如前初地亦至第四心度五通第
八心度二乘第十心成佛准此有信及入位與初地
十心不異但此十心轉復光顯離垢也乃至第十地
亦有十心即凡有一百心一一轉勝如華嚴真金之
喻可准知耳此初地十心滿即能分身百佛土等如
彼具說但百心成佛是寶炬陀羅尼經所說此經未
到東土(阿闍梨親傳)巳上是依顯明今依密釋者且以四
字略示一隅即是正等覺心真言句也謂十方三世
一切諸佛各以無量無邊巧度門種種因緣譬喻言
詞演說諸法統而論之原其旨趣不出四字門故所
謂阿(上)阿(引)暗惡也以阿字門故一切眾生本有佛
知見性眾生不自覺知如來以種種因緣為彼淨除
眼翳使得開明即法華第一句云開佛知見使得清
淨即是此中淨菩提心也既淨菩提心當廣示法界
藏中不思議境界如善財童子入彌勒閣普見一切
善知識遍學一切諸度門故法華第二句云示佛知
見即長阿字大悲萬行義也巳具大悲萬行次以娑
羅樹王華開敷智成大菩提故法華第三句云悟佛
知見即暗字門也既成佛巳即以加持方便普門垂
迹導利眾生了知常住之時如來眾迹都盡以無迹
故名般涅槃故法華第四句云入佛知見即是惡字
門也若依字輪對如來方便智更有第五長聲惡字
門以無別體故此中不說又此五字統收一切佛法
無有遺餘故名為正等覺心又今且約一途修行次
第作淺深差別說其實此五字各成一切如來智(即五
方佛)各各統收一切佛法是故下文脩觀行時隨學一
心即見一切如來心即是華嚴如來成正覺時普見
一切眾生皆成正覺也如是一心見一切心旋轉無
礙故名正等覺心也言具足梵音等者成字是唐言
三菩提此云正覺亦名正知准華嚴經無有最字故
彼疏云成最正覺亦能覺智開悟稱覺離倒為正獲
得名成此當相解若揀別者凡夫倒惑佛覺重昏二
乘雖覺不名為正但知法有未知法空但悟我空未
知我有有厭生死空沉涅槃顛倒未除豈得稱正菩
薩雖正有上有修不得稱最設位極稱最亦未名成
佛獨能故云成三菩提。

【疏】神變加持者神是智之妙用變是智之所了又神
即神通變即變化俱屬智也瑜伽云一能變通謂改
轉故二能化通謂化現故能轉所餘有自性物令成
餘物名為能變隨欲為作諸未有事故名能化今此
中言變不言化者變廣而化狹變具十八化唯三種
變十八者一震動二熾然三流布四示現五轉變六
往來七卷八舒九眾像入身十同類往趣十一顯十
二隱十三所作自在十四制他神通十五能施辯才
十六能施憶念十七能施安樂十八放大光明如下
疏云然以佛神力故令瑜伽行者於無量劫謂如食
頃或演食頃為無量劫延促自在咸適眾根無定相
可得即是第一能變通化三者一化為身二化為境
三化為語化為身者化自他身為他自身或一或多
如是等類化為境者化似眾寶飲食資具等化為語
者妙音廣音繫屬自他又下疏云謂將說此平等法
門故先以自在神力感動大眾悉現普門境界秘密
莊嚴不可思議未曾有事因彼疑問而演說之所謂
莊嚴藏者謂從一平等身普現一切威儀如是威儀
無非密印從一平等悟普現一切音聲如是音聲無
非真言從一平等心普現一切本尊如是本尊皆是
三昧然此三業差別之相皆無邊際不可度量如是
毗盧遮那普於十方世界一一皆現佛加持身是一
一身各有十佛剎微塵等菩薩金剛大眾此諸人眾
諸根相好亦復無邊如胡麻中油遍滿法界無空隟
處如是莊嚴相顯時無所從來隱時亦無所去畢竟
平等不出於如即是第二能化通也上是神變言加
持者加謂加被持謂任持佛以如上神力加被任持
現前大眾得見如是不思議莊嚴境界如來若捨加
持之時則不復現神變之加持故云神變加持也。

【疏】然此自證等者然者然前起後之詞言自證者但
是佛佛自證不從他得也故下疏云如是自證之境
說者無言觀者無見不同手中菴摩勒果可轉授他
人若可以言語授人者釋迦菩薩蒙定光授決之時
即應成佛何故具修方便要待無師自覺方名佛耶
一切心地者有心量之地也。

【疏】加持三昧者三昧是定亦名為誓即是住於自在
神力加持之定也。

【疏】因陀羅者帝釋也者梵語因陀羅此云尊帝釋者
帝之一字即是因陀羅梵語訛也正云印涅哩(二合)略
云帝蓋聲勢相近今時帝王順天立號猶得梵名耳
釋者具足應云釋迦囉主也即三十三天之主也今
言帝釋者即尊主也皆就略音故曰帝釋言猶如千
日者謂天帝威德光明類乎千日如經云帝釋所有
光明猶如千日等為釋天之主也。

【疏】次云入真言門住心品者釋此品題分為二段初
別明真言後總釋品目且初文者曲論真言體相不
同一者真言通體即唯阿字通與一切真言教法而
為體故不唯真言至如萬類名言皆有此能詮音聲
下文備顯凡開口之處盡帶阿音如書一字入一切
字中但初下筆若點若𦘕便當阿字輪表體便是法
界本不生性即與諸法而為實體由此梵王世界壞
時吞噉眾字於口角邊唯留阿漚二字阿表於無漚
表於有即當佛法中真空妙有法界體也雖成諸字
而不壞其本體如水全波而不失濕之自性常是隨
緣常是不變二者真言別體即三十四字各各隨其
功義與彼真言而為體性且如五方真言體者東方
以吽字為體南方以怛囉(二合)字為體西方用迄嘌(二合)
字為體北方用惡字為體中方用􂢬字為體若論三
部真言如來部以阿字為體蓮華部用娑字為體金
剛部用嚩字為體如下普通真言藏品中明法界漫
荼羅聖眾隨一一真言各有字門而為體故總是辨
真言體次明真言相者或彰句義或辨二合加圓點
以表果滿置傍𦘕而顯因修聲分男女字具界緣既
生不生而無雜乃性非性而有殊具說其相臨文可
知問既以阿字為真言體遍在隨方教法皆有真言
何故但論天竺之音乃曰真言答但如來現出世之
迹始自天竺傳法者且約梵文作一途明義爾如下
疏有此答問曰既約梵文一途明者豈西方梵文俱
是真言耶答曰雖梵文是同而顯密有異若作真言
說處則為密教若作顯言說處則是顯教且如此方
言音亦有顯言亦有呪語如急急如律令等語呪火
不燒呪𤷡令停蓋作呪用不同顯言不可一切言音
都屬呪語都屬顯言既爾且如此經亦有顯言應屬
顯教釋曰密宗一一文言無非字門秘密加持而為
體性雖有顯言從宗體俱屬秘藏如法華陀羅尼品
若隨顯教宗尚俱屬顯教若隨密宗所尚俱屬密攝
或說真言或稱神呪或號陀羅尼但名義有殊皆屬
密藏次總釋品目者入者達解達解真言之道理故
以智為體真言者真謂真實離妄倒故言謂言音悟
眾生故以教為體言是其體真是其用謂此言音之
上有彼離妄離倒之義用舉體就用言即真故攝用
歸體真即言故名曰真言門者無擁義為出入之通
由即是其用謂彼真言體有彼無擁用舉體就用真
言即門攝用歸體門即真言名真言門又真言門為
所入入為能入能入從所入以得名是真言門之入
名入真言門依主釋也住心者住謂安住令菩提等
願不動故心者靈明是知見之真實相故又住是三
昧於三昧中即見自心即疏云自心發菩提等住是
能住心是所住能所相望作依主釋又上入真言門
是因住心是果因果相望亦依主釋品者類也別也
即諸品之通名入真言門住心乃此品之別號以通
從別以別簡通是入真言門住心之品名入真言門
住心品或以此品即當經之序品如華嚴世主妙嚴
品故疏云此品統論經之大意也言說竊謂等者竊
者私也即疏主自謂也如有難云此品梵本既有二
題必應義理各殊今略去修行但存住心豈不違於
梵本乖於修行耶答云竊謂入住之義巳兼修行故
離繁文但著其一於理無爽。

【疏】自心發等者自心者即本心也以一切眾生雖知
自心本有佛知見性若不練修終難得顯是以諸佛
如來以神力加持說此三密方便為所入門令修行
之者措心有地依教懃行安心彼中而修趣之然後
克證不從他得若離自心執有發修見證終無得理
譬如磨塼取鑒鑽氷求火徒受疲勞耳又此中有六
箇心字前二是因後四是果又前一是菩提心第二
是大悲後四是方便又中間二心是自利後二是利
他前二通二利言從因至果等者謂從初發菩提乃
至嚴淨佛國從因至果皆不離自心因亦是自心果
亦是自心心即菩提故云皆以等天台云新佛成舊
佛舊佛成新佛是也又下疏云行者欲知真言行及
果者當於心處求之意云入此真言門者即能識於
自心之處若知是處即得真言之果也又此果字有
本是無字即皆以無所住而住其心謂行者入真言
門修三密時貪著其事則不離我人壽者之相不得
名住何以故有所住故若觀如是三密之相雖從緣
生不異於如即是不住而住住而不住初發心時便
成正覺不由他悟故云皆以無所住而住其心也經
如是我聞等者如來說經有五種成就一信成就二
時成就三教主成就四處成就五眾成就言如是我
聞者信成就也一時者時成就也薄伽梵者教主成
就也住如來加持法界宮乃至大寶王樓閣等處成
就也次云其金剛名曰虗空無垢等眾成就也准智
論又說六成就開信與聞而為二故世親菩薩般若
燈論亦有六義如彼頌云前三明弟子後三證師說
一切修多羅其事皆如是言如是者結集者指斥之
詞也謂指此經如我所傳是佛所說故稱如是注無
量義經云至人說法但為顯如唯如為是故云如是
言我聞者結集者言若從他傳聞不必如是我親承
金口而聞而非謬矣又佛臨般涅槃時侍者請曰一
切經首當置何言佛勅阿難當置如是我聞故大術
經阿難請問四事一佛滅度後諸比丘等以誰為師
二依何處住三惡性比丘如何調伏四一切經首當
置何言佛告阿難我滅度後以波羅提木叉為汝大
師依四念處住惡性比丘梵壇治之梵法默然不應
打罵但默擯故一切經首當置如是我聞等言一時
者一者簡數之語時者一期之號時無別體依法假
立今言一時謂即簡去四時八時十二時等但取說
聽會遇無差生滅不二故名一時又如來說經時有
無量不能遍舉一言略周故云一時言薄伽梵者翻
就此方或名能破或云持眾德或名有德或名世尊
謂佛地論有二義釋初成德義後破魔義初成德者
薄伽梵聲依六義轉一自在義永不繫屬諸煩惱故
二熾盛義炎猛智火所燒鍊故三端嚴義三十二相
所莊嚴故四名稱義一切殊勝功德圓滿無不知故
五吉祥義一切世間親近供養咸稱讚故六尊貴義
具一切德常起方便利益安樂一切有情無懈癈故
初一斷德次一智德後四恩德如次應知後破魔者
謂能破壞四魔怨故如下具明言住如來加持者住
謂居住即是出現之義如來者上言薄伽梵即是毗
盧遮那本地法身今言如來是佛加持身即是應身
謂從加持而現起故加持之身名加持身。

【疏】今此宗等者謂此秘密宗中也對彼稱此謂彼顯
宗之中具足六義都名一薄伽梵更無別義今此宗
中以字義釋之復有多名故云今此言其本末有等
者謂人體上本無能破之名但由執持利器世間之
人觀其事相之迹強以之號能破者易云以物得通
謂之曰道以微妙不測謂之曰神以應根變化謂之
曰易總而言之皆虗無之謂也聖人以事名之隨其
義理以立其號矣故云其本等。

【疏】二乘雖破等者此通妨也謂有難云謂佛如來具
大智慧能破無明煩惱稱薄伽梵二乘之人亦能有
之何不名為薄伽梵耶答二乘雖破三毒但破我執
法執仍存雖除種子未盡習氣如盛香器餘氣現在
故曰亦不了了等。

【疏】欲求等者求者希求欲即是求作持業釋如對法
第十六卷即欲界五趣一切種類皆欲求故由欲求
力不脫欲界招欲界苦等此中義別謂善法欲也。

【疏】即是般若佛母者般若即佛母故故大品云欲為
諸佛內眷屬欲得大眷屬當學般若波羅蜜欲過聲
聞辟支佛地住阿毗跋致地當學般若波羅蜜等若
得與此相應煩惱戲論皆悉永息非如世間五欲熱
惱雖小止息而實更增如擔重易肩何曾有樂又涅
槃經云若常愁苦愁遂增長如人憙眠眠即資多躭
婬嗜酒亦復如是等是為此中女人義也言以密教
不可直宣等者不可直說是般若佛母故言女人此
宗多有如是隱密之語修學之者應當觸處類例而
思之耳。

【疏】一切世間至如佛者一切世間者即三世間謂眾
生世間器世間智證覺世間俱名一切今但約眾生
名為一切謂眾生世間種種差別無量無邊名為一
切名聲者名謂名號即十號等聲謂音聲即說法等
如法華經神力品云爾時世尊於文殊師利菩薩及
比丘比丘尼八部眾前現大神力出廣長舌上至梵
世一切毛孔放於無數光明遍照十方世界普皆見
此娑婆世界無量無邊眾寶樹下師子座上諸佛及
見釋迦共多寶如來在寶塔中坐師子座見是事巳
得未曾有即時諸天於虗空中高聲唱言過此無量
無邊百千萬億阿僧祇世界有國名娑婆是中有佛
名釋迦牟尼今為諸菩薩說大乘經等如是名聲一
切世間無有等者或名謂名稱聲謂聲譽即是名稱
普聞無量世界之謂故云一切世間等。

【疏】本地法身者即實相法身也一真實相為萬化之
本猶如於地為萬物之依故曰本地言法身者謂此
實相能軌持萬化即此軌持假名為身法即身故本
地即法身並持業釋又法身有五清涼云一法性生
身言其生則本之法性故二功德法身推其因則功
德所成故三變化法身就其應則無感不形故四實
相法身語其妙則無相無為故五虗空法身稱其大
則彌綸虗空故於此五中今當第四實相法身以別
揀通即本地之法身言次云如來是佛加持身者即
應身他受用也次疏釋成其所住處名佛受用身言
如來心王等者如來是所住心王為能住如一切諸
佛說法儀式皆住於應身即本地身為教主也約別
就勝唯是真身故經云應化非真佛亦非說法者推
功歸本言法身說又下說法處即如來身師子座亦
爾依正尚猶無礙豈佛身真應而局定耶亦得名如
來身說國土身說菩薩身說等今但說真應二身如
般若論說有二佛一真佛即法身二非真佛即應化
身又華嚴云諸佛真身本無二應物分形滿世間又
云佛以法為身清淨如虗空所現眾色形令入此法
中等然諸經論或說三五九十身等統而明之一法
身也。

【疏】既從遍一切處等者即法界處也即從法界加持
力生故下經云時薄伽梵廣大法界加持疏釋云毗
富羅是廣大義謂深廣無際不可測量如是諸法自
體名為毗富羅法界諸佛實相真言實相眾生實相
皆是毗富羅法界以此更相加持故故名法界加持
也生者出現義又此應身既從本地加持功德力生
即與本地無相法身無二無別清涼云如冥室㬢光
隨孔而照光雖萬殊而本是一故曰既從遍等。

【疏】離諸過罪者離四句百非也四句者謂有無亦有
亦無非有非無清涼云四句之火莫焚是也百非者
然眾生迷執雖多不出一異有無四句約此以明百
非謂一亦一非一非非一異亦異非異非非異有無
亦然共成十六三世各十六成四十八斷常二見各
四十八成九十六并本四句都成一百皆違正理故
云非也。

【疏】此與釋論三種金剛三昧等者一金剛三昧得此
三昧者能貫穿一切諸法亦無不見是三昧能通達
諸三昧是名金剛三昧二金剛輪三昧得此三昧者
即能持諸三昧是名金剛輪三昧(輪者攝持義故)三如金剛
三昧得此三昧者能破一切煩惱結使無有遺餘譬
如天帝釋手執金剛破修羅軍是名如金剛三昧故
云釋論等。

【疏】所謂如來實相智身者此之法界全是如來實相
之身既是如來實相之身何有處耶由加持故即是
真實功德莊嚴之處也亦是華嚴十身中之智身也。

【疏】故曰宮也者釋名曰宮穹也言屋見於垣上穹崇
然也(即高顯皃)易曰上古穴居而野處後代聖人易之以
宮室上棟下宇以待風雨蓋取諸大壯此其始也若
以心王所都即佛身名宮若以摩醯首羅住處即是
器界今為如來有應之處無不是此宮即屬應身是
加持住處隨世為名故曰宮也。

【疏】五種那含住處者那含者即不還也此有五種一
中般那含謂處中有而般涅槃者二生般那含謂處
生有及本有中而般涅槃者三行般那含謂加行精
進而般涅槃者四無行般那含謂有速疾道不假加
行而般涅槃者五上流般那含謂從下向上而般涅
槃此般涅槃謂得果義謂阿那含而得阿羅漢名般
涅槃廣如義林言住處者是五種那含所依住處謂
無煩無熱善現善見色究竟言淨居者謂離欲諸聖
以聖道水濯煩惱垢故名為淨淨身所居故名淨居
或此天中無異生雜純聖所止故名淨居何因得生
為謂聲聞雜修靜慮新造引業故能生於五淨居天
俱舍二十四云應知此中無漏勢力熏修有漏令感
淨居故名雜修初後剎那無漏中間剎那有漏以初
後心資於中間有漏定心令感淨居名為引果若大
乘說與彼全殊謂初後有漏中間無漏無漏定力展
轉資昔感生業種令勢殊勝生五淨居以初念有漏
而為加行復除定障次念無漏為無間道正除定障
後念有漏為解脫道故熏修滿若以有漏為中無漏
為初後者豈以無漏與彼有漏為加行耶故異小乘
也。

【疏】兼得淺深等者淺謂執持執持金剛杵也深謂任
持任持金剛印也。

【疏】約菩提等者雖法與人能有異然恐難解今以漫
荼羅釋之漫荼羅者聖賢集會之處也謂於漫荼羅
中若但置印名法漫荼羅即是約菩提義即有無量
無邊金剛智印故若於彼中置一切聖賢一一聖賢
復各持其印依位而住即是約佛陀義有無量無邊
持金剛者。

【疏】然以自在神力等者謂如是智德唯佛與佛乃能
持之若諸佛但住如是境界則眾生不能以是蒙益
是故然以自在神力等。

【疏】持大空之戰具者楞伽云大慧何者第一義聖智
大空謂自身內證聖智法空離諸邪見熏習之過是
名第一義聖智大空大空即智也今此諸執金剛各
從一門內自證智遍一切處破諸眾生無明障染義
名戰具大空智即戰具名大空戰具作持業釋。

【疏】言之者乃語助詞也或執金剛者各隨一門法界
幖幟謂是杵等是大空之戰具可作依主。

【經】遊戲神變者謂以如來本行菩薩道時以一體速
疾力三昧行種種諸度門自利利他現諸神變遊履
快樂即是踊躍超昇義或將菩薩身作佛身等或以
涅槃現生死華嚴經云謂以眾生身作剎身而亦不
壞眾生身是菩薩遊戲以剎身作眾生身而亦不壞
剎身是菩薩遊戲或以涅槃示生等皆不壞其相乃
至於定出入自在無礙眼根門中入正定耳根門中
從定出六根六境逆順超越自在無礙是類皆遊戲
也。

【疏】信解者即信謂印忍信向解謂解行一切眾生從
無始來未聞出世三寶但歸依世間外道天神後遇
善知識為說佛法殊妙則能印順忍可名之為信後
發菩提心乃至成佛中間起種種行願名之為解下
文廣釋言始從真正發心者離妄稱真遠邪為正妄
謂分別邪即二邊若有是相不名真正如常發菩提
心巳然為顯示真正之相云今所發覺心遠離諸性
相乃至空性圓寂故等若與此相應即是真正發心
儻朱其旨非真正也此等行相下疏備陳宜細體焉。

【疏】如善財等者華嚴經云爾時善財童子恭敬右遶
彌勒菩薩摩訶薩巳而白之言唯願大聖開樓閣門
令我得入時彌勒菩薩前詣樓閣彈指出聲其門即
開命善財入善財心喜入巳還閉見其樓閣廣愽無
量同於虗空阿僧祇寶以為其地阿僧祇宮殿阿僧
祇門闥阿僧祇牕牖乃至善財童子於一處中見一
切處一切諸處悉如是見乃至爾時彌勒即攝神力
入樓閣中彈指作聲告善財言善男子緣起法性如
是此是菩薩知諸法智因緣聚集所現之相如是自
性如幻如夢如影如像等疏主今取此文意者若真
言行者見聞觸知此境界時即同善財入彌勒閣中
於一處中見一切處一切處中悉如是見即觀十緣
生句與華嚴宗不相異也。

【疏】上說金剛等者上以金剛法界屬如來智身宮即
如來應身次明樓閣寶王亦是如來身者即國土身
今云師子座即菩薩身如理應思。

【疏】於九十六種者謂西方外道有九十五種若兼佛
法成九十六謂佛法中有人雖披至典不達聖旨心
行理外亦名外道一乘不希大果亦名外道他教廣
序不繁具引。

【疏】問曰佛所說經等者此問意云佛所說經即應直
宣正宗何須先住處及眷屬耶答曰譬如國王乃至
下文易見今又通云謂佛設教必不徒然若不先明
住處眷屬何存若不次辨眷屬當根則闕故五種成
就闕一不可是故次第須如是也。

【疏】如淨虗空等者如淨虗空體離一切障翳垢染無
能取也及離一切分別無所取也若於虗空體上見
有障染名為執諍若於虗空上分別是淨是垢即名
戲論虗空不爾故能遠離也淨菩提亦復如是法合
易知。

【疏】次虗空遊步等者即是前遊戲神變義彼中疏釋
云梵云微吃哩抳多是踊躍遊戲神變義謂初發心
巳來深種善根起種種願行莊嚴佛土成熟眾生恒
殊勝進不休息故即是超昇騰躍義如是遊戲即是
菩薩自在神通等正與此同。

【疏】復次虗空等者謂此無垢執金剛即是菩提心阿
字門平等種子亦即是菩提心此菩提心即是三句
義中第一菩提心為因句言修無住行者即是遊步
金剛長阿字之行此行即是三句義中第二大悲為
根句雖有菩提心願若不起行願必虗故所謂菩薩
發大心決定修諸行言譬如等譬如世間雖有種子
不以播殖方便根芽無由生起雖有菩提因種若不
以大悲萬行播殖方便終不生根言故次明等者結
成所以也。

【疏】如萌芽等者謂由大悲為根萌芽巳生四大時節
為緣(此上屬大悲句)又以虗空不礙令此萌芽念念滋長(此屬
虗空生句)言菩提心亦如是等者為如萌芽巳生雖有水
土等緣若不得空有增上礙不能滋長若得於空無
增上礙乃能滋長淨菩提芽亦復如是雖有萬行為
緣若有所得不能滋長今此萬行皆無所得名為大
空善巧方便令菩提芽高出無極名真實生亦名大
空生大空之生故以為名也言所謂大空者即不可
得空暗字門生此空即是三句義中第三方便為究
竟句也。

【疏】如萌芽增等者謂此萌芽念念增長然後莖葉華
實漸次滋繁華果殊芳故名雜也。

【疏】復次以種種法界等者謂種種法界色即是萌芽
莖葉華實染謂莊嚴之染非垢染也言成大悲漫荼
羅者漫荼羅聖賢集會之處萬德交歸之所故下經
云爾時金剛手白佛言世尊云何名此漫荼羅(從因為名)
佛言此名發生諸佛漫荼羅(諸佛無不從此生故)疏釋云下菩
提心種子於一切智心地中潤以大悲水照以大慧
日皷以大方便風不礙以大空空能令不思議法性
芽次第滋長乃至彌滿法界成菩提樹王故以發生
為稱名發生諸佛漫荼羅也。

【疏】曲中者曲謂委曲中(去)謂不失諸佛威儀無不委
曲成就於物雖成於物而未曾失於規矩方圓任器
也或以曲謂隨他意言中謂順自意語皆成佛事也。

【疏】然上來等者通疑妨也問若一切諸法入此如實
智時究竟平等同一實際者何故說有因果自他有
為無為等深淺之異耶答為欲分別令易解故。

【疏】發同體悲愍等者謂直取一切眾生身與巳身無
異故名同體起信鈔云直見眾生如父母亦未若見
同巳身拔苦之心可謂深矣言眾生等者若無同體
方便者尚不能自救況救一切眾生耶言此是如來
一德者謂佛具有四德一行願德二慈悲德三無上
慧德四三昧德今當四中第二德故名如來之一德
也。

【疏】如一闡提等者言一闡提者是樂欲義樂生死故
而斷善根無成佛之壽命故名必死二乘巳死者謂
二乘之人於空作證入於灰斷故名巳死如是必死
巳死二種之人雖世有良醫見之拱手諸佛醫王則
不如是明見一切眾生皆有如來知見性故必定師
子吼師子吼者涅槃經云決定說也決定宣說一切
眾生皆有佛性也。

【疏】為此一事因緣等者即一大事因緣也清涼云無
二無三故名一佛因佛果故稱大因果幹能令物解
脫並稱為事如來因此故出現爾大事即因緣也又
正因佛性為因緣因佛性為緣了因所了為因生因
所生為緣皆為成於佛果大事大事之因緣也如來
為此大事之因緣故出現於世故云唯等。

【疏】譬如真金體性純淨者頓悟也謂頓悟菩提之心
本離諸障即南宗云明鏡本清淨也言若種種煉冶
者漸修也謂初質尚與微垢共住要假煉冶磨拂方
得明淨即北宗云時時劬拂拭也若得此意者則南
北二宗不相仇讐矣又前離一切障等者此中有四
初法次喻三指義四結名今初為始後大心眾金剛
道功德之相以次段刃迅之稱是究竟智也今約因
中具有麤細極細三重妄執障翳菩提即以地前秘
密方便越初一重麤妄執名離一切障出世間心生
見心明道時淨菩提心始得顯現如是練修至八地
時越第二劫一重細妄執名離一切障其菩提心逾
勝逾增更益方便乃至金剛道中越第三劫極細妄
執名離一切障其菩提心與如來等此位但有四分
之一佛地之障存焉次喻譬如真金體性純淨者出
鑛之金也種種練冶眾寶磨瑩者迤邐融明倍增光
彩也三指義初質尚與微垢共任者對彰法喻也謂
金纔出鑛則喻見道見未曾見謂之初質鑛妄巳除
細者尚在名為微垢種種練冶得至八地細妄雖斷
極細者俱眾練磨瑩復倍於前至金剛定越極細妄
執唯佛地障解脫道斷故此乃四分之一最後微垢
也是則三劫有物質之實二位遣微垢之妄故曰初
質尚與微垢共住能持巳下第四結名可知又解言
初質者謂本覺體根本名初微垢即微細無明也。

根本淨覺自體無染與細障俱也問曰本覺之體既
在纏位應與麤惑共住何言微垢耶答根本無明與
本覺齊覺與不覺相對立故最相近故麤惑枝末與
始覺相當由是本覺斷時先斷細者始覺斷時先斷
於麤義相可解。

【疏】一切難斷處等者此所斷法有多不同即變易生
死二障習氣根本無明即是第三重妄執等名難斷
處唯佛可除乃至十地滿心未能斷故唯佛智能斷
名為難斷又下疏云一生補處菩薩尚有一死未離
怨對如來智身本不生故則無有死是永離怨對是
故不動明王能煞灌頂菩薩麤重之身斷其變易之
命況餘三界眾生極暴惡者言難伏處悉滅者總以
三毒為難伏法所謂眾生以貪瞋癡三為根本故乃
至如來為欲調伏閻浮提眾生故以補處身從兜率
天下而轉法輪乃至於舍衛國現大神變制諸外道
及曠野鬼神訶栗底母種種難化眾生世尊初成正
覺於金剛界漫荼羅攝召三千世界普門大眾時有
摩醯首羅天王即是三千大千世界主住於世界最
中以慢心故不肯從命而作是言我是三界之主更
有何等世尊而召我耶於時不動明王白佛言世尊
此有情故犯三世諸佛三昧耶法當以何法治之佛
言可斷其命時不動明王即以左足蹋彼頂上寶冠
半月中右足蹋彼妃首冠半月中爾時摩醯首羅尋
即命絕即於悶絕之中證無量甚深三昧得無生記
乃至深釋者三千大千世界主即是無始無明於一
切生死中而得自在唯此菩提心王能制伏之乃至
煞彼無常之身命令得常命等如下疏引故云難伏
處等。

【疏】如來甲所謂大慈等者謂即諸佛之慈非因位之
慈如釋迦如來菩提場中將成道是時天魔領諸魔
屬欲壞菩薩不得成道菩薩爾時被大慈甲魔不能
為害言不為一切煩惱斷傷者降煩惱魔也故下疏
云是中更有難降伏處所謂諸煩惱等魔(此等字者等取蘊死
也)無有形相方所亦無足迹難可覺知於一念中亦
皆殄滅故云不為一切等。

【疏】所謂住大空慧者即無分別之慧也安住此空慧
即是住無戲論言是處等者是處即指緣起實相處
謂於是處不觀生滅斷常去來一異名戲論息即同
於涅槃若真言行者住此空時應深觀察若失般若
方便多墮二乘地證小涅槃故下疏云此名極無言
說處爾時心住無為法相若失方便則墮二乘然以
菩提心勢力還能發起悲願不墮二乘也。

【疏】如是妙權等者妙是妙權即是佛加持智此方便
智從如來十力生即十力是能生方便是所生故智
論云以是處不是處智力分別籌量眾生是可度是
不可度即智力是能生分別等下是所生下准此知
以業報智力分別籌量是人業障是人報障是人無
障以禪定解脫三昧智力分別籌量是人著味是人
不著味以上下根智力分別籌量眾生智力多少以
種種欲智力分別籌量眾生所樂以種種性智力分
別籌量眾生深心所趣以一切至處智力分別籌量
眾生解脫門以宿命智力分別籌量眾生先所從來
以生死智力分別籌量眾生生處好醜以漏盡智力
分別籌量眾生得涅槃佛用是十種力度脫眾生審
諦不錯名十力生。

【疏】皆有多聲等者多聲者應云梵語誐誐曩尾羅惹
南誐誐曩尾訖哩柅多南乃至野又鉢底南南者多
聲即是等義眾義如云佛䭾南達磨南僧伽南問又
云佛䭾耶等與此南字一耶異耶答野是假者即目
覺者義無相濫。

【疏】然統其綱要等者謂大本有十佛剎微數塵等今
此統其大領所要用者上首一十九數枝未眷屬皆
悉隨之於此持明宗中通途用者不以為闕少耳又
解宗通之用者然此經宗有通該法界之用若人若
法皆無盡故今言十九既局數數豈不違於宗通之
用耶答若准梵本皆帶多聲即是等言今置等言局
過斯遣矣又此所列一十九眾皆是如來內德所現
為影響眾其當根眾何者是耶故下疏云然此諸解
脫門所現善知識各引無量當根同入法界漫荼羅
即此所引為當根眾也。

【疏】世界海等者上顯如來差別智印其數無量且以
如來十力各對一佛剎微塵表眾會之數未知諸佛
所化分劑由是疏指釋論顯之彼論五十五云復次
三千大千國土名一世界一時起一時滅如是等十
方如恒河沙等世界是一佛世界如是一佛世界數
如恒河沙等世界是一佛世界海如是佛世界海數
如十方恒河沙世界是佛世界種如是世界種十方
無量是名一佛世界於一切世界中取如是分是名
一佛所度之分也。

【疏】形色性類皆有表像者形謂凞怡忿怒色謂青黃
赤白蓋分性類差別故表息增降敬餘法門例爾。

【疏】能令三業同於本尊等者謂行人三業即是本尊
三業本尊三業即是行人三業如是本末平等無二
自然從此一門得入法界即是普入一切法界門如
從一門見王即是遍入千門萬戶行人隨從一門即
須直入但恐門首稽留或外事所牽終不得見如來
法王也。

【疏】復次行人等者謂修行之人雖學於慧若無禪定
但名狂慧猶如將燈安向風中閃爍不定照用不得
分明若置室內停停不動照用即得分明故次文殊
妙慧明除蓋障三昧也。

【疏】佛身四德者一行願彌綸二佛宗不斷三大悲演
法四深定除障如是次第而配屬之。

【疏】大邪見大愛等者涅槃云一切煩惱邪見攝盡謂
破壞三寶焚燒善根戒經十種謗三寶為最重故邪
見稱大若據發潤生死流轉無明愛取為大若據遠
隨現行障無學道我愛慢為大餘可名輕若煩惱當
體相望則十大煩惱為重隨惑為輕等今此智人必
能說法破壞故名摩訶薩。

【疏】此索哆等者前云薩埵直呼於人今云索哆乃屬
人之功業即是忍樂修行堅持不捨言聲明有如是
法者即八轉聲法也謂前云薩埵直目眾生之體即
體聲也今云索哆直屬眾生之業即業聲也如言薄
伽梵薄伽伐帝言薄伽梵即體聲也言薄伽伐帝即
轉聲中業聲也聖教多譯為薩埵者蓋相傳習學之
者隨順其言辭耳。

【疏】一者愚童者愚謂愚癡童謂孾童取未會分別也
下經云愚童凡夫類猶如羝羊疏釋云羝羊是畜生
中性最下劣但念水草及婬欲事餘無所知故順西
方語法以喻不知善惡因果愚童凡夫也法華經第
一入生死險道相續苦不斷深著於五欲如犛牛愛
尾等(云云)。

【疏】二者有識者謂有所識知者也對前愚童故稱有
識也。

【疏】出過一切等者一切之言攝盡內外有諸外道計
我自性即同欲界或同色無色界乃至謂非想處即
是涅槃或言梵王毗紐天等生一切法又如犢子阿
毗曇中說譬如四大和合故有眼法五眾和合則有
人法是人法在不可說藏中又說一切有道人言神
人一切法門中求不可得如龜毛兔角常無而陰界
入實有自性以如是等戲論法故蓋由不識其心今
此菩提出過如是臆度戲論種種過失一向純淨即
是眾生本心了知此者名之為菩提薩埵也。

【疏】即經所謂越三時至法門也者言越三時者越謂
超越三時即是過現未來三時分也謂超越彼三世
之時分故且世間時分則有過去未來現在剎那不
住脩短之異此遮那實相之日圓明常住湛若虗空
無有如是差別之相又釋論云諸佛有無礙解脫菩
薩有不可思議三昧能令多時作少時少時作多時
又如說法華經六十小劫謂如食頃(云云)此說經之時
分復當云何故天台云夫心冥至道則渾一古今法
界無生本亡時分況無涯之說念劫圓融哉故今以
無時之時名越三時矣。

【疏】三十時等者智論云日名從旦至旦初分中分後
分夜亦三分一日一夜有三十時春秋分時十五時
屬晝十五時屬夜餘時增減五月晝十八時夜十二
時十一月翻此言十五時屬晝三分中各五時也。

【疏】如法華序分等者故法華經序品云爾時佛放眉
間白毫相光照東方萬八千世界靡不周遍乃至雨
曼荼羅曼殊沙華栴檀香風悅可眾心以是因緣地
皆嚴淨而此世界六種震動乃至文殊當知四眾龍
神瞻察仁者為說何等爾時文殊師利語彌勒菩薩
摩訶薩及諸大士善男子等如我惟忖今佛世尊欲
說大法又云我見燈明佛本光瑞如此以是知今佛
欲說法華經言從地涌出品者經云爾時他方國土
諸來菩薩而白佛言願於娑婆世界護持此經佛言
不須汝等我娑婆世界自有六萬恒河沙等菩薩各
引爾所眷屬護持此經言訖有無量千萬億菩薩同
時涌出乃至我於伽耶城菩提樹下坐得成最正覺
轉無上法輪爾乃教化之令初發道心今皆住不退
悉當得成佛因此彌勒及諸菩薩壞疑云父少而子
老舉世所不信如來為破此疑方說三身壽量今此
亦爾現普門不思議境界感動大眾因彼疑問說此
平等句法門也。

【疏】內脩般舟三昧者般舟此云佛立摩訶止觀云般
舟三昧翻為佛立三昧佛立有三義一佛威力二三
昧力三行者本功德力能於定中見十方現在佛在
其前立如明眼人晴夜觀星見十方佛亦如是多故
名佛立三昧。

【疏】和合亦無者謂行者於般舟三昧中見此不思議
加持境界時作四不生句觀之如是境界之相由自
心淨故生耶若由自心生者即不異外道計一切法
從自性生或計從他生謂計梵王能生等亦不異外
道行者如是觀自他都無所得乃合觀之如是境界
為共生耶若共生者則有二過何以故若謂內心為
自待佛加被而得生者即此自心中先有佛耶為先
無耶若先有之佛之加被則無所用若先無之佛之
加被復何所用故共亦不生也。

【疏】軌匠其心者軌者法也匠者工也匠之作不失於
法也如美玉薀在石璞之中不得良工琢磨則不成
至寶眾生菩提心寶在煩惱石中若遇如來說法方
便軌而匠之則成法器也。

【疏】因陀羅等者因陀羅者即帝釋也如天帝釋殿以
珠網覆上一明珠內萬像俱現珠珠皆爾此珠明徹
互相現影而無窮盡今此亦爾一塵剎內萬像俱現
剎剎皆爾此剎體空更相現像像復現像而無窮盡
故云因陀羅等。

【疏】今略舉三聖等者謂有難云上舉四菩薩為上首
表佛四德有所偏闕則不成無上菩提今又舉三聖
有何所以耶故疏通釋云上舉四菩薩前巳備彰今
標三聖即表三部謂漫荼羅莊嚴之藏所具聖眾雖
差別無量三聖攝盡所以偏舉也謂執金剛是金剛
部赤色有降伏普賢是如來部白色有寂災觀自在
是蓮華部黃色有增益言舉此三點者即此三聖亦
是摩訶般若解脫法身謂執金剛般若德普賢法身
德觀音是解脫德又釋三點者即梵書伊字常途釋
云如摩醯首羅面上三目今又顯之出梵書伊字
也湛三點者此之謂也。

【疏】如外覩漫荼羅等者形內稱外謂大悲胎藏漫荼
羅而分三重從內向外此當第三故以名焉。

【疏】若離如是實相等者謂第三重漫荼羅所現莊嚴
眷屬多是諸天魔梵八部之眾及鬼子母鳩槃荼等
雖現如是種種相狀然皆即是實相之印行者觀行
與此相應以此為門皆見中臺大日之尊若不知如
是秘號皆隨愛見所生與天魔外道作諸塵勞伴侶
耳。

【疏】復次行者初發等者謂從初發菩提心時便得入
於阿字之門即是從如來金剛性生金剛性謂如實
智堅固性也言當知之芽者菩提芽也此芽生巳中
間運運者地地增進乃至成菩提樹王更無行可增
等。

【疏】唯以一行一道者謂從初發心入菩薩位乃至滿
足十地但以一真言之行一真言之道而成正覺。

【疏】若於異方便門等者謂入佛方便有無量門門雖
無量若開顯密意則皆不離此一實乘矣。

【疏】得至虗空無垢等者猶如虗空畢竟清淨不為一
切塵垢所染心亦爾不為薀處界等諸垢所染故以
為名至下第六無畏處廣明。

【疏】然以四不生義觀之者謂一切法不自生不他生
不共生不無因生如下文說。

【疏】將欲開權顯實說法華經者古有多義且依清涼
故華嚴鈔云謂有問言若會三歸一者為會昔三而
為一耶為會昔三歸今一耶答具斯二義初則會取
昔三為今之一後則癈昔之三立今一故取則昔小
皆取廢則昔大亦廢然開廢等言有局有通局者約
教則廢三立一三教者虗設故約理則開三顯一開
無三理一極自彰故約行則會三為一三乘之行皆
佛因故約果則會三歸一三乘之因同歸一果故通
者唯廢一種則約於教開會等言並通三種言約開
三顯一則三者一者約理則昔說三種閇於一實今
云無三則一理自現故云開方便門示真實相約行
則昔說三乘行別方便門閉於一實今會為一則方
便門開一實顯矣故云汝等所行是菩薩道約果者
昔說三果不同是方便門閉於一實今云三果虗設
唯有極果無上菩提故云心生大歡喜自知當作佛
則實相顯矣更有多義不煩具引故云開權顯實說
法華經也又慈恩一乘章云雖依諸教總會此四然
法華中顯會教理密會行果會教理者經云諸佛智
慧及智慧門一雨普潤會教也牛車寶所會理也此
以所詮名之為理非要真如欲顯所得甚深難解有
所言說意趣難知道場所得法無能發問者我意難
可測亦無能問者亦顯法華開方便門示真實相即
是法華開敷秀出密亦通會行果二種乘此寶乘直
至道場即會行故中設化城為至寶所即會果故此
則正顯昔權今實故也言將演遍一切乘者謂次下
文所說種種法門各是一種運生之義又一一門皆
遍一切處名遍一切乘也言自心成佛之教者即是
所說平等句法門也若有行者住於此乘初發心時
便成正覺不由他悟故曰自心成佛之教也是故如
來所現十佛剎微塵數等諸善知識及法界門為表
之也。

【疏】智者見其至宗本者智者執金剛秘密主也秘密
主覩佛示現無盡莊嚴之迹則喻曉如來自證之智
如觀樹之枝葉可以知其根本又如觀水之流派可
以究其源穴。

【疏】其所蹂踐者蹴蹋也龍象蹴蹋非驢所堪象迹喻
經云如觀象迹即見象身若究真詮必達真理也又
解既云象跡超絕群託蹂踐復明更方深秘觀迹可
見其大蹂踐亦知其力故曰身力必大也。

【疏】懷山襄陵者此出尚書帝曰咨四岳(四岳即義和之四子分掌
四岳之諸侯故以稱焉)湯湯洪水方割(湯湯流貌洪大割害也言大水方方為害)蕩
蕩懷山襄陵浩浩淊天(蕩蕩言水奔突有所滌除懷包襄上也包山上陸浩浩盛
大若漫天)又准尚書正義帝曰咨咨嗟也嗟水災之大也
呼掌四岳之官而告之須人之意(欲人治水)汝四岳等今
湯湯流行之水所在方方為害人其勢奔突蕩蕩然
滌除在地之物包裹高山乘上丘陵浩浩盛大勢若
漫天在下之人其皆咨嗟其病大水矣今但取大水
之皃。

【疏】曲成佛事者曲謂委曲成謂成就即是委曲成就
所作佛事佛事即化物之事也此出周易繫辭云範
圍天地之化而不過曲成萬物而不遺(注曰範圍謂摸範天地而
周備其理也曲成者乘變以應物不係一方也則萬物宜得所矣此彰易道乘變無方以況智德物無滯故
曰曲成等)言本末因緣等者本者如來三業也末者所現
之相也即本之末即末之本自在難思故曰本末因
緣究竟無礙言照俗之權等者照俗之權即後得達
俗智之方便也契實之境即根本證如智實相也意
云如來所現加持之迹尚如是爾自證真實之境當
復云何。

【疏】若法不然等者法謂如來自證之智然即如是之
詞微謂微淺尋謂尋求今此意云如來自證甚深之
智設以神力加持亦不可示人若不如是耳則有微
淺之迹可以尋求言我以等者謂我於加持之迹雖
巳盡觀縱也奪云然不知此如來自證之法從何得
之即正是發起疑問之意也。

【疏】阿闍梨意存等者謂一切眾生皆有安樂性欲令
去至涅槃安樂處故所以但存如去又去是自利說
是利他故存如說古云如來者到巳還乘如實道來
成正覺故名如來也。

【疏】阿羅等者謂羅字是塵義塵即煩惱故訶是風輪
即降伏義降伏即害也謂是應以永害煩惱賊故言
釋論謂之煞賊者彼結頌云佛以忍辱鎧精進為剛
甲持戒為大馬禪定為良弓智慧為好箭外破魔王
軍內滅煩惱賊是名阿羅訶。

【疏】三十六俱胝者起信疏云問六道如環巡歷行相
如何答三界五趣共三十五處所謂三塗四洲六欲
天此界十三處并色界十八天處無色四天處如是
三十五處生死輪轉今開修羅即三十六俱胝梵語
此當百億趣者類也三十六俱胝趣類也。

【疏】性名積習等者由本性故能積薰習之相漸生欲
樂順性起業即當本性住也性先有欲得因緣而生
譬如先有瘡得觸因緣然後血出或時從欲為性者
由欲數數希望不捨遂成其性即習所成也謂若人
今世後世常習是欲則成為性然性與欲而有差別
用性作業必當受報若用欲作業不必受報何以故
性在內欲在外性重欲輕性難除欲易捨性名染下
辨性不同謂性有淨染利鈍今明染心事謂事業即
染心為業欲名隨緣起者通染淨緣謂惡欲眾生隨
邪師教常入惡故鈍善欲眾生隨善友等樂道脩助
道法故利或可言染心者非惟不善有覆名染但約
躭著其事名善具通三性性欲之義如釋論明。

【疏】且如有人等者謂如有人志心悕求五通智道五
通者神境天耳天眼他心宿住也言現韋陀者韋陀
此云明即是外道四明也謂聲因醫內等梵志者梵
者淨也謂以淨行為志名為梵志形即身形謂從漫
荼羅第四重內現此梵志之身為說瞿曇仙等真言
瞿曇梵語具足應云喬答摩此云日炙種准五分律
云始從賢劫立共許王自後諸王此王為首乃至最
後大茅草王緣無子息王作是念上世巳來皆是仙
種我若不習應斷仙宗作是念巳國付大臣便自退
身入山修道後經時歲得五通仙年既將深頭皆自
白有諸弟子取果汲薪去後多時被獸嬈觸弟子來
見以籠盛之後更取汲掛在樹上有諸獵者遙瞻覩
之謂是白鷺以箭射之仙人中箭命乃隨終有兩滴
血墮在地上生二甘蔗因日炙開一生童男一生童
女男名善生女名善賢人貴其種共標剎帝利名從
是以後望在喬答摩即五通仙法。

【疏】無非毒皷因緣者即涅槃經如來性品云譬如有
人以雜毒藥用塗大鼓於眾人中擊之發聲雖無心
欲聞聞之皆死唯除一人不橫死者皷合涅槃死喻
滅惑不橫死者喻一闡提此況漫荼羅所現之身所
說之乘雖四重差別無量若隨門趣入者無不能滅
惑無不能至涅槃故以相況耳。

【疏】譬如虗空界者界即體性義言離一切分別者夫
虗空體離於分別而眾生分別虗空是青是黃乃至
高下長闊等是有分別乃有病斯起此則麤分別於
此分別境上更增分別謂有質礙無質礙等此則細
分別言離一切分別者遣麤分別也言無分別者遣
細分別也如上麤細二種分別雖遣然能遣空病復
增如鳥履沙未亡其迹故雙遣云無無分別上無是
能無下無是所遣即前麤細二種能遣之空皆不當
情則遣之又遣以至於無遣當句迹絕是則言語道
斷心行處滅如鳥履空故華嚴出現品云了知諸法
性寂滅如鳥飛空無有迹故云譬如虗空等。

【疏】所以重言等者劫跛巳下應長勢讀之應云劫跛
劫跛夜帝劫跛者分別也夜帝之言即是更義謂分
別之上更生分別也此則於麤分別上更生細分別
是以疏引例云如尋伺等。

【疏】世間八風等者八風者謂是利譽衰毀稱謗苦樂
不動者利譽稱樂干之不喜衰毀謗苦逼之不憂故
曰八風等。

【疏】乃至緣縛皆盡者此言緣縛而有二種一者能緣
縛即所緣境為能緣心縛如阿賴耶名由能執故二
所緣縛能緣王所為境所拘名所緣縛又准義燈縛
義多種或說相應縛能緣王所與惑俱時不得自在
為相應法之所縛故相應即縛持業為名或說相縛
心為相所拘名為相縛但有漏相皆名相縛通於八
識或說麤重縛總攝諸文麤重有四一者現行通有
漏諸心心所二者二障三者二障種子四者二障習
氣俱名麤重疏不備舉故云乃至緣縛等。

大毗盧遮那成佛神變加持經義釋演密鈔卷第二

大毗盧遮那成佛神變加持經義釋演密鈔卷第三
燕京圓福寺崇祿大夫撿校太保行崇
祿卿總秘大師賜紫沙門　覺菀　撰

【疏】例如彌勒菩薩等者即法華序品之意彼云爾時
彌勒菩薩欲自決疑又觀四眾比丘比丘尼優婆塞
優婆夷及諸天龍鬼神等眾會之心而問文殊師利
以何因緣而有此瑞神通之相放大光明照於東方
萬八千土悉見彼佛國界莊嚴乃至偈云佛坐道場
所得妙法為欲說此為當受記最後文殊答云我見
燈明佛本光瑞如此以是知今佛欲說法華經若例
此者謂如來將演此平等句法門先現瑞相因彼金
剛手疑問而演說之配合易知言憤憤悱悱者子曰
不憤不啟不悱不發舉一隅不以三隅反則不復也
(鄭曰孔子與人言必待其人心慣憤口悱悱乃後啟發為說之如此則識思之深也說則舉一隅以語之其人
不思其類則不復重教也)言文殊發揮者發謂發明揮謂揮揚即
文殊發揮為遣彌勒之疑言令動執等者動者隨也
徒眾也隨執之徒眾即如來演說為破二乘之執人
彼徒經云我本著邪見為諸梵志師世尊知我心拔
邪說涅槃我悉除邪見於空法得證爾時心自謂得
至於滅度而今乃自覺非是實滅度乃至云其心安
如海我聞疑網斷言譬如春陽等者禮記月令云孟
春之月天氣下降地氣上騰天地和同草木萌動季
春之月生氣漸盛陽氣發洩勾者畢出萌者盡達(注云
屈而生者曰勾芒而直者曰萌)又易曰天地解而雷雨作雷雨作而
百果草木皆甲坼言雷風鼓動等者雷風者雷者陰
陽相激出聲之謂也穀梁傳云陰陽相薄感而為雷
風者氣也莊子云大塊噫(依界反)氣其名曰風(注曰言天地噫
氣則萬竅怒號而為風)又雷即風也楊泉物理論曰積風成雷
鼓動等者易曰雷以鼓之風以動之雨以潤之得離
莩殻者莩者苞中白皮殻即甲也油然者生長之皃
孟子曰油然作雲霈然作雨謂由雷風鼓動時雨潤
洒遂令萌芽離於莩皮甲殻油然出生增長也此上
皆喻動執之徒得離疑網言若無機之人等者無機
即闡提五千之輩雖遇靈山法華際會由無佛種性
故而不能發起深固大菩提願二利之益故涅槃經
云無種性人無種性故雖復勤行精進終不能得無
上菩提譬如地中宿無根種雖遇春陽雷雨作解終
無勾萌甲坼之理故曰若無機之人等。

【疏】汝當諦聽極善作意者深心曰諦屬耳曰聽聆音
察理名善作意。

【疏】用心聽法有二十種功德者疏指無盡意經未見
其文如智度論云有人若聞若受阿字印教時當得
二十種功德何等二十初得強識念者謂菩薩得是
陀羅尼常觀諸字相修習憶念故得慚愧者謂集諸
善法厭諸惡法生大慚愧心故得堅固者謂集諸福
德智慧故心得堅固猶如金剛乃至阿鼻地獄事尚
不退於無上菩提何況餘苦耶得經旨趣者謂知佛
五種方便說法一者知作種種門說法二者知為何
事故說三者知以方便故說四者知示理趣故說五
者知以大悲心故說得智慧者謂菩薩因是陀羅尼
分別破散諸字言語名義悉皆空故得畢竟空即是
般若波羅蜜智慧得樂說者謂既得如是畢竟清淨
無礙智慧以本願大悲心廣度眾生故得樂說易得
陀羅尼者謂譬如折竹初節既破餘者皆易菩薩亦
爾得是文字陀羅尼諸陀羅尼自然而得得無疑悔
心者謂入諸法實相中雖未得一切智慧於一切深
法中無疑無悔故得聞善不喜聞惡不怒者謂各各
分別諸字無讚歎無毀呰故得不高不下住心者謂
憎愛斷故得善巧知眾生語者謂得解一切眾生語
言三昧故得巧分別蘊處界十二支四緣四諦等法
行相頗多不及繁引得巧分別眾生諸根利鈍者謂
一切根有同鈍同利有一切根不同根不同利乃至
是人欲縛而得解是人欲解而得縛譬如鴦群梨摩
羅欲殺母害佛而得解脫如一比丘得四禪增上慢
故還入地獄知是人必墮惡道是人難出易出疾出
久久出一切眾生上下根相皆悉遍知得巧知他心
者謂能知一切有情心行差別故得巧分別日月歲
節者謂日名從旦至旦初分中分後分夜亦三分一
日一夜有三十時等得巧分別天耳通者謂能聞若
遠若近一切聲等得巧分別宿命通者謂宿命有三
種有通有明有力凡夫人但得通聲聞人亦通亦明
佛全具此三所以者何凡夫人但知宿命所經不知
業因緣相續以是故有通無明聲聞人知集諦故了
了知業因緣相續生以是故聲聞亦有其明問曰通
明之義如是云何名力耶答曰佛用是明知巳身及
眾生無量無邊世中宿命因緣所更種種之中事悉
能遍知是名為力也得巧分別生死通者謂佛用天
眼見眾生生死之處凡夫人用是天眼極多者見四
天下聲聞人極多傍見小千世界乃至佛入餘三昧
天眼不滅是故遍知一切眾生生死所趣得巧說是
處非處者謂修善行生人天若造惡業生三塗等因
果相當名是處因果不相應名非處又善名為是處
不善等名非處故得巧知往來坐起威儀者謂出入
去來坐臥行住常念一心舉足下足安隱庠序一心
視地而行等是名聞法所獲二十種功德也。

【疏】得深信力者謂深心淨信此信有力得離疑惑故
下疏云且三乘實相無不離於文字而真言者要須
口誦梵文心亦觀之或屈申支節猶如戲弄或修三
昧乃觀女人之像或忿怒等形或以水灌頂或造作
火壇若欲以心識籌量則加持之迹又不可見自非
具淨信者安得不疑惑耶即當思惟幻喻如藥物和
合而得昇空住壽亦非利根智慧所能思議但能妙
解其術無不成者以此深心離疑故又若人聞是經
以宿殖善本神情明利知眾生心中決有此理雖不
可比量籌度處即能信解故曰深信此信有力故曰
信力言離業受生等者謂以無明故造作諸業乘業
受生謂離如是業受生故而得真實菩提性生故曰
離業受等。

【疏】即是白淨信心者即前深信離疑垢故故下疏云
譬如弊衣垢膩滋甚則不可頓加染色先當教令澣
濯然後可以施彩繪之功眾生亦爾若先習垢深(疑也)
則不染諸法界之色若以信水澣令噄白則堪受染
又根力雖五信為其初色類有五白當其首故曰白
淨信心也。

【疏】方便為究竟等者一言方便而有二種一自利二
利他謂萬行圓極不可復增自利也應物之權究盡
能事利他也言醍醐妙果三密之源者醍醐即果德
之稱從喻為名也醍醐於五味之中極最精者出乎
乳中以乳為本謂諸如來因位身中本有大淨心之
乳依大悲萬行以三密方便次第鑽搖經歷眾味至
於妙覺醍醐不可變異之相自利果滿也依此而起
利他加持三密之身故曰醍醐妙果三密之源也故
下疏云如從種子生果果還成種即其義也。

【疏】規製中權者規矩也作也中(去聲)者不失之義權宜
也謂如巧藝成就有所造作隨意皆成所有規矩製
作不失於權宜爾言得意之妙等者得意者莊子云
言者所以在意得意而亡言吾安得夫亡言之人而
與之言哉夫言以利人順天下之望雖終日常說即
是亡言故知亡言非杜口而不言但在乎得意可謂
妙矣今借用之謂阿字菩提有類真金阿(長)字大悲
如習藝者暗字方便如權巧之果譬如有真金隨諸
工巧方便之意相皆成所有規矩製作盡乎秘密中
道深權出過眾乘之淺巧故其即心得意之妙不從
於他又豈同手中菴摩勒果轉以授人古人云法向
師邊得能從意上生即不可授人之義也。

【疏】三昧道品等者謂三三昧乃至百八三昧道即八
正道品即三十七品也。

【疏】故復指言如上等者前標要令生信此間要如實
知謂此甚深微妙之法非一切智人則不能解此法
從何處得耶即是行者自心耳今疏復指意要信智
具足寶藏疾得現前謂信故不謗為無智故如實了
知又若無信則高推望境非巳智分若無智則起增
上慢謂巳均佛為此事故兩處安之也。

【疏】梵云阿耨等者阿耨之言或云阿拏此云極微言
即是七微合成者謂四方上下及於中間各一極微
名為七微謂七極微互相觸著不相離散名為合成
言彼法等者即彼從緣生也最微小法也謂阿耨多
羅三藐三菩提但是自心若離自心之外更無有似
彼七微合成微小之法而可得者也。

【疏】經中自說因緣云者因緣者所以義也謂次前經
說阿耨菩提心外更無一法也次徵釋所以云何以
故虗空無相是菩提等此則經中喻顯所以也。

【疏】譬如虗空等者疏釋喻也遍一切處者謂無邊際
故畢竟故者一切色像無能染污故離一切相者離
明暗方圓去來一異等故無動者假使旋嵐等風不
能動故無分別者無知解相無開曉相故不可變易
者不隨晝夜四時有遷改故不可破壞者世界壞時
虗空在故以如是等者謂無相菩提心中有無量無
邊秘密等事非世間虗空之所能喻但取其離相不
動等少分相似故以為喻耳。

【疏】唯是心自證心等者謂諸佛自證三菩提在一切
眾生相續中法爾成就無有缺減要由自證自覺非
他傳授若從他言語而受得者釋迦佛蒙定光授決
即應成佛何故具修萬行要待無師自覺方名佛耶
譬如目覩世人為刀杖所傷雖信其受苦不疑然種
種令說終不證知苦自觸受乃明了耳。

【疏】若分別少分等者若於諸佛自證三菩提虗空之
上分別少分能所者即是取著法非法等豈得名為
金剛慧耶金剛慧者即般若也言不離我人等者執
取自體為我計我展轉趣於餘趣為人計我盛衰苦
樂種種變異相續為眾生計我一報命根不斷而住
為壽者故金剛經云須菩提可以身相見如來不乃
至云若心取相若取法相若取非法相即著我人眾
生壽者汝等比丘知我說法如筏喻者法尚應捨何
況非法等故下轉釋云何以故菩提無相故。

【疏】雖復離諸至成就者謂如來常說一切智智離諸
因緣今言若瑜伽行者正觀三法心虗空菩提與實
相等豈非因緣耶然前說離諸因緣即是離執取心
外妄想之因緣而非無法界無分別之因緣故云雖
復離等。

【疏】開發心明道者開謂開顯發謂發生心即自心明
即光明道即遊履之處下疏云以覺心本不生際其
心淨住生大慧光明普照無量法性見諸佛所行之
道故云開發等。

【疏】謂非想處即是涅槃者謂一類外道得彼非想非
非想處定計此最極清淨處以為涅槃也。

【疏】如犢子阿毗曇者犢子即附佛法外道也此外道
以聰明讀佛經書而生一見附佛法起故得此名犢
子讀舍利弗毗曇自製別義言我在餘師四句外不
可說藏中收云何為四句外道計色即是我離色有
我色中有我我中有色四陰亦如是合二十身見今
犢子計我異於六師乃是非即非離我復非佛法諸
論皆推不受便是附佛法邪人也此師立五法藏謂
三世無為及不可說藏也。

【疏】非見非顯現者心體向外名能見相變似外境名
能現相反此名非見非顯現也。

【疏】如長爪至是見者言長爪者非本名也本即摩訶
俱瑟耻羅此云大膝膝蓋大故是舍利子外舅以舍
利子在母腹時俱瑟耻羅論義常不如姉遂往南天
竺誓願不剪爪甲不洗身垢學得十八圍陀論巳頂
戴火盆鐵鍱鍱腹歸來擬攝外甥以為弟子其姉告
曰汝外甥巳與佛為弟子遂來求佛論義世尊問曰
汝宗若何答我不受一切法為宗世尊返問汝還不
受一切法不梵志而語佛言瞿曇我一切法不受佛
問長爪汝一切法不受是見受不佛所質義汝巳飲
邪見毒今出是毒氣言一切法不受是見汝受不爾
時長爪如好馬見鞭影即覺便著正道長爪得佛語
鞭影入心即棄貢高慚愧低頭如是思惟佛置我兩
處負門中若我說是見我受是負處門麤故眾人所
共知云何自言一切法不受今受是見此現前妄語
是麤負處門多人所知第二負處門細我欲受之以
少人知故作是念巳答佛言瞿曇一切法不受是見
受不受佛語梵志汝不受一切法是見亦不受則無
所受與眾人無異何用自高而生憍慢長爪不能得
答自知墮負處即於佛一切智中起恭敬信心自思
惟我墮負處世尊不彰我負不言是非乃至出家作
沙門得阿羅漢等出智度論。

【疏】猶未能遠離心之影像者謂餘遠離方便菩薩以
種種門觀人法二空修對治之道漸除心垢設經多
劫未得遠離心之影像今此真言行者直以真言為
乘超入淨菩提心門直觀心之實相了知本不生故
即是見於初法明道心之影像淨若虗空故下疏云
譬如世人以舟車䟦涉經險難惡道更有一人直乘
神通飛空而度其所經過及所至到之處雖則無異
而所乘法有殊耳。

【疏】少用功力者少者不假多時多行行多對治即上
云如餘遠離方便諸菩薩漸次修習戒定智慧於無
量劫以種種門觀人法二空猶未能遠離心之影像
又如餘菩薩志求無上菩提種種勤苦不惜身命經
無數阿僧祇劫或有成者或不成者今此真言門菩
薩若能不虧法則方便修行乃至於此生中逮見無
盡莊嚴加持境界非但現前而巳若欲超昇佛地同
大日如來亦可致也故云少用功力。

【疏】謂根本煩惱乃至八萬等者根本即貪瞋癡慢疑
此五是一切煩惱之根本故下疏云以眾生煩惱心
常依二法不得中道故隨事異名輙分為二就此二
中復更展轉細分約上中下九品等乃至成八萬塵
勞廣則無量言八萬四千者如俱舍云如實行對治
所治貪等八萬行別能對治道其數亦然謂貪瞋等
十種煩惱一一皆以九為方便足成一百前分一百
後分一百合成三百置本一百就前分一百一一皆
以九為方便合成一千後分亦然復成一千兼本一
百成二千一百巳起未起各有二千一百足滿四千
二百約彼多貪多瞋多癡著我思覺五人一一皆有
四千二百成二萬一千對治三毒等分四人一一皆
有二萬一千遂成八萬四千今真言行者由得除蓋
障三昧見此八萬四千煩惱真實相成八萬四千功
德寶聚矣。

【疏】然非究竟等者皆通妨也謂有妨云既言自覺心
故便名為佛佛者覺滿義既稱覺滿何不作諸神變
普現莊嚴耶通釋云然非究竟妙覺如初日至十四
日月光垂圓暗垂盡未能動大海潮從此一轉入於
妙覺智光圓滿不復可增如十五日月方能動大海
潮不應未得謂得執初心為究竟故云然非究竟等。

【疏】制止八到者行者得住無為戒故逮見不思議中
道甚深緣起即能制止八到八者外道謂世間為常
樂我淨為四二乘謂永寂為涅槃則無常樂我淨復
為四倒若謂二乘無常樂我淨之四德此約與之若
奪二乘既不如實以其漫該如虫食木偶得成字故
況不了生死實相即是涅槃安能離於八倒哉。

【疏】迦葉亦云至邪見人者此涅槃經佛告迦葉善男
子謂四倒者於非苦中生於苦想苦生樂想無常常
想常無常想無我我想我無我想淨不淨想不淨淨
想是名顛倒乃至迦葉菩薩白佛言世尊我從今日
始得正見世尊自是之前我等悉名邪見之人也。

【疏】雖無量天魔等者問無量天魔皆悉化作佛身各
說相似波羅蜜智度論云一切菩薩皆願欲得薩婆
若魔來欲壞作是言是薩婆若空無所有但諸師誑
汝耳如虗空無所有無色無形不可知薩婆若亦如
是是故說與虗空等諸法者六波羅蜜等趣薩婆若
是法亦空薩婆若亦空無所有相是中無得薩婆若
者汝唐受辛苦乃至汝今疾悔捨是邪心等天魔既
作是說云何不能動其疑網耶故今通曰謂此菩薩
照見心明道故於一切法皆悉現前通達無有錯謬
故魔不能動故云雖無量天魔等。

【疏】信解力者謂行者明見此中事理必無疑慮猶如
鑒井巳見濕埿雖未得水知水必近故曰信解轉加
精進故名為力也。

【疏】略有七義故名大乘者此與瑜伽雜集等說或同
或異隨教施設不須和會也。

【疏】最初開發金剛寶藏等者謂金剛手問佛如是智
慧以何為因云何為根云何為究竟世尊答云菩提
心為因大悲為根方便為究竟世尊雖如是遂金剛
手所問略巳答竟然未開示其相次又徵釋云秘密
主云何菩提徵也謂如實知自心釋也猶如貧女雖
聞家中親有寶藏若不開示無由發取故最初開發
顯示自此巳後方能發起殊勝加行名為最初言離
因業生等者一切眾生由無明等為因造種種業受
種種生今離是生而佛樹芽生即是大空生也。

【疏】八方大風者按易緯曰東北方條風東方明風東
南方清明風南方景風西南方涼風西方颼風西北
方不周風北方廣莫風是為八方風也。

【疏】寂光者寂謂心之實相本自不生永寂無相光者
即此心相靈知不昧又寂是三昧光是大慧行者得
除一切蓋障三昧生大慧光明即能普照無量法性
故曰寂光也。

【疏】所有說言等者此下十三行疏是形一類執禪者
依本智性無作無修鏡本自明不拂不瑩即禪門泯
絕無寄宗說凡聖等法皆如夢幻都無所有本來空
寂非今始無即此達無之智亦不可得平等法界無
佛無眾生法界亦是假名心既不有誰言法界無修
不修無佛不佛設有一法勝過涅槃我亦說為如夢
幻無法可拘無佛可作凡有所作皆是迷妄如此了
達本來無事心無所寄方免顛倒始名解脫石頭牛
頭皆示此理便令心行與此相應不令滯情於一法
上日久功至塵習自亡則於怨親苦樂一切無礙因
此便有一類道士儒生閑僧汎參禪理者皆說此言
便為臻極不知至理亡機但是守默癡禪今所破者
即其人也。

【疏】愚童義如先說者上疏云謂六道凡夫不知實諦
因果心行邪道修習苦因戀著三界堅執不捨故以
為名。

【疏】如十六知見等者謂外道雖有九十五種大意莫
過十六異論故顯揚頌曰執因中有果顯了有去來
我常宿作因自在等害法邊無邊矯亂計無因斷空
最勝淨吉祥由十六異論次第列者一因中有果宗
雨眾外道二從緣顯了宗僧伽論師三去來實有宗
勝論四計我實有宗獸主等五諸法皆常宗伊師迦
六諸因宿作宗離繫子七自在等因宗不平等因者
八害為正法宗諍竟劫起諸婆羅門為欲食肉妄起
此計九邊無邊等宗得世間靜慮邊無邊外道十不
死矯亂宗矯亂外道十一諸法無因宗無因外道十
二七事斷滅宗斷滅外道十三因果皆空宗邪見外
道十四妄計最勝宗計婆羅門是最勝種者十五妄
計清淨宗現法涅槃者十六妄計吉祥宗曆算外道
如是十六種各各自謂大師薄伽梵一切知者一切
見者故名如十六知見等。

【疏】此是那羅延等者此有多說謂圍陀論師計那羅
延天能生四姓計梵天能生萬物提婆云從那羅延
天臍中生大蓮華蓮華上有梵天祖翁謂此梵天為
萬物之祖從梵天口臂䏶脚生四姓等又云那羅延
天能生梵王梵王為萬物之祖復有安荼論師計本
際等不煩具引今此尊貴者即是那羅延天湛然常
住如彼人君無為而治輔相造成萬化如有司受令
行之更有所尊貴者即指那羅延天也。

【疏】失佛三種法印者義林第一云諸行無常涅槃寂
靜諸法無我若加有漏皆苦成四法印今謂波宗計
神我三世法為常則失如來諸行無常諸法無我等
法印也。

【疏】復有計能見者即是真我等者謂有外道計能見
者而為真我是一是常復有外道而於六根隨事異
名皆生我計故今難云汝言能見我而彼能聞等五
為是我不設爾何失二俱有過其過者何若言餘五
各是我者我則有六乖是一義汝執見者是一我故
此見不可聞覺知故既此六根互不相知是故汝執
一見為我不可作六也若言餘五同是一我者我則
雖一乖六根故以眼見耳聞各別用故既此六根互
不相知是故六根不可作一也若言有非我者故疏
難云是亦同疑且徵例云餘五根等既是非我其能
見我應亦非我為立量云汝言能見是有法應是非
我故宗因云六根之中隨一攝故同喻如五根等反
難可知故彼所立是不極成。

【疏】經云若摩奴闍等者問有唐三藏既成譯悞何故
今時摩奴闍不云人執摩納婆不云勝我還置意生
儒童有何異耶答為順古譯不欲違之其間是非從
疏取捨耳。

【疏】此六齊日等者准智度論云此六齊日惡鬼害人
惱亂一切若所在丘聚群國縣邑有持齊受戒行善
人者以此因緣惡鬼遠去住處安隱以是故六日持
齊受戒得福增多問曰何以故諸惡鬼輩以此六日
惱害於人答曰天地本起經說劫初成時有異梵天
王子諸鬼神父修梵志行滿天上十二歲於此六日
割肉出血以著火中以是故諸惡鬼神於此六日輙
有勢力問曰諸鬼神父何以於此六日割身肉血以
著火中答曰諸神中摩醯首羅神最大第一諸神皆
有日分摩醯首羅天一月有四日分八日二十三日
十四日二十九日餘神一月有二日分月一日十六
日月二日十七日十五日三十日屬一切神摩醯首
羅為諸神主又復得日多故數其四日為齊二日是
一切諸神日亦數以為齋是故諸鬼神於此六齊日
輙有勢力復次諸鬼神父於此六日割肉出血以著
火中過十二歲巳天王來下語其子言汝求何願答
曰我求有子天王言仙人供養法以燒香甘果諸清
淨事汝云何肉血以著火中如罪惡法汝破善法樂
為惡事令汝生惡子噉肉飲血當說是時火中有八
大鬼出身黑如墨髮黃眼赤有火光明一切鬼神皆
從此八鬼生以是故於此六日割肉出血以著火中
而得勢力如佛法中日無好惡隨世惡日因緣故教
持齋受戒也。

【疏】而與六親者一父之親內族也二母之親外族也
三身之親兄弟等也四妻之親妻之眷屬也五男之
親男兄弟也六男妻之親是他內外族也又菩薩戒
抄云兄弟姉妹妻子也。

【疏】無畏依者言無畏者畏是怖畏謂凡夫從無始來
以十不善感生惡趣是最怖畏處後遇善友得聞世
間三寶歡喜歸依修行十善漸近涅槃更不復怖畏
三塗之苦名為無畏言依者依謂依止即十善道是
諸凡夫所依止處無畏之依名無畏依。

【疏】隨彼所說中至解脫慧生者即於第八生死無畏
依中開出也謂此愚童凡夫於彼前來善友所說此
是天大天與一切樂者遂於四類天等世間三寶隨
於何類之中隨順修行由此生起希求出離解脫之
慧此心殊妙勝過巳前依之不動故曰隨彼所說至
解脫慧生也。

【疏】然以未知等者此然字義含縱奪縱云雖於隨彼
說法中得殊勝住有求解脫慧生奪云然以未知乃
至不離斷常謂佛法中以知因緣有故則離無見以
觀因緣自性空故不生有見謂彼未知此因緣有無
故雖有觀空智慧故不離於斷常又此言智慧但是
不正分別非是真實智慧故智度論云問云外道禪
定智慧云何答曰外道以我心逐禪故多愛見慢故
不捨一切法故無有實智慧問曰汝言外道觀空觀
空則捨一切法云何言不捨一切法故無有實智慧
答曰外道雖觀空而取空相雖知諸法空而不自知
我空愛著觀空智慧故不離常也。

【疏】非彼能知涅槃者謂外道不了因緣空義設爾一
心精進勤求解脫覈其果證只到非想非非想定更
無歸處以彼計此為涅槃故非彼能知佛法大涅槃
也。

【疏】然其八正心等者謂雖從初種子心乃至第八嬰
童心中生起希求解脫之慧若不遇善緣還從斷常
空退入邪見然其八種正心種子熏在藏識終不能
令破敗消亡若聞佛法為緣即入八正心種子之道
又釋八正心種子者即正見正思惟等八聖道支也
在於眾生本覺地中未遇善友因緣發起終不敗亡
以是堅固性故故曰然其八正心等。

【疏】若無機之人等者謂未至生八心種子無信根之
人但說世間苦樂乃至以時為因設為說八齊少分
安靜尚不能信何況佛法甚深之事耶。

【疏】自心實相熏習者自心者本覺真心此心實相能
熏眾生無明染心還成淨用起信論云無明染法實
無淨業但以真如而熏習故則有淨用彼疏云淨熏
染者此是生滅門中本覺真如故有熏義真如門中
則無此義由此本覺內熏不覺令成厭求返流順真
故云用也故涅槃經云闡提之人未來佛性力故還
生善根彼言佛性力者即此本覺內熏力耳此中明
義謂由世間自久遠巳來有善法之名即是不空本
覺熏令眾生節食自誡生起種子芽等八心及殊勝
決定等心厭生死苦求涅槃樂故名自心實相熏習
也。

【疏】最上大乘句等者此結歎金剛手所問云何世尊
說此心菩提生等十句大乘之法於諸教中猶如醍
醐醇味第一故名最上大乘句言心續生之相者此
心雖畢竟清淨猶如虗空離一切相然亦從因緣生
起而有生起之相故曰心續生之相言諸佛大秘密
等者諸佛如來秘密之藏而有淺深大小不同今是
秘中之秘密中之密故名為大外道不能知者外道
謂凡夫及與二乘此二種外道皆未識實相心故且
如來藏與生滅和合成阿梨耶識彼等非但不識無
生滅心亦復不識生滅之心故名外道不能知法華
藥草等者疏主指此意者欲顯權實之設差別無量
覈其定趣終歸一實故彼經云如來知是一相一味
之法所謂解脫相離相滅相究竟涅槃常寂滅相終
歸於空以況此中雖開順世違世八心乃至各各求
於解脫究其所歸不出阿字又下疏云乃至三乘一
一地皆具十心迄至第十地亦具種子芽疱葉華果
等有求佛地智生觀畢竟空得至金剛實際故云法
華藥草喻品意在於此也。

【疏】觀畢竟空者謂於第十地中次第至八心得最後
無畏依時有求佛地智生得此微細慧時畢竟空得
到等覺金剛際心故下疏云行者得如是微細慧時
觀一切染淨諸法乃至少分猶如隣虗無不從緣生
者若從緣生即無自性若無自性即是心本不生心
本不生即心之實際心之實際亦復不可得名為畢
竟空。

【經】說彼心者即指彼六十心也謂上問云心諸相與
時願佛廣開演故。

【疏】多以順修明義者此六十心多分將以隨順修行
之者明其心性之義或染汙心或清淨心問云何是
清淨貪心答真言行者但觀貪心實相自然貪不染
心即是清淨貪心如下經明十六大菩薩第三名金
剛貪染菩薩即經云毗盧遮那佛內心證得金剛欲
箭大悲三摩地智從此智中流出金剛箭光明遍照
十方世界射害一切眾生於無上菩提厭離心者亦
是此中貪義。

【疏】若行者善識真偽等者謂觀貪之實性善能了知
或貪為真而不貪為偽或不貪為真而貪為偽猶如
農夫務除穢草以輔嘉苗不可一向謂是因緣事相
之迹輕忽如來至實之言令心沒在於常教之中耳。

【疏】但觀貪心實相等者如經偈云三界極重罪不過
於厭離汝於貪欲處莫生厭離心不應如彼二乘厭
離眾生也。

【疏】但於此眾緣中者若行者覺知如是瞋心相起之
時但當於此眾多緣生句中而觀察之則不為障也。

【疏】譬如觀岐路等者謂如人求利須審觀岐路利好
處應便馳逐若疑惑不進則有所失此好字上聲讀
之謂利有好弱好利者逐之弱利者棄之故智度論
云如人在岐路疑惑無所趣諸法實相中疑亦復如
是乃至在世雖有疑當隨妙善法譬如觀岐道利好
者應逐。

【疏】謂於決定法印等者印謂三法印或四法印是決
定法若過若不及者過則為增不及為減失於處中
之慧也。

【疏】少欲知足者行者一向願求世間果報悉地障於
出世淨菩提心應當思惟減省諸欲於資財悉地障
道因緣善知止足故老子云知足不辱注云知足之
人絕利去欲不辱於身又古人云達人知止足遺榮
忽如無抽簪解朝衣散髮歸海隅世俗尚爾況行者
乎。

【疏】修此法者等者此法即真言者即行人亦者相似
如前外道所事名為自在行者所事即是本尊以此
類彼故曰亦常若真言行人數數係念如是本尊及
悉地事當知亦是自在之心應當觀察悉地之法悉
屬因緣遠離自心本尊之相則無有自在也。

【疏】如龜藏六者謂此心守護身心六根等如龜藏護
四足頭尾六事不令他損故涅槃經云龜有頭尾四
足名為六處若侵惱則藏入殻中眾生六根馳流外
境塵賊來侵自守根門如龜藏六也。

【疏】此人亦爾遇聞種種法等者問此人聞種種法要
領受不忘冀望時處因緣和合則勤而行之即為是
也何乃為非豈不佛說因緣啐啄俗云待時而動乎
答誠如所難此取意別為以時不待人雖當有資糧
或無常倐至不得受用又如身被毒箭宜當速拔若
問日時通否遂令毒氣深入或致殞斃今取此意故
不相違也。

【疏】所有繫屬等者謂行者見他因緣相繫眷屬及他
人成辦之事憘好離間當知鼠心使然也此中不說
對治若對治者行人或見眷屬不和宜勸令和見他
成辦種種善事遞相讚成是所對治下准此釋。

【疏】當念我當得內證等者此則對治一類唯攻言說
不修理觀之者也聲聞宿習者以不修自然佛慧故
若行者直以淨菩提心為門住此門故覺心本不生
際其心淨住生大慧光明普照無量法性故曰我當
內證自然之慧當念得此慧巳然後普現色身等是
彼對治也又下疏云除一切蓋障三昧若得此者則
與諸佛菩薩同等住當發五神通獲無量語言陀羅
尼乃至滿足一切佛法等即是行者所得之法也。

【疏】無畏辨戈者無畏四無所畏也此有二種一佛四
無畏二菩薩四無畏今取菩薩一聞持無畏於聞持
中得自在故二解說無畏三處眾無畏四答難無畏
言辨才者七辨才也一據辨須言即言無謇吃故二
迅辨懸河𣶏泠不遲疏故三應辨應時應根不增減
故四無疎謬辨凡說契理不邪錯故五無斷盡辨相
續連環無終竭故六凡所演說豐義味辨一一言句
多事理故七一切世間最上妙辨具足甚深如雷等
故菩薩雖具種種無畏辨才能擊法皷不應滯著妨
大事因緣也。

【疏】當念救護等者謂當安住慈悲救護一切故法華
經如來室者大慈悲是也。

【疏】云何羅剎心者梵語羅剎此云破壞謂此心好破
壞一切功德故名為羅剎心頗見今時寡聞之人隨
聞一事便撥餘非或順自慳心如斯等輩世多有之
此來佛說蓋寺造像得種種功德而返非之是則謗
於如來所說哀哉不曉如來之意或慳心使然自不
作功德教人不作功德自懷懷他豈不同於羅剎婆
耶賢此文者深宜自誠。

【疏】此中治法等者謂對治上來追悔慚懼若作惡事
速務悔除所為善事生慶辛心勿生掉悔掉謂掉舉
令心於境不寂靜為性能障行捨奢摩他為業悔為
惡作惡所作業追悔為性障止為業尤宜覺察則不
障淨心矣言速務懺除者如人身中有㓨若不速拔
為害斯甚故以為喻也。

【疏】石田不毛者謂不生草木不可耕耨之地也。

【疏】但當觀心實相等者謂行者常欲發露懺洗六塵
三業垢惡眾罪以見此垢此淨故則障淨心是故應
當觀察心之實相以為對治此亦有顯密顯者如中
論以種種門推求且如眼見色法若見法無有見者
若無見者誰能用見法分別外色見可見無故分別
亦無是故眼見色時即是實相若以字門密釋者囉
者塵垢義塵是妄情所行處故說眼等六情行色等
六塵行者若見此字門時則知一切見聞觸知法皆
是塵相猶如遊塵紛動使太虗昏濁日月不明是為
字相若以阿字門本不生觀之當知所見聞觸知之
法悉是淨法界豈更以淨法界染污淨法界耶如上
即是顯密二種觀觀心實相對治心障也。

【疏】當一向安心等者謂此人心於所思事復加思念
乃至觀此未決復念此推求之慮有何因緣如是則
無窮巳是故當念一向安心於四諦之理務令貫穿
窮徹所謂生滅無生無量無作從淺之深以盡因果
離此之上更生推求則但增心數徒令發狂終無其
理故云當一向安心等。

【疏】無明住地三毒之根者謂三毒從無明住地生增
長名三毒根若無明住地壞時彼亦隨壞如世間樹
根若壞時枝葉寧存唯識疏云煩惱有二種謂住地
煩惱及起煩惱住地有四謂見一處住地欲愛住地
色愛住地有愛住地起煩惱者勝鬘經說無明住地
名起煩惱謂剎那剎那與心相應是故無明名起煩
惱又云世尊於起煩惱剎那心相應等乃至若復過
於恒沙如來菩薩智所應斷法一切皆是無明住地
所持建立如諸種子皆依地生建立增長若地壞者
彼亦隨壞若無明住地斷諸所應斷皆亦隨斷等故
云無明住地三毒之根若能剃此是真出家疏不可
屈撓(奴教切)者撓字切韻注云曲木也即是不可拗屈
令其曲直也。

【疏】平治心地等者謂阿闍梨為弟子作漫荼羅擇地
之時地中一切惡物一一擇去要令平淨乃至地中
毛髮若不擇去不名淨地言毛髮者謂是六十心等
與善種八心間雜而生未得出世間心巳來雜起紛
亂難可條結宜覺察巳而揀去之乃名淨地也。

【疏】所以不說五見等者此通妨也謂有妨云根本煩
惱有六有何所以但言由有無明故生五根本煩惱
不說生五見豈五見不從無明生耶故今通云所以
不說五見者多在六十心中也。

【疏】若以淨菩提心等者若者不定之意此有二義謂
若以淨菩提心為出世間心即是超越三劫瑜祇之
行則出世間心生出世間心生即是淨菩提心生此
心出於一切世間故若以佛慧初心為出世間心即
是三阿僧祇劫成佛亦名出世間心生今言三僧祇
劫即三種妄執行者若一生越此三妄執即一生成
佛何見有時分耶故云若以等。

【疏】即巳度百六十心至一重極細妄執者謂行者初
觀聚沫浮泡陽𦦨芭蕉幻事五種譬喻從無性門達
諸法即空得離一重法倒是名越一重麤妄執行者
復觀幻事陽𦦨影響火輪乾城六種譬喻解諸薀唯
心照有空不二而人法二空之相亦不當心是越一
重細妄執復次行者觀幻𦦨夢影城響月泡華輪等
十喻雖解脫一切業煩惱網而業煩惱具存至此不
思議地是越百六十心等極細妄執也若一生度此
等者此宗明義但除妄執名為瑜祇若一生度此三
重妄執名一生成佛又就第一重內復有三種三妄
執謂行者初得出世心時此當信位爾時諦觀陰界
入等悉從緣生無常變易是中都無有我如此推求
度無量見網即除我倒下貪瞋癡三妄執也問言十
信位斷我執者准起信文三賢離執取計名即斷我
執云何今說十信乃除答教門施設義有異故又此
所斷據一分麤者三賢位滿斷細一分何以故如後
三妄執云拔業煩惱根本無明種子煩惱言寬豈無
我執故通細者又解出世間心生即當三賢位始離
我執則同餘教也然修禪定道品等時亦有法執即
三賢位作觀對治尋思名義染巳得上定時躭味寂
然淹留不進謂根境界三所生過患正障行人勝進
之智然以堅固菩提心勢力能於薀等發起其心修
不住道以五種喻觀五陰空乃至通達諸法即空之
理若拔業煩惱根本無明種子三障盡時名證寂然
界即初劫滿也能離三種三執乃名第一阿僧祇劫
今此初劫文意兼得藏通二教之意何以故有析法
成空之義故有三獸度河之理故由是疏云故以三
乘上中下心合論一阿僧祇劫通我法二執是所斷
障後二劫中唯斷法執問曰前分障時貪瞋癡慢疑
五種分析成百六十心通三劫所治若准相教疑唯
分別何故乃通後二劫除答彼據煩惱障頭數作如
是說今約所知障故通俱生如言法貪法慢法疑等
故不相違但諸煩惱勒為三重麤細極細麤通我法
細與極細唯約法執又言妄執不同相教彼執障有
殊何以故如前五識雖有二障無執俱故此宗但是
染法皆名妄執違背真理強分別故若就第二阿僧
祇劫乃當別教分齊謂發平等大誓為法界眾生行
菩薩道乃至諸一闡提及二乘入正位者亦當以種
種方便折伏其心普令同入是乘前劫雖悟即空之
理仍於不可得空中道佛性未能遊入故以幻焰影
響旋輪乾城六喻拂前空相雙辨有無故名中道即
從初地至八地也廣明此劫之義如勝鬘經寶性佛
性論說若就第三劫以十喻觀不思議空故疏云前
劫雖宗極炳著轉妙轉深猶是對治心外之垢尚未
開此心中秘密不思議事即當圓頓分齊也巳下疏
文明華嚴初發心時便成正覺復說十心十法門義
又此經云秘密主真言門修行菩薩行諸菩薩無量
無數百千俱胝那庾多劫積集無量功德智慧俱修
諸行無量智慧方便悉皆成就疏釋云如餘菩薩行
於方便對治次第漸除心垢經無量阿僧祇劫或有
得至菩提或不至者今此教諸菩薩則不如是直以
真言為乘超入淨菩提心門若見此心明道時諸菩
薩無數劫中所修福慧自然具足即極無自性心生
也故華嚴經云餘諸菩薩經無量阿僧祇劫乃能滿
足行願乃能化諸眾生今長者子於一生內便能淨
佛剎便能化眾生即善財一生圓曠劫之果但與此
宗顯密是異圓義無殊幸留鑒爾又前三劫初約藏
通次約別教後約圓頓疏意欲顯淺深異故若依三
乘通教修時唯當初劫若依別教趣證則當二劫若
依圓頓方得三劫前前者淺後後者深前前不具後
後後後可具前前不爾豈此圓頓只有第三劫行耶
問第三劫滿得成佛不答若越三妄執即得成佛故
疏云後越一重極細妄執得至佛慧也然依清涼即
以中論一偈配屬諸教或一一教中各成三觀或一
偈四句即配四教或離合逐義配於四教今則亦爾
謂初劫則因緣所生法我說即是空後二劫則亦為
是假名亦是中道義又可初劫因緣所生法帶折法
故非即空第二劫我說即是空亦為是假名不著空
相故第三劫亦是中道義即不思議空也上來三劫
行位粗略而言至文具矣。

【疏】然就第一重至越三妄執者然第一重內復有三
種三妄執今初出世心生即離初三妄執謂世間眾
生從無始不了我之自性唯依諸薀執有實我由執
我故起種種惑造種種業受種種報成三毒根今瑜
伽行者從初發心依真言門了知心相於諸薀中即
離相在內外觀之皆不可得即離我倒所生三毒根
本是越世間三妄執也言即是無學至最難斷處者
即非想地第九品煩惱最極微細名為難斷處也。

【疏】學摩訶衍人至小乘見道等者謂學大乘之人初
得出世初心即是越我倒麤妄執名出世初心此與
小乘見道預流果適齊謂上之疏云如聲聞人初觀
陰界入時即陰求我離陰求我皆不可得相在亦不
可得爾時於八直道中遠塵離垢真法眼生真言門
菩薩亦復如是初觀陰界入時即陰求心離陰求心
皆不可得相在亦不可得即時懸悟自心本不生際
於如來知見大菩提道中遠塵離垢得法眼淨故云
與小乘見道適齊今言適齊者但相似名齊也。

【疏】然彼行者有法執等者止觀云法愛難斷若有稽
留此非小事譬如同帆一去一停停即住著又雖不
著沙亦不著岸風息故住不著沙喻無內障不著岸
喻無外障而生法愛無住風息不進不退不進不上
菩薩位不退不墮二乘地名為頂墮謂煖法由退五
根若立上忍發真則不論退頂法若生愛心應入不
入既不入位又不墮二乘大論云三三昧是似道位
未發真時喜有法愛名為頂墮今人行道萬不至此
至此善自防護此位無內外障唯有法愛又智度論
云問曰云何頂墮答曰如須菩提語舍利弗若菩薩
無方便心行六波羅蜜入空無相無作中不能上菩
薩位亦不墮聲聞辟支佛地愛著諸功德乃至是菩
薩頂墮何等是住頂如上所說諸法愛斷於愛斷法
亦復不取如住頂義中說故曰然彼行者等。

【疏】然亦稍離下地等者此同二乘無學也謂行者雖
有法執當心非是如實巧度然亦稍離下之八地三
妄執故復能拔第九地我執家業及煩惱根本無明
種子所生十二因緣大樹又解然亦稍離下地三妄
執者此同不還果也能拔業煩惱等者此同無學果
也行者能知如是甚深實相之法有佛無佛性相常
耳證此理時退非二乘折法進非別圓乃是三獸渡
河共空意也次云如稻芉等經者彼經云爾時尊者
舍利弗問彌勒言今日世尊覩見稻芉而作是說汝
等比丘見十二因緣即是見法即是見佛皆以何義
作如是說云何是十二因緣云何見因緣即是見法
云何見法即是見佛爾時彌勒語舍利弗言世尊常
說見十二因緣即是見法見法即是見佛十二因緣
者無明緣行乃至憂悲苦惱(巳上答問云何是十二因緣)又云能
以四緣增長十二因緣何等為四無明愛業識識為
種體業為四體無明愛是煩惱體能生長識業為田
愛為潤漬無明蓋覆植識種子眾緣和合故生色芽
無主無我無造無壽者猶如虗空如幻從眾因緣和
合而生(巳上是答云何見法)又云如是十二因緣如多羅樹剪
滅其首更不得生我見則除乃至舍利弗若有眾生
能忍是法此多陀阿伽度阿羅訶三藐三佛䭾必為
授阿耨多羅三藐三菩提記(巳上即答見佛)故云如稻芋經。

【疏】言湛寂等者湛即是喻寂即是法湛寂即是三乘
所得但空之理證此空故五根本煩惱等皆畢竟不
生故名為寂又此空理湛然甚深如萬仞之清潭(仞七
尺也)不測於淺深建立宗等種種諸計非其境界故不
能窺度也。

【疏】此中有三乘等者此第一劫中說有三乘三乘之
人同以空為門入諸法真實之性二乘之人自為巳
得涅槃生滅度想沉也菩薩能以不住道發起大悲
昇也譬如同帆一去一停故昇沉有異也。

【疏】兩種外道者外道有多略為二種一者離佛法外
外道二者附佛法外道名內外道外外道者本源有
三一迦毗羅此翻為黃頭計因中有果二漚樓僧伽
此云鵂鶹計因中無果三勒沙婆此云苦行計因中
亦有果亦無果等二內外道者起自犢子部如前巳
說。

【疏】唯有此一門等者過去諸佛無不說此一門即一
種權教三乘也故法華云尋念過去佛所行方便力
我今所得道亦應說三乘等又一謂實教大乘門謂
權教三乘故法華云開方便門示真實相也種種因
量等者外道小乘部類不一名為種種其中善解因
明比量之師以因喻次第於此理上欲出其過終不
能得又上疏云如前所說建立等宗乃至長爪梵志
諸大論師等自以智慧利根推求諸法實相皆不能
圖度故曰種種因量等。

【疏】如夏時暴雨等者謂當夏時自雨水中隨渧大小
種種浮泡形類各異然水性一味自為因緣泡起即
是水起泡滅即是水滅舉體從緣四句求之無別所
生之法此譬受諸苦樂等皆從情塵和合故生苦生
即是情生苦滅即是情滅四句推之亦無別法即是
受陰本不生也。

【疏】一微涉於動境等者謂從根本無明一念熏真界
時即涉動也展轉能生諸雜染法淪沒生死則無窮
巳故晉遠法師云一毫涉動境成此頹山勢即其義
矣然此諸法皆是緣生既從眾緣則無自性舉體皆
空即是行本不生也。

【疏】如世間呪術等者謂世間以呪術藥力因緣現種
種未曾有事所謂昇空隱形履水蹈火雖五情所對
明了現前然眾緣中一一諦求都無生處識陰亦爾
從無明因緣生無明盡時行識等盡當知蘊性即空
也。

【疏】初出三界等者非出過也但以無明幻起於識等
在於三界究其識體亦本不生也。

【疏】或可就見道等者上疏云乃至三乘一一地皆具
十心迄至第十地亦具種子芽疱等有求佛地智生
等故云或可等也。

【疏】經一大阿僧祇劫等者歷度曰經僧祇云無數劫
云時分即是經歷一大無數劫時分也如瑜伽四十
八說有二無數大劫一者日夜月等算數時無量故
說名無數大劫二如前說超過一切算數名無數大
劫若說前劫即經無量無數方證菩提若說後劫但
三無數方證菩提不過此量如瓔珞經下卷說八百
里石淨居天衣拂盡名一大僧祇劫此時分名劫也。

【疏】極無言說處者我蘊俱離故稱為極語路攸絕名
無言處也。

【疏】發無緣乘心等者此心有二一約真心二約事心
今初理運彌載真心名乘謂諸行者解了三界唯心
心之外更無一法故名無緣無即一心則是能遣緣
為萬法乃目所無既了緣本不生是諸法無我性法
無我性為斯乘體發謂發起即無發之發以諸行者
乘此真心直至道場故曰發無緣乘心也二事心者
萬行濟物事心名乘謂諸行者觀於六道隨緣普利
而無自他能所之相名為無緣無即淨心離怨親故
緣乃群生有高下故既念平等一緣普令同修萬行
是則六度萬行為斯乘體發謂興起進策之義以諸
行者乘此無緣乘心上菩提道故曰發無緣乘心也
言如彼往昔者即過去古昔修行者也言薀阿賴耶
者薀謂諸薀阿賴耶此云巢室即薀之住處也觀此
薀處知一切法本自如幻陽𦦨等更無一法而可得
者言即是明第二重等者謂初劫中觀察沫泡𦦨芭
蕉幻等五喻從無性門達諸法即空離一重法倒雖
不復心沒薀中然帶拆法故以三乘合論一阿僧祇
劫今第二劫以幻陽𦦨影響旋火輪乾闥婆城六喻
正觀不可得空兼以體法空觀賴耶法無我性故云
第三重也。

【疏】梵音莽鉢羅者莽此云無鉢羅云他今欲明無緣
他緣異故以梵音甄之也。

【疏】始能觀察阿陀那深細之識者始謂方始初始謂
至此第二劫方始能觀前未能故又舉始攝於末故
名為始能言阿陀那者執持義即第八識之別名唯
識論云或名阿陀那執持種子及諸色根令不壞故
論又引解深密經頌說阿陀那識甚深細一切種子
如瀑流我於凡愚不開演恐彼分別執為我次第解
云以能執持諸法種子及能執受色根依處亦能執
取結生相續故說此識名阿陀那謂具此持受取三
種義故無性有情不能窮底故說甚深趣寂種性不
能通達故為甚細是一切法真實種子經擊便生轉
識波浪恒無間斷猶如瀑流凡即無性愚即趣寂恐
彼於此起分別執墮諸惡趣障生聖道故我世尊不
為開演唯第八識有如是相下引入楞伽等不能廣
示(此通一切位也)故云觀察阿陀那深細之識也又或名無
垢識最極清淨諸無漏法所依止故此名唯在如來
地有菩薩二乘及異生位持有漏種可受熏習未得
善淨故如契經說如來無垢識是淨無漏界解脫一
切障圓鏡智相應釋阿賴耶名過失重故最初捨故
異熟識體菩薩將得菩提時捨聲聞獨覺入無餘依
涅槃時捨無垢識體無有捨時利樂有情無盡時故
等今無緣乘心亦應觀此故住心品中云皆以果所
住而住其心故亦令觀。

【疏】猶屬對治悉壇等者猶者尚也即四悉壇中尚屬
對治非第一義也悉壇者此云義宗而有四種謂佛
以四法各立義宗謂一世間悉壇二各各為人悉壇
三對治悉壇四第一義諦悉壇初世間者是眾生五
薀十二處十八界差別義也總合成人名和合也猶
如世間車輪轂輻輞等和合名車二各各為人者佛
觀人心隨三乘根說三乘法令得增長名各各為人
或宜聞有或宜聞空為說有空又世尊為浣衣子說
修不淨觀為鍛金子說修數息觀等三對治者除惡
義也為多貪者令修不淨觀散亂者令修數息觀等
四第一義諦者一切法皆從緣生緣生即無自性即
畢竟空畢竟空者第一義也今此中意行者於前劫
中修觀行時心沒薀中故以五喻無性空門觀法無
我若望緣生中道猶屬對治悉壇耳言若失般若等
者謂前劫修觀行時心沒蘊中以無性空門觀法無
我若失般若無所得方便即墮斷滅濫方廣道人方
廣道人者即清辨論師等也唯識云清辨計言若論
世俗心境俱有若依勝義心境俱空失於中道名惡
取空濫方廣道人即濫同彼人也又摩訶止觀云方
廣道人自以聰明讀佛十喻自作義云不生不滅如
幻如化空幻為體龍樹斥云非佛法方廣亦是邪人
法也今濫同彼故云濫方廣等言今大乘等者對前
三乘但空故云今大乘不可得空空亦不可得名不
可得空言故須等者若不離有無之道即是戲論不
能得法無我性也。

【疏】智障故者摩訶止觀引達磨鬱多羅釋煩惱是惑
心故煩惱是障智是明解云何說智為障智有二種
一證智二識智識智分別體違想順想順故說為智
體達故說為障也智即是障名為智障又止觀云若
以智所知礙名智障者以無明故於智有礙正以無
明為智障體入大乘論云出世間無明是智障世間
無明賢聖巳遠離故無明即是智之惑故是智之障
故名智障也。

【疏】言知自性等者謂了知八識三性皆如幻等唯是
自心故華嚴覺林菩薩云若人欲了知三世一切佛
應觀法界性一切唯心造正與此同。

【疏】與前劫五喻等者謂前劫中有通教菩通從無性
門達諸法即空此則體法空今則不爾了法緣生故
幻有知緣無性故真空此則自性不可得空故云與
前無性空意復有殊矣。

【疏】然阿賴耶有三等者即是遍計所執性依他起性
圓成實性皆不離心故此二俱是真實而有二義一
者三性各別論真實二者三性無礙論真實且初義
者遍計性真實是分別故依他性真實是因緣故圓
成性真實是真實故下疏云如彼可得故通達世諦
實第二無礙義者遍計依他皆以圓成而為體故下
之疏云如彼無體故得入第一義又華嚴抄云情有
即理無緣生即無性皆是真實也。

【疏】迷依者者謂依他性與迷分別為所依故故名迷
依由此能起諸分別故。

【疏】又如幻者幻事體亦不可得者此中剩箇不字應
云如幻者幻事體亦可得故由此亦有可得道理即
得通達世諦之實故緣此一段疏文是釋上偈云如
彼可得故通達世諦實句以此對之可顯。

【疏】能遮建立等者由此有而非有非有而有有無不
二故能遮彼二及小乘故言建立者應言建立不建
立前敘外計處云建立淨不建立無淨計建立者建
立一切依此修行謂之為淨不建立者謂此建立非
究竟法若無建立所謂無為乃名真我謂一向都撥
為無即名誹謗故云能遮等。

【疏】知世諦空者剩此空字以世諦有故不應誹謗也。

【疏】捨無我心主等者捨者離義無我者謂前劫離我
倒時有法執當心故以五喻達諸法即空遣彼法倒
雖遣其有仍滯空相今第二劫以六喻對治前劫即
空既有去空亡方順不可得空故疏云雖觀諸法無
所有然亦於法無所空故須離有離無觀法無我性
既能雙離有無之相即得心主自在由是聖教說相
為縛令心不得自在今得離時故云心主自在如人
被縲紲所拘得解脫時方名自在也。

【疏】即知釋迦至不識一人者以行者直以真言為乘
超入淨菩提心得見心明道故得此心時即知釋迦
淨土不毀等此一段疏全引法華經欲顯此劫真實
超越二乘之地證不退地兼彰經之秘密故引彼經
謂彼經中云他方國土諸來菩薩作禮白佛願聽我
等於佛滅後護持此法華經佛即止言不須汝等我
娑婆世界自有六萬恒沙菩薩一一菩薩各有六萬
恒沙菩薩眷屬我滅度後能護是經佛說是巳娑婆
世界三千大千國土地皆震裂踊出諸菩薩乃至彌
勒菩薩知八千恒沙菩薩心之所念并欲自決所疑
以偈問佛乃至我於此眾中乃不識一人願佛決眾
疑佛說偈答言是諸大菩薩悉是我所化爾時彌勒
菩薩復生疑問如來為太子出於釋宮成佛巳來始
過四十餘年云何於此少時大作佛事由是世尊為
說壽量之事斷除彌勒及眾疑網言自我得佛來所
經諸劫數無量百千萬億載阿僧祇常在靈鷲山我
淨土不毀等今疏主借法華經意顯此經是神通之
乘秘密之藏謂行者直以真言為乘超入淨心見法
明道時此即知娑婆世界全是金剛法界之宮釋迦
加持之身全是遮那本地之身又與踊出等菩薩同
會一處雖迹隣補處不識一人初發心時便得如是
功德即是超過彼地豈非神通之乘秘密之藏者也
故上疏云此菩提心門名初發明道入此門者即是
初入一切如來境界故經云菩薩住此修行不久得
一切除蓋障三昧若得此者則與諸佛菩薩同等住
又能以方便不動本心遊諸佛剎興種種供養雲乃
至云滿足一切佛法。

【疏】然須菩提等者須菩提是廣慧聲聞等者等舍利
弗目連等謂須菩提於般若會中猶能承佛威神說
人法俱空若離加持則不能為謂行者於前劫中雖
過愚法未能出此廣慧入等至此劫中須菩提等而
於此秘密一乘不知所趣故此行者乃名真過二乘
地也。

【疏】故釋提桓因至親近敬禮者准此經文但言釋提
桓因親近供養何故疏言帝釋奉草四王獻鉢梵王
請轉法輪今經略故故智度論云佛至樹下時釋提
桓因奉上好草執金剛菩薩常執金剛衛護菩薩梵
天王請轉法輪如是等各有常法是以疏主引來釋
此故云釋提桓因等。

【疏】所謂空性等者言空性者性即實性即是諸法之
實性故猶如虗空出過眾相與萬像為依故曰空性
經中以九事顯之易見。

【疏】上文等者謂上經文答復以何因緣知發菩提心
問經云無量如虗空不染污常住諸法不能動本來
寂無相無量智成就正等覺顯現今指彼文蓋喻此
心也。

大毗盧遮那成佛神變加持經義釋演密鈔卷第三

大毗盧遮那成佛神變加持經義釋演密鈔卷第四
燕京圓福寺崇祿大夫檢校太保行崇
祿卿總秘大師賜紫沙門　覺苑　撰

【疏】以此中十喻等者初劫第二劫十種譬喻乃成戲
論今此中十喻復為對治前劫心沒實際欲令離有
為無為界故觀此十喻亦成戲論今時等虗空性俱
不可得故云越諸戲論言諸法法爾如是住者一切
諸法住在阿字本不生中若佛出世若不出世其性
常住離於造作故曰諸法法爾等言一切法趣眼等
者一切法者般若中從色等歷法是也趣即歸趣謂
一切法皆歸趣於眼處即法界也是趣不過者無有
出過是處者也大品云云何菩薩摩訶薩為世間趣
故發阿耨菩提心須菩提菩薩摩訶薩得阿耨多羅
三藐三菩提時為眾生說色趣空說受想行識趣空
乃至說一切種智趣空等何以故是色空相非趣非
不趣乃至云一切法趣空是趣不過何以故空中趣
非趣不可得故又論問曰般若波羅蜜非趣非不趣
須菩提何以故問行般若者趣至何處佛何以答言
趣薩婆若答曰外道言諸法從因趣果從先世入今
世從今世趣後世破是常顛倒故言無趣不趣此中
須菩提以著心問佛以無著心答等。

【疏】此心望前三劫等者三字悞書謂此心屬第三劫
故言猶如蓮華者謂初劫中初離我倒如蓮華雖離
濁泥猶未出水次以五種譬喻從無性門達諸法即
空得離一重法倒漸過二乘境界如蓮華雖未開敷
稍出清流之上今第三劫極無自性心生時如蓮華
盛敷故云望前二劫等言若望後二心等者此心屬
八心中第五華種心第六成果心後二心者第七名
受用種子第八孾童心也望此二心名果復成種復
能與彼後心而為種故又於業煩惱解脫即是如蓮
開敷而業煩惱具依即是果復成種也又解此心即
是三心中菩提心望前來三劫論時當第三劫如蓮
華盛敷望後二心即根與究竟此菩提心却為因故
云如是初心佛說成佛因也。

【疏】知一切業煩惱等者據事則凡情謂之塵勞聖智
達為功德約理則本離塵染然與一切煩惱為依故
以變毒虗空二喻而相況爾。

【疏】一切世間應受廣大供養者謂阿羅漢是應義應
受世間廣大供養故又智度論云何故諸天世間歡
喜供養是菩薩謂以此菩薩故減損阿脩羅種增益
諸天眾等所以諸天世間歡喜供養也。

【疏】此經宗從淨菩提等者即下文虗空無垢菩提心
也謂虗空體離一切垢障菩提心亦爾故上第一疏
曰猶如虗空畢竟淨故一切色像無能染污心性亦
爾一切分別無能染污故以為名言巳上十住地者
初總釋名住謂依持地謂住生依持住生名為住地
仁王經曰入理般若名為住住生德行名為地彼疏
釋云入者證也般若者無分別智證實相理俱名般
若住者不動名住依持義也住生德行名為地者智
冥真理即能生顯為無為德有為功德因此而生無
為功德因此而顯互相顯發住生之義故名為地住
與地別住地有十名十住地後別解義具如華嚴釋
又當瑜伽十三住中之十住也彼云第一種性住即
本性住種性未入僧祇謂諸菩薩性自仁賢性自成
就菩薩功德由性仁賢逼遣方便令於善轉非由思
擇有所制約有所防護住此住中住持一切佛法種
子即當此經愚童凡夫順世八心也二勝解行住謂
從發深固大菩提心乃至未入初地所有一切諸菩
薩行資粮加行二種善根為此住體即當此經從初
發道意迄至拔業煩惱根本生十二因緣乃至雙離
違順八心我蘊二種業煩惱網皆是此住也三極歡
喜住亦名淨勝意樂住謂自了知我今親證大菩提
故自勝意樂巳得清淨故即是此經初歡喜地四增
上戒住由意樂淨性遮二戒得具足故即是第二離
垢地五增上心住由內心淨能發無邊妙慧光故即
是第三發光地六覺分相應增上慧住三十七菩提
分法實智光𦦨燒煩惱薪能成正法發慧照明故即
是第四𦦨慧地七諸諦相應增上慧住於諸聖諦決
定妙智極難可勝故即是第五難勝地八緣起流轉
止息相應增上慧住無明緣行名流行支得生名轉
言止息者即是還滅觀也於緣起法無著現前故即
是第六現前地九無相有功用住即是七地有加行
有功用無相住也十無相無功用住於此八地捨先
所有加行有功用道其心勝進無加行無功用任運
而轉故十一無礙解住九地菩薩得四無礙解能說
正法為大法師故十二最上成滿菩薩住即第十地
諸菩薩道皆得清淨菩提資粮極善圓滿故十三最
極如來住因滿果圓即果位也即是此經如來究竟
一切智地也言信解中行者信謂忍可樂欲解謂了
悟證達各有淺深淺即地前深即地上此是地上行
即進修故下第三疏曰復當思惟幻喻如藥物和合
而得昇空住壽亦非利根智慧所能思議但令妙解
其術無不成者以此深心淨信離疑惑故漸得法驗
現前復由法驗現前故信解轉增不可俎壞又釋論
云譬如穿井巳見濕泥轉加精進必望得水又如鑽
火巳得見煙倍復勵力必望得火故曰信解中行也。

【疏】生十大願等者如華嚴經云菩薩住此歡喜地能
成就如是大誓願如是大勇猛如是大作用所謂生
廣大清淨決定解以一切供養之具恭敬供養一切
諸佛令無有餘廣大如法界究竟如虗空盡未來際
一切劫數無有休息又發大願願受一切佛法輪願
攝一切佛菩提願護一切佛教願持一切諸佛法等
又發大願願一切世界佛興於世從兜率天宮歿入
胎住胎初生出家成道說法示現涅槃皆悉往詣親
近供養為眾上首受行正法於一切處一時而轉又
發大願願一切菩薩行廣大無量不壞不雜攝諸波
羅蜜淨持諸地總相別相同相異相成相壞相所有
菩薩行皆如實說教化一切令其受行心得增長又
發大願願一切眾生界有色無色有想無想非有想
非無想卵生胎生濕生化生三界所繫入於六趣一
切生處名色所攝如是等類我皆教化令入佛法令
永斷一切世間趣令安住一切智智道又發大願願
一切世界廣大無量麤細亂住倒住正住若入若行
若去如帝網差別十方無量種種不同智皆明了現
前知見又發大願願一切國土入一國土一國土入
一切國土無量佛土普皆清淨光明眾具以為莊嚴
離一切煩惱成就清淨道無量智慧眾生充滿其中
普入廣大諸佛境界隨眾生心而為示現皆令歡喜
又發大願願與一切菩薩同一志行無有怨嫉集諸
善根一切菩薩平等一緣常共集會不相捨離隨意
能現種種佛身任其自心能知一切如來境界威力
智慧得不退如意神通遊行一切世界現形一切眾
會普入一切生處成就不思議大乘修菩薩行又發
大願願乘不退輪行菩薩行身語意業悉不唐捐若
暫見者則必定佛法暫聞意聲則得實智慧纔生淨
信則永斷煩惱得如大藥王樹身得如如意寶身修
行一切菩薩行又發大願願於一切世界成阿耨多
羅三藐三菩提不離一毛端處於一切毛端處皆悉
示現初生出家詣道場成正覺轉法輪入涅槃得佛
境界大智慧力於念念中隨一切眾生心示現成佛
令得寂滅以一三菩提知一切法界即涅槃相以一
音說法令一切眾生心皆歡喜示入大涅槃而不斷
菩薩行示大智慧地安立一切法以法智通神足通
幻通自在變化充滿一切法界巳上諸願皆亦有廣
大如法界究竟如虗空盡未來際一切劫數無有休
息等言佛子菩薩住歡喜地發如是大誓願如是大
勇猛如是大作用以此十願門為首滿足百萬阿僧
祇大願佛子此大願以十盡句而得成就何等為十
所謂眾生界盡世界盡虗空界盡法界盡涅槃界盡
佛出現界盡如來智界盡心所緣界盡佛智所入境
界界盡世間轉法轉智轉界盡若眾生界盡我願乃
盡若世界乃至世間轉法轉智轉界盡我願乃盡而
眾生界不可盡乃至世間轉法轉智轉界不可盡故
我此大願善根無有窮盡。

【疏】於十界生根者謂於前十無盡界中所修悲願能
引起後地方便名之為根。

【疏】八地巳上者謂後三地境界皆同以無相為境故
言但約方便等者對治惑障有階差故佛性論云無
相無功用道者即八地巳上無相者即真如境乃至
云言究竟者八地巳上見境皆同更無別境所未見
者故名究竟但方便猶有淺深耳。

【疏】所謂信等者信解行地菩薩巳能發起十種大願
又巳得十種心次又成就十種淨治諸地法謂即能
信如來本行所入乃至信成就果即信也菩薩乃至
見諸眾生不免諸苦即生大悲此乃悲也是諸眾生
我應救護令住畢竟佛道之樂慈也菩薩隨順如是
大慈悲法於一切物無所貪惜學行大施喜捨也是
菩薩以大悲心大施心救一切眾生心無疲懈即無
有疲厭也菩薩生無疲倦功德於諸經盡能自開解
即知諸經論也由是功德善能籌量應作不應作於
上中下眾生隨宜利益功德即善解世法也由是功
德則知時知量慚愧莊嚴修治自利利他之道功德
即慚愧也如是功德精勤修行心不懈退是精進不
退功德即得堪受力即堅固力也得堪受力巳勤行
供養一切諸佛即是第十供養諸佛也言復次住是
等者謂此地菩薩巳具十種淨諸地法更於諸佛菩
薩善知識所諮受請問成就是地之法故華嚴經云
諸佛子是菩薩於初地中行果相貌從諸佛菩薩善
知識所諮受請問成地之法無有厭倦乃至十地亦
如是諮受無有厭倦所謂善知諸地障者入初地時
由觀解故知障有十障十地故知智有十治十障故
立十地別善知地成壞者攬行成位能集諸行即成
相也解位無體住自行故即壞相也善知地相果者
謂方便智帶相觀終故名相果善知地得修者謂得
入時即根本智顯是證修非緣修故善知地法清淨
者謂勝進位後得智信等淨地之法離障清淨故善
知地地轉行者依前起後地背相捨故善知地地處
非處者二執名非處二空為住處亦是相應不相應
也善知地地殊勝智者以後勝前增長善巧名殊勝
智善知地地不退轉者謂具方便不退轉故善知淨
治一切菩薩地乃至入如來地者能治障盡得解脫
故等。

【疏】更約前三心作十心等者謂前菩提大悲方便等
三心及種子芽疱等十心於眾多十法門次第說之
則展轉無盡也。

【疏】若解金剛頂十六大菩薩生等者謂金剛瑜伽頂
經中說十六大菩薩出生之事若解了彼中十六之
義即知此中淺略深秘二種成佛之旨此有二譯一
名金剛頂瑜伽中念誦法四卷金剛智譯一名略述
金剛頂瑜伽分別聖位修證法門一卷乃不空所譯
此之二譯雖文勢稍異而修證無殊今依修證法門
略示方隅彼云爾時金剛界毗盧遮那佛在色界頂
阿迦尼吒天宮初受用身成等正覺證自受用四智
外令十地滿足菩薩他受用故從四智中流出四佛
各住本方毗盧遮那佛內心證得金剛薩埵勇猛菩
提心三摩地智自受用故從此三摩地智流出五峯
金剛(五智杵也)光明遍照十方世界令一切眾生頓證普
賢行還來收一聚為令一切菩薩受用故成金剛薩
埵菩薩形住阿閦如來前月輪毗盧遮那內心證得
金剛鈎四攝三摩地智自受用故從此地智流出金
剛鈎光明遍照十方世界以四攝攝一切眾生安於
無上菩提還來收一聚為令一切菩薩受用三摩地
智故成金剛王菩薩形住阿閦佛右邊月輪毗盧遮
那佛內心證得金剛箭大悲三摩地智從此智中流
出金剛箭光明遍照十方世界射害一切眾生於無
上菩提厭離心者住阿閦如來左月輪毗盧遮那內
心證得金剛善哉歡喜王踊躍三摩地智從此智中
流出金剛善哉印時一切眾生憂戚於普賢行生下
劣意者令得身心踊躍乃至住於阿閦如來後月輪
巳上四菩薩屬東方毗盧遮那佛內心證得金剛寶
灌頂三摩地智自受用故從此智中流出金剛寶光
明灌灑一切眾生頂獲得不退轉軄位乃至住寶生
如來前月輪毗盧遮那佛內心證得金剛威光三摩
地智從是智中流出金剛日光破一切眾生無明愚
暗發大智光乃至住寶生右月輪毗盧遮那內心證
得金剛寶幢三摩地智從此流出金剛幢光明滿一
切眾生意願乃至住寶生左月輪毗盧遮那內心證
得金剛笑印授記三摩地智流出金剛笑印光明照
不定性眾生授與平等無上菩提記乃至住寶生後
月輪巳上四菩薩屬南方毗盧遮那內心證得金剛
清淨無染三摩地智流出金剛法光明淨除一切眾
生五欲身心清淨猶如蓮華不染塵垢乃至住觀自
在王如來前月輪毗盧遮那內心證得金剛利釰般
若波羅蜜三摩地智流出金剛釰光明能斷除一切
眾生結使離諸苦惱乃至住觀自在右邊月輪毗盧
遮那內心證得金剛因轉法輪三摩地智流出金剛
輪光明能除一切眾生惡業種子乃至住觀自在左
邊月輪毗盧遮那內心證得金剛密語離言說三摩
地智流出金剛舌相光明能除一切眾生惡業令得
四無礙解樂說辨才乃至住觀自在後邊月輪上四
菩薩屬西方毗盧遮那內心證得金剛業虗空庫三
摩地智流出金剛業光明令一切眾生於一切如來
諸菩薩所成廣大供養乃至住不空成就如來前月
輪毗盧遮那內心證得金剛護大慈莊嚴甲冑三摩
地智流出金剛甲冑光明能除暴惡眾生恚怒速獲
慈心乃至住不空如來右月輪毗盧遮那內心證得
金剛藥叉方便恐怖三摩地智流出金剛牙光明降
伏剛強難化眾生安置菩提道中乃至住不空如來
左月輪毗盧遮那內心證得金剛奉印威靈感應三
摩地智流出金剛奉光明令除一切眾生業障獲世
出世間悉地圓滿乃至住不空後月輪上四菩薩屬
北方如是十六大菩薩前四是菩提心後十二是大
悲又十二中前四福德中四智慧後四精進雖具福
智二種資粮若不精進不得超速譬如鑽火數息終
無果證故瑜伽禮懺云菩提心金剛薩埵菩薩等福
德聚金剛寶菩薩等智慧護金剛法菩薩等大精進
金剛業菩薩等若修真言行者上此十六位時以十
緣生句方便證得暗字大空三昧即是解了金剛頂
十六大菩薩生成等正覺又此十六大菩薩生若一
一從菩薩說時有其十六行者未度此時未得成佛
若能一生度此即是一生成佛都名一生則無十六
之異故云十六大菩薩生也又以此十六菩薩皆從
普賢薩埵心生故念誦法云爾時金剛界如來以持
一切如來身以為同體一切如來普賢摩訶菩提薩
埵三摩耶所生名攝一切薩埵名金剛加持三摩地
入巳此一切如來大乘阿毗三摩耶(此云等現)心名一切
如來心從自心而出即說呪曰嚩􂩩薩埵等下十五
菩薩出生大意同此巳上義當深秘之釋若淺略釋
者如有偈言。

「　弟子堅固菩提心
　從師受得灌頂位
　妙修定慧恒觀察
　深入業用善巧門(普賢菩薩)
　導諸有情勝菩提(金剛薩埵菩薩)
　以四攝法而攝取(金剛王菩薩)
　無厭大悲未曾捨(金剛愛菩薩)
　見行少善便稱美(金剛善哉菩薩)
　無盡檀施等虗空(金剛寶菩薩)
　以能慧光破愚冥(金剛光菩薩)
　有所樂求恒不逆(金剛幢菩薩)
　發言先笑令心喜(金剛笑菩薩)
　能於妙法無染中(金剛法菩薩)
　善用般若斷諸使(金剛利菩薩)
　無上法輪恒不退(金剛目菩薩)
　四辨演說無所畏(金剛語菩薩)
　諸佛眾生事業中(金剛業菩薩)
　恒住堅誓慈悲甲(金剛護菩薩)
　摧破魔羅勝軍眾(金剛牙菩薩)
　堅持諸佛所秘門(金剛拳菩薩)」


又金剛頂瑜伽修習毗盧三摩地法云若有眾生遇
此教晝夜四時精進修現世證居歡喜地後十六生
成正覺即此是也。

【疏】是故餘經等者謂餘經多分廣歎娑羅樹王(娑羅堅固
也)莖葉華果即枝末法輪豈知根種若何今此經則
不如是唯明彼樹王種子及生育因緣謂種子芽疱
等八心長養因緣即根本法輪也。

【疏】復越一劫昇住此地者此地即指一切智地也下
疏云就前三句中更開佛地為上上方便心至此心
時名度於信解地由前三劫信解行地復越一劫昇
住佛地此言一劫非更一阿僧祗劫時分但越佛地
一障便名一劫為此宗以妄執為一阿僧祇故前疏
云若一生度此三妄執則一生成佛何論時分前言
三劫不說四者令佛地一障在十地故又解言復越
一劫者即是越此第三一劫昇住佛地故曰復越一
劫也。

【疏】初觀空性時等者謂觀此畢竟空性時覺知一切
諸法皆入心之實際言心實際者即是入無相海身
心寂滅也。

【疏】十方諸佛同時現前而勸喻之者十方諸佛皆悉
現前申其七勸依華嚴經明七勸者一者應趣果德
勸經云善哉善哉善男子此忍第一順諸佛之法然
善男子我等所有十力無畏十八不共諸佛之法汝
今未得勿復放捨於此忍門勸進求故二者愍念眾
生勸經云又善男子汝雖得寂滅解脫然諸凡夫未
能證得乃至汝當悲念如是眾生勸令化故三者令
憶本誓勸經云又善男子汝當憶念本所誓願普大
饒益一切眾生皆令得入不可思議智慧之門勸滿
本願故四者呵同二乘勸經云又善男子此諸法性
若佛出世若不出世常住不異諸佛不以得此法故
名為如來一切二乘亦能得此無分別法勸雙修故
五者指事令成勸經云又善男子汝觀我等身相無
量智慧無量國土無量方便光明清淨音聲亦無有
量汝今宜應成就此法勸修成故六者勿生止足勸
經云又善男子汝今適得此一法明善男子如來法
明無量入無量作無量轉乃至百千萬億那由他不
可得知汝應修行成就此法勸令遍修故十地論云
無量入者法門無差別故無量作者作事差別故無
量轉者依上上不斷差別故七者悉應通達勸經云
又善男子汝觀十方無量國土無量眾生無量法門
種種差別悉應如實通達其事勸遍知故說七勸巳
彼經結云若諸佛不與此起智門者彼時即入究竟
涅槃棄捨一切利益眾生業等言轉生極無自性心
者前劫發無緣乘心以六種譬喻作唯識觀了知三
性雜染等法皆無自性故唯識云初即相無性次無
自然性後由遠離前所執我法性雖作此觀未得稱
極今以十緣生句觀自心畢竟空性我之與薀法及
無緣皆同一性所謂無性名極無自性此空智生名
極無自性心生也言雖解脫一切業煩惱者行者得
此心時即名之為明明來暗謝故即是無明滅則行
滅乃至生滅則老死滅等名為業煩惱解脫言而業
煩惱具存者淨名經云不斷無明而具明脫之智又
云眾生未成佛以菩提為煩惱菩薩成佛時以煩惱
為菩提故故華嚴疏顯三毒相普有正法彼有五義
一當相即空空故是道非謂此三即是佛法諸部般
若其文非一二約幻用攝生亦非即是如淨名云行
於非道先以欲勾牽後令入佛道等三在惑用心如
俗流輩此在觀心為道亦非即道四留惑潤生長菩
薩道亦非即是如淨名云不入生死大海則不能得
一切智寶等五當相即道不同前四不思議故今第
五義正與此同故無行經云婬慾即是道恚癡亦復
然如是三法中具一切佛法即斯義矣又如虗空出
過眾相而萬像具依故下經云虗空無垢無自性能
授種種諸巧智由本自性常空故緣起甚深難可見
於長恒時殊勝進隨念施與無上果等若真言行者
以阿字門見一切從緣生法皆是毗盧遮那法界身
同於虗空爾時十方通同為一佛國是名畢竟淨菩
提心以此畢竟淨菩提心隨無盡法界無餘眾生界
感應因緣一時普現色身行菩薩道於念念中供養
無量善知識悟入無量諸度門如是於無量阿僧祇
劫中恒殊勝進嚴淨一切佛剎成就一切眾生所作
佛事未曾休息是名普賢行願也又有人疑云云何
實相心中能作如是不思議有為事耶故下經云譬
如一切起宮室雖依虗空無著行此清淨法亦如是
三有無餘清淨生等謂如世間一切諸趣及彼依報
住處皆悉依空而住因空得成而虗空適無所依亦
無念著起作之行今此清淨法身亦復如是雖常寂
然不示諸法之相而遍無餘世界無所不為以從慈
善根力因緣生不由惑業因緣故云清淨生。

【疏】佛還約前三劫作差降對明者謂佛說此六無畏
意明從淺至深從凡向聖堦降位次悟證不同也第
一善無畏即當愚童凡天修十善道常生人天得免
三塗劇苦逼惱名最初穌息處即當十信巳前第二
身無畏謂觀身三十六物之所集成作五種不淨觀
次觀受心法得離四種顛倒於身扼縛得穌息處即
當十信位也第三無我無畏謂觀五薀十二處十八
界悉從緣生都無自性何處有我是於我之扼縛得
穌息處即當十信十行位也第四法無畏謂行者心
住法中約幻𦦨等五喻達諸法即空證寂然界即離
薀之扼縛得穌息處即當十迴向四加行位也第五
法無我無畏謂行者發無緣乘心觀法無我性心得
自在於法無我得穌息處即當初地至八地巳前位
也第六一切法自性平等無畏謂觀實際空性時於
有為無為界二種扼縛得穌息處即當八地巳去位
也故曰佛還約前三劫作差別對明或開住行即以
信位初當善無畏也。

【疏】見此身三十六物等者謂修四念住觀時先作身
念住觀見三十六物之所集成脫體不淨終不於身
而起貪愛三十六者涅槃經聖行品云善男子菩薩
摩訶薩聖行者觀察是身從頭至足其中唯有髮毛
爪齒不淨垢穢皮肉筋骨脾腎心肺肝膽腹胃生熟
二臟大小便利涕唾目淚肪膏腦膜骨髓膿血腦胲
諸脉是故頌云髮毛爪齒及塵垢皮肉筋骨兼脾腎
心肺肝膽并腹胃生熟二臟大小便洟淚肪膏腦膜
骨髓膿血腦胲諸脉是名三十六物行者應當速求
厭離菩薩如是專念觀時誰有是我我為屬誰住在
何處誰屬於我復作是念骨是我耶離骨是乎菩薩
爾時除去皮肉唯觀白骨復作是念骨色相異所謂
青黃白鴿色如是骨相亦復非我何以故我者亦非
青黃白色及以鴿色菩薩繫心作是觀時即得斷除
一切色慾等言五種不淨者一種子不淨謂攬父母
精血業因識種以成身分故二住處不淨於父母胎
中生臟之下熟臟之上故三自體不淨三十六物以
成身故四自相不淨亦名外相不淨九孔常流眼出
眵淚耳出結聹鼻中流洟口出涎唾大小便道常出
不淨五究竟不淨氣絕巳後䏺脹爛臰如是不淨甚
成可惡此上是身念處觀次受心法即是受心法念
處觀也應視受是苦觀心無常觀法無我如是觀時
離我性四倒謂觀身不淨得離淨倒乃至觀法無我
得離我倒故下結云於身之扼縛得穌息處也又准
起信疏曰一無常觀修習觀者當觀一切世間有為
之法無得少停須臾變壞二苦觀觀一切有漏逼迫
心行念念生滅以是故苦三無我觀應觀過去所念
諸法恍惚如夢(無體難追)應觀現在所念諸法猶如電光
(剎那不住)應觀未來所念諸法猶如於雲欻爾而起(本無積聚
但緣集故有不從十方來)四不淨觀應觀世間一切有身悉皆不
淨種種穢污無一可樂如是觀時即得遠離不於我
等四種法性而成顛倒等。

【疏】若於取薀所集等者薀者積聚而為體故取謂執
取凡夫執取以為我故身者依止我所依故言捨自
色像觀者自色薀也像即我也雙離稱捨謂自五薀
尚自從因緣生都無自性何況我也證此寂然名穌
息處。

【疏】一切分段中等者一分一段名為分段所謂從緣
生法待因緣成必有分段差別之相上疏云即是摩
訶般若中歷法廣明者是也如於陰界入分析求心
不可得當知六度萬行乃至一切總持三昧門中種
種求心亦不可得等由此觀故所有一切我愛慢等
皆永不生故云一切分段中等也。

【疏】以如來五眼等者虗空無垢菩提心畢竟無相離
諸根境越諸戲論以如來五眼尚不觀其相皃故原
曉云非象表也五目不能覩其容況餘生滅中人今
所以明三劫六無畏者若不作如此對辨恐常情各
翫先習不能覺其微妙但擬度外事之形迹以顯修
證之淺深也。

【經】深修觀察者對前二劫故名為深謂第一劫中行
者心沒薀中欲對治執有實法故觀此十緣生句如
前所說即空之幻是名為淺第二劫中對治境界攀
緣觀此十緣生句如前所說薀阿賴耶即心之幻亦
名為淺今第三劫中欲離有為無為界說不思議幻
故名深觀也又深修者下疏云謂得淨心巳去乃至
由所證轉深故名深也。

【疏】即幻論遍一切等者如來金剛三業之幻即是遍
一切法界圓壇謂彼法界大漫荼羅中一一本尊皆
是法界幖幟一遍一切名遍一切處遍一切處論幻
者謂遍一切處法界漫荼羅即是如來三密之幻皆
本不生四句求之俱不可得即不思議之幻也。

【疏】且如四諦等者且者不盡之辭如即指斥之語也
法數誠多但舉四諦世界無量直示娑婆蓋取一隅
耳故華嚴四聖諦品云爾時文殊師利菩薩摩訶薩
告諸菩薩言諸佛子苦聖諦此娑婆世界中或名罪
或名逼迫或名變異或名攀緣等諸佛子苦集聖諦
此娑婆世界中或名繫縛或名滅壞或名愛著或名
妄覺念等諸佛子苦滅聖諦此娑婆世界或名無諍
或名離塵或名寂靜等諸佛子苦滅道聖諦此娑婆
世界中或名一乘或名趣寂等諸佛子此娑婆世界
說四聖諦有如是等四百億十千名隨眾生心悉令
調伏諸佛子此娑婆世界所言苦聖諦者彼密訓世
界中或名縈求根或名不出離乃至十方無量世界
各有無量名不可備舉如彼廣說故云且如等。

【疏】如幻陽𦦨等者幻者化也無而忽有之謂也先無
形質假因緣有名為幻化又幻者詐或以不實事惑
人眼目故曰幻也言夢者寐中神游也凡人寢寐神
識不定說文云寐而有覺周禮夢有六種見其凶吉
一曰正夢平安自夢二曰愕夢驚愕而夢三曰思夢
由覺時思念而夢四曰寤夢覺時所道而夢五曰喜
夢喜悅而夢六曰懼夢恐懼而夢故言乾闥婆城者
疏解如文又准義景鈔云梵語乾闥婆此云尋香乾
闥名香婆名為尋西土樂人尋香求乞造作戲城從
人為名名尋香城等。

【疏】四句求之了不可得者謂以自他共無因四句尋
求此夢事終不可得如莊周夢化為蝴蝶四句求時
此夢中之蝶為從自生耶若無夢蝶自不能生故若
自不生從他夢生耶若無蝶他夢不能生故若他不
生為共生耶共亦不生何以故無眠法故若無眠則
蝶夢亦無是則因緣之夢都不可得也。

【疏】有十四變化者故智度論第十七云諸法如化者
十四變化心初禪二欲界初禪二禪三欲界初禪二
禪三禪四欲界初禪二禪三禪四禪五欲界初禪二
禪三禪四禪是十四變化心作八種變化一者能作
小乃至微塵二者能作大乃至滿虗空三者能作輕
乃至如鴻毛四者能作自在能以大為小以長為短
如是種種五者能有主力(有大力人無所下故故言有主力)六者能
遠到七者能動地八者隨意所欲盡能得一身能作
多多身能作一石壁皆過履氷蹈虗手捫日月能轉
四大地作水水作地火作風風作火石作金金作石
等。

【疏】城郭者釋名云城盛也盛受國都也郭廓也廓落
在城外也又郭謂郛也左氏傳曰鄭人入其郛杜預
曰郛郭也又按淮南子鮌(音縣)作城吳越春秋曰鮌築
城以衛君(即堭城也)造墎以守民此城郭之始也。

【疏】故曰無等者上一等字是所等下一等字是能等
謂如來智慧一切法中無可譬喻亦無過上故名無
等即所等也心之實相與彼智慧猶如函蓋是無等
之等故曰無等等。

【疏】一切諸魔皆化身作佛等者智度論云復有魔作
比丘被服來語菩薩汝先從小師聞修六波羅蜜法
皆是虗妄所集隨喜心功德亦是虗妄汝先所聞皆
是虗誑文飾不真非佛口說今我為汝真示佛法乃
至魔作佛身來所說異於法相者亦不信受譬如狗
著師子皮諸獸見之雖怖聞聲則知是狗何況變作
餘身等能令行者變易其心哉。

【疏】自然有緣起智生者即法界不思議秘密緣起之
智生也謂行者以內自觀行力為因外感佛神通加
持力為緣由斯二力故自然而有秘密法界緣起智
生即能得見不思議加持境界是故不同尋常耳。

【經】入漫荼羅具緣真言品第二之一者如上巳明入
真言門中住心之事但是入漫荼羅真言行者所住
境界若有眾生欲入此門應須先入大悲胎藏漫荼
羅從真言傳教阿闍梨發菩提心及受三昧耶或蒙
師許可方乃得入若不入漫荼羅專壇自恣設爾精
進非徒終無果利亦招越法重罪何以故且如顯教
大乘小乘無不詮說輕重戒法然須師受何況金剛
一乘諸佛自誓輙便行之招越法愆故次住心即說
此品今此品題具淺深二義且淺釋者入者趣向遊
履引入之義謂阿闍梨見有眾生堪為法器有大
信解方便勸誨引入大悲漫荼羅中漫荼羅者此云
道場是與弟子發心得道之處謂之道場即漫荼羅
是所入入為能入是入之漫荼羅作依主釋又入此
漫荼羅要具多緣即是須得具多支分謂擇地治地
擇時定日築壇𦘕像結界等然後引入復為請召供
養方始次第受發心法大體同常乃至為作護摩灌
頂等俱屬入漫荼羅所具支分大略言之廣如經說
即入漫荼羅是總具緣是別別從總以立名作依主
釋又此一一緣皆有真言具緣之真言亦依主釋上
來淺釋深釋者入謂體達悟證之義漫荼羅是一切
眾生本覺自心即此心漫荼羅中各各常有無量諸
佛菩薩緣覺聲聞天龍八部無量眷屬之所集會但
以無始無明之所覆閇不自知見譬如貧家寶藏常
在自家由處地下不知不覺知識告語方始知覺眾
生自心漫荼寶藏亦復如是雖有不覺諸佛知識方
便示語即得知之名之為入漫荼羅即本覺之體入
是始覺之智具緣等言乃功德之相如擇地者擇去
心地諸煩惱故餘皆密釋例此可知故曰入漫荼羅
具緣真言也品第二之一者此品文勢長遠為隔次
卷故置一之言品次如常。

【疏】巳知乳酪有醍醐性者即喻眾生心中皆有佛性
乳中醍醐假因緣成眾生佛性亦復如是若離於乳
有醍醐者無有是處涅槃經曰如因乳生酪因酪得
生酥因生酥得熟酥因熟酥得醍醐乃至云雪山有
草名曰肥膩牛若食者即成醍醐佛性亦爾善男子
眾生薄福不見是草佛性亦爾煩惱覆故眾生不見
等今既巳知則令具諸器物方便攢搖醍醐可得法
合易解。

【疏】如世人慈育等者猶如世間之人慈心撫育稚小
之子其子凡有所希父母撫愛之情無所恡惜若索
干將鏌鎁必不與之何以故以不知運用方便必傷
其體故言干將鏌鎁者即釰名也如大阿秋水龍泉
之類按吳越春秋云干將吳人(吳時之人)與漚冶子同師
闔閭使造釰二牧一曰干將二曰鏌鎁鏌鎁者干將
之妻名干將作釰金䥫之精未肯鎔流干將夫妻乃
斷髮剪指指投之鑪中金䥫乃濡遂以成釰陽曰干
將而作龜文陰曰鏌鎁而作漫理干將匿其陽而出
其陰獻之闔閭故曰干將等法合易解。

【疏】如來巳度此微細等者謂如來巳得越度第三重
極細妄執至佛地故曰如來巳度等。

【疏】此領解中文等者疏主指此金剛領解文唯二行
雖則揀省少略而提控摽舉一部宗要通途微妙旨
趣無不周足耳。

【疏】如父母和合至託胎中者此中云父母者漫荼羅
諸佛為父明妃真言為母眾生菩提心識種子託生
故下疏云如男女交會因緣識種子託於胎藏如是
諸佛國王明妃為夫人和會毗富羅種子於大悲胎
藏法界漫荼羅中初生故曰如父母和合等。

【疏】無明父母等者謂一念無明一切煩惱無不從生
故十二因緣貫之在首補處菩薩但有微細無明除
此垢時餘障必盡故曰父母又有偈云煞害於父母
王及二多聞極煩惱所惱得最上菩提今取上一句
准慈恩法苑釋云以愛為母以業為父今補處菩薩
永斷貪愛及業俱生無明種子更無後有之生故云
無明父母極細之垢。

【疏】離法界無別等者應云離法界無別眾生界眾生
界即法界故離心界無別法界法界即是心界故疏
中言略爾。

【疏】如初無畏時以聲字等者謂第一無畏以聲字觀
者真言行人依三密供養修行觀真言之聲及真言
之字而作修行如下世間成就品中經云如真言教
法成就於彼果當字字相應句句亦如是初字菩提
心第二名為聲句想為本尊而於自處作等第二無
畏有相觀者謂四念處觀即真言行者本尊三昧眾
相現前故第三無畏唯薀無我心者觀陰界入分析
求之了不可得即真言行者觀瑜伽境心不可得也
第四無畏法緣心者觀諸薀法如幻𦦨等即真言行
者觀瑜伽境界如鏡像等第五無畏無緣心者觀法
無我性心外都無即真言行者於瑜伽道心自在故
第六無畏平等心者觀心空性法及無緣皆一性故
真言行者即是虗空無垢菩提心也。

【疏】離垢地巳去各於自地觀心中修漫荼羅者以初
地菩薩入三世平等與第六平等無畏無異故取二
地巳去乃至佛地足前六種無畏故成十六重玄義
也今第七重玄依離垢地正直柔輭堪能等十種深
心為門而入修漫荼羅行他皆倣此第八重玄即以
發光地清淨安住厭捨等十種深心為門而入第九
重玄即以焰慧地觀察眾生界法界世界等十法明
門為門而入第十重玄依難勝地過去未來現在等
十種清淨心為門修行第十一重玄依現前地一切
法無相無體無生一平等法為門修行第十二重玄
依遠行地雖修三空而慈悲不捨眾生等十種方便
慧起殊勝道為門修行第十三重玄依不動地無生
法忍為門修行第十四重玄依善慧地淨諸陀羅尼
三昧為門修行第十五重玄依法雲地菩薩離垢等
百萬三昧乃至最後受一切智勝軄位三昧為門修
行第十六重玄依如來地十地之行相次第現前總
此因相而為其門修漫荼行究竟歸於一切智智福
智大海華嚴經云十方國土碎為塵可於一念知其
數毫末度空可知量億劫說此不可盡問十六行位
歷然可觀重玄之義行相云何答有二門初當位因
果後異位因果今初如第一重玄以聲字觀修漫荼
行聲字為門即當其因觀行圓明即當其根增長不
巳入法界壇即當究竟一位既爾餘位皆然故次疏
云此一一位自有菩提種子心有大悲胎藏增長因
緣有慧方便業受用之果即一一位各具此三句義
也後異位因果者謂三劫瑜祇六種無畏三賢十地
始本智明初後更收聖凡互即況行者用心自在了
本不生神解虗中奮迅遊戲以十種緣生句不可思
議幻作鎔融以見心成正覺證心大涅槃為悟入故
十六行位境智皆然豈非重玄耶故金剛頂瑜伽十
六大菩薩生即斯義矣又解謂漸次證入而有二種
初約六無畏從因至果以為漸次後約十地從因至
果以為漸次二門併彰總有十六非次第修行經十
六位也。

【疏】如菩薩修禪時於九次第定等者謂前所明漸次
證入觀行之事恐人難解故以此況之九次第定者
即四禪四無色及滅盡定為從下至上次第修得勝
劣異故名九次第定故大般若云善男子菩薩摩訶
薩九次第定若順若逆入出自在乃至從離生喜樂
地復入第二靜慮從定生喜樂地復入第三禪從離
喜妙樂地入第四禪從捨念清淨地乃至入非想非
非想定從非想非非想定起復入滅盡定從滅盡定
出還入非想非非想定從非想非非想定起入無所
有處定乃至從第二禪起入初靜慮是為菩薩摩訶
薩師子頻伸三摩地。

【疏】或觀無盡法界等者由定自在緣境度生旋轉無
盡且略作句而有十六約無盡法界而有八句以一
切心為一心一心為一切心一心為一心一切心為
一切心門亦有四一切門為一門一門為一切門一
門為一門一切門為一切門約無餘眾生界亦有八
句以一心為一切心一切心為一心一心為一心一
切心為一切心門亦有四以一門為一切門一切門
為一門一門為一門一切門為一切門且作十六者
為順十六重玄義故理應更有二二相合等心門相
望逆順超間旋轉無盡如理應思。

【疏】若以此十六等者十六如上謂以十六重深玄之
義理橫竪統攝十二部經次第別收曰橫統上下總
融曰竪攝又法門相當曰橫統一收一切曰竪攝十
二部者所謂一契經二應頌三記別四諷誦五自說
六緣起七譬喻八本事九本生十方廣十一希法十
二論議一契經者對法第十一謂以長行綴緝略說
所應說義即諸經中長行略說所應說法名為契經
瑜伽顯揚不說長行但總相云佛於彼彼方所為彼
彼有情依彼彼行宣說無量蘊相應語乃至結集者
以妙名等次第安布真善妙義名為契經二應頌者
對法等論同說即諸經內或中或後以頌重頌前長
行義又云不了義經應更頌釋長行雖說義猶未盡
須更頌之即為二義故說應頌一者為益利根後來
二者為顯前不了義令聽法者解明淨故三記別者
謂世尊記諸弟子未來生事記因果也又諸論云了
義經說名為記別記別開示深密意故餘處所言不
了義經名記別者謂以少言略記別故名不了義不
據分明說深義故又總以三義名為記別一記弟子
生死因果二分明說記深密之義三記菩薩當成佛
事等四諷誦者顯揚等云謂諸經中非長行重說或
以二句三句四五六句等說並為諷誦涅槃經言除
修多羅及諸戒律其餘有說四句之偈諸惡莫作眾
善奉行自淨其意是諸佛教是名伽陀經五自說者
瑜伽等云謂於是中不顯請者為令當來正法久住
不請而說名為自說涅槃經說如佛晡時入於禪定
乃至明旦從禪定起無問自說是名優陀那等六緣
起者一因請而說二因犯制戒三因事說法對法等
言因緣者謂因請而說又有因緣制立學處涅槃經
言如諸經偈所因根本如舍衛國有一丈夫羅網捕
鳥得巳還放世尊知其本末因緣而說偈言莫輕小
罪以為無殃水滴雖微漸盈大器是名尼陀那經七
譬喻者涅槃經云如戒律中所說譬喻是名阿波陀
那經對法等言謂諸經中有此況說為令本義得明
淨故二十五云謂於是中有譬喻說對法唯言經中
譬喻涅槃但說律中譬喻瑜伽總說經律論譬喻並
此所攝八本事者謂除本生宣說前際諸所有事除
佛本生餘說一切前際之事是名伊帝目多伽九本
生者謂說世尊往世於某方所有生死身所行菩薩
行所有難行是名本生對法八十一云所謂宣說諸
菩薩行本相應事涅槃言如佛世尊本為菩薩作鹿
作羆乃至作金翅等所可受身是名闍陀伽經十方
廣者說菩薩道不共佛法二空之理包福慧滿名為
方廣唯在大乘不通小教涅槃名毗佛略經對法亦
名廣破無比一切有情利益安樂所依處故宣說廣
大甚深法故名為方廣十一希法謂諸經中宣說諸
佛及諸弟子所有共不共德及餘最勝殊特驚異甚
深之法是名希法涅槃言菩薩初生即行七步放大
光明遍照十方乃至如佛初生入天廟時令彼天像
起下禮敬名未曾有此說佛等殊特之事名為希法
十二論議者謂諸經典循環研覈摩呾理迦涅槃經
說如佛世尊說諸經若依論議分別廣說辨其相貌
是名優波提舍經謂若以此中十六重玄之義理橫
統竪攝十二部經則旋轉無盡又上疏曰如此經者
當知一切修多羅意皆在此如釋迦如來所說法者
當知十方三世一切如來種種因緣隨宜演說無非
為此三句法門究竟同歸本無異轍故曰以此十六
等。

【疏】六體者謂齊巳下(一)齊巳上(二)心巳下(三)心巳上
(四)咽以上(五)頂即六體也。

【疏】自齊巳下等者從如來齊輪巳下示現生於釋宮
之身出胎襁褓童子納娶耶輸出家苦行樹下成道
一切示現同於世人之法示現如是之身及三乘六
趣種種形類種種色像(青黃赤白男女大小)各各言音壇座(金剛
蓮華方圓三角半目等)眷屬三轉不同如下備載皆依大悲胎
藏漫荼羅第三院中次第而住。

【疏】四智四三昧者有說四智是四波羅蜜菩薩四三
昧是四方如來三昧之身今此中四智即四如來四
三昧即四菩薩謂表所居八葉蓮華四方四葉即是
寶幢開敷華無量壽天皷音四如來四隅四葉即是
普賢文殊慈氏觀音四菩薩如是東南西南西北東
北次第而住。

【疏】於自法界門等者對上三重漫荼羅中所現三乘
六趣乃至四智果德佛身各各形像乃至壇座各各
無不成法界門隨彼各各法界門施作真言事業對
他法界門故稱自也若深釋時如是種種法界門皆
從遮那法界自心流出故稱自法界言下文所說等
者謂向下經文雖說四重漫荼本尊真言手印無量
差別不同然究其根本但從心王開出為逗根故作
種種名言字句流通耳。

【疏】下不令普現隨類等者謂有疑云經言皆悉出現
如來之身疏中却約如來六體現出種種三乘六趣
色像威儀等諸法界門豈不違經故疏自通云經中
不令普現隨類而但言悉現如來身者牒彼疑難也
故下文云經中意明本迹俱是法界不可思議加持
之德畢竟不二故豈欲令獨一法界如來之身作三
乘六道種種形像耶譬如真金匠成眾像其金體豈
是種種耶故次疏云毗盧與鬼畜等平等無二是故
從一為門即見心王爾。

【疏】是故作佛事等者上來為彼從初發心乃至十地
諸眾生故遍至十方而作佛事今既作佛事巳還却
收歸佛身本位(三重各各本位)中住住巳而復還入還復入
於一切支分中即表法界無二無不從於法界流無
不還歸於法界也。

【疏】若無明師則所傳無寄者謂此經是諸佛如來秘
要之藏不得輙爾披翫須從師受如欲度嶮難惡道
須依導師若無引導之師則無所達今此亦爾欲發
菩提心修真言秘要之行須依明解之師所傳有寄
寄者憑也託也若無明師則所傳無可憑託故須明
師也。

【疏】得傳教灌頂者灌頂之言有二種別一傳教灌頂
二結緣灌頂結緣者准下疏明若人因遇道場便云
法緣難值乞兼為濟者為作灌頂得灌頂巳於一切
真言門本尊法中求受真言印法隨分修行故名結
緣二者傳教灌頂從初發心求阿闍梨為欲紹襲阿
闍梨位故師許可巳為造立漫荼羅具足儀軌而與
灌頂得灌頂巳堪紹師位故名得傳教灌頂名阿闍
梨也言若度違順八心證寂然界者即初劫中所說
種子根疱等及歸依三寶等名順世八心若三乘初
發道意迄至拔業煩惱根本無明種子名違世八心
以五種譬喻從無性門達諸法即空不為薀界處能
執所執之所動搖證寂然界名阿闍梨言若以心王
自在等者此是第二劫中真言行者觀如幻等六種
喻得心王自在超度人法有無二障覺自心本不生
故上疏曰謂以如幻等門照有空不二而人法二空
之相亦不當心乃名真入法空悟唯識性不滯有為
無為心無罣礙等名阿闍梨言若生極無相自性心
者即是第三劫中真言行者觀察自心畢竟不生我
之與薀皆同一性此空智生名極無相自性心生故
上疏曰行者得此心時觀一切染淨諸法無不從緣
生者若從緣生即無自性若無自性即是心之本不
生心本不生即心之實際心之實際亦復不可得故
曰極無自性心生是名阿闍梨如是次第從下至上
皆得名為阿闍梨也。

【疏】從此復有十重等者十重深行即十地也言於解
三密至上首者謂得傳教灌頂阿闍梨從師次第受
得秘密之法於修行三密傳教人中最為上首此人
以眾德兼備故能流通密教不斷佛種是名佛之真
子常為眾聖之所稱歎故名上首言如金剛薩埵者
是人於大悲胎藏漫荼羅中發菩提心受三昧耶諸
佛印可位同普賢金剛薩埵以冠十六菩薩之首故
云如金剛薩埵言毗盧等者此阿闍梨行阿闍梨事
時凡所加持先觀自身作毗盧遮那何以故若不自
得令他得者無有是處言作最初至同於薩埵者前
雖想身同於遮那但取加持至臨事時即觀自身復
為金剛薩埵遮那不應自作事故故下疏云次觀自
身毗盧遮那所以然者以大日如來是此大悲胎藏
阿闍梨故是故行者若行阿闍梨事時即應以自身
而作本尊若作漫荼羅諸作務時即以自身作金剛
薩埵也。

【疏】若同毗盧遮那智業圓滿者智即是觀自身為大
日身業即觀自身同於薩埵若如是者乃名深行阿
闍梨也。

【疏】兼綜眾藝等者不但發菩提心妙慧慈悲抑亦博
綜世間種種伎藝等。

【疏】謂聲論等者聲論聲明也因論因明也十八明處
六十四能者總標也算數方藥觀相工巧等者略指
也故華嚴經第五地云菩薩為利益眾生故世間技
藝靡不該習所謂文字算數聲明也圖書印璽地水
火風種種諸論咸所通達因明也又善方藥治諸病
癲狂蠱毒悉能除斷醫方明也文筆讚詠歌舞妓樂
悉善其事國城村邑宮宅園苑泉流陂池草樹華藥
凡所布列咸得其宜金銀摩尼真珠瑠璃珊瑚等藏
悉知其處出以示人日月星宿鳥鳴地震夜夢吉凶
身相休咎咸善觀察一無錯謬工巧明也持戒入禪
神通無量四無色等餘一切世間之事但於眾生不
為損惱利益故咸悉開示漸令安住無上佛法等內
明也言緣漫荼羅所要等者即眾多支分且如第六
疏云奏攝意樂樂謂獻塗香時即有獻塗香曲花燈
飲食等皆亦如是一一歌詠皆是真言一一舞獻無
非密印乃至無人解者阿闍梨當自奏之若不能爾
不得名為麤綜眾藝也。

【疏】於一切總持者謂法總持等如前巳明言三昧門
者謂以三昧而為門故或三或四乃至百八三昧等
言道品者道即入聖道品即三十七品故諸度者六
度十度等故四辯者一迅辯懸河𣶏泠故二捷辯隨
難隨答故三應辯應根巧說故四無礙辯四無礙解
故四攝者布施愛語利行同事菩薩以此四法攝眾
生故力者十力也智度論云一者是處不是處智力
分別籌量眾生是可度是不可度二業報智力分別
籌量是人業障是人報是人無障三禪定解脫三昧
智力分別籌量是人着味是人不着味四上下根智
力分別籌量眾生智力多少五種種欲智力分別籌
量眾生所樂六種種性智力分別籌量眾生深心所
趣七一切至處道智力分別籌量眾生解脫門八宿
命智力分別籌量眾生先所從來九生死智力分別
眾生生處好醜十漏盡智力分別籌量眾生得涅槃
佛用是十種力度脫眾生審諦不錯皆得具足以是
故佛雖有無量力但說此十力言無畏者一一切智
無畏佛於大眾中而自唱言我具一切智心無怯懼
故二漏盡無畏佛自說言一切煩惱種現俱盡故三
障道無畏佛自說言我識知一切貪欲能障聖道故
以無怯懼四出苦道無畏佛言我知無漏聖道能出
生死苦名出苦道無畏說此四法心無怯懼名四無
畏今此經復有六無畏如前巳明言等者等彼十八
不共等故。

【疏】即是深修觀察等者此即正明甚深般若也何以
知之以第三劫觀十緣生故亦可具三種般若謂觀
察十緣生句即是觀照般若見甚深中道即實相般
若詮說言教皆文字般若也言照不可得空者今以
前劫為所觀故。

【疏】復次初劫智慧等者謂此菩薩於初劫中與通教
聲聞共行至於二劫猶與廣慧之人共聞以須菩提
於般若會中猶能承佛威神說人法俱空若離佛之
威神則不能也是故皆非甚深今此劫中無邊智慧
所對二乘皆不知故名曰甚深也。

【疏】堪可匠成者匠謂師匠成即成就由通達三乘故
堪能為人師匠成就弟子三學等故又匠是工匠如
世工匠能匠成諸器阿闍梨法匠能匠成三乘三學
法器又匠將也即將作少府秦官掌理宮室也今言
匠者蓋從彼為稱也。

【疏】即攝諸經八識等者即解深密等經唯識等論也
言無性義者如唯識論云謂依初遍計所執立相無
性由此體相畢竟非有如空華故依次依他立生無
性此如幻事託眾緣生無如妄執自然性故假說無
性非性全無依後圓成實立勝義無性謂即勝義由
遠離前遍計所執我法性故假說無性非性全無等
言佛性一乘等者涅槃勝鬘如來藏等經也問今第
三義巳該圓宗第四立如實知自心別收秘藏豈華
嚴般若劣於如來秘藏耶答此乃宗果是同但顯密
為異前約教相圓極攝諸了義後約威靈呪驗屬以
秘宗復何疑哉。

【疏】隨事分別識其性類者若真言中有那那(興也)烏乳
(威德)字者當知是增益相應性類若真言中有麼囉野
鉢吒野等者當知是降伏性類若真言中有扇多微
戍陀等者當知是息灾性類若本尊作熈怡相及黃
色者是息灾性類若作喜怒相及黃白色是增益性
類若作忿怒相及青黑等色當知是降伏性類供物
顏色聒淡辛酸等以類准知。

【疏】右手是三昧等者興善印關云左羽右羽右左手
左止右觀亦復然言十指等者興善云右羽慧方願
力智左手檀戒忍進禪左小為頭終右指十波羅蜜
對相連言亦是一切智五輪譬喻義者如來一切智
難可識知以五輪譬之五輪者地水火風虗空也故
興善云五輪左小為頭數便是地水火風空又如上
經云譬如大地一切眾生依如是一切智智天人阿
脩羅等依譬如火界燒一切薪無厭足如是一切智
智燒一切無智薪無厭足等今此亦爾言一切緣中
皆有第一實際者如上所說一切因緣事相之中皆
以四句觀之畢竟不生名為皆有第一實際也。

【疏】及於漫荼羅中觀至器非器者阿闍梨引弟子入
漫荼羅拋華之時觀所擲華所至之處隨上中下類
可能知彼是器非器如擲華時華墮在佛首當知彼
人於佛頂真言中易得成就若墮佛身中分當知於
佛心真言中易得成就若墮佛身下分於使者真言
中求悉地時易得成就於餘真言中成就較難又是
器非器者華所至處表器餘不至處表非器如世供
器隨色受名謂若盛香者名為香器非華果等若盛
華者於華名器於香食等名為非器若華至佛頂於
佛頂名器於佛心等名為非器或可至尊上是器全
不至者名非器。

【疏】信諸佛菩薩者者謂阿闍梨應當信知眾生一念
心中皆有諸佛壽量之身乃至不退諸菩薩等以無
明所覆未得顯現但當於此三密加持諦信勤行乃
名深行阿闍梨也。

【疏】寂光海會等者寂光土也海會眾也即是能寂光
明土中塵沙之眾此通真應故普賢菩薩行法經云
釋迦牟尼毗盧遮那遍一切處其佛住處名常寂光
常波羅蜜所攝成處我波羅蜜所安立處淨波羅蜜
滅有相處樂波羅蜜不作身心相處等又第二疏云
行者得此心時即知釋迦牟尼淨土不毀見佛壽量
長遠本地之身與上行等從地踊出諸菩薩同會一
處修對治道雖位隣補處不識一人如是甚深之境
乃至不退菩薩尚不能知豈況下凡是故難信言補
處三請等者補處即彌勒菩薩也三請者法華壽量
品云彌勒菩薩因見從地踊出諸大菩薩又聞世尊
言是我化遂說偈言佛昔從釋種出家近伽耶坐於
菩提樹爾來尚未久乃至云云何於少時教化令發
心願佛為未來演說令開解如是說巳爾時佛告諸
菩薩及一切大眾諸善男子汝等當信解如來誠諦
之語如是三說巳彌勒合掌白佛言世尊唯願說之
我等當信受佛語如是三白巳此即三請也復言唯
願說之我等當信受佛語爾時世尊知諸菩薩三請
不止既云三請不止次垂誡云而告之言汝等諦聽
足前三說故云四誡問此豈不違法華疏云如來三
勑補處四請耶答彼言三勑者但取三告名為三勑
彌勒四請者謂經云如是三白巳復言唯願說之即
四請也各據一義故不相違。

【疏】到於住地等者住地即十住此十住地通名信解
行地或度於信解者即至佛地也謂於前三句義中
開出佛地為上上方便心至此第四心時名究竟一
切智地故經云四分之一度於信解也。

【疏】乃至諸賢聖眾亦稱歎者是人得傳教灌頂巳得
諸賢聖之所稱歎故下經云當知彼善男子善女人
從如來口生佛心之子在所遊方即為有佛施作佛
事是故秘密主若樂欲供養佛者當供養此善男子
善女人若欲見佛即當觀彼時金剛手普賢等上首
諸菩薩同聲說言我等從今巳後當恭敬供養是善
男子善女人何以故同見佛世尊故。

【疏】為作心漫荼羅等者謂內心瑜伽與彼外壇無異
也然彼皆是內心法門一切眾生同有此性而不能
自信不自了知如來明了自證而為一切眾生普開
覺之亦令同得今深行阿闍梨為作此心漫荼羅漫
荼羅行相如住秘密漫荼羅品具明言慈悲水作心
灌頂者又彼品疏云師當住瑜伽之座觀於阿字加
點置弟子頂十字縫中當知此上有點即是甘露法
水用灌其頂此與佛初受軄皆傳教灌頂也。

【疏】不應作最後等者即是阿闍梨教誡受法之者自
今巳後當如所得廣作利他勤而行之勿得作最後
斷種人即是教令應紹繼先師所作事業也故智度
論佛屬累阿難云我滅度後好守護般若乃至當教
化弟子弟子復教餘人展轉相教譬如一燈復燃餘
燈莫作最後斷種人彼自釋云如世人有子若不紹
繼則名斷種最為可耻佛以此喻告阿難汝莫於汝
身上令般若斷絕今亦如是師誡弟子莫於汝身上
令此道不行故曰不應等。

【疏】以如是諸法畢竟等者應以字門顯之且如灑
字門詮一切法性鈍義夫自性鈍者即是無分別心
不愚不慧無妄無覺乃至一切諸法不能動搖所以
然者如世間人以取捨不亡故尚智慧而棄愚癡尊
涅槃而賤生死而今觀灑字門心無分別則心無高
下故名調柔也。

【疏】隨有所作皆與三昧相應者謂若本尊作慈悲之
容或身白色應供白華名三昧相應若獻黃赤名不
相應香等類此言一一緣至入法界門者若作如是
三昧等應當一一四句求之皆不可得名入法界門
也。

【疏】謂於三部等者三部者佛部蓮華部金剛部且如
於佛部真言作成就時取彼所成之物或安膳那或
雄黃朱砂之類而置本尊壇中依法作之悉地成時
前上中下三相不同上成有三相謂初夜煖生中夜
煙起五更𦦨出中成有二相謂除𦦨下成有一相謂
但煖生等真言行者須善通達言皆與正理相應者
謂雖作種種成就而不取著不異於如故言又於息
灾法中等者即下云若入普門世界能以一念中具
足相應也。

大毗盧遮那成佛神變加持經義釋演密鈔卷第四

大毗盧遮那成佛神變加持經義釋演密鈔卷第五
燕京圓福寺崇祿大夫檢校大保行崇
祿卿總秘大師賜紫沙門　覺苑　撰

【疏】爾時安心不動等者行者此相現時即當安心羅
字門中羅字門者一切諸法離塵染故謂上境界皆
是六塵之相但是妄情所行之處復以阿字而轉觀
察以其情塵本不生故當知所可見聞觸知之境悉
是法界豈以法界而與法界作留難耶如是觀時即
能安心不動言依於法教而淨除之者即指上方便
也又或但觀羅字而淨除之謂此羅字即是塵義
便當如上所現之境若上置點即成覽字此點即
是大空之義謂虗空無相難可表示而以圓點識之
即觀羅字同於大空一切障染自然淨除也。

【疏】金翅鳥王等者如華嚴經云譬如金翅鳥王以左
右兩翅皷揚海水使其兩闢觀諸龍眾命將盡者而
搏取之如來出現亦復如是大止妙觀而為兩翅鼓
揚眾生大愛海水使其兩闢觀諸眾生根熟之者而
度脫之由勇健心故能爾也。

【疏】薩陀波崘求法因緣者智度論云時曇無竭菩薩
在眾香城薩陀波崘從遠方來不惜身命為欲聞法
爾時曇無竭菩薩說法日沒起入宮中薩陀波崘菩
薩作是念我為法故來不應坐臥當以二事若行若
立以待法師從宮中出說法時曇無竭菩薩七歲一
心入無量三昧及行般若波羅蜜方便力薩陀波崘
七歲經行立住不坐不臥無有睡眠無欲恚惱心不
著味但念曇無竭菩薩何時當從三昧起出而說法
薩陀波崘菩薩過七歲巳作是念我當為曇無竭菩
薩敷說法座曇無竭當座上說法我當灑掃清淨散
種種華敷七寶牀求水灑地惡魔隱蔽而不能得作
是念我當刻身出血灑地令無塵坌乃至帝釋知其
心念即以三千碩天曼陀華與薩陀波崘薩陀波崘
受華以半散地留半待曇無竭座上說法時供養爾
時曇無竭從三昧起為說般若波羅蜜薩陀波崘見
曇無竭心淨悅樂乃至聞法得無量三昧(云云)如是
種種因緣終不退於菩提之心又彼經云是時十方
諸佛安慰薩陀波崘菩薩言善哉善哉善男子我等
本行菩薩道時求般若波羅蜜得是諸三昧亦如汝
今所得乃至於是佛法倍應恭敬生清淨心於善知
識中應生如佛想何以故為善知識守護故疾得阿
耨多羅三藐三菩提是時薩陀波崘菩薩白十方諸
佛言何等是我善知識所應親近供養者十方諸佛
告薩陀波崘言善男子曇無竭菩薩世世教化成就
汝阿耨多羅三藐三菩提是汝善知識汝供養曇無
竭菩薩若一劫二劫三劫乃至過百千劫頂戴恭敬
以一切樂具三千世界中所有妙色聲香味觸盡以
供養未能報須臾之恩今入漫荼羅弟子亦見十方
諸佛安慰稱讚阿闍梨勸發其心也。

【疏】禪定智慧不可以福願求等者欲成佛道凡有二
門一者禪定二者智慧今欲出生大悲漫荼羅故要
因禪定其禪定門必須大精進力何以故欲界亂心
不能得見諸法實相譬如風中燃燈不能靜鑒燈在
密室必得寂明是故須禪定又雖須禪定亦非麤觀
而可能得要因瑜伽又雖具瑜伽若無精進亦難證
得如鑽火數息煙尚不出何況得火必須勵強不息
可辨其事今欲獲禪慧必須精進故下疏云如佛所
說血肉竭盡不捨精進故曰禪定等。

【疏】如佛所說至皆辨者(全是智論)彼論又云菩薩種種因
緣呵懈怠心令樂著精進懈怠黑雲䨱諸明慧吞滅
功德增長不善初雖小樂後則大苦譬如毒食初雖
香美久則煞人等真言行者應脩精進捨諸懈怠悉
地易獲也。

【疏】六根淨故等者謂此功德通於凡聖二位故法華
論云凡夫人以經力故得勝根用又經云以父母所
生肉眼見於三千大千世界等若論聖人六根淨故
而得互用謂一根中悉能具足見色聞聲知香了味
覺觸等也有解分得互用通地前今深行闍梨或自
功德力證或由法威德力故曰六根淨等。

【疏】除阿闍梨恡法心者此不恡法心乃是真言行者
所持之戒若是餘經律論說煞盜染妄為四波羅夷
今持明藏中判屬偷蘭此則於道有礙不斷慧命故
今以捨一切正法(一)捨離菩提心(二)慳恡一切法(三)
作不利眾生行(四)四此犯者即得波羅夷罪此恡法
心即犯第三重禁故下疏云有人雖不捨正法不離
菩提心然於正法慳恡不肯觀根惠施亦犯波羅夷
所以然者因如來出世方有正法乃至一句一偈無
非世尊喪捨身命為其童僕然後得之是一切眾生
父母遺財而今竊為巳有故此秘密藏中同於盜三
寶物也。

【疏】如法華中廣說者此偈即是開十方三世諸佛方
便之門以佛佛道同更無餘道故引三世為證疏主
欲顯此中開權顯實之義故指法華廣說彼經方便
品云。

佛告舍利弗諸佛如來但教化菩薩諸有所作常為
一事唯以佛之知見示悟眾生無有餘法若二若三
舍利弗過去諸佛以無量無數方便種種因緣譬喻
言詞而為眾生演說諸法是法皆為一佛乘故是諸
眾生從佛聞法究竟皆得一切種智乃至未來現在
亦復如是彼中文廣故不繁引。

【疏】坐於諸法寂滅等者寂滅即無相義但心自證不
從他得故無諸相坐謂安處即是處於寂滅道場故
法華云諸法空為座是也。

【疏】雖前品廣明等者此通妨難謂此中更無行位差
別可錯其間何以前文廣三劫十地六無畏等種種
差別諸相耶故今疏云雖前品廣明諸相但為莊嚴
至論心處意皆如是何有異哉。

【疏】住於四性等者西印有四大姓一剎利姓二波羅
門姓三薜舍四戍達要非旃陀羅等言隨順有事八
心者即前種子茅疱等順世八心也。

【疏】八方大風者謂稱譏毀譽利衰苦樂如前巳明又
方者處也即稱譽等八處之境猶如八方之風能損
眾生善根華果而不能吹動淨菩提心堅固山王所
以者何安住甚深之諦理故故云八方大風等。

【疏】水是流不住等者即喻行者勇猛精進及福德不
斷之義言以先能安心諦理人者此舉見諦之者難
得其人故次云自不可多得既爾如何可作耶次又
云但使從本淨流出等言本淨者即菩提心處依之
勝進故云流出依斯心水建立悲生漫荼羅也此通
能悟不須見諦又此選地中從初山林多華果暨至
仙人得道處一一處中皆存法喻淺深二釋思之。

【疏】除共二乘等者除是甄揀之義謂共般若通教二
乘及廣慧者同得巧度一切智故說法利生悲相應
故除此之餘俱名不共此則藏教愚法二乘遠離大
悲自專出離皆此取之而為無聖迹處故云除共二
乘等。

【疏】遮文荼等者此是夜叉趣攝能以呪術􂞅禱害於
世人世人亦有行此法者法華經云若吉遮若人吉
遮即其是也。

【疏】朽木謂不欲等者謂於善等法中都無欣樂設起
欣樂懈墮不勤為過斯甚難可近成故喻朽木言不
欲者欲者於所樂境希望為性勤依為業而今返此
故以為名言懈怠者於善惡品修斷事中懶墮為性
能障精進增染為業以此二法久遠巳來於諸煩惱
有所偏習難可棄除是故不堪樹立眾藝軌匠成就
於三學設爾攝入漫荼以如是過習含藏在心地之
中故雖一心行道魔事易興要須簡去也。

【疏】乃至灌頂地中等者即菩薩第十地因滿之位斷
業相細惑況彼蛙虫之類上疏云補處菩薩擇去心
中無明父母極細之垢義與此同若准相教於此位
中斷俱生煩惱種子乃見淨心之地故名蛙等。

【疏】言宿直等者宿謂二十八宿即東方角亢氐房心
尾箕北方斗牛女虗危室壁西方奎婁胃昂畢觜參
南方井鬼柳星張翼軫此等諸宿各隨所直之日或
善或惡及所好不同故須依息增降敬相應擇定今
言二十七者月行二十七日經一周天曆二十七宿
滿一百八足故也言作十二房者或可言宮則十二
宮分也言每次有九足者足即度也。

【疏】五種牛味者乳酪生酥熟酥醍醐也或是乳酪酥
糞液也。

【疏】皆是法界幖幟者切韻幖者頭上幟也幟即旗幟
頭上置幟要識其主也謂軍旅既行旗為前導則識
其主也法界幖幟亦復如是諸佛如來於一切大會
漫荼羅中建此無上菩提幖幟能令八部等類善根
性者觀此種種像類則知法界之主親近修行故曰
皆是法界幖幟也。

【疏】順種種悉檀者今疏意在菩提心嘉會之辰者即
順第一義諦悉檀也或因見佛說法或覩神變或於
菩薩餘聲聞緣覺而發道心者即順為人悉檀也或
以華香等供養如上福田心得歡喜便即發願希求
佛果者即順世界悉檀也或如是時中菩提心有寂
靜力乃至有威猛力者即順對治悉檀也佛以此四
方便建立菩提若能順趣則功不唐捐亦不生障礙
也。

【疏】中間與時昇降等者謂前菩提心即阿字菩提
行即長阿字成菩提即暗字般涅槃即惡字
於此中間利他方便勝劣不同皆是長噁字依此
方便辦事之時而有昇降不同或有依諸佛為門而
趣求者名之為昇或依菩薩諸天為門而趣求者名
之為降雖作此說而實不二也或自果之因俱名中
間言與時者與即共義謂月行躔次以日為時月隨
時則有晦明遲速之異人歷劫則有巧拙進怠之殊
既其昇降成差乃況行位不等此約趣果方便之力
也言當知巳攝等者謂此五字即是五輪百字之主
故能攝也。

【疏】初日分等者初日即是阿字菩提心後日分即是
暗字成菩提問前說阿字次說長阿字第三說暗字
此中何故不說長阿之行直說暗字成菩提耶答前
約從因得果是故別開今約因行合論故但為二或
但存阿或但留暗隨應俱得下有證處。

【疏】阿利沙偈者梵語阿利沙秦言古聖主即自利利
他殊勝功德古仙聖道也一切諸佛無不依此而住
又云阿利沙第一最上極高不退不却不沒具足功
德無所減少是名阿利沙住處智論第五十三云復
次須菩提菩薩摩訶衍所謂四無所畏何等四佛作
誠言我是一切正智人若有沙門婆羅門若天若魔
若梵若復餘眾如實難言是法不知乃至不見是微
畏相以是故我得安穩得無所畏安住聖主處又第
二十八論問曰何故佛至誠言安立阿利沙住處答
曰自功德具足亦令眾生得安樂利益若佛自得安
樂住處不能利益眾生不名阿利沙住處乃至一切
疑悔邪見能除却故一切甚深問難悉能解釋故名
安立阿利沙住處如是等因緣功德力故至誠言我
安立阿利沙住處眾中師子吼(云云)今行者欲於此
地為弟子故建漫荼羅如釋迦聖主住處我欲安住
是故警覺地神亦是作誠實言安立古聖主住處是
故此偈名為阿利沙也。

【疏】汝天女者謂地神是即金光明經善女天也。

【疏】號為寂業師子者偈中云釋師子救世具足應云
釋迦師子救世偈以五字成句故略去迦字但存釋
字此釋迦言尋常翻譯或但云能或云能人今云寂
業者蓋依字門而立其名謂前梵本偈中云赦吃也
(二合)者赦即是奢字門奢者一切法寂義也吃也者上
吃字是迦字門為連合也字取聲便故遂作吃音迦
者詮一切法造作義造作即業也由此故云寂業師
子也。

【疏】然要其宗極等者要者取也謂以字門解釋此偈
取其宗本至極正在我字之中問既取正在我字不
知何者是其我字答即偈末痕字是也問既取偈末
痕字是我字何故不釋痕字却釋怛文字耶答蓋密
意耳其密者何疏主為顯以末收本故標正在我字
之言復彰依本起末是故先明怛文之字問怛文之
字巳如疏辨未審痕字其義云何答痕者我義若
深釋時體是賀字賀者詮於因義謂此偈正為警
覺地神要護是地離於魔障即是因緣事相之法阿
利沙離因緣故又於賀字之上安置一點此點表
大空義即是因緣本來不生遠離眾相若證此大空
即知我巳是空地神亦空魔軍亦空既三事俱空何
得以痕字本不生我警發怛文字本不生地神降
伏年字本不生魔軍耶又此我字或恐悞書應是
多字多字之義疏文自見故曰然要其宗極等。

【疏】先巳三昧至供養等者謂譯主阿闍梨教誨真言
行者若欲作此淨地法時先當以三昧耶真言法界
真言金剛自性真言加持自巳之身要須依法則能
遠離諸障方可建立大悲漫荼羅言皆如供養法中
所說者即指此經第七卷也。

【疏】用羅字門等者行者如前想加持巳然後想羅
字門即塵垢義又於羅字安點即成囕字由觀囕
字故自淨內心之地即證大空離諸垢障故供養儀
偈云羅字色解白空點以嚴之如彼髻明珠置之於
頂上等此中文略行者如是作巳又於觀行心中先
起風輪形如半月以訶字門加持(阿字悞書)想賀字在
半月風輪中故供養云最初中下位思惟彼風輪訶
字所安住黑光焰流布次想水輪以縛字加持謂想
縛字在圓輪中次想金剛地輪以阿字置方輪中如
是次第而加持之即是世界初成之相須得一緣不
亂審諦觀想心境相應明了不謬耳。

【疏】以淨菩提心種種功德等者前淺釋中阿闍梨以
塗香華等而為供養今深釋時阿闍梨即以淨菩提
心所生種種功德迴向一切智智而為供養此以淨
菩提心種種功德迴向一切智智等一十五字三度
用之行相可知也。

【疏】即是一八不定之相等者此則雙囑諸法與實相
也一則法常無性八即從眾緣生以諸有為法既無
自性即一實理也以諸法既從緣生乃有生滅斷常
去來一異即有為也一不定一能成八故八不定八
即是一故既其一八不定即能越諸戲論也。

【疏】若一切等者此則反成若作十緣生句中虗空句
觀時一切有為之法皆如虗空諸法實相亦如虗空
既有為實相皆如虗空豈得逃避此處虗空貪求彼
處虗空耶。

【疏】如言三月等者即是行者觀自心上而作圓明於
圓明中想作三重於三重上旋環布置三十四字即
是三轉法輪之義豈可唯作九旬之解耶。

【疏】又自犯三昧耶者阿闍梨三昧耶戒中第三戒不
得慳恡一切法雖不得慳恡而不得差根授道如經
云差根授道為人天冤法華經云鈍根小智人著相
憍慢者不能信是法當來世惡人聞佛說一乘迷惑
不信受破法墮惡道是故自損損他故犯第四三昧
耶戒。

【疏】嚴身方便等者謂阿闍梨造漫荼羅時多為頻那
也迦等之所侵難遂以金剛甲冑莊嚴自身等令魔
不敢近故也是法如供養中說臨時取來。

【疏】加持五寶等者五寶謂金銀真珠螺貝赤珠有說
上三同下二是水晶玉五穀者謂稻穀大麥小麥小
荳胡麻五藥謂乹朽迦哩藥勿哩何底藥娑訶藥娑
訶提婆藥稅多擬里迦藥即是茯苓朱砂雄黃仁參
赤箭有說是蓽𦭞赤箭人參茯苓茴香也經南無三
曼多至莎訶者此一密言除歸命外都成六句第一
無勝或云無等等三昧句謂此漫荼羅王出過一切
語言譬喻無有一法可為倫疋故名無等等梵語三
迷此譯云等上帶阿聲即云無等第二虗空平等句
謂此心地畢竟清淨等同虗空故以為名第三平等
隨現句謂此心地等虗空故能遍一切眾生界平等
普現隨類之身故以為名第四本性清淨句今以香
水灑地為除穢故謂以性淨之戒香和合性淨之悲
水遍灑法界眾生性淨之心地故以為名第五法界
極淨句謂法界即是阿字本不生故猶如虗空性離
塵染故名極淨句也第六警覺自誓句謂一切如來
以此密言作師子吼警覺一切同入此中故名警覺
又一切如來本行菩薩道時見是義故作師子吼發
此誠言其有眾生誦我誠言不虧法則則當如其所
願皆充滿之今阿闍梨巳隨如來三昧耶教誦此密
言唯願如來不違本誓令我道場具足嚴淨故以為
名。

【疏】彼真言曰等者彼者指經也問經文譯梵從唐何
故此中皆置梵字答疏文為取字門義故以其梵字
字義句義勢變多瑞若只從唐失義味故是以疏置
梵字指事而明也。

【疏】今皆以普遍心等者即指能歸之心如所歸之境
也然此遍義就一如來不分而遍法界亦遍塵道客
塵之處及彼空塵所含重重帝網剎土各別調伏無
盡生界復有分身而遍之者如是一佛一切諸佛亦
如是遍此則所歸之境其能歸者亦以一身遍於前
境或想多身如是而遍普歸命巳然後誦此真言欲
令此諸佛不越本誓故不越本誓者即此真言末句
莎訶是也。

【疏】餘諸字門皆為等者迦佉等三十二字門對此阿
字故名為餘皆為莊嚴等者以此阿字即是菩提心
之本源猶如種子由依種子則能生長大悲萬行之
華及方便究竟之界如是華果皆屬菩提心故云皆
為莊嚴此字故也言今所造大悲等者今所造立大
悲漫荼羅之王雖涉外事皆為成此阿字菩提心地
也。

【疏】於一切法都無染著等者釋真言三迷字也三者
本體是沙字也迷者本體是麼字也娑者是諸法都
無染著之義此娑字無染之義即名蓮華三昧蓮華
體性香潔塵莫能染住是三昧故自然麼字諸法空
相亦不可得即是諸佛大空之智是故娑字是定麼
字是慧定慧均等故云三迷此是依字門解釋也。

【疏】此等注為未決等者謂此娑字有注為漏淺義有
注為等隨義若於等隨義上巳生決定於淺漏義上
而未決成由未定故不可去其淺漏唯留等隨是故
兩存其字也言良者善也謂兩存其字即為善矣言
皆悉如如者釋成多字義也謂多者詮一切法如如
之義故言伽者大空三昧者此伽字即是真言句中
揭字此中釋義故異於經中也又解梵語三麼多奴
揭帝此云等隨謂阿字金剛地普遍情根故名為等
又阿字本尊身應諸生類故名曰隨依此等遍心地
畫作隨類悲壇故曰等隨復次巳下別明字義謂娑
是漏義淺義麼是我義意義二字通指故曰此等言
未決者以此二字各有兩義情難去取是故雙存娑
麼之文故注歎云良善也所以稱美者以娑麼二字
連下多字如如義俱名為等。

【疏】復次法界等者謂法界眾生界心界由入阿字門
故而成相即如是展轉心界即是第五本性淨句乃
至即是第二句中最初阿字門為真言之體是故以
諸餘字門嚴成阿字菩提心本源也。

【疏】決於東方大勤勇等者勤勇印名即作三角形上
闊下尖即是十方三世一切如來大勤勇印也亦名
諸佛心印處謂住處彼位是大勤勇住處下處字皆
同言東南等者真陀摩尼亦是印名謂大日東南維
是置真陀摩尼寶處言東北等者大日東北是虗空
眼印處置佛母位次文易知備如下說疏轉作大日
如來身者行者於白檀中心先觀作寶蓮華臺寶王
宮殿寶王謂真陀摩尼也又於殿中敷置寶座座上
置白蓮臺然後於白蓮臺上觀想阿字轉此阿字為
大日之身故云轉作等。

【疏】而以無垢眼觀之者非用肉眼而能得見應以法
眼而觀察之謂想羅字安二眼中名無垢眼何以知
然謂羅字者詮一切法離塵義故念誦儀云羅字名
無垢應觀為兩日故云以無垢等言此中深秘之趣
可以意得者謂此經甚深秘密理趣但以方隅示之
難以累書學者以意類例釋之易可知耳且如先治
地中說地中瓦礫荊棘髑髏等非情之物蜣蜋蜈蚣
等有情之物其間深密之趣但是百六十心垢污雜
淨心行者建立內心大悲漫荼羅淨治心地之時須
得擇去故云深秘等。

【疏】當轉阿為縛等者行者前觀華臺上阿字作金
剛色於首中置百光遍照王(即大日如來也)今將以塗香華
等如法供養須轉阿字大日之身而作縛字薩埵之
身然後奉供等。

【疏】餘如瞿醯等者梵語瞿醯此云念誦即持念誦儀
也此未見本。

【疏】此意云等者今此三句真言之意如彼巳下引古
成今謂如彼時釋迦牟尼坐於金剛道場得一切如
來所共加持魔不能干今此亦爾故云此意云等。

【疏】第二院四菩薩者第二院中東方妙吉祥菩薩南
方除一切蓋障菩薩西方虗空藏菩薩北方地藏菩
薩具如下經文。

【疏】三輪化導者輪有三故化謂教化導謂示導佛以
三輪教化示導諸眾生故一神變輪神體是智修所
成果威用難測名之為神能變現故名之為變有摧
伏鎮遏二利用名之為輪神即是變神變即輪並持
業釋又云神是能變變是所變變之神故依主釋也
即此釋體有摧伏義名之為輪神變即輪或云所變
之境有不測義名之為神是所變故復名為變神所
變名為神變所言輪者是能變智從境為名神變之
輪也二記心輪心是他心即所記也記謂識別乃是
自心即能記也心之記故能記之智有摧伏義名之
為輪記心即輪雖亦能記他心所等心是主故俱名
記心也三教誡輪教謂教授令人脩善誡謂識勗令
人斷惡兩義各異合立一名相違釋也又一言之中
便具二義亦教亦誡同依釋也前解意者對二人說
謂有一人未脩諸善不作諸惡未脩善故教授令脩
不作惡故無可誡勗此即名為教而非誡復有一人
善惡俱作巳作善故不須教授巳作惡故要須誡勗
此即名為誡而非教所以說言教誡兩異合立一名
後解意者對一人說如有一人未脩其善復作諸惡
故須雙說輪有二義一即教誡上有摧伏義名之為
輪教誡即輪二發語智有摧伏義名之為輪教誡之
輪也。

問曰三輪當六通中何通耶。

答神變輪者
即神境通記心輪者即他心通教誡輪者即當漏盡
通既爾前解輪義或是語體何當漏盡豈彼語體名
為通耶釋云是通發故是通之境故亦為名今說三
輪者摧未信者令生淨信巳信者令脩行巳修行者
令得果故謂於諸法無所罣礙猶如日輪普照一切
三乘根器隨其所宜演說正法無所執著此說圓滿
普照無限由神變故能現種種神通境界令他於巳
生極尊重由記說故能觀有情心行差別由教誡故
如所悟入為說正法於所修行能正教誡又為三輪
正是淨於三密方便由神變故淨於身密由記心故
淨於意密由教誡故淨於語密或可隨一輪能淨於
三密等謂阿闍梨安寢之時先思惟華臺復又思惟
阿字之門即於夢中見無量諸佛菩薩示作佛事隨
種種應度眾生即以三輪教化示導又十輪經說如
轉輪王所有輪寶王將遊適前導而行能摧不賓鎮
巳伏故三輪亦爾未信等者令生信故先巳信者令
決定故。

【疏】則於蓮華三昧者上疏云謂菩提心於一切法都
無染著即名蓮華三昧也。

【疏】直信等者謂其心質直信向不疑言無有能怖畏
者兼具智也雖有直信不生疑謗智若不具聞說三
種秘密方便不肯進修或雖進修遇諸相違境界及
長遠之時而生怖畏無如是怖畏相者即堪攝受耳。

【疏】深慧以嚴身等者無邊諸佛之法猶如虗空非二
乘淺劣之器乃能堪任要具大乘深勝之慧用自莊
嚴則能受持如法華經云無智人中莫說此經若有
利根智慧明了多聞強識求佛道者如是之人乃可
為說。

【疏】如智度尸波羅蜜等者疏釋此句經文分作兩節
下節釋不慳即持智度檀波羅蜜可相扶順今此正
釋忍辱何故却指智度尸波羅蜜中廣說豈得相成
耶蓋取一度即具餘度故不相違又由具忍辱波羅
蜜故即能持是不慳恡戒又智論云持戒生忍為持
心故持戒無忍墮三惡趣又忍為大力能牢固戒令
不動搖又戒無量也云何具持唯當忍辱眾戒自得
又忍為戒杖扶人至道故(云云)巳上義引尸羅中文既
爾持戒生六度豈不生檀耶不慳之義亦應指尸羅
答互顯其義理應指彼也其忍有二門應如彼論。

【疏】此是要之願等者此要字去聲形與名要言義意
不同者謂要之願梵語薩羅縛(二合)(引)奢與之願梵語
嚩嚧要者心之所祈也與者隨他願能滿故如下疏
云如來十世界微塵數內證功德一一皆成金剛印
此則自利果德要之願滿也從此自證身復起加持
身此則利他行德與之願彰也故此類行相有異。

【疏】夫雷雨等者易曰天地解而雷雨作雷雨作而百
果草木皆甲坼解者散也二月天地陰氣解散之時
雷雨作作施也言先萌者萬物須雷而解資雨而潤
雷雨雖即是一而甲坼者萌有先後不可以卉木藥
草性分有殊遂令一味之雨而成差別不可以眾生
性類不同遂令大悲藏漫荼羅發生亦成限量耶法
合易知。

【疏】以三種秘密方便等者謂以身語意三種器具方
便攢擊抨搖眾生身中佛性之乳經歷資加見修無
學五味而成妙覺醍醐若深釋者即以三者即以三
密方便攢搖眾生身中菩提之乳經歷阿阿暗惡噁
五字之味而成一切如來妙覺醍醐是故名為漫荼
羅之義也。

【疏】且十世界微塵數者十數表圓以彰無盡以法界
難思不可備舉故置且言今此圓壇總該五部約於
名相略述三種所為形色手印及種智字今初如一
悲生漫荼羅中胎大日如來八葉鬚蘃三院三部聖
賢通該法界五部皆盡數廣難名且將十世界微塵
以數之一一遍歷如一菩薩為其中尊大日如來却
在上方位中餘諸眷屬互為主伴如是乃有十世界
微塵悲生漫荼羅此則平漫乃至同類異類世界塵
道客塵之處及彼塵中所含重重無盡剎塵世界聖
賢亦具有主伴如形色漫荼既爾手印種智漫荼亦
然歷歷星布互不相妨自在圓明重重無盡如帝網
境故瑜伽指歸云金剛頂經都十萬頌具五部四種
漫荼羅四印具三十七尊一一部具三十七乃至一
尊成三十七亦具四漫荼羅四印互相涉入如帝釋
網珠光明交暎展轉無限等問此是法界圓妙都會
漫荼羅如何闕於因主果伴之義耶答若以果為伴
者乖儀戒故不成檀法故既爾何故如來自說十方
諸佛禮初發心菩薩足豈果相不得為伴耶答意趣
別故非壇位故施設不同不可一准也又如華嚴說
法儀中闕於因主果伴豈不圓耶若約緣起主伴更
互亦通。

【疏】如華嚴入法界等者故彼經云爾時善財童子蒙
文殊教巳次遇德雲比丘乃至云善男子我唯得此
憶念一切諸佛境界智慧光明法門豈能了知諸大
菩薩無邊智海清淨行門所謂智光普照念佛門等
次至海雲比丘言我唯知此普眼法門如諸菩薩深
入一切菩薩行海一切眾生言詞海而我云何能知
能說彼功德行次下善知識例如是說但各各於一
法界門而言通達於餘法門各不能知今此如來昔
行菩薩道時普門親近諸善知識亦復如是故勤行
者當如是知也。

【疏】阿德藏者即阿耨多羅等無量功德之藏也謂經
云如來於無量劫積集阿耨多羅三藐三菩提之所
加持是故具無量德如是一一功德皆到極無等比
等故云阿德藏也又阿字含藏如來內證之德名阿
德藏。

【疏】此中發菩提心義如入法界等者彼云譬如迦陵
頻伽鳥在卵㲉中有大勢力一切諸鳥所不能及菩
薩摩訶薩亦復如是於生死㲉發菩提心所有大悲
功德勢力聲聞緣覺無能及者又如金翅鳥王子初
始生時目則明利飛則勁捷一切諸鳥雖久成長無
能及者菩薩亦爾發菩提心為佛王子智慧清淨大
悲勇猛一切二乘雖百千劫久脩道行所不能及乃
至云譬如有人善入大海一切水強無能為害假使
入於摩竭魚口亦不為彼之所吞噬菩薩亦爾發菩
提心入生死海諸業煩惱不能為害假使入於二乘
實際中亦不為其之所留難等。

【疏】無餘等者此約善根成熟之記餘即未盡之義今
盡言之名為無餘如佛現前記彼某時某處證覺號
某如來名無餘記言有餘者如來有所未盡之意如
言汝於未來其佛為汝授記不盡其意名有餘記。

【疏】復次等者此約聞經勝利之記謂今世後世聞法
華經者當得作佛如佛自意而盡言之名無餘記若
言眾生悉有佛性應盡與記為激發一類斷善之人
但記善根相續之者名有餘記又解前段約佛明義
謂今佛與記不假餘佛名無餘起若言未來餘佛與
汝授記名有餘記後段約法明義謂今世後世聞法
華經而與授記非聞餘經名無餘記若於後時因聞
餘經而得授記名有餘記如法華云當於如來餘深
法中示教利喜即其義也。

【疏】且據惡世弘經等者如有難云經中自說非為一
眾生故如來成正等覺亦非二非多為憐愍無餘記
及有餘記諸眾生故如來成等正覺今復限立人數
豈不相違耶故通釋云且據濁惡世中弘宣此經方
便淺行一途事相之迹故云一期法事劑至十人耳。

【疏】所云無量門等者所云者標指經中真言乘道無
量門等兼復釋成漫荼羅之名義也。

【疏】夫漫荼羅等者漫荼羅是蘊聚積集諸佛如來真
實功德之處故以為名言輪圓輻輳者以喻顯法輪
即車輪圓謂圓滿轂輻輞等相圓滿故輻輳者歸會
也謂眾輻歸會於轂也老子云三十輻共一轂當其
無有車之用注云古者用三十輻法月數也共一轂
者中有空故眾輻共輳之此況治身者除情去欲使
五藏空虗神乃歸之治國者寡能總眾扶弱持強也
今借喻此漫荼羅三重法界門罔不歸輳於大日心
王使三乘五性一切眾生普門進趣皆輳中胎大空
之處故曰輪圓輻輳也。

【疏】然志學等者謂此行人於漫荼羅中隨得一法即
是普入一切諸總持門既爾豈不違上文引入法界
品善知識各各於一法門通達無際然亦互不相知
答前約漸修此約頓悟又前是行布此文圓證亦可
前一一德藏皆到極無等比無過上味互不相知即
各遍法界今此文如從一門見王即是遍入千門萬
戶同遍法界又前約異門故互不相知此約當門得
互相見故不相違也。

【疏】阿闍梨雖不得等者縱奪釋成具支結緣灌頂之
意若作具支不得差根誤授若論結緣不遮運心廣
給故先縱云阿闍梨雖不得差根誤授為作具支灌
頂譬如珍妙飲食不可置之穢器輪王妙樂不可授
薄福之人故疏奪云然繫珠毒皷之緣豈當巳乎豈
者不可也巳者休也不可休置矣言繫珠者法華經
云譬如有人至親友家醉酒而臥乃至以無價寶珠
繫其衣裏是人醉臥都不覺知醒後必當獲益也涅
槃毒皷之緣如前巳引。

【疏】又對二乘等者彰戒之勝能也故第一疏云如聲
聞淨戒要白四羯磨眾緣具足方始得生又須方便
守護如防利刻一期壽盡戒亦隨亡此戒不爾世世
生處恒與俱生不抅限量也。

【疏】服汝不死甘露者謂天之甘露人若飲者即得不
死甘露俗典謂之美露也蓋神靈之精仁瑞之澤其
凝如脂其甘如飴一名甘露一名天酒禮斗威儀曰
人君乘土而王其政太平則甘露降又鶡冠子曰聖
人之德天及太清地及太寧人神及萬靈則甘露降
矣此則喻也法上言時即法藥也謂真言灌頂巳獲
得如來五種之智永不退轉名為不死又或以一切
如來金剛智水加持灌頂法華經云如甘露見灌即
其是也。

【疏】優曇等者優曇鉢羅合昏樹也阿說他木櫨木也
常途言兜羅樹者即孤生櫨也言桑穀者此之二木
如前巳辨。

【疏】十種方便學處者即不煞盜等菩薩十無盡戒此
中是方便學處攝言三世無礙者三世諸佛皆由此
道故得至菩提故以為名凡結緣者許令預聞言其
種四根本者此言似倒即四種重戒謂彼偈云佛子
汝從今不惜身命故常不應捨法(一)捨離菩提心(二)
慳恡一切法(三)不利眾生行(四)言及三昧耶一偈者
偈云佛說三昧耶汝善住戒者如護自身命護戒亦
如是此偈唯具支灌頂乃可得聞仍耳語誡之不令
傍人聞也。

【疏】大我謂諸如來等者涅槃經第二十三卷云涅槃
無我大自在故名為大我云何名為大自在耶有八
自在則名為我何等為八一者能示一身以為多身
等名為大我二者示一塵身滿於三千大千世界等
故名為大我三者能以滿此三千大千世界之身輕
舉飛空等故名為大我四者以自在故而得自在乃
至常住一土而令他土一切悉見等故名為大我五
者根自在故如來一根亦能見色聞聲等故名為大
我六者自在故得一切法如來之心亦無得想等故
名為大我七者說自在故如來說一偈之義經無量
劫義亦無盡等故名為大我八者如來遍滿一切諸
處猶如虗空虗空之性不可得見等故名為大我如
是大我名大涅槃。

【疏】成辦大事等者即法華經云諸佛如來唯以一大
事因緣故出現於世言會意言之者為法華開示悟
入佛之知見名一大事因緣今會彼意故言成辦於
大事耳。

【疏】離緣業生等者謂離因緣造作而生除二乘菩薩
餘諸眾生皆不離此又二乘雖觀是空但證生空未
得法空雖得名為離緣業生然猶未得名大空生菩
薩具證二空名大空生故曰離緣業生等。

【疏】宣說金剛句等者謂阿闍梨以種種之香華燈塗
等供養巳復以金剛偈讚稱歎諸尊金剛句偈者准
經第七卷供養儀式云又以持金剛殊勝之諷詠供
養佛菩薩當得速成就即說執金剛阿利沙偈曰無
等無所動平等堅固法悲愍流轉者攘奪眾苦患乃
至不染一切趣三界無所依此讚有一十頌名金剛
諷詠言後如法發遣者彼云次當啟白聖眾說是偈
言現前諸如來救世諸菩薩不斷大乘教到殊勝位
者唯願聖天眾決定證知我各當隨所安後復垂哀
赴。

【疏】幢謂旗幟等者釋名曰幢者童也(童獨也)其貌童童
然即軍中獨出之謂也旗者期也言與眾期於下也
今言簱幟者謂加簱幟而嚴飾之故下第五疏云幢
竿上皆置偃月月下置簱幟像取繪帛裁令正方可
隅角破之以為兩幟各附幢竿之外上銳下垂上置
如意寶故曰寶幢言麾導眾人者麾者招也導即引
也謂招麾引導眾軍無不從命故也。

【疏】或如瞿醯等者或者不定准金剛頂念誦法說弟
子夢中境界顛倒應取牛五種味相和淨灑巳加金
剛密語二十一遍與之令服乃至云令其圓滿寂灾
等即可召入也。

【疏】大心義如前等者即指初卷疏中彼云此人心能
為大事乃至必能說法破一切眾生大邪見大愛大
我心等諸煩惱故名為大心也。

【疏】爾時一切等者謂如實知薀阿賴耶本不生故於
一切法無所執受亦無含藏爾時一切心分別意思
量識了別等如是妄想皆悉不行故名清淨即離一
切妄想也。

【疏】此二句久離簡略者簡謂簡當簡要略謂少略久
離二字應是文離字形相近舊本多帶草書恐抄寫
者悞耳。

【疏】亦是重明授記之意者前偈云汝今能志求當成
就如來巳是授得大菩提記今此又云是乘殊勝願
汝當住斯道故云亦是重明授記之意也。

【疏】如佛為諸聲聞等者即十二年中為無事僧略說
其戒引文不足若具引者戒經云善護於口言自淨
其志意身莫作諸惡此三業道淨能得如是行是大
仙人道乃至十二年後所制廣戒皆為淨除三業過
患今此梵律亦爾乃至塵沙戒善皆為淨其三業成
就三密也。

【疏】經緯相成者竪曰經橫曰緯相具也如世羅錦經
緯橫竪共相織絡而得成就見網亦爾戲論諸見重
䨱交絡共相織成故曰經緯相成也又此相字去聲
讀之相者助也如經綸天地相國助民故云相成也
如常言經相即其是也。

【疏】如第五篇戒等者謂篇類有五一波羅夷小乘云
不可懺大乘云他勝處二僧伽婆尸沙此云眾殘三
波逸提此云墮四提捨尼此云可呵五突吉羅此云
惡作今當第五突吉羅也毗尼云調伏犍度云藏此
毗尼藏一切威儀行法苟有所虧皆於第五突吉羅
篇中而結於犯是故犯法攝在此篇也法合易知。

【疏】所謂無等等菩提心者謂阿闍梨觀自身是執金
剛由作金剛薩埵加行故自心即同金剛薩埵心金
剛薩埵心即是無等等菩提心言無等等者謂凡夫
二乘不能等故名為無等今阿闍梨心而與彼等故
名無等等又上疏云一切法中無可譬喻名為無等
亦無過上名無等等故云所謂無等等菩提心也。

【疏】皆應依供養次第等者謂此經一部七卷第七卷
是六卷中行事供養之法故疏不解今指彼中也言
辟除去垢者去垢當用無動明王真言辟除亦爾故
彼頌云次應供養華香等去垢示以無動尊辟除作
淨皆如是加持以本真言王言淨以法界心字者如
上作真言淨巳猶未得名真淨更以法界心字淨之
即名畢竟清淨之瓶彼偈云羅字色鮮白空點以嚴
之如彼髻明珠置之於頂上彼真言曰。

南麼三曼
多沒䭾喃囕

真言同法界無量眾罪除一切觸穢
處當加此字門等。

【疏】今此經中通用等者一切所要通用辦事真言而
加持謂是降三世真言也言又兼廣略者廣者六句
略者一句也。

【疏】和合嚩字門等者謂此嚩字即當五輪中第二
水輪故此取之。

【疏】三變淨土者即靈山說法華經時十方諸佛蒙光
所照各告眾菩薩我今應往娑婆世界釋迦如來所
并供養多寶佛塔時娑婆世界即變清淨瑠璃為地
等又釋迦牟尼雖變此土恐十方所來諸佛難所容
受欲容受所分身諸佛故八方各更變二百萬億那
由他國皆令清淨無有三惡道及阿脩羅等時釋迦
牟尼佛為諸佛當來坐故復於八方各更變二百萬
億那由他國亦如前無諸三惡道等故名三變也。

【經】東方以為首至終竟於北方者師在東南西北而
立資於東北西南而立以線當臍對持右旋約量一
周訖復云第二安立界至復周於勝方即是絣量外
界師資旋轉次第如前但經中右後二字准西方俗
法面東而治東為初方南為右方西為後方北為勝
方也經云阿闍梨次迴者師先在西北方今結角約
量故從此右旋至西南方故經云依於涅哩底其資
先在東北但迴面與師相向故言受學對持者持訖
資還右旋至西北方故言轉依於風方也其師先在
西南從此右旋至東南方故云而居於火方次絣量
經云復修如是法其資先在南北從此右旋至西南
師先在東南從此右旋至東北故經云弟子在西南
師居伊舍尼其資從西南右旋至東南師從東北右
旋至西北故云學者依火方師位於風方也此則四
周四角界道巳竟。

【疏】當五種寶聚之心者即漫荼羅中心也謂初治地
了後知其方分即穿漫荼羅中心深一肘許用辦事
真言加持五寶安置其中也。

【疏】從大日如來等者前外漫荼羅今是內心漫荼羅
凡作外法亦觀內心即是此經瑜伽之意也學者思
之。

【疏】阿闍梨越之越者此越之越三字應剩也。

【疏】通門西向各有因緣者謂此漫荼羅西向各是一
種發菩提心因緣之都會也意令行者面東而入東
方亦名初方表初發菩提心故云通門西向等或為
息灾增益敬愛降伏四種因緣隨方開門可以意得。

【疏】如是十六法等者謂四智四行八種善知識并各
持金剛慧印故成十六法也其八種金剛慧印至下
秘密八印品中正說其相。

【疏】鬚蘃是一切等者謂蓮華葉間一切鬚蘃即是一
切三昧等即表如來內證功德攝在蓮華葉間三重
身印無不從此流出故也三昧陀羅尼門名數無量
言十八空者一內空謂眼耳鼻舌身意由此六處悉
從緣生而不牢固無實我法故名為空也外空者謂
色聲香味觸法從種種因緣生無有堅實由因緣滅
故色等亦滅故名為空內外空者謂內六根處外六
塵處皆從緣生因緣無故內外法空無有自性故名
為空又云此等諸法為諸眾生迷惑顛倒著內六情
故行者破是顛倒名為內空外空內外空亦復如是
空空者先以法空破內外法復以此空破前空故猶
如服藥能破病病巳得破藥亦應出若藥不出則復
是病以空滅諸煩惱病恐空復為患是故以空捨空
是名空空大空者謂即東西南北四維上下十方相
空是為大空問曰十方空何名為大空答云東方無
邊故名為大亦遍一切色有故名為大等第一義空
者謂諸法中第一即是涅槃又第一義名諸法實相
不破不壞故是諸法實相亦空故有為空無為空者
有為空謂三界五陰十二處十八界等有二因故空
一者無我無我所及常相不變異相不可得故空二
者有為法因緣和合生無自性故空無為空謂不藉
因緣生故不生不住不異不滅猶如虗空故名為空
畢竟空者謂破於諸法更無有遺餘不空之法是名
畢竟空譬如漏盡阿羅漢名畢竟清淨於十方三世
中無有一法定實可得故名畢竟空若少有遺餘不
名畢竟空無始空者謂世間若眾生若法皆無有始
如今生從前世因緣有前世復從前有如是展轉無
有眾生之始法亦如是問曰無始是實不應破何以
故若眾生及法有始者即墮邊見亦墮無因今以空
破於無始則還墮始見答曰今以無始空破無始見
又不墮有始見譬如救人於火不應著深水中今破
是無始亦不應著有始中是則行中道今以無始破
有始無始即復為患復以無始空破是無始是名無
始空散空者散謂別離相猶如世間之車以輻輞轅
轂眾合為車若離散時不名為車五陰亦爾和合因
緣故名為人若別離則人不可得若爾應只破於人
不破於色答曰色等亦破何以故和合微塵藉諸因
緣假名為色若離散時則無有色問曰色薀可爾餘
四薀如何名散答曰四薀亦是假名生老住無常觀
故散而為空性空者謂諸法性常空故性空有二一
者總性謂無常苦空無我無生無滅無去無來等二
別性謂如火熱性水濕性心為識性等如是諸性皆
空性不可得故是名性空自相空者謂一切諸法有
二相一總相如無常等二別相如地堅為相火熱為
相等問曰無巳說性今說其相性相何異答曰有云
其實無異有云性相小異性言其體相言可識如釋
子受持禁戒是其性剃髮染衣等是其相若爾何不
但說相空而說自相空耶釋曰若說相空不說法體
空若說自相空即法體亦空就相而說故名自相空
一切法空者所謂五蘊十二處十八界法色無色法
有漏無漏法有為無為法內外有無法等隨門攝一
切法是法皆空問曰前說性空相空等巳空盡一切
諸法今更說一切法空何異於前答曰望義有別故
與前殊今謂諸法無定相可得故名為空如金銀銅
等與火緣合故即捨其自相遂變為水相如水得寒
成氷轉為地相等如慧為知相入諸法實相則無所
覺知自捨知相以如是等種種無有定相若有定相
可使不空既諸法無有定相是故說一切法空不可
得空者謂諸法實無不可得故如佛自言我從初發
心乃至成佛及十方佛於諸法求實不可得是名不
可得空復次行者得此空故於三毒五蓋諸纏乃至
十惡結等都不可得故名為不可得空由行者行此
行故得戒定慧四果七覺八聖乃至十地諸功德法
問曰上言一切諸法不可得故今何言得耶答曰是
法雖得皆助不可得空故亦名不可得空聖人雖得
諸功德入涅槃等不以為得凡夫以為得故如師子
有所作不自以為奇餘眾生見以為希有等無法空
有法空無法有法空者謂無法名法巳滅是滅無故
名無法空有法空者諸法因緣和合生故有法實性
無故名有法空無法有法空者取無法有法相不可
得是為無法有法空又云過去未來法空是名無法
空現在及無為法空是名有法空若過去未來法及
現在無為法是二俱空故名為無法有法空又云謂
無為法無生住滅是名有法空如是等空名為無法
有法空也(云云)。

【疏】如來師子奮迅至因緣者謂如來坐於道場菩提
樹下以大威猛降伏四魔成等正覺但為開示悟入
佛之知見佛知見者即一切遍知印也故云如來師
子奮迅等。

【疏】佛母義如般若經佛母品者彼品云須菩提白佛
言如世尊所說般若波羅蜜能生諸佛能示世間相
世尊般若波羅蜜云何能生諸佛云何能示世間相
云何諸佛從般若波羅蜜生云何諸佛說世間相佛
告須菩提是深般若波羅蜜中生佛十力乃至十八
不共法一切種智須菩提得是諸法故名為佛等又
論第七云佛告須菩提般若波羅蜜是諸佛母依止
是法住乃至何以故是般若出生一切諸佛等故。

【疏】畢竟淨句至以為衣者謂此尊以畢竟淨真言句
而為外飾飾者莊嚴也真言句者下普通真言藏品
嚴字是也嚴者本體是仰字仰者大空義即是真
金如如實相之體又於此仰字之上加以空點
　轉聲為嚴字此之空點遠離眾相純一鮮白約彼
教門外飾故曰縞索以為衣也。

【疏】如下字輪等者即下字輪品作五種輪該攝一切
字謂第一輪是菩提心輪於其輪中右旋布置短聲
迦佉等一切字母於輪中心置短聲阿(上)娑(上)嚩(上)
三字乃至第五方便輪中如前布置長聲脚却虗等
一切字母而於中心置長聲惡素嚩三字以此五種
三字統攝五種字輪白淨分明使無差互故云如下
字輪等。

【疏】其被服幖幟等者被服謂瓔珞嚴身幖幟謂天女
之狀等皆表孕育種種功德是故與此明王安立菩
提種子明妃含藏出生之義皆相應也。

【疏】從此最白淨等者謂此白淨處三昧名為蓮華部
從此出生普眼故普眼者一切觀音也謂觀音發心
因觀音即期是也。

【疏】皆兼權實二用者謂如金剛其性堅利堅即物不
能壞實也利則能摧他物權也即自利利他根本後
得之妙用故云兼權實二用也。

【疏】此是出生金剛等者謂前部主是慧此三昧是定
慧依此生故稱母也。

【疏】乃至一身具百千手等者即千手眼四十二臂十
六臂乃至八臂青頸等是此等皆是金剛部眷屬也。

【疏】盡欲煞害一切眾生者一切眾生皆依無明但害
無明輪迴自息故起信云無明住地諸染根本是生
滅因外妄境界動起識浪是生滅緣依是二義以顯
因緣諸識生滅相集而生故名眾生今此明王承如
來命持以慧力斷彼因緣故曰盡欲煞害一切眾生也。

【疏】羂索是菩提心中等者四攝是法羂索是喻諸佛
菩薩以四攝法攝取眾生無空過者世間羂索索取
諸獸少有所失故以為喻又此羂索復名不空世間
羂索索取獸時或中不中四攝羂索攝取眾生無不
中者故不空羂索經序云擲羂取獸或時索空茲教
動搖罔由不中故云不空羂索。

【疏】是故持五股等者謂此五股金剛之印表五如來
之智寶冠表萬德莊嚴前以羂索巳彰不空今此亦
爾是故疏云為此五智之所滌滅皆至果地萬德莊
嚴非唯偏證三乘通教但空而巳抑亦表於佛性中
道之理也。

【疏】此中第二是隱密等者謂釋迦眷屬為第三院者
即在第三外院也今言第二者謂第一先安置中胎
第一院巳第二次於外第三院安置釋迦眷屬名為
第二非第二院也諸菩薩在悲智之間上求下化者
表在三院之間即第二院也今言釋迦第二菩薩第
三即是從果至因說之也若約上求下化安置次第
即名第二故云隱密語耳下有說處。

【疏】此白蓮華等者白蓮座即是第一院中胎法界蓮
華之藏也謂彼偈云內心妙白蓮胎藏正均等為顯
真應無礙權實不二故云此白蓮華即是中胎淨法
界藏也。

【疏】如觀佛三昧等經廣說者彼經說觀佛毫相謂初
生童子出家苦行降魔毫相不同今辨成佛毫相彼
經云佛告父王云何名菩薩降魔時白毫相光時魔
波旬遙以天眼觀閻浮提見釋師子棄國如唾坐道
樹下身骨枯槁形體羸瘠唯有金色其眼陷黑如井
底星骨節相柱失蟠籠文波旬喜曰瞿曇體羸餘命
無幾宜往敗之瞋目大怒興種種兵欲壞菩薩菩薩
以白毫光擬令魔眷屬身心安樂譬如比丘入第三
禪魔乃還宮白毫隨從直至六天於其中間無數天
子天女見白毛孔通中皆空團圓可愛如梵王幢其
空間有百千萬恒河沙微塵諸寶蓮華一一蓮華無
量無邊諸妙白色以為其臺臺上有化菩薩放白毫
光亦復如是乃至佛滅度後諸四部眾若能暫時捨
離散亂繫心正觀菩薩降魔白毫相者滅無量劫黑
業惡障能於現世見佛影像又爾時道場地化似金
剛滿八十里其色正白不可具見此相現時菩薩眉
間白毫相光端潔正直矗然東向長一丈五尺有十
楞現等又佛告父王及勅阿難諦聽諦聽善思念之
傳語後世諸弟子等若我滅後諸比丘等若問是事
此白毫相菩薩本昔脩何行得汝當答言佛白毫相
從無量劫捨心不慳乃至從三十七助菩提法十力
無畏等諸妙功德得此白毫若我滅後佛諸弟子捨
離諸惡去憒閙相樂少語法不務多事晝夜六時能
一時中分為少分少分之中能須臾間念佛白毫令
心了了無謬亂想注意不息念白毫者若見相好若
不得見如是等人除却九十六億那由他恒河沙微
塵數劫生死之罪等彼中廣說疏主指此經意者此
佛毫相即漫荼羅法界門故若入此門得見中胎藏
者即是入一切法界門如從一門見王即是遍入千
門萬戶又彼經十卷次第觀佛三十二相并餘隨好
皆是漫荼羅中所出秘要法界門真言者宜聞之耳。

【疏】其五種如來等者五種色中但列四者略也兼下
三佛頂中赤色如第十二疏五佛頂中具赤色也。

【疏】撿劾生來等者撿劾(胡得切)即推窮罪人也。

【疏】毗尼所謂觀淨居等者此明五淨居所被之服也
謂今制比丘所著三衣內衣者三世諸佛結戒有同
不同於五篇戒中不必盡同此著泥洹僧袈裟三世
諸佛一切盡同故薩波多毗尼中眾學初因六群比
丘參差著泥洹僧問曰五篇戒中佛何以正制著泥
洹僧著三衣觀去來現佛及淨居天耶答曰佛結五
篇戒皆應觀三世諸佛及淨居天乃至此戒於餘篇
是輕者將來弟子不生重心是故如來以佛眼觀去
來諸佛及淨居天而結也使來世眾生不生慢罪今
此所引正要淨居所著之服故曰毗尼所謂等。

【疏】凡此等諸大天神等者通釋妨難也謂此第二院
漫荼羅是釋迦眷屬且釋迦如來成道最初降去諸
魔及諸外道諸惡鬼神何故今時漫荼中列為眷屬
耶疏自通釋可知。

【疏】能以常寂之光者常寂者無相也此菩薩左持青
蓮華青蓮表離染左持表定故名不染諸法三昧又
於此三昧心無所住故於蓮華之上復出金剛智印
是故三昧常寂也智印常照也寂而常照故曰能以
常寂之光遍照法界也。

【疏】所以觀佛長子等者釋經句而觀佛長子也文殊
師利若約果明即是佛母今依因說名佛長子此光
網童子持萬德莊嚴表於福德在文殊之左面向文
殊表福智相嚴故云所以觀佛長子者意在此也。

【疏】阿闍梨所傳等者上來顯示但示其綱領恐臨事
之者必難措手是以出此圖位耳此第一院法界諸
尊從上第二十一行如來大勤勇為中心但著左右
上下與前所列相應用之今但列名所有尊形色相
手印等向下密印品及轉字輪漫荼羅行品真言藏
品更互顯示何以故蓋密意耳又第二院第十一行
文殊師利為中心第三院第四十一行釋迦牟尼位
為中心又第一院四角畫是如來大勤勇者悞爾應
作▽三角畫之准上第二十二紙畫一切遍智印作
三角形其銳下向即是十方三世一切如來大勤勇
印也又如來眼准上疏云於大勤勇北至北維置虗
空眼即是遮那佛母也末行有如來眼者應重錯也。

【疏】所有諸尊住處等者圖中但標賢劫菩薩之位此
亦泛言皆置賢劫菩薩不彰名數今依金剛頂瑜伽
念誦法云應布彩色畫賢劫等菩薩或抄彼等十六
名字第一畫彌勒次畫不空見次畫能捨一切惡趣
次畫摧一切黑闇憂惱次香象次勇猛次虗空藏次
智幢次無量光次月光次賢護次光網次金剛藏次
無盡意次辨積次普賢是名賢劫十六大菩薩問此
十六何故名為賢劫菩薩謂此屬賢劫中次釋迦牟
尼相續成佛故以為名所有位處如圖。

【疏】六面尊形相等者准曼殊室利閻曼德迦忿怒經
云應當建三角壇於中畫大威德明王身作玄雲色
遍身生火焰執持諸色器仗身安三字謂頂安唵字
口安噁字心安吽字成就尊身巳於其像下置諸捨
覩嚕并安名字又畫彼像黑色六足六首六臂所以
淨六趣滿六度成六通也又一譯云大乘方廣曼殊
室利華嚴本教閻曼德迦忿怒儀軌品第三十彼頌
云閻曼德迦像六面六手足黑色肚如狼持髑髏鬘
怒虎皮以為裙持種種器仗眼赤暴怒形三目為幖
幟竪髮熾火焰夏雨玄雲色其狀如劫燒應畫乘水
牛等。

【疏】若作契印等者此名如來頂印密印品云以定慧
手五輪內向為拳建立火輪以二風輪置傍屈二虗
空相並是也向下諸印並如密印品中所說。

【疏】然此真言法要倍復過者謂前世尊示現普門漫
荼羅時金剛手一一諦觀皆不見其根本亦無住處
悉是華臺實相之身爾時深自慶幸生難遭想如靈
瑞華此復過之由是疏主引法華經釋成倍復難遇
之所以言此是如來秘藏長夜守護至况末代乎者
如法華經云此經是諸佛秘要之藏不可分布妄授
與人乃至如來現在猶多怨嫉(五千之輩增上慢人)況滅度後
乎。

【疏】故非鈍根薄福等者即法華經薄德少福人眾苦
所逼迫鈍根小智人著相憍慢者如是人等非能遭
遇法華尚爾況此經乎。

【疏】如娑竭羅龍王等者譬如娑竭羅龍王竪遍六天
橫亘四域興種種雲震種種雷耀種種電降種種雨
而於一切施設不同龍於本宮不動不搖真言行者
亦復如是於漫荼羅中作種種密印誦種種真言觀
種種本尊雖從三密因緣施設不同而以四不生句
觀之不異實際不生不滅故曰如娑竭羅等。

【疏】赤是寶幢等者謂赤色即是寶幢如來之色寶幢
是莊嚴菩提心義何以故既發菩提心於法明道中
降伏魔怨除一切蓋障故赤色是降伏色屬於東方
也言黃是娑羅樹王色者謂以菩提心種子長養大
悲萬行成等正覺之時萬德開敷名為華開敷王佛
言皆到金剛實際者娑羅此云堅固又無行可增故
曰皆到金剛實際此屬南方是增益色也言青是無
量壽色等者謂以皆到金剛實際以眾生無盡故如
來大悲方便現此漫荼羅亦無終盡故名無量壽又
此是一切來來受用之身華既開敷必得成果佛佛
受用其果果即是不思議現法之樂故名受用身又
復以此果而為其種展轉令他受用無量名無量壽
如淨虗空者釋成青色也具含萬像者不思議法樂
也此屬西方青是敬愛色一切皆忻往故言黑是皷
音等者謂如末尼天皷都無形相亦無住處而能演
說法音警悟眾生故以為名又既得大果豈唯自受
用之乃為一切而演說也猶如天皷無思成事故次
無量壽以明上來次第亦如是言所以乘普門等者
皆釋黑色之所以也此屬北方黑者是攝召色無不
召攝至涅槃故也。

【疏】七覺者即七覺分一念覺分由繫念故令諸善法
皆不妄失故二擇法覺分覺自相故三精進覺分由
此勢力能到所到故四喜覺分由心勇悅身調適故
五除覺分由輕安故能除麤重六定覺分由依止定
得轉依故七捨覺分由行捨平等故能除貪憂等釋
名出體等如餘處說。

【疏】巧慧等者謂有巧便之慧能以息灾作增益降伏
敬愛乃至能以敬愛作息灾增益降伏等相入無礙
而無盡等。

【疏】寂滅真言等者寂滅者一切諸法本來不生之義
本不生義者阿字之體也此阿字通與一切真言而
為體故既觸處皆是阿字故云寂滅真言中等。

【疏】第一重伊等者謂三重漫荼羅於第一重安置
諸內眷屬以此伊字三點成故中間一點即大日如
來部眷屬右邊一點即觀自在蓮華部眷屬左邊一
點即執金剛金剛部眷屬此三點皆是蓮華臺上遮
那如來內德言次造第二重四菩薩等者四謂文殊
除蓋障地藏虗空藏四菩薩此是大眷屬故大品云
欲為諸佛內眷屬欲為諸佛大眷屬即斯是也言次
及第三重等者即釋迦眷屬也。

【疏】五種根力者即信精進念定慧也信者謂於實德
能深忍樂欲心淨為性餘四即於茲所得策勤而行
明記不忘專緣一境揀擇是非此五通能生起世間
法而為增上故名為根又此五法增長名力所謂魔
梵惑等不能屈伏故又能損減不信等障故如智論
云能破煩惱得無生忍名為力也。
大毗盧遮那成佛神變加持經義釋演密鈔卷第五

大毗盧遮那成佛神變加持經義釋演密鈔卷第六
燕京圓福寺崇祿大夫檢校大保行崇
祿卿總秘大師賜紫沙門　覺苑　撰

【疏】爾時即入重玄等者謂此第二院唯是諸菩薩大
悲上求下化之位若以赤色勤勇心中進修萬行至
第八地住於法愛貪著寂滅爾時十方諸佛以七事
勸從此發起離著之心得度菩提心難處即是第一
重玄門又以黃色入如來念處萬德開敷是第二重
玄門菩薩入此第二重漫荼羅時以赤黃二色為門
故曰入重玄門故瓔珞經云以一切菩薩初度第七
地時上不見諸佛可求下不見眾生可度為是住大
涅槃於萬行休息爾時十方諸佛以觀自在三昧道
發起其心得度菩提心難處從此三昧門中念念進
趣佛地故云入重玄門也言居寂光上者謂第三重
漫荼羅釋迦為主名釋迦漫荼羅釋迦此云能寂其
漫荼羅唯以白色為界色即光也今第二重漫荼羅
在第三院能寂白光之上故名居寂光上言乃至至
不識一人者謂此第二院皆是位極諸大菩薩其數
無量巳近中臺三點眷屬猶如靈山從地踊出諸大
菩薩是故至如彌勒等迹居補處尚居因故而於彼
中不識一人矣。

【疏】而諸眾生等者如來大悲漫荼羅雖三重五色差
別不同究竟即是華臺之義若諸行者證知之時無
有淺深之異然隨眾生趣入不同有漸入者亦如彼
乘羊有超昇者喻如乘馬有頓入者猶得神通雖所
乘不同而所至是一故也。

【疏】夾門廂衛者夾持也廂門東西曲也衛護也即是
持門左右置護衛處如世帝王宮門左右皆置護衛
以備不虞今茲亦爾三重漫荼羅皆四面開門通門
左右皆置護衛以防魔事故也餘門皆以金剛線而
閇斷之其通門南頰廂曲置優波遜那守門者北頰
置遜那守門者北頰置遜那守門者第二院南頰難
陀龍王北頰拔難陀龍王近中一院南頰不可越護
門者北頰相向守門者自餘名位如疏於此排列故
以圖示之。

<img:>

言一廂六橛至二十八枚者謂通門屈曲狀如凸(徒沒
切)字餘門直開是故置橛成二十八恐人難解以圖
示之圓環而為橛也。

【疏】若作深密釋等者若依淺釋其漫荼羅四面方相
離於斜曲及不均等乃得離過若深釋時四方即四
念住能離四倒今四調直定慧均平則能持後法言
四門是四靜慮等者門是入出之通由行者入初禪
時即得出憂入第二禪即出於苦入第三禪即出喜
入第四禪即出於樂言亦是四攝法者門謂無擁義
四攝攝物無滯礙故言門幖是四梵住者幖謂標幟
顯現之義能令行者識知部類出入之處無錯謬故
若深釋時四門幖即四梵住所謂慈悲喜捨內心漫
荼羅門之幖幟也東門以慈為幖南門以悲為幖西
門以喜為幖北門以捨為幖猶如今之城門以牌書
名而幖識之如安東朱萑等夫欲趣中臺由門得入
若不覩其門幖則疑惑莫進行者於此梵住門幖之
下隨以一門而入則見自心漫荼羅中臺毗盧遮那
矣言廂曲是正勤者若淺釋時每於曲際皆置金剛
之橛并五色線而為護衛一切頻那夜迦等不敢逼
近而作障難五色者白黃赤黑青次第即是信進念
定慧根力法門也線者連持義連持眾德使不斷故
若深釋時謂於心漫荼羅四靜慮門左右廂曲若不
以四正勤而守護之心為懈怠頻那夜迦之所侵害
四正勤者勤遮二惡勤生二善斷巳生惡法猶如除
毒蛇斷未生惡法如預防流水增長巳生善如溉甘
果栽未生善為生如鑽木出火正勤有四帶數立名
言四維是四真諦者維隅也淺釋如上若深釋者謂
內心漫荼羅四隅即是無明幽暗之處若不以苦集
滅道四諦之理而守護之則為生住異滅四種頻那
夜迦之所浸擾故云四維等。

【疏】其普門之迹遠而逾廣者竪極三際曰遠橫遍十
方曰廣中間逾字兩度用之逾者超也越也謂超乎
三際越彼十方故曰遠而逾廣。

【疏】豈煩漸超四處者即十住十行十迴向十地也。

【疏】以大勤勇聲者如來師子奮迅大精進力名大勤
勇從此勤勇以威猛大勢發誠實言故云大勤勇聲。

【疏】受持如是三角印者一切遍知印也作三角形名
三角印三角是降伏義其銳下向若有受持之者能
除無間中無量怖畏等。

【疏】謂心與佛塔者若秘釋制底之義即心及佛塔也
謂心及塔皆有所依之用俱得制底之名若心名制
底即為法身舍利所依若塔名制底即為生身舍利
所依故云心與佛塔也梵語塔婆或云偷婆皆訛略
也正云窣堵波此云高顯若層級高聳名窣堵波若
橫鋪壯麗名為制底皆為所依故云謂心與佛塔也。

【疏】如大海等者如世間大海潮必應時即十地經說
海有十德一次第漸深二不停死屍乃至第九潮不
過限十普受大雨此當第九德也又如經說海中有
珠名為月愛至十五夜月圓滿時珠力功德能令海
潮未嘗過限如來大海亦復如是眾生信心珠月因
緣有感斯應嘗不過限。

【疏】此是一生所繫者上生疏云然諸菩薩有三種生
一者一生所繫二者最後之身三者坐道場身今當
第一故云一生所繫菩薩也又瑜伽云一生所繫者
謂此生無間當證無上正等菩提又維摩詰謂彌勒
言世尊授仁者記一生當得阿耨菩提等今此宗中
言一生者依真如法性有十轉開明并佛地為十一
轉俱名法性生今當第十地菩薩轉法性生至如來
地是故疏云更有一轉法性生即補佛處等既爾法
性無殊云何而有十一差別答智證有異就障分故
金光明經亦說十一彼疏引攝大乘論顯證十種平
等法性隨地各證乃至佛地圓滿成就為轉依果問
金光明等既說法性亦成十一何獨今說異於餘宗
答彼約階差故不名一生也隨用有異故無相濫也
又解更有一轉法性生者謂從大悲婀字之性轉生
大空究竟暗字即補佛處也。

【疏】梵音質言之等者謂經云住於業地業者梵音羯
磨即質言之也若巧說時應云迦囉䭾囉尼此云作
地作地者即是學如來金剛事業等故曰梵音質言
之言作地者即第十地也。

問此是金剛心即等覺
位在十地外何故復言第十地耶。

答雖越十地仍
在地攝故又對法第十一說四善根初劫滿巳修猶
在初劫攝十地滿巳修何妨十地收又瓔珞經說三
大劫滿巳修相好仍在劫中收今十地滿巳脩應於
十地攝也不爾既非十地又非佛果在何位耶第十
地收其理無違言重玄門者謂寂滅三昧即無相三
昧也於八地中巳入玄門今十地滿隣於佛地寂滅
三昧門再得趣證故曰入重玄門也。

【疏】堅住佛地者前住業地即當身住今言住者但約
心住謂專緣佛地無動散故次云與前住字義有殊
也言補處三昧道者補處是所趣三昧為能趣補處
之三昧道又解堅住佛地者謂前業地中專希佛果
更無異緣名之為住猶彼渴乏須水之念凝注一心
是名補處三昧道也今此堅住乃最後心希望都息
名之為住猶如渴者巳到清流既上攀求安心不動
故此兩處住字相望有殊也。

【疏】然未能絕起用等者。

問曰八地菩薩名無功用
住亦純無相觀云何未絕起用之迹。

答仍對上位
名有用迹所以知者故結云分為二印耳即八地與
補處為二印也又解分二印者謂初入此八地上不
見諸佛可求下不見眾生可度沈空多時名無相三
昧印諸佛勸起以如幻三昧起種種利益眾生之事
名為有相三昧印故為二印也。

【疏】此中應說初法明門等者通釋妨難也謂此十地
之中初地得初法明道故上品云此菩薩菩提心門
名初法明道謂以覺心本不生際其心淨住生大慧
光明見諸佛所行之道故以為名此當阿字菩提心
句也從次第二地至八地巳來名之為大悲為根即
阿(去)字句從八地巳去至補處方便為究竟即暗字
大空句其菩提心句在初品巳明。

【經】聲聞眾住有緣地者聲聞之人於三昧中觀世出
世間法皆有因緣名住有緣地簡異世間故世間三
昧繫屬他主他主即是神我至論究竟皆是滅壞因
果也言識生滅者謂四諦法有其四種一生滅二無
生三無量四無作於四種中以人法心淺故但識生
滅未識於餘故云識生滅也言除二邊者謂除世間
所執斷常二邊故也謂世間外道雖有觀空智慧以
未知緣起法故不離斷常然佛法中以知因緣有故
則離無見以觀因緣自性空故不生有見今聲聞眾
除彼世間二見故曰除二邊也。

【疏】如阿毗曇等者阿毗曇此云對法即對法論也言
九想者謂不淨觀也一脹想二壞想三血塗想四濃
爛想五青瘀想六噉想七散想八骨想九燒想此是
觀身作不淨想如是皆為對治人執亦是發起禪定
之想言八念者念佛念法念僧念戒念捨念天念出
入息念死具如智度論所明言背捨者即八背捨背
謂厭背捨謂離著摩訶止觀云厭下地及自地淨潔
五欲捨是著心故名背捨一內有色外觀色者不破
不壞內色謂內觀白骨皮肉名內有色而外觀死屍
等如前九想名外觀色是名內有色外觀色如止觀
中具明二內無色觀外色背捨折骨四微知從心生
心如幻化骨人自滅名內無色外觀色如前巳明名
內無等三淨背捨身作證謂初禪二禪非遍身樂四
禪無樂言淨者諦觀白骨無復筋血如珂如貝故云
淨背捨四空背捨謂呵色緣空更無別法但入空定
若凡夫多染保著空定聖人深心直去不迴故名背
捨第五若緣空多則散捨空緣識名識所背捨又識
生滅無常虗誑無復所緣但有能緣故云第六無所
有處背捨又識處如㿈無所有處如瘡捨識無識即
是第七非想非非想背捨又此無想猶有細煩惱今
捨能緣非想之受想亦無復能滅之受想由定法持
身泯然無想如氷魚蟄蟲故名第八滅受想背捨若
要具悉如止觀脩證中說言勝處者八勝處也謂能
觀之心勝於所觀境界故名勝處又名八勝知見謂
此心勝色不謂色所縛心能轉色故言勝知又淨不
淨等皆於巳心自在觀解成就故名勝見若勝處成
時身尚不惜況財物他身耶仁王疏云一內有色想
觀外色少二內有色想觀外色多三內無色想觀外
色少四內無色想觀外色多又內無色想觀外青黃
赤白足前成八等言一切入者即十一切處也謂周
遍觀察地水火風青黃赤白及以空識二無邊處於
一切處周遍觀察無有間隟名十一切處又以青遍
一切時黃來入青亦遍一切處青黃本相不失相入
又不相濫餘色相入亦爾是名一切入等言三三昧
等者三昧名等等有三故仁王疏云知法實相謂畢
竟空名空三昧知法實相無相不受不著名無相三
昧知法空巳不觀諸法若空不空若有若無名無作
三昧故下疏云此三即一體其實無二性以是等故
名三昧耶也下言等者若上等時等於九想乃至三
三昧若下等時等彼三空三解脫等故。

【疏】世間以集為因以苦為果者為無明行愛取有此
五和集以為因故而招識名色六入觸受生老死之
苦果故言出世間以道等者道是對治無明老死等
方便即出苦之聖道也以此為因故無明乃至老死
即得盡滅滅即是果故云出世間等。

【疏】諸法從緣起等者諸法即十二因緣謂苦是識名
色等五及生老死等七支集是無明行愛取有等五
支道是對治因緣方便滅是無明滅乃至老死滅故
言從緣起者此等諸法無不從緣生起謂無明緣行
行緣識乃至有緣生等又緣謂因緣即是無明諸法
無不從是生故又一切諸法皆以無明而為本故故
云諸法從緣起言如來說是因者對果名因謂對老
死等俱得名因一一次第而為因故推功歸本皆以
無明而為因故言彼法因緣盡者謂彼因緣所生之
法以道諦對治盡時即是滅義言是大沙門說者結
成佛說也如是法印唯佛法有故曰是大沙門說也
又諸法從緣生者苦諦也如來說是因者集諦也彼
法因緣盡者後二諦也此之法印如來親說故云諸
法等又下疏云此偈攝三藏義故天竺相傳謂之法
身舍利也。

【疏】此是一切世間最難解等者法華經云是法不可
示言詞相寂滅諸餘眾生類無有能得解等由是世
尊初成道時但自受法樂三七日後以方便力方乃
起說故云此是一切世間等。

【疏】如三重漫荼羅中五位三昧者五位者第一重有
三謂中臺鬢蘃八葉也并第二第三院名為五位或
取如來菩薩金剛二乘諸天如下真言支分中之所
顯示。

【疏】薩婆若有三種名等者即天台四教中後三教各
有八事一教二理三智四斷五行六位七因八果此
薩婆若即當第三智字也且通教智者謂同得巧度
一切智也別教智者道種智也圓教智者一切種智
也言此三種智至即是阿字義者釋成不二也。

【疏】與大論語等字等等者謂如上真言聲字攝餘諸
字與大論亦同彼論云復次菩薩摩訶薩之行者所
謂字等語等諸字入門何等為字等語等諸字入門
阿字門一切法初不生故囉字門一切法離垢故波
字門一切法第一義故遮字門一切法終不可得故
那字門一切諸法離名性相不得不失故乃至荼字
門入諸法邊境處不可得故不終不生故彼論釋曰
字等語等者是陀羅尼於諸字平等無有憎愛又此
諸字因緣未會時亦無終歸亦無現在亦無所有但
住吾我心中憶想分別覺觀心說是散亂心語不見
實事如風動水則無所見等者與畢竟空涅槃同等
菩薩以此陀羅尼於一切諸法通達無礙是名字等
語等。

【疏】名謂以此字門等者謂名詮自性然有一字為名
者如阿之言無二字為名者三迷云等多字為名者
阿三迷乃云無等也疏中欲顯多字為名故曰共成
一名也。

【疏】如初句云等者謂阿三迷云無等此之三句各是
集法滿足句如說不生亦不滅等隨句義雖未圓亦
名為句以法滿足故也。

【疏】多名共成一句等者謂諸行無常等四句成偈即
是顯義周圓句也。

問真言之體必是依聲何故此
中但言名句耶。

答此辨真言通相就能詮顯自性
差別故說名等若望所依亦不離聲故十地論說者
聽者俱以二事而得究竟一者善聲二者善字成唯
識云由此法詞二無礙解境有差別法緣名等詞緣
於聲豈無聲耶又為此宗依字發聲如行者於心圓
明中觀字從字發聲方顯義故由是直取字等不言
其聲覽者可悉。

【疏】以此佉字門等者如金剛頂經說受觸金剛吞滅
種種諸穢即斯義也然此密意所謂吞滅一切眾生
五濁煩惱垢污故云以此佉字等。

【疏】又其真言唯說十二等者其真言即縛字也此縛
字詮一切諸法語言道斷義若法本來不生則離諸
因緣是故語言道斷故下疏云以辟支佛智慧深利
見一切集法皆是滅法故名證寂然界住此三昧時
能觀諸法如涅槃相無可宣說名極滅語言三昧以
此因緣不樂說法欲滿眾生願故但以神力加此一
字以為真言淨除於業生者謂能淨除因緣造作之
生令得大空智生故曰淨除於業生也。

【疏】法住法位等者真如住在諸法之中名為法住法
有染淨離染得淨分位顯之故名法位此約理事差
別或真如法即所住即法位唯約理明言性相常住
者謂真言如實體性真言如實行相有佛無佛而常
有故亦可性是常住相是無常既爾云何言性相常
爾答性相無二故又性常是常相常是無常不由如
來出世故問常住音聲可爾無常音聲言說豈非如
來說耶釋曰法本無常但由佛顯故。

【疏】隨一一真言等者謂如來以普門加持現出普門
之身隨一一身皆有真言故名一一真言名成立中
者謂一一真言或廣或略於其中間或將一字義成
立一切字義如以迦字成立一切字者迦是無作義
若以此字成立一切字時者一切字皆成無作具如
下疏言皆如因陀羅宗者謂天帝釋自造聲論彼中
有如是義故又或如天帝釋殿上網互相涉入重重
無盡故言皆如因陀羅宗也。

【疏】無苦集等者謂入阿字本不生門故即了苦集滅
道本來不生而但有真諦如水結成氷氷即是水無
別水也但以眾生迷於苦集失法性水若入阿字門
了達苦集本來不生即會法性而但有真諦故云無
苦集等。

【疏】又知八倒等者一切眾生由迷倒故計一切法是
淨是樂是常是我今觀念處是不淨是苦是無常是
無我如是念處除四倒巳若執不捨復成四倒今入
阿字門故了知念處本來不生但是法界成真實念
處故云又知八倒等言知四如意等者四如意者欲
勤心觀也一切神通由此發故仁王疏云欲勤心觀
以定為體性又寶積經云菩薩摩訶薩依靜慮波羅
蜜多故獲是欲三摩地斷行成就修如意足如是勤
心觀三摩地斷行成就菩薩摩訶薩依如是等欲勤
心觀助發定法極善修治極善成立自在轉故能善
修習四如意足成就四種如意足巳隨其願欲證得
現前能示非一種種神變菩薩摩訶薩雖現無量神
通變化皆為度脫諸眾生故等言本不生者謂如是
神足以阿字門四句求之皆無所得即知本來不生
全是法界故得成就法界神通爾言知是處非處等
者知是處非處即佛十力第一力也若出體時尅性
以慧為性若取相應即兼心等四蘊為性若取眷屬
五蘊為性即定共道共無漏色等助成慧體故謂知
諸法因果相當名為是處因果相違名為非處寶積
經云言是處者有所攝受謂離殺者能感長壽離不
與取能感大富離邪欲者感貞良妻如是說者斯有
是處言非處者無所攝受返上可知言知自心等者
謂一切眾生本有佛知見性由不如實知故名為無
明失佛如來種種智力若如實自知時即名之為明
等者等取大悲及方便故言本不生者謂眾生等雖
知佛有如是智力但是信知不能成於諸佛如來自
然智力若了阿字本不生故即是如實而知自心初
發心時便成正覺不由他悟故言六蔽本不生等者
乖違理性障蔽真言即是六度所治貪等六種煩惱
但從妄起推入阿字達本無生離彼中流故昇彼岸
也言知十八種法者即是不共餘乘所有法也大寶
積經云第一諸業無有誤失不共佛法所謂如來身
業畢竟無誤失故若往來坐臥威儀端嚴身光極照
觸彼眾生令與樂受身無過相如來語業無有誤失
為實語如義語等如是一切語言無有過相如來之
心無有誤失不捨甚深定法於一切法無礙智見任
運而轉是名諸業無失第二言無卒暴不共佛法謂
如來一切言音本無卒暴何以故久巳永離愛恚諍
訟等故第三念無忘失不共佛法謂如來正念無忘
失故何以故蓋住於靜慮解脫三摩地等不廢忘故
觀有情心行如其所應宣說妙法於諸義法訓詞辯
才無礙解中無忘失等第四無不定心不共佛法謂
如來若行若住若坐若臥若食若語若默常處深定
無出離時何以故由如來證得甚深三摩地無障礙
靜慮等永離散亂之心故第五無諸異想不共佛法
謂如來無諸異想乃至於持戒者其心無愛於犯戒
者其心無恚等故名如來無種種想第六無揀擇捨
不共佛法謂如來巳脩聖道而證此捨非未脩道而
有證故如來捨者能轉梵輪悲愍眾生無高不遠離
二邊超過一切思量揀擇等第七志欲無滅不共佛
法所謂如來善法志欲無滅大慈志欲無滅大悲志
欲無滅說法志欲無滅等第八正勤無減不共佛法
所謂不捨所化眾生正勤乃至不緣食飲相續說法
中無暫廢等第九念無退減不共佛法謂如來證得
菩提無間觀察一切眾生去來諸心相續知巳如來
於中畢竟了知無有忘失等第十三摩地無有退減
不共佛法所謂佛三摩地乃至若生死際平等即涅
槃際平等以如來證入如是平等性故於三摩地而
無退減等第十一智慧無減不共佛法所謂如來具
悟入一句百千大劫說無盡智於一切處無障礙智
等第十二解脫無減不共佛法謂薄伽梵遠離一切
執著二邊故得解脫如是解脫前際無縛後際無轉
不住現在故等第十三身業智導不共佛法所謂如
來一切身業智為前導隨智而轉等第十四語業智
導不共佛法所謂如來一切語業智為前導隨智而
轉等第十五意業智導不共佛法謂如來一切意業
智為前導隨智而轉等第十六過去無礙智不共佛
法謂如來以無礙智能知如是無量無邊過去世中
所有諸佛國土若成若壞等第十七未來無礙智不
共佛法所謂未來世中所有如來或當出現或當滅
度等彼一切相如來於此悉能了知等第十八現在
無礙智不共佛法謂如來於現在世十方一切諸佛
土中所有諸佛諸菩薩眾諸聲聞眾諸獨覺眾若干
差別悉能了知等是名十八不共佛法復以此法入
阿字本不生故則不共之義尤異餘宗也。

【經】謂阿字門等者凡開口最初皆有阿聲即此阿聲
為一切眾聲之母能生一切真言之聲故名為母又
此阿聲生十四音成十二章疏中不顯故須區別依
涅槃經本母抄略示方隅分之為三初釋章題二釋
章數三釋音數且初題云悉曇章梵語悉曇此云成
就准聲明中即是男聲八轉中屬於業聲業謂造作
以此為本而能成辦諸章文字及名句等故云成就
又古譯為吉法應云悉達磨悉是娑字從女聲呼詮
妙善等義達磨是法故云吉法上皆不正具足應云
悉曇囉窣堵此云成就吉祥章第二釋章數者此悉
曇章句總而言之不出四十五字所為和會音有十
二字除助巧等毗聲有二十五字超聲有八字此等
諸字展轉能生一切聲字由是分十二章一切言音
收攝皆盡謂先以短聲阿字流入短聲迦佉誐伽仰
遮車若社壤吒咤拏荼拏多他那䭾曩波頗磨婆莾
野囉羅嚩撦洒娑訶等三十三字中歷呼一周即為
第一章抄文傷略應更將長聲阿字似前短聲阿字
流入長聲迦字乃至末後長聲訶等三十三字更以
伊字流入枳嵠儗岐嶷止齒耳誓仍(上)徵癡𠰒遲抳
底體你提𩕳比庀未婢銘伊哩里尾屣始枲呬等三
十三字乃至從惡字流入脚却􂩪􂩫􂩪酌綽弱杓若
卓逴橈濁搦跢托惱度諾博濼毛(上)薄莫藥洛洛縛
灼朔索郝等三十三字如上歷遍方成第一章體乃
為盡理不爾則音義不足矣次明第二章上第一章
若以阿阿等單單為頭歷下諸字遍而為一章今第
二總以十二音歷下諸字為第二章謂先以阿阿伊
縊至暗惡聲歷下三十三字一一相梯循歷俱遍如
迦迦枳鷄矩俱計蓋句嬌劒脚等一周竟次以佉字
為頭如上輪次而作一周謂佉佉企溪乃至欠却如
是三十三字循歷周遍即為第二章若和會者阿阿
即迦迦伊縊即枳鷄乃至暗惡即劒脚等次明第三
章即複呼章謂以迦字次第歷配下三十三字如迦
佉(短二合)迦佉(長二合)吉企(二合)吉溪(下同)屈齬屈驅枳契枳
愷屈去屈𧽂訖欠訖却次歷誐伽仰乃至訶字遍為
第三章次以此下誐字却從迦字歷配如誐迦誐迦
誐枳誐鷄至誐劒誐脚如是三十三字配歷遍為第
四章次以齒音五字最後若字從迦字歷直至訶字
為第五章如是取舌上音第五字舌頭音第五字脣
音第五字一一為頭歷配迦字至訶字一周竟為第
六第七第八章又以超聲野囉攞嚩四字一一為頭
如前歷配作四周竟即是第九至第十二章大般涅
槃由此立十二章今抄釋此章雖支體鈎鏁上下分
明似有未周且如毗聲二十五音先取迦字次第合
配佉字直至訶字又於五類音中各取一字合配迦
字直至訶字而為六章足前單呼二章共為八章次
於超聲八字以野字從迦字合配次以囉囉嚩三字
如前合配都成十二下有捨洒娑訶四字不取為頭
合配諸字若俱取之章數則成十六是故不取若不
取者則有取音不盡之失今為改之謂以阿阿
伊縊塢烏翳藹污奧暗惡
十二之音如是依平上去入位次調停令其不差名
和會音和諧會通毗超等音不雜亂故成十二章先
短聲阿字流入短聲迦佉誐伽仰乃至娑訶即成第
一短聲阿字等章次以長聲阿字流至長聲迦佉誐
伽昂乃至次第直至娑訶即成第二長聲阿字等章
又以伊字流至枳企儗祇倪乃至洗呬為第三伊字
等章又從縊字流入鷄溪倪祇霓乃至斯奚為第四
縊字等章又以塢字流入短聲舉齬語瞿虞乃至蘇
虎為第五塢字等章又以烏字乃至脚字隨音流入
次第如前即成烏字乃至脚字等名十二章以此確
定十二章數然後更以二二合三四五合等一音為
主餘音為伴則有無量音聲之章如天帝網不相妨
礙若如此者則無取字不周之失覽者知焉後釋音
數者分二初總後別且初悉曇之字不但開之為一
十二章亦總能收攝一切音類謂阿阿乃至暗惡如
此方十六聲以為定矣。

問如上阿阿二字乃至暗
惡即有一十二字何故經言十四音耶。

答謂此十
二字後有助巧聲哩狸里狸四箇字故若爾更添四
字應成十六然此四字不得為母但為助巧隨於彈
舌直呼之中各取二來故成十四如以迦字合哩狸
時梵書即是此但西方凡俗通用之字若聲明
中梵書即是又如以迦字合里狸時梵書即是
若助巧者梵書即是若知四字收攝之處
本體即是囉羅二字故不俱取有取十二音中後之
二音為助巧音非也後別釋者謂此一十四音字輪
品中但列其音未顯其義令觀行者支分不具今別
釋之且第一短聲阿字者有三義一約不破壞者
謂一體三寶體性堅固猶如金剛以不壞故無有盡
滅故無盡滅故即是真常真常即是大般涅槃二約
不流者如來九孔無漏失故九孔者二眼二耳二鼻
語門二隱竅也即五根無失如來法身五根名言尚
不可得況有流耶真常之體即是涅槃三約依功德
者非謂積功累德但是本有性淨之功德故此即所
顯真常涅槃由此三義故名為阿次明第二長聲
阿字門即是本不生之行也梵語阿字詮阿闍梨義
阿闍梨有四義一者依教授義令生善故即親教者
二者依制度義阿毗曇也顯諸大乘戒威儀故三者
依聖人義梵語阿哩也(二合)此云遠惡義翻為聖人總
目十地諸聖人故四者依教誨義即教示誨導止惡
脩善故由此四義故名為阿第三伊字門者約聲明
中是女聲也謂伊字所顯即佛法也佛法有二一證
法二教法證法有二一所證謂涅槃真理二能證即
正體智教法亦有二一者通即總舉三乘二者別即
大般涅槃依是教法淨脩梵行正智圓滿證大涅槃
今伊字中詮顯此法故曰伊者即是佛法也第四縊
字門者縊者自在義依二種釋初總明自在後別明
護法且初言自在者借喻以顯以自在天外宗所計
能生一切即自在天為世間之父母故名為世尊如
理趣經說外道微未底聞佛說諸法無生本來清淨
即作是言此義不然自在天常而是一切萬物父母
能生諸法能作能造安立世間於是如來以種種道
理詰難於彼而理不通因得正見今諸佛妙法若對
自在天時塵沙陪數豈可為喻以自在天世人知故
故引為喻上來總明自在下別明護法者一約大梵
二約護世三約能說四就所為五就所斷且初言自
在者名為大梵即大梵天王也然色界四禪總名梵
世初禪第三亦名大梵今此所引即第四禪梵王此
梵天王以縊字為種子謂所流之法名曰自在若受
持者即名護法此外道所計也若佛法中大梵無過
真常佛性自然皎潔況之如天自在無礙有若於王
若受持者則名護法護法有二一自受持依之脩證
二令他受持同適真趣任持弘護令不斷絕是真護
法是故縊字名曰自在二又自在者名為護世即四
天王也以此四王能護世故言四王者東方名為持
國是乾闥婆主南方名為增長是鳩盤荼主西方名
為醜目或名廣目是諸龍主北方名為多聞是藥叉
主此四天王及諸眷屬常護世間皆能擁護如來之
法亦能為他敷揚宣說又四護世者表四無礙解亦
是四無量四攝法等由依此等即能自護及能護他
故曰依護世也三約能說者又縊者是能自在說也
即證大涅槃得真解脫名為自在大解脫中有八自
在為令眾生得是自在故施設一乘令勤脩習故言
能自在說也四約所為者謂此縊字詮於所為能自
在故謂修集方等經典也方等是經典之所詮樂修
方等常習是經典依是經典悟方等理如是修悟本
為何耶為欲證得大般涅槃大自在故故曰就所為
故五就所斷者謂此縊字詮於所斷能自在故所斷
法者謂嫉妬纏是自在障故須斷之即隨喜功德是
能持之妙藥諸有情類自無始來業垢深重見他得
利或他勝巳心生熱惱常欲摧彼令不如意由是繫
縛長淪三界不得自在諸善功德悉被穢之若欲出
離得自在者必須斷之若除斷巳一切諸善皆得圓
滿故能宣揚大般涅槃法故曰就所斷也是故縊者
名為自在次明第五塢字門者塢字詮一切法譬喻
不可得故若有譬喻不為勝上即大涅槃於諸方等
最上教中更出過故亦云上上故云譬喻不可得故
第六烏字門詮無慧念義良以無義正念於一切法
妄計有我故使世間多多有情於秘密藏而生謗毀
秘密所謂涅槃真我一切有情迷之妄計猶如王子
失寶刀喻寶刀王子持去貧者讇言真乘菩薩詮之
群生妄計由是別開方便破彼執情顯示諸法實無
有我除彼無慧念故云烏者詮無慧念也第七翳字
門詮一切法求不可得義謂佛性涅槃遠離性相心
言罔及非可求故金剛般若云若以色見我以音聲
求我是人行邪道不能見如來故曰翳者詮一切法
求不可得也第八藹字門藹者二義一者詮一切法
自在不可得義言自在法對待立之對抅縛故說名
自在今佛如來得真解脫是真自在言不可得者謂
真常理中縛解二名皆不可得即是藹字如實之義
二藹者是威儀勝聲如來威儀進止無非利益一切
眾生故曰藹者是威儀勝聲等第九污字門詮煩惱
義煩謂煩擾惱謂惱害由此或能煩擾行人惱害功
德即是根隨俱生分別分別麤淺入見即除俱生細
故佛果方盡又呼此字時有執取聲執取是漏漏者
名之為流如來不流不流者即不動不動即無生佛
體真常本無生滅無生無滅名大涅槃故此污字詮
一切法煩惱不可得也第十奧字門者詮大乘義大
乘義者即是真常是真常者即是究竟今究竟義但
是所詮大乘有二一者通取一切大乘於前九部中
得為究竟故謂我此九部法入大乘為本二者明此
涅槃所顯圓極以為究竟又外道經書對於內教得
名為諸所顯法近皆非究竟今大乘經所顯之義稱
理盡性皆名究竟故曰奧者詮大乘義等第十一暗
字門者能遮不淨物義謂金銀寶物正是所遮世間
貧者乃曰沙門觀念修行用祛貪愛由金寶等是世
所珍凡情覩之皆生愛著由是牽生諸有漏業故名
不淨諸佛弟子皆應捨之捨有二種一以自所有施
於三寶二於他處有不起貪愛若不捨者終日防護
疑阻他人於巳修行全成無暇故趣道之流必須棄
捨又不但能捨一切寶等諸不淨物然實事捨一切
煩惱故成就品云又於他月悉捨內外所有即此義
矣由是此字亦能顯大菩提果義也故曰暗者詮能
遮不淨物義第十二惡字門者詮一切法遠離不可
得義謂始覺智生即無不覺爾時始覺即是本覺始
本不二名究竟覺是故證涅槃時無明轉為明無明
即明故無所離菩薩入涅槃時見一切眾生本來寂
滅以證諸法無所離故故名入證大般涅槃故曰惡
字詮一切法遠離不可得義也又文殊問經字母品
云阿(上)字是無常聲阿(去)(引)字是遠離我聲伊(上)字是
諸根廣博聲伊(去)(引)字是世間災害聲塢(上)字是多種
逼迫聲汙(引)字是損減世間多有情聲𠴊字是直軟
相續有情聲𠴊(引)(去)字是斷染遊戲聲力字是生法相
續聲𡃖(引)字是三有染相續聲曀字是起所求聲愛(引)
字是威儀勝聲汙字是取聲奧(引)字是化生之聲暗
字是無我所聲惡字是沈沒聲然上略明十二字義
正此所要故疏序云此中有一二重缺者莫由此乎。

【疏】如諸外道計等者謂有外道諸論師等離因計有
作等和合故有果報若行者三密之中見有作等則
有同外道且作乃作者相因待生則無決定之相若
執為決定則不異外道故中論破云汝謂作者有作
即為無因無因故不能生果等。

【疏】中論觀六種等者六種即是地水火風空識也今
正取空如彼論偈云有相無相中相則無所住離有
相無相餘處亦如是此顯有無二相皆無所住空既
如是餘五亦然又偈云是故知虗空非有亦非無非
相非可相餘五同虗空等今佉字門於一切法有相
無相皆無所住如虗空等故故云中論觀六種等。

【疏】復次若人不動本處等者彼論問曰汝雖種種門
破去去者住住者而眼見有去住答曰肉眼所見不
可信也是故疏云若人不動本處即是所詣處也。

【疏】而言毗婆舍那等者毗婆舍那此云勝觀未審屬
何勝觀能破煩惱耶若屬觀品觀品是慧慧是能歒
煩惱是所歒此正辨戰歒之體總此問意云然一切
法中如諸論所破我義皆不得成故智慧煩惱畢竟
屬於誰人今時而言毗婆舍那能破煩惱耶。

【疏】明暗畢竟不相及者謂相違法理必不俱云何能
破此文正難不可說斷若論斷義性相不同故華嚴
十地品云非初非中後此約性也三際求之不可說
斷則無斷也十地論云譬如燈焰前中後取故此約
相也三時齊取可說斷斯則經論相反意旨相成何
者以論假三時乃知無性方合經意以非初非中後
即是無性是則性相無礙無斷之斷也。

【疏】又一切法本不生者此下約頓一向全真更無斷
義立戰歒者就世間談論也。

【疏】所起慢心等者謂吒字門一切諸法慢不可得入
此門者不見彼此勝劣之相若起高下不平等見名
之為慢唯識論云云何名慢恃巳於他高舉為性能
障不慢生苦為業謂若有慢於有德處心不謙下由
此生死轉轉無窮此慢差別而有七種一慢於他劣
朋友等而生高舉名慢二過慢為於等中謂自勝他
三慢過慢於他勝中謂巳勝故四我慢於五薀中執
我我所故五增上慢於一切殊勝功德未得謂得故
六卑慢於他勝中自不如他却於他慢如奴欺阿郎
七邪慢於無得中生其高舉或於增上法而起邪見
等故此吒字門能對治也。

【疏】今觀諸法無生等者謂欲對治如是七種慢故而
觀諸法本來不生言乃至者復觀諸法本無造作如
虗空性遠離去來一合之相諸行遷流心之影像因
緣所生如是等法皆不可得則知阿耨菩提於法平
等無有高下也。

【疏】由此五字門等者一本不生即阿字也二離言說
即嚩字也三自性清淨即囉字也四無因緣即訶字
也五如虗空相即佉字也何以故由此五字門長養
不可得謂此五字門即是地水火風及虗空故地能
持種水以潤之火以溫之風以皷之虗空不礙從種
滋長乃至華果名為長養由本不生故長養亦不可
得也。

【疏】無量義經等者今疏指彼經釋成女人是梵行者
怨彼經云譬如健人為王除怨怨既滅巳王大歡喜
賞賜半國之封悉以與之持經之人亦復如是於諸
行人最為勇健六度法寶不求自至生死怨歒自然
散壞證無生忍半佛國寶封賞安樂言半佛國寶者
即屬菩薩七地位也又彼經云若善男子善女人發
菩提心與大悲意欲度一切苦惱眾生雖未修行六
波羅蜜六波羅蜜自然在前即於是身得無生法忍
生死煩惱一時斷壞旨第七地大菩薩位是為半佛
國寶也。

【疏】娜字門等者梵語正云難(上)那此名施也又不空
羂索經云解一切法離名字相不可得故梵語娜麼
此譯云名娜具多義各隨義辨不相違也。

【疏】如人為縲紲者論語孔注云縲黑索紲攣也所以
拘罪人也今借喻之言若息念時等者謂阿脩羅被
天帝縛念欲還宮縛不得脫若息鬪心之時其縛自
然除矣是知縛解但在自心非由他也言何況業煩
惱等者業煩惱縛謂凡夫等無為縛謂二乘也意生
縛謂菩薩也。

【疏】婆字等者謂此字門詮一切法有不可得又准不
空羂索云解一切破壞性不可得故梵語般若此云
破壞言破壞者即是有不可得但以性字義有別也
謂此有不可得復不可得故云解一切法破壞性不
可得若差別者此中以阿字門遮一切有名一切法
有不可得彼中并能遮阿字俱皆不存故彼云解一
切法破壞性不可得也。

【疏】有謂三有等者言三有即欲色無色也乃至者超
越九有謂六欲天及人為一四禪四空處共成九也
言二十五有者謂四州四惡趣大梵六欲天無想五
淨居四禪四空等也。

【疏】即是三昧王等者謂婆字門詮一切法有不可得
故又以從因緣有故具足一切字門故即是三昧者
由勝諸三昧故名三昧王能破二十五有者准涅槃
經說菩薩住無畏地得二十五三昧壞二十五有所
謂得無垢三昧能壞地獄有得無退三昧能壞畜生
有乃至得我三昧能壞非想非非想處有是名菩薩
得二十五三昧斷二十五有如是三昧名諸三昧王
入此三昧王時若欲吹壞須彌山王隨意即得等今
此婆字三昧復為二十五三昧之王獨能破壞二十
五有是以疏云今觀諸有從緣即是本不生義乃至
能破二十五有也。

【疏】由此義故名為破有法王者謂由此一切法有不
可得及無作無行等義故即是三昧王三昧釋迦如
來住此三昧而現出世加持之迹能破二十五有眾
生覩此號為破有法王然實阿字門中二十五有本
來不生更何所破又一切法皆入阿字體即法界若
一切法體即法界本來不生二十五有亦即法界本
來不生釋迦牟尼亦即法界本來不生既一切法皆
是法界本來不生即同虗空何有虗空能破虗空何
有虗空被虗空破者若如此解時即是解婆字門一
切法有不可得及解羂索經中一切法破壞性不可
得義也若如是者此與羂索為一為異究竟無異此
中阿字即是彼中性字彼中性字即是此中阿字阿
者詮一切法本不生義本即性也思之。

【疏】中論以種種門等者即彼論說二十餘門謂觀因
緣觀六情觀五陰乃至觀四諦觀十二因緣為門名
種種門言識觸受愛四法皆無等者謂眼見色時即
有識生次起於覺觸觸有澁滑受遂領納於可意境
生於愛染今見可見法無故識等四法皆無是故十
二因緣分亦無也又一切有情非如木石無所識知
無所觸受但隨境分生諸識等成十二因緣真言行
者以三密方便得見不思議境界時雖有所識知所
觸受由以囉字淨故而不生愛執以無愛故十二因
緣亦無也。

【疏】如中論三相等者彼論說有為法有三相謂生住
滅相無為亦三謂不生不住不滅今觀有為無為法
體體性皆空與誰為相耶及十二門廣說三相不勞
繁引。

【疏】如彼三昧者若近指者嚩字門名為語言道斷三
昧若遠指時即三昧王三昧故不思議也。

【疏】如說日可令冷等者謂娑字諦不可得諦者實也
如諸法真實相知離於顛倒如日可令冷月可令熱
世尊誠諦之說終無差異故藥師云日月輪可令墮
落妙高山王可使傾動諸佛所言無有異也。

【疏】亦空亦假亦中者謂娑字門中遠離二諦四諦等
相本來平等亦空亦假亦中雖三而一雖一而三不
相妨礙但隨根施設強立三名入此字門即知一切
法即空即假即中無一二三而一二三無一二三是
遮一二三而一二三是照一二三若無遮無照即是
娑字門諦不可得。

【疏】因有六種等者此訶字門詮一切法因不可得謂
六因五因等六因者俱舍頌云能作及俱有同類與
相應遍行并異熟許因唯六種五種者一生因即是
業煩惱等及外草木子是名生因二和合因如善與
善心和合不善無記亦爾三住因如下有柱屋則不
壞內有四大無量煩惱眾生得住四增長因由衣服
飲食等故令眾生增長如外種子火所不燒鳥所不
食則得增長如諸沙門婆羅門等依因和尚善知識
等而得增長等五遠因譬如因呪毒不能中依憑國
王無有盜賊如水鑽人為酥遠因父母精血為眾生
遠因等。

【疏】當知最後無依等者謂前諸字皆依後字展轉待
因成故當知此最後訶字則無所依還以阿字無住
之體而為其本過此無字可說是故更無所依也言
故說無住為諸法本者謂到此無言說訶字處則無
所住即此無住名大涅槃涅槃以無住而為本故。

【疏】但以種種因緣等者如以迦字無作乃至訶字無
因等義觀本不生或以幻焰水月乾城等觀本不生
名為種種因緣也。

【疏】云何一切字成立一字等者一切字者即五箇故
字也此五故字一是迦字無作二是佉字虗空無相
三是誐字無行四是伽字無合此取毗聲五類音中
第一牙音例下四類及超聲八字但取最後一字故
稱乃至五是訶字無因即以此等諸字成立本不生
阿字故云云何一切等。

【疏】云何逆順旋轉等者以阿成迦字乃至成訶字名
為順成還以訶字展轉反成阿字名為逆成逆順既
爾釋破例然。

問今言相成行相云何。

答為此諸
字各具有空中三種之義今疏顯示以中成中如以
阿字本不生義成迦字本無作義乃至訶字本無因
義或以訶字本無因等義還成阿字本不生義准此
理應更有以中成有以中成空以有成有以有成空
以有成中或以空成空以空成有以空成中之義更
有交絡超間相成更互釋破無盡之義如理思之。

【疏】如是以八種之門等者即釋立破為六加逆順成
八種故於前六門中具含六相但疏秘密如初一字
釋一切時即是同相義相順故成立相易知破義是
壞相次疏指餘三相也為一切法者即是總相依般
若從色乃至一切種智一一別異說之即別相異相
也前後互舉六相備焉。

【疏】心門轉故者心即菩提等心門即無擁之義謂前
以八種之門旋轉說之依摩訶般若別異說之則義
有無量今約真言住心品次第分別謂以薀處界等
對治我法二執開示心之實相名開心實相門更約
違世順世等八心次第說之名心門轉又約百六十
心麤細極細歷三劫說之皆有淺深顯密之相復從
菩提心門轉入大悲心門從大悲心門轉入方便心
門等如住心品廣說。

【疏】如彼論四念處品廣說者彼說四十二字此當初
五乃至末後第四十二之荼字即知一切法必不可
得波荼秦言必也故云必不可得也。

【疏】如觀鏡等者如人臨鏡則面像現此由因緣和合
故有謂以質因鏡緣而影法生若是推研色塵之相
現前不謬即是假名又此研字應從於女美惡之相
現前不謬義似愜當種種推求此法非從鏡有何以
故質未到鏡則無像故又非面作何以故未有鏡則
無像故又非執鏡者作何以故無鏡無面故如是推
尋求覓都不可得即是其空又非無因緣而得顯現
故名為假假不異空空不異假即是其中故中論云
因緣所生法我說即是空亦為是假名亦是中道義
是故三相不同而同不異而異此兩句名具遮表不
同者三相有別以遮同而同者表一體故不異者遮
三體故而異者表三相故是名法界不思議中道緣
生非是世間論師等所能思議耳。

【疏】如涅槃經等者涅槃經云俄者一切諸行破壞相
故若者是智慧義(若南智也)拏者非是聖義喻如外道那
者三寶安住無有傾動喻如門閫摩者是諸菩薩嚴
峻制度所謂大乘大般涅槃是名為摩巳上四字皆
有結句又准文殊問字母品仰者是五趣清淨聲􂩬
者是制伏他廣聲拏者是除諸煩惱聲曩者是遍知
名色聲莽者是息憍慢聲此與涅槃各據義別不可
一准。

【疏】即是常故不流者一一三昧門等皆是加持之相
覈其至極但是寂靜涅槃之相法爾巳來恒常如是
即是常故不流此常不流句是涅槃經涅槃真常故
不可遷流若有流動即有出生今既不流即是無生
以無生故即無盡滅無生無滅即是本來堅固之體
堅固之體即是法身此法身者即是涅槃雖常處生
死教化眾生而不捨涅槃之性故肇公云旋風偃岳
而常靜江河竟注而不流等言即是諸佛加持身者
身者積聚謂此聲字一一皆是入佛三昧之門而能
圓滿一切自他之願諸功德法所積聚處故名為身
又從佛加持現起即是諸佛加持身也。

【疏】具足眾勝願者前云圓滿一切願梵云薩嚩奢即
所希求之願今梵云嚩嚧即是能與之願謂自願巳
滿轉受於他即與前願字義不同也。

【疏】假使十方等者即十方諸魔化作佛身說相似法
等令轉易其心仍不疑惑等。

【疏】若謂此說不然等者謂具足眾聖願真言決定義
住不思議果即是世間難解難信之法故佛說偈引
諸佛道同勸信印成若真言行者從師稟受如說脩
行悉地無疑若為如說修行不獲如是悉地者即十
方三世諸佛有違負本誓欺誑眾生本誓者三昧耶
戒也謂三昧耶第四戒誓於一切眾生不應作一切
不利益行諸佛大悲欲令眾生同證此果若諸眾生
依法修行必定獲得如是如是不思議果若謂不然
即不得名為真言矣故但有智信受無智疑悔譬如
手執仙方不從明師稟受又不知修煉之決不肯服
食却謗白日上昇者以為虗誕令成不可故須深信
爾又違大誓者凡一切真言終句有莎訶者即大誓
也梵語娑嚩(二合)訶此云本誓謂諸佛如來同一大誓
故。

【疏】韋陀世仙者韋陀云明外道四韋陀也世仙即是
成就世間長年隱形自在之者號持明仙等也。

【疏】一一皆入等者謂真言聲字三重漫荼羅中其相
甚多故云一一如是一一真言由行者如理諦觀無
不入於蓮華臺藏阿字之句此句是一切真言之本
謂三重漫荼羅真言自迹皈本究竟寂滅之理是止
息教迹處也。

【疏】今此字輪亦爾等者如上於佛身上布作三重字
輪漫荼羅法由如來身與字輪相作故名不思議也。

【疏】採集以為鬘者謂採集眾華而為飾好梵云摩羅
此譯為鬘按西土結鬘師多用蘇摩那華行列結之
以為循貫無問男女貴賤皆此莊嚴或首或身以為
飾好等。

【疏】紫礦并虫食等者紫礦是樹汁作法乾之名之為
礦即波羅奢樹汁其色甚赤用染皮氎又凡諸香物
若有虫食者皆不得用為塗香又智論說塗香有二
種一者栴檀木等摩以塗身二者種種雜香㨶以為
末用塗其身及熏衣服并塗地壁也。

【疏】薰陸者出於西方即樹膠夏天日炙鎔滴沙中在
地有香謂之薰陸。

【疏】三種辛藥者謂薑胡椒蓽苃也。

【疏】然後依供養法等者供養儀式品攝頌云如是正
業淨其身住定觀本真言主以真言印而召請先當
示現三昧耶真言相應除障者兼以不動慧刀印稽
首奉獻閼伽水行者復獻金剛座次應供養華香等
去垢亦以無動尊等此是攝頌總攝一品之事向下
次第而別顯之文廣如彼又准金剛瑜伽念誦法云
復結金剛縛契竪忍願二度為針置於心上即誦密
語曰三摩耶薩埵此即是發悟一切諸佛及諸弟子
等密語乃至作三界威力契誦不動明王其密言如
經彼印真言若有諸魔作障礙者皆悉遠離又以印
觸諸香燈飲食等隨觸得清淨等行者臨時取以用
之。

【疏】先用囉字等者囉字詮一切法垢不可得故供
養品云現前觀囉字具點廣嚴飾謂淨光焰鬘赫如
朝日暉念聲真實義能除一切障解脫三毒垢諸法
亦復然先自淨心地復淨道場地悉除眾過患其相
如虗空如金剛所持此地亦如是等。

【疏】或依本教所說等者或者不定或依何等本教所
說隨行者意或廣或略兼用召請真言及印且准阿
彌陀如來念誦觀行儀軌所說行者每於定中見極
樂世界七寶為地水鳥樹林皆演法音無量莊嚴如
經所說無量壽如來在大菩薩眾會聞說無量契經
行者即結寶車輅印想印成七寶車輅想此寶輅往
彼極樂世界請無量壽如來并諸大菩薩眷屬乘此
車輅不散此印便請來至道場住虗空中又結迎請
聖眾印及真言奉請故無量壽如來赴此三摩地所
成淨土道場受行者供養速得上上悉地等如彼廣
說是名依本教請也言即示三種三昧耶等者一佛
部三昧耶二蓮華部三昧耶三金剛部三昧耶且佛
部者二手虗心合掌開二頭指微屈各附中指上節
又開二大指各捻二頭指下第一文是也次蓮華部
者二手虗心合掌二大指二小指各頭相著餘六指
微屈如開敷蓮華葉形是也後金剛部者二手左覆
右仰合背相著以右大指叉左小指以左大指叉右
小指中間六指博著手腕如三股杵形是也言及與
敷座等者准前蓮華三昧印稍屈指令圓滿即是結
此印巳想從印流出無量金剛蓮華遍漫荼羅中一
一諸佛菩薩金剛眾聖各各得此金剛蓮華為座等。

【疏】淨以不思議法界心者即囉字置空點想在頂上
作心沐浴是也。

【疏】然後住瑜伽座者即前五輪所成最上金剛地方
輪是也言一心誦部主真言者部主有三如來部以
大日為主蓮華部以大精進觀世自在菩薩為主或
以馬頭為主金剛部以執金剛秘密主為主也。

【疏】略為宣說等者彼經云菩提心者謂如實知自心
乃至云心虗空菩提三種無二故經意欲令弟子發
起斷樂心故欲令識知自心相故欲令遠離邪妄念
故弟子若解了時即是知自皈依所能作真正發心
等也。

【疏】今正明本心常佛等者且成佛義如前巳辨今就
自宗本心常佛者故上經偈云我覺本不生(阿字本初不生
義)出過語言道(縛字語言道斷義)諸過得解脫(麼字解脫繫縛義)遠
離於因緣(訶字害煩惱離欲義)知空等虗空(法字出一切佉等虗空義)如實
相智生(跛字無能勝義)巳離一切暗(伽字是稠林闇冥義)第一實無
垢(羅字淨法界心義)又上八字更互相釋且以下七釋成上
一者先徵云何我覺是阿字本初不生耶次第釋謂
語言道斷故乃至是淨法界心故又經云云何菩提
謂如實知自心等華嚴經云菩薩應知自心念念常
有佛成正覺如自心一切眾生亦復如是涅槃論云
身外有佛亦非密身內有佛亦非密非有非無亦非
密眾生是佛故微密言故以淨字甄之者世間最淨
無如虗空故上經云越百六十心生廣大功德其性
常堅固無量如虗空不染污常住本來寂無相無量
智成就正等覺顯現故云今正明本心常佛也。

【疏】所謂五所者即五支分謂四支及頂也。

【疏】故譯者兼智至兼舉者謂淺釋時是金剛杵若深
釋時是金剛慧故得義用兼舉也故下護摩品偈云
復次秘密主我於往昔時不知諸火性作諸護摩事
我今成菩提演說十二火智火最為初名大因陀羅
等。

【疏】當用乳木等者乳木謂木中有乳汁者名為乳木
若用無乳木為此木者火天不饗不獲吉祥言謂桑
穀之類者穀是楮也楮之有實謂之為穀此之二木
有乳有穀護摩用之表獲吉祥非此之類是中不取
故云當用乳木等。

【疏】藉以生茅等者且茅之為物薄而用可大今阿闍
梨方以智火燒弟子心垢受法王子灌頂若不誡慎
或為魔得便故今以生茅為座表慎之至也此之表
像俗諦亦有周易云初六藉用白茅無咎象曰藉用
白茅柔在下也子曰苟錯諸地(錯謂錯雜即嚴飾也)而可矣藉
之用白茅何咎之有慎之至也夫茅之為物薄而用
可重故阿闍梨君子不得不依與疏三義第三相當
行者由是因故當得四王奉座經云四天王言此上
人將來成正覺時我等獻草即斯是也。

【疏】第二句阿揭娜曳者此翻對與梵本不同也今此
四字上下二字正應梵本中間二字與梵本及字門
不相契會謂梵本二字即是二合仡誐曩(二合)也今譯
為揭娜揭字通朅竭二音與誐字聲形不同聲形既
然不同名義亦乃有異若顯示者梵本誐曩誐詮行
義曩詮大空若揭娜者朅字當字門佉字詮一切
法如虗空不可得義又竭字當字門伽字詮一切
法一合不可得義為此乖訛所以疏主留置梵本在
先一則順於古譯二乃要從師授巳下例然。

【疏】或本伽是行義等者伽字正音誐字此巳下釋成
誐字無行也從若是無師自覺巳下釋成曩字大空
也從故與娜等七字釋成誐曩二合之意也從以諸
法無行巳下釋成曳字義也言爾乃為大乘者大字
應是火字謂此真言即是火天乘故也。

【疏】重釋前句者謂以此鉢囉至若多九字二句釋前
扇底羯囉作寂之義也且以鉢囉􂩭摩最勝義釋者
謂以扇底一寂畢竟不可得故羯囉常作之又以羯
囉常作畢竟不可得故扇底常寂由此寂而常作作
而常寂故一切世間不能思議故故云鉢囉􂩭摩最
勝也又以達磨􂟭若多法生義釋者如文易知。

【疏】以動寂畢竟等者動作也寂靜也此二畢竟無二
故從本不生阿上字菩提心句中具生阿長字
大悲根莖枝葉從此以無所得為方便故能證暗
字大空之華果言猶如火界能燒能養者能燒者謂
以囉字二點之火畢竟淨除而證惡字大般涅槃
能養者即以字三昧之水而溉灌之即成噁字
利他方便如是從因至果都合為一菩提樹王也下
釋寶缾與此大同。

【疏】凡息灾護摩先須作降伏等者謂若不先作降伏
必為頻那野迦等之所留難故也言則當依法增加
者謂於息灾真言之末莎訶之上加揭㗚佷拏或佉
陀耶鉢吒也等句便成降伏相應之用爾。

【疏】先用漫荼羅主真言者此漫荼羅即護所也謂是
聖賢受是供養大會之所也故下疏云若無漫荼羅
當遶爐作一重漫荼羅置諸尊座位也言主者即火
天也此中以火天而為主故言真言者即前火天真
言是也。

【疏】第三所成就物者謂是真言門中求悉地事所成
就物准下經謂是計覩(幢)朅伽(刀)傘蓋履屣真陀摩
尼寶安膳那藥(眼藥)等。

【疏】如食金剛等者華嚴經云如人食少金剛終竟不
銷要穿其身出在於外何以故金剛不與肉身雜穢
而同住故於如來所種少分善根亦復如是要穿一
切有為諸行身過到於無為究竟智所何以故此少
善根不與有為諸行煩惱而共住故為證可知。

【疏】復次普賢是遍法界至後段名法王之子者此亦
是前八心之義也謂普賢至菩提心是最初種子心
又慈氏至莖葉謂從此發生根芽是第二心莖字當
第三疱種心葉字是第四葉種心又除蓋障至開敷
是第五華種心及第六成果心又除惡趣至窮盡是
第七受用種子果復成種心又是故以此至名法王
之子是第八無畏依嬰童心也。

【疏】次用三種三昧耶等者如下說一入佛三昧耶持
明二法界生真言三金剛薩埵真言何以知耶彼處
結云故此三種皆名三昧耶也由初三昧加持故在
於胎藏不令夭折由次三昧加持故初出胎時離諸
障㝵由後三昧加持故能傳家業備諸伎藝。

【疏】一一歌詠至密印者謂此宗中一一名言皆有淺
深二釋若淺釋時一一歌詠一一舞戲皆是供獻唄
德節則之謂後漢書詔云歌所以詠德舞所以象功
毛詩云情動於中而形於言言之不足故嗟嘆之嗟
嘆之不足故詠歌之詠歌之不足不知手之舞之足
之蹈之蓋情動之極也法華經云歌唄頌佛德又馬
鳴菩薩自奏賴吒和羅曲五百王子聞之同時捨家
入道前法華即是讚德後馬鳴即是說法此中即當
密呪及印如常供養用四歌舞各有真言及印法故
真言語業密印身業二初作意乃當意業即是三密
加持之義也故曰一一歌詠等。

【疏】吉慶阿利沙偈者阿利沙名如前釋行者授灌頂
時一切世間有無量吉慶之事即同釋迦牟尼所有
之慶也由此諸天咸共讚歎有十一偈前三偈皈依
三寶次七偈八相成道然於八中而今涅槃如下疏
指彼一偈總結三歸。

大毗盧遮那成佛神變加持經義釋演密鈔卷第六

大毗盧遮那成佛神變加持經義釋演密鈔卷第七
燕京圓福寺崇祿大夫檢校太保行崇
祿卿總秘大師賜紫沙門　覺苑　撰

【疏】一切吉慶所以得生等者謂如來出現於世世間
一切吉慶之事所以得生此明歎佛之意意云今時
漫荼羅中有受灌頂位者能於一生中或成正覺由
是人故一切世間吉慶之事所以得生故下疏云若
兜率天有補處菩薩則世間佛種不斷若人於秘密
藏中得灌頂者義亦同彼。

【疏】是應合如是等者偈中相應字汎指契合義恐濫
瑜伽相應義是故疏文甄別梵云欲吃多冥符義若
云瑜伽或云喻誐即教理等相應義次句多聞相應
是也。

【疏】梵名與僧伽不同等者謂上梵文之中末句云巘
儜難但只是眾多之稱不兼和合之義故與僧伽不
同也。

【疏】有無量無邊等者今此梵字應在前
文此比吒迦俱舍之上安之梵語比吒迦俱舍此譯
為藏即是鞘韞櫝之藏為要揀異中心之藏故言如
華嚴等經廣說者謂菩薩在天宮中及下降時於諸
世間各有無量無邊吉慶之事疏不備彰但指經說
如華嚴經說菩薩住兜率天有十種所作業下生亦
十且住天者經云佛子菩薩摩訶薩住兜率天有十
種所作事業所謂為欲界諸天子說厭離法言一切
自在皆是無常一切快樂悉當衰謝勸彼諸天發菩
提心是為第一所作業次第二為色界諸天說出諸
禪解脫三昧乃至菩薩摩訶薩住兜率天出無量無
邊如幻如影法門周遍十方一切世界示現種種色
種種相種種形體種種威儀乃至種種言說隨眾生
心皆令歡喜是為第十所作業又云佛子菩薩摩訶
薩於兜率天將下生時現十種事何等為十所謂菩
薩從於足下放大光明名安樂莊嚴普照三千大千
世界一切惡趣諸難眾生觸斯光者莫不皆得離苦
安樂得安樂巳悉知將有奇特大人出興于世是為
第一所示現事等。

【疏】法門眷屬皆巳萌動等者謂此得灌頂者於秘藏
胎中初得誕生即是生在佛家名真佛子而於漫荼
羅一切法門眷屬皆巳萌動言萌動者謂是八心之
中第二芽種心也言若能勇進等者若能於真言行
中勇猛精進次第度葉華果等七心至生死後邊即
是生死無畏依第八嬰童心也。

【疏】轉正法輪如華嚴等者彼經云佛子如來應正等
覺轉大法輪有十種事何等為十一者具足清淨四
無畏智二者出生四辯隨順音聲三者善能開闡四
真諦相四者隨順諸佛無礙解脫五者能令眾生心
皆淨信六者所有言說皆不唐捐能拔眾生諸苦毒
箭七者大悲願力之所加持八者隨出音聲普遍十
方一切世界九者於阿僧祇劫說法不斷十者隨所
說法皆能生起根力覺道禪定解脫三昧等法佛子
諸佛如來轉於法輪有如是等無量種事(云云)如上諸
相皆有十種事不能繁引。

【疏】意生麤重之有等者隨大悲願意之所成故不隨
業生故名意生身而有三種不同一者得三昧樂三
摩拔提意生身謂三昧三摩等俱是梵語如次唐言
正定等至由得此定起意生身從定立名即當初地
至五地也二者如實覺知諸法實相意生身謂菩薩
得無生忍如實覺知諸法實相由能覺慧起此身故
即當六七八地也三者種類俱生無作行意生身謂
現身不一名為種類一時能現名為俱生任運而能
名無作行是種類俱生無作行之意生身即當九十
地若迂會菩離雖地前亦得受變易今據勝處不言
地前或名不思議變易生死菩薩以無漏有分別業
因所知障緣助勢力所感殊勝細異熟果由悲願力
改轉身命無定齊限此望分段轉淨妙轉微細轉光
潔無定限故名變易無漏定願正所資感妙用難測
非凡夫二乘言議思度名不思議不思議即變易生
死或無漏定願妙用難測名不思議不思議之變易
生死或名變化身變謂改舊化謂新起變化即身持
業釋也如唯識中具明言麤重者謂是惑障能障果
故如無上依經第一經云阿難一切阿羅漢辟支佛
大地菩薩為四種障不得如來法身四德一者生緣
惑謂無明住地能生諸行如無明生業二者生因惑
謂無明住地所生諸行如無明所生諸業三者有有
謂緣無明住地因無明住地所起無漏行起三種意
生身如四取為緣三有漏業為因起三種有四者無
有緣三種意生身不可覺知微細隨滅如緣三有中
生念念老死等無明住地一切煩惱是其依處未斷
除故諸菩薩等未能究竟滅盡等名之為有今真言
行者以淨菩提心為門三密為行得除一切蓋障三
昧得此三昧時則與諸佛同等住即是位同大覺便
得名佛離於三種意生身即同毗盧遮那而轉法輪
也。

【疏】本名各異等者謂偈中初句第三句皆有一利字
若准梵本上句利者謂係多迦㘕係多云利益迦藍
云作即是偈中為字意云如彼諸佛出世作利益眾
生之事故云如彼為利益第三讚僧偈句中梵語吃
􂗩耶此云福利迦囉儜此云饒益謂以自所得福利
饒益眾生既本各各異是故傳教度他之者宜甄別
之。

【疏】世尊般涅槃時等者謂有疑云諸經皆說如來現
迹初生至於涅槃有八種相何故今時唯明七種不
說第八涅槃相耶今通釋云然實世尊八相初後無
二無別但隨世諦之說則云三界空虗等是涅槃之
相今就第一義諦則無涅槃之相是故晦而不言不
云此中結會三寶等者即是顯彰大涅槃義非是不
說也。

【疏】涅槃金錍亦此類者涅槃意顯涅槃佛性如來未
說無量菩薩雖具足行諸波羅蜜乃至十住猶未能
見如來既說即便少見即是喻以金錍決其眼瞙故
彼經云佛言善男子如百盲人為治眼故造詣良醫
是時良醫即以金錍決其眼瞙法配可見。

【疏】若令拙醫救之等者一切眾生心目本有佛知見
性由無明覆故不得現前若遇如來方便醫師善用
真言金籌決之則得明了知見無礙若令二乘等無
方便拙醫決之非徒無効或增其灰斷等翳瞙却索
迴心或經八萬劫或六萬四萬二萬劫再求救療不
如從初令決之兔致遲迴而巳。

【疏】轉於救世輪者救世是人輪是其法轉諸佛之法
輪如起信言救世大悲者人名救世下文言如來所
使行如來事或救世即法輪法華經云以佛教門出
三界苦名救世輪。

【疏】解圓鏡漫荼羅義時等者謂此轉法輪非同顯教
若不解此中圓鏡漫荼羅秘密之義失於如來深秘
之意圓鏡漫荼羅者百字位成品偈云彼有能知此
內心之大我隨其自心位導師所住處八葉從意生
蓮華極嚴麗圓滿月輪中無垢猶淨鏡於彼常安住
真言救世者乃至云常出生清淨種種自作業真言
者能作一切諸佛事等言常出生清淨種種自作業
者謂身語意生也先觀圓明中佛像金色等當知從
意而生是故身同佛身語同佛音心同佛心故云常
出生等又自業者即佛事也謂普現色身或示上行
菩薩八相成道正與此同諸本生事等無量無邊以
要言之皆是如來自業也若如是覺知能以圓光遍
照隨身口意常作一切佛事即同毗盧遮那轉法輪
也。

【疏】於初發明道字成佛等者即舉因況果勸修持也
前在因說成即十信頓悟初了諸法智明道起生佛
無二功行平等八相成道故前十一偈中八相作寂
嘉慶是也若十住者見性而成圓觀現前時此成佛
亦有二一當位以初攝後如攝信滿而成二果位以
初攝後如攝究竟而成位位皆爾正明理行圓融兼
有行證相似如清涼疏。

【疏】薩婆多授五時法等者如有部受戒總有五時一
謂冬時有四月從九月十六日至正月十五日二謂
春時亦有四月從正月十六日至五月十五日三謂
雨時但有一月從五月十六日至六月十五日四謂
終時唯一日一夜謂六月十六日晝夜五長時從六
月十七日至九月十五日此乃獨於教中比丘如是
次第明有密意若依方俗但有三時向西方者必須
閑此五時然彼那爛陀寺多是長時明相纔出受其
具戒意取同夏之中多為最大即當此土六月十七
日明相纔出由不得後夏故若六月十六日夜將盡
而受戒即同夏之中最小由其得後夏故。

【疏】四波羅夷等者波羅夷此云他勝處對自名他勝
者奪也處體即戒謂菩薩本行持戒即是犯戒即非
今即犯於戒處即是過非映奪持戒處故名他勝處
又此言處者即無間地獄是犯戒人令住處故此處
所堪可嫌厭最極􂏪故梵語捺落迦此云不可樂返
顯他處如人天等即皆殊勝從他勝以立名他勝之
處波羅夷有四帶數立名。

【疏】三軍敗績者三軍者謂上中下三也敗績退敗功
業也故下疏云如大將於高峯之上建立幢旗則能
指麾百萬動止齊一若拙將暗於事勢又失幢旗則
人各異心敗不旋踵矣故云三軍敗績。

【疏】又此菩提心等者因上言如是等種種因緣退菩
提願等而有難云豈菩提心同彼聲聞重戒可有退
捨耶故今通云此菩提心畢竟無有可退義故乃是
金剛堅固之性非造作所成豈有退義上言種種因
緣退菩提願者但退其用不失戒體若重受時還得
如本故疏主云然一行者自知犯戒更自洗浣其心
而重受之即還得戒不同二乘戒如折石斷頭無再
得義故云又此菩提心等。

【疏】此是四攝相違法者菩薩行法普為攝益一切眾
生今行不饒益正違第四戒即是四攝相違法菩薩
具戒中四依等者即是布施愛語等四攝也又如律
中說此有人四依法四依行四依且人者三賢為初
依懽喜至七地為第二八九為第三十地為第四法
行四依如彼廣說。

【疏】亦同字輪之體者且如字輪攬眾緣成如以長聲
阿字為因以長聲迦佉字乃至娑訶字為緣若闕一
緣不成輪體菩薩亦爾令攬一切眾生而為其體若
於一眾生作不饒益損彼善根即是於一切眾生作
不饒益失同體大悲故犯波羅夷罪也。

【疏】偷蘭遮罪者或云大罪或云麤惡此兼輕重今取
輕故如行事鈔明。

【疏】令生惡邪疑悔者為不從師遂令自心惡邪頻那
野迦得便而於真言乘行生疑悔也。

【疏】兼以字門而廣釋之者且依下三昧真言釋者三
字本體是娑字娑是諦義麼是自證大空亦是我義
若娑麼連合者即是等義世尊證此三昧時諦觀一
一眾生心中普門漫荼羅皆等於我故名等義餘皆
例此。

【疏】初入世諦等者謂行者依真言門入世諦漫荼羅
時乃至隨入一一地位漫荼羅時所生福德聚皆悉
與如來等者謂此漫荼羅雖淺深不同畢竟不異中
胎藏故巳得生於如來家故是人所有三密即是如
來三密由如來加持行如來事猶如輪王太子在胎
中時童子之時巳是輪王之具體故是故入世諦乃
至一一地位所有福德聚與如來等無有異也言是
中亦有差別等者謂以見如是金剛界故名為金剛
手以見如是法界故名為普賢是謂亦有差別若見
金剛界法界無二相時即是毗盧遮那名亦無差別
若如是解時世諦不異第一義諦何有福聚不與如
來等也又不壞住地相故而有差別一一位中皆圓
融故而無差別故前疏云欲令領會圓意故云以此
法門當如是知。

【疏】七寶者仁王疏云所謂輪寶象寶馬寶珠寶女寶
主藏臣寶主兵臣寶馬等五寶有情所攝珠輪二寶
乃是非情又正法念經而有七寶所謂劒寶皮寶牀
寶林寶殿寶衣寶履寶此等諸寶皆由修習無嗔善
根之所招感等。

【疏】汝經書中等者指外道也此因老婢施如來潘澱
如來受巳祝願九十一劫不墮地獄往來人天傍有
外道而詰佛言瞿曇今時何故為此少許所棄作此
妄語耶如來爾時出其舌相䨱其面門乃至三十三
天而語彼言汝經書中頗見有如是相人而出妄語
不等。

【疏】如一歲有三分者謂西土一年有三時從正月十
六日至五月十五日為熱時從五月十六日至九月
十五日為雨時從九月十六日至正月十五日為寒
時也。

【疏】三軍節度者三軍者軍眾也萬二千五百人為軍
大國三軍次國二軍小國一軍都名六軍言節度者
三軍望此幢旗或進或止而不失於節則軌度也。

【疏】以戰必勝以攻必取者漢高祖曰連百萬之眾攻
必取戰必勝吾不如韓信。

【疏】總指諸佛等者此指字應是攝字謂薩嚩名一切
亦名總即是總攝梵語薩嚩他此云攝或云一切攝
故。

【疏】亦是自在力者此訶字五輪之中是風輪於摧壞
中最得自在故以為名。

【疏】訶字具一切等者謂訶字是因義即當菩提種
子與上空智點含字合即是種子託於明妃母胎
下加畫作吽字即是大悲胎分日增具如是三種
之義故發聲魔散也。

【疏】界內煩惱等者界謂三界謂煩惱障惑三界內分
段生死名為界內若所知障惑三界外變易生死名
為界外也具如無上依經。

【疏】六種震動者如華嚴云所謂震動踊運吼擊初漸
振為震漸大為動上下為踊往來為運大聲為吼相
皷為擊大般若云所謂動踊震擊吼爆動即搖動踊
即出沒震即隱隱擊即扣擊吼即發響爆即聲驚等。

【疏】即寄此文等者寄託也此文者即下領解之偈文
也謂毗盧遮那從清淨法幢高峯觀三昧起說此大
力大護明妃說巳普遍佛剎六種震動時會諸菩薩
并十方世界諸菩薩等覩如是不思議神變聞此明
妃真言之句無不心開意解如蓮華敷寄外發之語
言表示內心之領解同一音聲而說伽陀復能證成
此明妃大護威神之力也。

【疏】猶如金城等者金城湯池在并州昔齊顯祖甞登
童子佛寺望并州城曰此何城或曰此是金城湯池
天府之國也又楚屈原對桓公曰君若以力楚國方
城以為城漢水以為池雖君之眾無所用也今十方
諸佛同以真言之力共護持故諸為障者自然退散
矣。

【疏】諸佛國王等者即上諸佛真言眾生三實相也和
會即是更相加持也天人即是凡夫未立聖胎之眾
生也今眾生與佛感應因緣時義契合佛現加持說
此真言眾生信入即是初於大悲胎藏而託聖胎共
生毗富羅法界種子即當地前三十心也故仁王云
伏忍聖胎三十人十住十行十迴向又為大悲胎藏
之所攝持修習加行無有退失以如是等種種因緣
故疏復結云故名法界加持也。

【疏】謂如來現證等者即初證得之時簡異宣說之時
言見一切等即觀見三乘五性一切眾生心中本有
普門漫荼羅中臺二院宛然具足其普門漫荼羅中
種種身語意業即是如來身語意業故云與如來等
又不但三業與如來等三目亦等三目者即是伊字
伊字即是摩訶般若解脫法身如次即是智慧禪定
實相身也又三世平等故名初發心時與地波羅蜜
滿時亦畢竟等今舉初後攝於中間故云初發心等
何以故生佛畢竟無二相故生死涅槃體無異故出
過三時絕形待故是故平等。

【疏】呾􂗩謂心等者若句義時呾􂗩名三若字義時呾
字是如如義故云心如實相􂗩是塵垢義謂呾字下
有阿聲故云一切塵垢本來不生言三世等者謂三
世諸佛出現於世以種種方便隨宜說法皆為眾生
以羅字門開示悟入呾字門中佛知見故名一大事
因緣言即是等者此呾􂗩字即是此中除障之義也。

【疏】身語心輪者謂世尊三業猶如車輪心為轂語為
輻身為網三法和合成一輪故如是之輪有能運載
摧壞之功故以為喻又輪者轉也佛之三業各能轉
入眾生心故即是三轉法輪之義也。

【疏】當以字門廣釋之者此六行半　　疏有四箇我
字且就痕字釋之謂我及一切至平等義者即訶
(上)字菩提心義又我當護種種至本誓義者即痕
字大空義又我即法界至除障義者即郝字涅槃
義又令我此身主警覺義者即長郝字方便義中
間不言長訶之行者行證合故故云當以字門釋
之也。

【疏】故異門者此言金剛者非是金剛中最堅利者謂
即法界自性有不可殂壞義用猶如金剛約此義門
說為金剛若法自性本來清淨二乘濁埿不能染污
約此義故名為蓮華故云異門等。

【疏】金剛甲冑者甲者兵器也所以護身如龜甲也冑
兜鍪也。

【疏】百八三昧者謂首楞嚴三昧寶印手三昧師子遊
戲三昧乃至離著如虗空不染三昧等是名百八三
昧智度論問曰如佛說涅槃一道所謂空無相無作
舍利弗何以更問有餘之三昧令菩薩疾得佛不答
曰未近涅槃時多有餘道近涅槃時唯有一道空無
相無作諸餘三昧皆入此三解脫門譬如大城多有
諸門皆得入城何等是餘三昧謂首楞嚴三昧及諸
三昧等摩訶衍品中當說若菩薩能行百八三昧等
諸陀羅尼門十方諸佛皆與授記等。

【疏】次字皆轉釋之等者謂嚩折羅三字轉相釋之何
故嚩字諸法離言說以惹字生不可得故何故
惹字生不可得以羅字自性清淨故三事和合為
薩埵身也。

【疏】若法是造作等者釋成甲義即迦嚩左三字也若
法是造作所成即迦字也當知但有假名即嚩字也
從緣遷變即左字也。

【經】如來眼又觀真言者此一真言有二名也一名如
來眼二名如來觀。

【疏】加伊字等者謂嚩字上傍加伊聲之畫名伊字之
畫如是加時嚩字即成尾音言嚩字是金剛義者謂
嚩曰囉名金剛故雖獨一音義如是故言三昧是住
義者三昧即是伊字之畫謂嚩字本體是慧加傍畫
是三昧如是定慧相合名為均等離於戲論行者住
此即是住無戲論三世無礙智戒言如是戒香者此
戒因何名為塗香謂以定慧二法均等和合置於阿
字法界性淨水中遍塗法身普熏一切是故此戒名
塗香也。

【疏】當以字門廣釋者謂此莽字之體即是淨菩提
心猶如樹王之種子故經云菩提心為因又莽字傍
加三昧畫故即是大悲之行猶如種子於慈悲地中
生根故經云大悲為根乃至漸次滋長成開敷萬德
之華此以無所得為方便於莽字之上加以空點即
是方便為究竟句若更傍加二點即是涅槃又釋如
有偈云初心一念知作佛(頓悟也)果德終須萬行華(漸修
也)若爾者云何南方如來名娑羅樹王華開敷佛耶
然華有二一者萬行華二者萬德華即如來是萬德
華果亦有二一莊嚴果二子實果即南方佛是莊嚴
果即瞞字也天皷音如來是子實果即長莫字
也故云當以字門廣說之也。

【疏】是隨至義者謂一切眾生有發起始覺菩提心處
無不隨至即是達字菩提心為因亦是遍至義者
謂大悲心於眾生界悉遍至故即是駄字大悲為
根亦是逝義者十地行滿妙往菩提之彼岸故即是
曇字方便為究竟言進不住義者謂得果不捨因
門而起化用亦屬方便為究竟攝但利他為異爾即
是籜字門也。

【疏】若就字輪之相等者此釋阿囉囉迦囉囉二門也
阿字有二義一本初有義謂諸眾生無始無明本初
具有煩惱所知二障煩惱為塵所知為垢也由是乃
成戲論喧聲第二本不生義此乃頓悟二障不生了
真本有如開門見像甘露未甞也復次下迦字二義
初有造作義勤修萬行中無懈息如渴思甘露既有
希望障習不無有相還拘故華嚴疏云有作之修終
成敗壞也二無作義由前功行勵強不息以有所得
未契真極此心無間無作功全內證如如豈能宣示
故清涼云無心體極便契佛家即其義也。

【疏】如食乳糜更無所須者乳糜是一切食中極無比
味無過上味如人貪求美味若得乳糜則更何所須
以喻行者欣求勝果若得涅槃更何所欣又釋迦菩
薩修苦行時日食麻麥即是此中阿囉囉義暨浴泥
連食牧牛女乳糜即是此中迦囉囉義故云如食乳
糜等。

【疏】來去亦不可得者謂此伽字正音誐字誐字通於
去來之義梵語誐蹉此方云去若言誐多即名為來
故名來去。

【疏】以去來相觀之等者如來頂髻猶如虗空不可以
去來之相而觀覩之經云除蓋障菩薩於大會中欲
知佛身量故令舍利弗尋之上至梵宮猶見如來若
對目前說法音聲與本無異乃至往詣他方佛土亦
不異梵宮爾時除蓋障自往觀察過十方恒沙世界
皆見如來不起于座而演說法等除蓋障菩薩等以
有去來相觀之尚不見其身相邊際何況如來之頂
相耶。

【疏】本體曩等者此吽字本體是訶字訶字體上加空
點空點即是曩字之門下有鄔字三昧之畫所謂曩
字空點訶字本體下有鄔字三字合成一吽字也今
言本體曩字空是訶字者只合言本體是訶字全剩
中間曩字空三字也覽者應悉。

【經】息障品者息謂止除障謂障礙息除內外二種之
障礙故能所相望作依主釋又前巳說入漫荼羅支
分及真言等謂行者安立此漫荼時或有毗那野迦
等作諸障礙須假真言方便息滅故有此品。

【疏】言凡夫地等者即指信位巳前一切凡夫所有重
障其數無量言乃至者超越十信巳去十地巳還資
加位中所有諸障也言十地菩薩諸微細障者謂隨
十地而有十重障故一異生性障謂二障中分別起
者依彼種立異生性故及彼惡趣業果俱障初地乃
至第十於諸法中未得自在障俱名微細如唯識中
具明又金光明經云善男子執著有相我法無明怖
畏生死惡趣無明此二無明障於初地乃至於大神
通未得自在法變現無明微細秘密未能悟解事業
無明此二無明障於十地等言雖從緣等者謂如上
諸障以從六塵境界邪師教等外緣生故或內因外
緣俱名緣故相宗內種為因性宗以無明薰發為因
等雖從眾緣種種不同然舉要言之無不皆由自心
生起故起信論說三界虗偽唯心所作等。

【疏】今觀心等者謂除蓋障故觀阿字等也此阿字門
詮一切法本不生義謂觀心之實相本不生故當知
一切諸障亦本不生言乃至者謂超越中間迦佉等
門唯舉最後訶字之門故云乃至言心之實相至因
不可得等者訶字門也訶字詮一切法因不可得梵
云係多此譯為因以一切法無不屬因今觀此因自
體本來不生尚不可得況一切法屬於因耶作如是
等觀時一切諸障無不皆是大日如來內心華臺金
剛眷屬豈有大日金剛眷屬而罣礙真言行人者也。

【疏】常當意思惟等者行者於漫荼羅凡有障起應當
計念思惟不動菩薩即不動尊明王或名使者或名
聖者今但彰名不顯其相上巳說故其王本形如上
第四卷疏盡漫荼羅處顯示訖應依彼相常思惟之
言而結彼密印者其密印相下第十疏密印品中而
顯之耳其王真言此下之疏普通真言藏品委細分
別何不此間說耶此但說息障方便其真言密即隨
品說故。

【疏】復次言不動等者今此息障方便要以三事因緣
具足方能遍除一切諸障言三事者謂心想明王身
相口誦悍字真言手作大慧刀印名為三事因緣也。

【疏】所以㸦文等者唐梵㸦煥其文也謂今經云阿字
為我體即觀阿字遍於自體(自身也)支分普作金剛不
壞色(皆作純黃色也)如是阿字自體即為我字之自體更不
入字門觀之(淺也)若依梵本應云阿字無我體即是梵
本云巳下之疏文若從今作為字即是其淺若依梵
本作無字乃是深也故云所以㸦文等。

【疏】如是自加持巳等者此處疏文略示而巳下第九
疏云凡攝持法如前作七點等法猶未能盡此中具
足明之至文當悉言風方者西北隅也。

【疏】佉陀羅木者謂紫橿木也。

【疏】法界真言者即嚂字也言得穌息等者摩醯首羅
為不動明王以真言鉢曇足而加持之尋即悶絕既
蒙放捨而得穌息其心泰然無所畏懼名到無畏處
故第二疏云梵云阿濕嚩娑譯為穌息如人為強力
者所持扼喉閉氣垂將命絕忽蒙放捨還得復穌眾
生亦爾為妄業煩惱所纏髑緣否閉至此得穌名穌
息處亦如度險難惡道名無畏處也。

【疏】餘以類推之者謂四住地煩惱及惑業苦等枝末
皆是此第五無明住地之餘而除滅之故云以類推之。

【疏】此是真言幻相等者謂有疑云夫聞佛法深妙何
故作此呪術豈非涉於世間事耶答今此真言不思
議幻法爾如是寄諸有為顯示無相非同世間麤淺
呪術若解十緣生句自釋此疑也。

【疏】必瞑眩治之者如藥治疾要令人瞑眩疾乃瘳愈
故尚書云若藥弗瞑眩厥疾弗瘳如服藥必瞑眩極
其病乃除欲其出切言以自警此因殷高宗夢得賢
相其名曰說群臣之內既無其人使百官以所夢之
形象經營求之於野外得於傅氏之巖遂命為相命
之曰朝夕納誨以輔台德(言當納諫誨直辭以輔我德也)若金用汝
作礪若濟巨川用汝作舟揖若歲大旱用汝為霖雨
若藥不瞑眩厥疾不瘳又正義曰若服藥不使人瞑
眩憤亂則其疾不得瘳愈今此中者謂先作為障者
之身形或以木作或以土作以白芥子為末和以毒
藥塗其身形彼為障者自然身心瞑眩即時退散也。

【疏】今此本漫荼羅亦爾等者謂猶如剎利等各住自
姓則世人稱譽事有成功今此亦爾真言行者了知
漫荼四種之性隨本所尊各住本性則諸為障者不
能留難若以漫荼字門而顯示者一金剛地性方漫
荼也本無生性阿字門也二大悲水性圓漫荼也離
言說性嚩字門也三大慧火性三角壇也離塵垢性
囉字門也四自在風性半月壇也離因緣性訶字門
也五無相之像方圓不定漫荼羅也大空本性佉字
門也如次亦是黃白赤黑增息降敬之法門也虗空
雜色義如上說也。

【疏】或在三角至半月中者前說三角是囉字火壇半
月是訶字風壇今何故言在三角或半月耶此虗空
輪無定相故故言或在三角等何不言方圓中但言
在三角等耶謂三角是火半月是風火風二性體虗
疎故空則入中地水二性體堅密故空難入中是故
唯在三角半月中又三角半月正是降伏事故所以
在此二輪中也。

【疏】如人手執等者如世人雖獲仙方未得火法不親
明師和合煉服而反謗為虗誕豈不知淮南王藥就
俱家上昇鷄犬䑛鼎皆得昇空耶是知如來秘藏信
智具足者乃得入之耳。

【經】普通真言藏者此品真言普遍通該一切方便真
言故名普通又亦能薀攝一切真言等故名為藏普
通即真言普通真言即藏名普通真言藏又大日世
尊於前品中巳於遍一切處法界門宣說大刀大護
等普通真言但屬如來部更有金剛蓮華部等真言
欲令隨部上首金剛菩薩各於自所通達一切法界
門而宣說之如是一一真言法句各是一種真言寶
乘若真言行者隨通達一法界門即是普遍通達一
切法界門隨通達一乘即是普遍通達一切寶乘即
普通是行者之智真言藏是普遍通達一切寶乘即
普通是行者之智真言藏是所達之法能所相望依
主立名又金剛手前問佛三事第一問真言行者造
立大悲胎藏漫荼羅時以何方便不為毗那野迦等
之所惱害第二問云何持真言第三問云何成果佛
於前息障品中巳答第一問竟今將答第二問及第
三問緣此經大本三密門中種種真言數如恒沙不
可備載傳法聖者為欲攝廣為略採撮通用者令修
行之人易見故此品來。

【疏】如人論義等者轉釋無壞之義也如唯識疏往昔
時東天竺有僧共數論師學徒論義彼立二十五諦
說大地等常今無念念生滅廣敘彼此僧難言今必
有滅以後劫壞等有滅故准前有滅外道難言後必
不滅今無滅故如今時山等彼僧于時竟不能答王
既信受僧伽外道遂辱此僧令乘驢等然彼外道為
王重巳造七十行頌王賜千金以顯之故今金七十
論即其由致也世親菩薩乃造第一義諦論亦名勝
義七十論以對彼論而破彼言彼非能破宗因喻過
我僧無故又汝所立因有隨一過誰言今無滅故後
亦無滅我僧但言大地等法前必有轉變滅後有此
故如燈𦦨等汝不解量乃非我僧其時國王遂將世
親論遍諸方域宣令流布無人當者遂起昔時王及
外道并證義者骸骨或縛草為人擬彼時眾而加撻
之等故云無壞此即論出離也。

【疏】此即是大日圓因之果者謂此菩薩從初發心行
大日之圓因乃至究竟成大日之圓果今得果不捨
因門故稱菩薩。

【疏】麼是大空義等者此麼字謂唇音跛字下第五莽
字或呼為麼更無別體此詮大空之義與大空點無
殊即梵書麼字也言訶是因義者此訶字詮諸法
屬因即梵書訶字也言是淨菩提心者謂以菩提
心為因也言即是大空者由與麼字相連成句故也
謂非是有相之因則是大空之因故言即是佛境界
莊嚴三昧者即梵書呬上字謂加三昧畫故此是
大悲為根由以麼字貫之非是有相莊嚴三昧即是
佛境界莊嚴三昧言亦名薩婆若慧者即梵書長
聲訶字此屬慧故由麼字貫之即成一切智等若真
言行者入此訶字門時即得同於普賢菩薩亦能住
佛境界莊嚴三昧也。

【疏】以初阿字引聲急呼者即惡字也謂呼惡字時
先從去聲阿字起唯急即是也。

【疏】有㘕㘕字等者㘕是法界心謂心如實相畢竟清
淨唯以虗空可以顯示故有㘕字此字正體是羅
字囉者麼義若入阿字本不生門即是麼本不生麼
本不生即是心之實相心之實相體同虗空故加空
點成於㘕字是故此字名法界心言是遣教道之迹
者梵語鉢曇亦名為句言辭句逗也謂前真言諸句
次第顯示除障真實之義究竟至於生死涅槃平等
之處無不即如然是心之行處有迹可尋未名除一
切蓋障今此二字真明證處初一㘕字即是虗空法
界遠離眾相即教道之迹都遣遣之又遣故重言之
是故獨一不思議法界真實離一切蓋障故云㘕㘕。

【疏】以囉字門本不生故者此囉字應是阿字謂由阿
字本不生故次囉字離塵故後訶字因不可得故如
是次第經中應云阿囉囉囉𤙖以乃至之言超却中
間二箇囉字離塵之義故下疏云以對三毒垢故三
道垢故乃至三轉言之若不是有三箇囉字不應言
三轉言等如上除蓋障真言有二箇怛㘕字故疏釋
謂住生死涅槃二邊中道等故重言之耳是知經中
闕阿囉二字也。

【疏】三道垢故者即無明業苦也又見修無學三道所
治之障又是身語意三業道也三眼者慧眼法眼佛
眼三智者即俗智真智中道智所對治者行相可知
也又准天台止觀霍又明三眼三智之義如來雖有
五眼當知佛眼圓照無遺如眾流入海失本名字非
無四用謂佛智照空如二乘所見名一切智佛智照
假如菩薩所見名道種智佛智照空假中皆見實見
名一切種智是知三智一心中得故知一心三止所
成三眼見不思議三諦此見從止得故受眼稱一心
三觀所成三智知不思議三境此智從觀得故受智
名境之與諦左右異爾見之與知眼智殊稱不應別
說等。

【疏】瑜伽密語等者真言相應秘密之稱也此尊從觀
自在眼生即觀音為母觀音發心因觀音者即此是
也言阿彌陀姉妹者謂彌陀是姉多羅是妹妹即是
其亞者將來補阿彌陀處號普光功德山王即是此
多羅尊也常途不曉真言密號無所揀辨雖世多稱
念觀音然不知所念之處蓋懵於斯旨也。

【疏】如世間一切等者此一段文而有三節謂從如世
間至而欲滅之等文乃是薩婆陪也一切恐怖句又
從故調之以大悲下是怛羅(二合)(引)散伱恐怖句從故
復以如來下是𤙖字恐怖句如是三種恐怖即是空
假中三義如次對治三劫三妄執亦是菩提心大悲
方便阿(上)阿(引)暗三字之義也。

【疏】此真言以怛字為體等者此怛字詮如如不可得
義即是如於中道故離增減今為前以薩字畢竟空
調生死我慢時即畢竟空為增生死我慢為減次以
怛字大悲之假調伏畢竟空時即假是增而空是減
復以𤙖字如來威勢中道止大悲假時即中是增而
假是減既見增減之異但是對治方便未契如如不
思議之中道今入如如中道怛字觀時故無增減之
異即是三智一心中得亦是龍樹即空即假即中之
義也。

【疏】若從一法界門等者謂此觀音眷屬其數無量今
但舉其宗要開六種門故云一切。

【疏】此菩薩通達等者謂此文殊師利菩薩以般若為
至欲以般若授與一切眾生住於加持之身現作嬰
童之相如世嬰童未有分別以表此深慧離於人法
戲論所以現嬰童相也。

【疏】麼是四魔等者此一麼字略具三義一四魔義者
梵語魔羅此云煞或云破壞謂能煞壞功德法故二
我慢義者梵語麼麼此云我慢三心意義者梵語麼
那此翻為意言此無自性藉眾生故等者謂如上戰
字離遷變拏字離怨對麼字離四魔等皆無自性藉
眾生故(生字悞悽)即是眾緣緣是因緣即訶字也又訶下
有引聲即是本來不生由本不生故能令路字離塵
瑟字自性鈍𧹞字如大空故曰戰拏麼訶路瑟𧹞也。

【疏】前煞四住等者四住地者謂見一處住地欲愛住
地色愛住地有愛住地即煩惱障也後煞無明住地
人者即所知障也亦煞一切賢聖故者即滅地前地
上一切煩惱也。

【疏】故有甘露義者天中甘露有十六分以十五分施
眾生巳從餘一分還生如故故稱不死即勝生也。

【疏】與傍曩字相連等者此滿陀字梵書有二種形若
直書時作此字樣若巧書時此是滿陀次
下陀字即是與傍曩字相連也。

【疏】皆再言之其義同前者前縛四住地人後縛無明
住地人等故云同前。

【疏】與風輪合等者風輪半月壇也與囉字共體者
訶囉二字共為一體也傍加點至除一切障者
訶囉傍加二點也上有等者上有三昧聲也。

【疏】婆字門成立相中等者此婆字梵語正云薩
嚩婆字訛也謂嚩字門詮離言說義今不取字門解
釋真言但取成立相中義即與薩字連帶和合則能
成立得一切之言一切之名若兼下句達摩二字都
成立作一切法名即是上云言名成立相也。

【疏】滿月之字者謂此𤙖字未加空點初訶字時
猶如初月菩提心也加鄔畫成虎聲時猶如半月
大悲根也若上加空點成𤙖字時猶如滿月方便
為究竟也故名滿月之字。

【疏】為得二種大空生者謂菩提涅槃也故唯識云由
斷續生煩惱障故證真解脫由斷礙解所知障故得
大菩提由能空義邊俱得名空此空智生名大空生。

【疏】欲使起時等者謂感應因緣嘉會之時也譬如春
種秋收須依時速作若不爾者則失嘉會之時矣。

【疏】法華經化城喻等者如來出現有五乘法寶隨根
異化各見真實於一乘道隨宜說三具種種寶究竟
咸歸一寶所故如彼經云如來方便深入眾生之性
知其志樂小法深著五欲為定等故說於涅槃乃至
前入化城生巳度想生安隱想即二乘寶也又經云
汝等去來寶處在近向者大城我所化作乃至云汝
所得非滅為佛一切智當發大精進汝證一切智十
力等佛法具三十二相等即大乘寶也今寶處三昧
亦爾具種種寶隨彼信根各得取用又若約教行言
種種寶若理果唯一乘寶正符疏意。

【疏】折伏貧窮等者即法華窮子喻意也彼經云爾時
窮子傭賃展轉遇到父舍住立門側乃至即壞恐怖
悔求至此又云時富長者於師子座見子便識乃至
告言咄善男子汝常此作勿復餘去父乃至知子意
漸巳通泰成就大志等此乃折伏小乘下劣之心令
趣大果也。

【疏】迦囉囉名等者梵語迦羅此翻云黑梵語囉怛唎
翻為夜此中名字合於囉字上置之書寫悞也。

【疏】今觀此業等者業即迦字今觀此迦字本不生故
則無羅字之相亦無囉字之垢若作如是觀者則成
有相無相有垢無垢相形待法是故黑夜如不實大
明如實(如實怛字也)則有捨暗求明之義若如是者則明
復成障(障唎字也)今若住此法界無障三昧於黑夜中成
最正覺即是生死涅槃本平等也。

【疏】今云忙怛􂗩等者忙即母也怛􂗩七也弊者等也
多也總云七母等即是七母通用之真言也。

【疏】從本性心地等者釋此鑠吃囉也三字之義也謂
從鑠字本性寂心地上起吃字一切作業及囉字種
種淨妙六塵(謂捨無常色獲得常色受想行識亦復如是)即是淨佛國土
等言從一字中即具等者上依字義釋鑠吃囉也義
今依句義釋之謂從一鑠音中即具有百字功德者
梵聲中鑠字此譯云百梵音吃囉此云福德以此百
福德即是也字之乘故疏結云名帝釋乘也。

【疏】又如半字等者此半字本體是跛字跛是第一
義諦上加空點當第十一音即半字也謂跛字第
一義諦中無有此彼岸殊故無所不通乃同於半字
大空由是義故名為如來大智慧海是故鉢多心主
龍王常在其中等下有曳字即是乘義故疏結云本
主乘也。

【疏】鉢囉闍譯云一切生等者此鉢囉疏主義譯為一
切謂一切世間計無不從彼生故若敵對譯時或云
勝或云他謂一切世間中為尊為主故名為勝又西
方外道計梵王能生一切即是他我故名為他是故
亦得名為勝生主他生主下有曳字如上通目助聲
即乘義也。

【疏】世間謂日為常等者梵云阿你底也(二合)此譯云常
下之耶字即屬假者故云謂日為常利眾生者也。

【疏】是寶佛者寶字應是實字淮南子云日者實也常
充實故月者闕也有虧缺故故下疏云乘此如實相
生毗盧遮那大日之位言轉授一切者儞字本體是
娜字娜是施義女聲呼之言乘此等者乘此怛夜字
如實之相則生大日之位等。

【疏】是瑜伽淨月之義者謂即是真言行者修習瑜伽
相應之義也如第三疏擇時支分中說謂以行者定
心之月或時增明或時微昧乃至或未到時處而熟
或過此時處而熟如是變通皆應善知勿使差悞故
曰瑜伽淨月之義也。

【疏】即是空空之大空等者謂娜是施義上加空點即
空其施相今重言難字即空空之大空也。

【疏】如般若經初品等者謂遮那如來欲令彼上來一
切法界門中修趣之者乃至一毫之善功不唐捐故
諸有所作無所不成就故是故一切佛菩薩母等真
言此言母等即表能出生義能出生一切佛菩薩故
今云母等即興喻也即喻般若出生一切法界門故
故般若經初分學觀品云復次舍利子諸菩薩摩訶
薩安住般若波羅蜜多以無所得而為方便應圓滿
四念住四正斷四神足五根五力七等覺支八聖道
支是三十七菩提分法不可得故諸菩薩摩訶薩安
住般若波羅蜜多以無所得而為方便應圓滿空解
脫門無相解脫門無願解脫門不可得故乃至如來
十力十八不共法慈悲喜捨及餘無量無邊佛法如
是諸法不可得故如上略指一切諸法無不皆從般
若波羅蜜生故說般若名為佛母又云妃者母之異
名是其亞者猶如一燈能燃百千燈故即前母次為
妃也謂自諸得巳展轉教於多眾生故即燈燈不絕
義名為妃故云如般若等。

【疏】不行亦行等者如上以一切法本不生乃至因不
可得是則都無所行若於都無所行亦不可得即真
實行也故曰伽伽上一伽字都無所行下一伽字無
所之行故曰不行亦行也。

【疏】故用多聲呼之者謂此真言句云那謨阿目佉難
等六字上之五字初二字是歸命次三字是不空難
字即是眾多義猶如尋常云那謨沒䭾南達磨南僧
伽南即是歸命三寶眾等言如世人等者般若佛母
品云譬如女人生育諸子其母得病諸子各各勤求
醫療作是念言云何我母當得無病長壽安樂身無
眾苦心離愁憂諸子爾時各作方便求安樂具覆護
母身勿為蚊虻蛇蝎寒熱飢渴等觸之所侵惱又以
種種上妙樂具恭敬供養而作是言我母慈悲生育
我等教示種種世間事務我等豈得不報母恩如來
應正等覺亦復如是常以佛眼觀視護念甚深般若
波羅蜜多何以故甚深般若波羅蜜多能生一切諸
佛功德能示世間諸法實相由此因緣我等諸佛常
以佛眼觀視護念甚深般若波羅蜜多為報彼恩不
應暫捨等證此可知。

【疏】若從種種外事因緣等者外事謂諸支分中或不
如法則障得生如風雨等內謂諸瑜伽中不稱真實
則障得生如行者定心之月或時增明或時微昧乃
至邪憶念風等名為內障言兩不和合等者若菩薩
有此障乃是魔事為於善事功德令不成就非凡夫
二乘所覺名為微細如般若魔事品云復次善現能
聽法者具念慧力樂聽樂聞書寫受持讀誦習修甚
深般若波羅蜜多能說法者欲往他方不獲教授當
知是為菩薩魔事復次善現能說法者樂說樂施甚
深般若波羅蜜多方便勸勵書寫受持讀誦修習能
聽法者欲往他方不獲聽受當知是為菩薩魔事乃
至復次善現能說法者具大惡欲愛重名利衣服飲
食臥具醫藥及餘資財供養恭敬心無厭足能聽法
者少欲喜足修遠離行勇猛正勤具念定慧厭怖利
養恭敬名譽等故曰兩不和合等。

【疏】故此慧力都無所破者結歸鈍性也如上之疏云
如彼金剛利刃以對不堅物故偏用一邊則名為利
若令所向之處悉是金剛舉體皆圓不可偏用則利
相同歸於鈍矣。

【疏】此是中胎𤙖字義者此不動明王是毗盧遮那成
辦諸事智為欲普護一切菩提心故以畢竟無相之
身示作如來使者之形行如來事故此明王即是淨
菩提心大日心王故此𤙖字非是金剛菩薩釋迦部
等之𤙖字也。

【疏】謂普門成辦等者謂以悍字如來自在風力普門
成辦諸事雖種種不同然究竟同證漫字八自在我
其歸一揆耳。

【疏】及曠野鬼神等者此明王現作大黑天身於曠野
中降諸鬼神訶栗底母者訶栗底鬼子母是七姉妹
與諸鬼而為母故下第八疏廣明。

【疏】又對愚童等者即三種薩埵也一者愚童薩埵六
道凡夫不知實諦因果心行邪道戀著三界故以為
名二者有識薩埵即二乘也適覺生死自求出要得
至涅槃保著化城於如來功德未生願樂之心故以
為名三者覺心薩埵無上菩提出過一切臆度戲論
白淨第一即是眾生不思議心願樂修行堅固不動
故以為名也言永拔三道等者三道為無明業苦也
此三能生十二因緣大樹翻成大菩提樹故開三德
華也。

【疏】如入楞伽所說等者彼經為欲發起楞伽王問二
種法故如來現笑彼經云爾時世尊普觀眾會以慧
眼觀非肉眼觀如師子王奮迅迴眄欣然微笑於其
眉間䏶脇腰頸及以肩臂德字之中一一毛孔皆放
妙色光明時虗空中梵釋四天遙見如來坐如須彌
楞伽山頂欣然大笑爾時諸菩薩及諸天眾咸作是
念如來於法自在何因緣故欣然大笑乃至時夜义
王更著種種寶冠瓔珞以嚴其身而作是言如來常
說法尚應捨何況非法等世尊為此故現大笑則同
此中大喜笑聲也。

【疏】五停心者由諸有情性類有五謂貪嗔癡慢及尋
思停止其心當病設藥隨應治斷名五停心若別顯
時一者勤修不淨觀如理作意知實不淨深可厭逆
尋思內身種種不淨外諸死屍或男或女親怨中庸
少中老年取彼相巳若死屍青瘀膿爛蟲蛆胮脹爛
壞種種勝解狐狼等食支節分散是名尋思修不淨
觀能為貪欲厭離對治故二者勤修慈悲觀由欲利
益安樂意樂於諸有情作意與樂發起勝解是慈愍
相復應思擇親品怨品中庸品當應與樂等是名尋
思修慈愍觀能離嗔恚故三者勤修緣起觀能正了
知十二有支如是一切緣生諸行無不皆是本無今
有有巳散滅是故前後皆是無常皆有生老病死法
故其性是苦不自在故是名尋思緣起觀能離愚癡
四者勤修界差別觀謂正尋思地等六界堅濕煖動
虗空了別此一切相以要言之皆是無常苦空無我
由界差別所合成身發起憍慢便為慢倒如是六界
為所依故筋骨血肉眾緣和合圍遶虗空假名為身
若於如是界差別觀善修善習善多修習是名尋思
界差別觀能離憍慢故五者勤修阿那波那觀能正
了知於入出息所緣境界繫心了達無忘明記若風
入內名為入息若風出外名為出息此入出息及所
依正皆是無常此中都無持息入者持息出者從因
緣生假設言論若於如是入出息念善多修習能離
尋思故等如瑜伽三十中廣明言以貪調貪等者即
三訶字真言也謂如來於一類剛強難化眾生心不
捨棄名之為貪即第一訶字也又隱自萬德莊嚴之
相現彼種種可畏之形名之為嗔即第二訶字也不
見如是二處之相名之為癡即第三訶字也以此三
毒調彼三毒名以貪調貪等也又此明王手執於鈎
鈎召一切天魔諸障悉不令逃名之為貪既召至巳
或以劒逼或以刀愶名之為嗔不見如是逼愶之相
名之為癡如來以此三字為一真言之句如將三種
毒藥和合一處對治一切眾生三毒二乘巳死之疾
救之不死起可謂奇特恠哉能降三世之義也。

【疏】此真言以怛麗字為體等者體者持義攝持餘句
歸一體故謂上三世三毒訶字之義攝持歸此怛字
如實相故即是羅字自性淨法界又於淨法界囉字
上加囇字三昧聲時即是大悲萬行方便之義下准
此釋之。

【疏】豈易體治之者易為改易如世間良馬雖有追風
之性若未調習不勝轡勒及見鞭影即得正路呼為
龍馬非調馬而仆龍也故云豈易體等。

【疏】佛調等者如來調御之師亦復如是善巧調伏三
界堅著生死眾生不捨生死而作普門法界調柔之
用亦能調伏堅著涅槃之者不捨涅槃而作普門示
現世界之用但調如是剛強之性非生死外別有法
界亦非涅槃外別有生死世界差別之用故下之疏
云所謂涅槃以第一義不可得故發起大悲萬行不
證實際能以涅槃作種種自在之用如華嚴疏云良
以眾生包性德而為體依智海以為源但相變體殊
情生智隔今令知心合體達本亡情耳又譬如□玉
成器器自玉成非離玉外別有其器也。

【疏】六因四緣等者如俱舍論云一能作因謂有為法
除其所作自體之外餘一切法皆不為障俱得名為
能作因也二俱有因即俱時而有名俱有因謂四大
相望能相所相相望等故名俱有因三同類因謂善
五薀與善五薀相望染污與染污相望無記與無記
相望為因名為同類因四相應因心心所法要須同
依方名相應謂同依同所緣同行相同時同事五義
五義具足名相應因五遍行因謂苦諦有七五見疑
及無明集諦有四邪見見取疑無明此十一使遍與
五部染法為因名為遍行遍行即因也第六異熟因
謂有漏善及不善法異類而熟名異熟因其無記及
無漏不招異熟故言四緣者一因緣謂因即緣故名
曰因緣二等無間緣謂前後心及心所體各一故名
等中間無有餘心間隔名為無開即等無間之緣三
所緣緣謂所緣境為緣能牽生心心所法所緣即緣
第四增上緣增上即緣故如彼廣明。

【疏】成無礙解脫者謂有三種解脫即慧解脫俱解脫
無礙解脫以此吽字本體是訶字訶者詮一切法因
不可得義以離一切因故心得自在自在者解脫也
下有二味聲故成俱解脫即是仁王經云心善解脫
慧善解脫也上有大空點表所證也得四無礙辨時
成無礙解脫又毗曇云煩惱障解脫定障解脫一切
障解脫慧解脫人得初共解脫人得第二大力聲聞
得第三故名無礙解脫也。

【疏】名為證寂然界者即涅槃之異名謂住此三昧時
觀諸法畢竟如涅槃相故故上疏云於種種有為境
界中皆戲論風息不知所去故名證寂然界亦名證
極滅語言三昧也。

【疏】若是二乘一坐等者百法鈔云獨覺善根人於一
坐之中始從不淨觀乃至超八十一品無間解脫道
得於盡智無生智故名為一坐若此二乘自所說真
言但得句義何以故既唯自利無深秘故闕於字門
義也。

【疏】是樞極之心者樞本也極中也乃目肉團之心非
質多心質多者名為緣慮心也。

【疏】囉婆是法界心等者若依梵本薩囉嚩二合詮
一切義經云薩婆者訛略也下皆准此。

【疏】在東方大勤勇位者此即近中胎第一院之東方
也何以得知故第四疏云次於東方內院當大日如
來之上畫作一切遍知印作三角形其銳下向在白
蓮華上即是十方三世一切如來大勤勇印也亦名
諸佛心印。

【疏】娑字正是心蓮華等者謂此娑字本體詮於諦義
梵音娑底也(二合)此方云諦若言娑羅即詮堅淨之義
此心蓮華包含子實不為外境所傷名之為堅又體
性鮮潔離諸塵染名之為淨是以此字當蓮華部心
也。

【疏】餘皆以類言之者上云毗盧遮那亦名極暴惡乃
至觀世音金剛手亦名極暴惡謂從毗盧至真陀摩
尼屬如來部觀世音屬蓮華部金剛手屬金剛部今
但舉三部之中隨部上首其諸眷屬不及遍歷故云
餘皆以類言之也。

【疏】盡地而守者盡界地而牢守也孫子曰善攻者敵
不知所守今此中善守者歒不知所攻則無能侵犯
之。

【疏】提綱振領等者提其綱而網目自張振其領而衣
毛斯舉謂此高峯觀三昧能部類分劑一切三昧之
門故以此為況耳言二明王者降三世及不動尊也
二奉教者訥囉䭾􂗩沙并阿毗目佉也四大護者東
方無畏北方壞諸魔西方難降南方無勝言折衝禦
侮等者即邊師戎守之類也俗書云國家宅於中土
守在海外加以城池嚴固何敢干之今漫荼羅國家
宅於中壇守在八方之外加以城界嚴固何有魔事
而能干近者歟又有用此武字薰覽吳地記曰海渚
有吳王闔閭與越結怨相伐築城名曰南武城以禦
越故曰禦武也。

【疏】自此巳下明種子真言者上來巳具說真言體相
何故更別說之然以真言行者置壇作觀但存種子
是故別說。

【疏】皆以自在風為體者此二聖者皆用上聲訶字為
真言體(訶上字)即是大風輪故文雖不言義必有之何
以故下有三昧涅槃成佛點故又何故皆以訶字為
體為是降伏半月風輪相故前降三世真言初有訶
字不動尊真言後有悍字門故。

【疏】阿字是一切眾生等者此言阿者謂經中去聲阿
字之體非是直指經中去聲之阿字也何以故是一
切眾生佛知見性故加三昧畫方是經中阿字謂即
是此心地中萬善之萌故此中凡明字門須知次第
不失真言大意耳。

【疏】此中緣生幻相等者謂如上除蓋障至虗空眼所
顯理智因果及巳下諸尊真言皆法界中緣生既屬
緣生即同幻相此緣生幻相無所不遍無所不有即
是法界不思議緣生之幻㘕字門也。

【疏】乃至十地菩薩等者此勤勇佉字之門非是初地
二地乃至十地菩薩之境界第四疏云即是十方三
世一切如來大勤勇印亦名諸佛心印是故十地等
非其境界言我坐道場等者正釋大勤勇是威猛降
伏之義如釋迦如來以知空等虗空故以三角印坐
於道場師子奮迅大精進力降伏四魔然諸世間豈
知內證空等虗空徒見外示降魔之迹於此外迹之
上立此勤勇之名也。

【疏】能不以二相見諸佛國者見法性土也又此菩薩
亦號為明妃從補阿彌陀處為名故云見諸佛國也。

【疏】能以涅槃等者謂此半字真言本體是跛字跛字
直詮涅槃第一義諦非惡字聲涅槃之義欲以此法
遍一切處周給眾生故加空點空遍一切故故云能
以涅槃等。

【疏】二十五有本不生故者此有字即當梵音𠴞字本
體是婆字即上釋迦真言中釋婆是有義現二十五
有等又此上第二含字於因緣得自在故故知此含
字重錯應是𠴞字也。

【疏】即是金剛三昧者梵云嚩曰囉(二合)此名金剛嚩字
是金剛義今加女聲故名金剛三昧義也。

【疏】最後難字者此難字體是娜字正詮施義謂能開
甘露門普施一切上加大空點即是真實甘露味也。

【疏】䭾是法界義等者梵音駄都此云法界此法界即
是一切眾生本覺菩提之心由下懵字相合懵字
詮於縛義梵語滿䭾此譯云縛此縛密緻堅固即是
婆字門今觀䭾字法界體上本來無縛字縛故(但因緣故
有)自然出於縲紲之外是以加於難字大空也。

【疏】以種種善巧等者此中毗字梵聲中詮種種義巧
義訶娑難是安樂義一切凡夫二乘無般若種種善
巧方便故自不能得安樂況安樂一切眾生耶。

【疏】伊字名為極無生等者謂此伊字是阿字三昧聲
形分三點如首羅三目表涅槃三事名之為極無生
三昧此三昧即是涅槃清涼之池故云所謂一切智
水清涼法性池一切十地聖人大悲說法其音深妙
令眾樂聞如娑囉娑妙音之鳥樂遊集處今此菩薩
以伊字悲力三昧引接示導生死曠野三毒熱惱眾
生同共入此清涼池中釋熱除垢故以為名。

【疏】但法門小有差別耳等者前伊真言詮涅槃義此
鄔真言詮煩惱義雖同無生而有差別耳又此鄔字
詮一切瀑流不可得故若入此字門者則能以種種
煩惱惡業為如來事等。

【疏】我是大空等者此我字是迦聲下第五字詮大空
義非目假者又此我字與經中噞(語檢切)字等弟不相
挮謂此我字屬第一等聲若類至第十一音合當頷
(五感反)字今經中噞字既屬第三等聲疏應用第三等
誐字即聲勢等弟相挮雖不乖理然於韻有差下准
此知。

【疏】又加三昧大空點者此􂠂字具因根究竟三義
此字亦呼為𠻱亦呼啉亦呼𠻱音勢雖殊義理無
異所以翻譯隨語勢不定也。

【疏】具足一切力故等者謂初虗空無垢心中具虗空
慧清淨慧行慧并各眷屬名一切力故能獨步無畏
故此菩薩亦名慧步所以能作師子吼等。

【疏】如如不可得故者此如如字即是釋怛字之義詳
此疏文經中於拏字下囉字之上應有一怛字何以
故謂從上文以業性本寂故即是釋經中吃沙字一
切法離怨對即釋拏字如如不可得即釋怛字法界
無塵是釋囉字無所乘故釋閻字離諸作故釋劒也
由此故知經中闕一怛字不爾疏文何有此釋耶若
翻對釋之者梵音吃沙(二合)拏訛云剎那即時之極速
義怛囉此釋云眼或譯為渡閻字一切乘本空義劒
字一切造作亦本來空若真言行者依此真言無乘
之乘無作之作瑜伽相應則能速渡生死河流得至
中胎彼岸故名吃沙拏怛囉閻劒即是菩薩所說真
言也。

【疏】諸羅剎心等者羅剎是憘啖食眾生血肉者疏用
初字為真言體者即吃字也吃字正體是加字迦者
作義欲令隨名而作也。

【疏】有二重等者謂就真言字門有二重加羅之字上
重男聲下重女聲一噉凡夫垢二噉二乘垢又初噉
煩惱垢二噉所知垢是故重言等。

【疏】故今以囉字門等者謂此囉字加三昧畫呼為唎
字又此唎字上與訶字相合故即是心垢不相離義
今以唎字三昧而噉食之噉猶未盡故更加傍二點
令永盡無餘即是此中迄唎二合字義也。

【疏】以一切乘本不生等者此藥吃叉(二合)字疏有句義
字義二釋句義是不動字義釋者藥字本體是野字
野是乘義吃叉(二合)云動為藥字之下有惡聲故即云
不動乘此是句義是故巳下明字義謂由乘此乘故
不動本處即至道場是故此藥字之乘法性自爾離
諸吃字造作即證洒字本性常寂故云夜叉義若作
持明之義謂明體上有總持用持業為名若真言行
者乘此乘時隱密速疾不可為喻故名夜叉持明也。

【疏】即於其入住等者謂此真言上之二字義當於入
下之二字即當於住是故重言。

【疏】天有四種等者一生天生彼處故二世天世人得
彼定故三淨天謂菩薩四第一義天即佛也。

【疏】字門可解者意合准例釋之􂐄是不行囉是垢染
藍是相義重言之者為對凡夫及二乘等。

【疏】一一字中當引世間淨眼品等者晉譯華嚴經云
善海摩醯首羅天於法界虗空寂靜方便光明法門
而得自在大自在稱光明天於一切法普遊法門而
得自在功德淨眼天於一切法不生不滅方便法門
而得自在大慧光天於一切法方便智海遊光法門
而得自在靜光音天於一切禪無量喜樂普起法門
而得自在施善眼天於轉癡畏遊靜法門而得自在
不思議天於無量境界入不起法門而得自在樂大
乘天於一切法不來不去無所依法門而得自在普
雜香天於佛境界寂靜法門而得自在樂稱光天於
無量境界法門而得自在更有多種十自在門如彼
廣明。

【疏】是故此趣等者謂此人趣之乘即是一切諸乘之
本何以故以如來生身一切示同人法故所謂始自
王宮誕迹終乎雙樹涅槃八相雖應於諸根四儀但
遵於人法是故入此乘者能建大義大義者謂於秘
密藏中依大悲胎藏漫荼羅發大心修大行歸大處
即是菩提心為因大悲為根方便究竟又是建立阿
阿暗惡等秘密甚深之大義也。

【經】世間成就品者世者遷流念念生滅籠鏁有情不
得出離名為世間成就者獲得義此言含總謂今此
中真言行者所希之事或求世間或出世間今明有
相世間成就是世間之成就故曰世間成就其來意
者上來金剛手問佛三事一問云何淨除諸為障者
二問云何持誦真言三問云何成果世尊次第答初
問及第二問中所持真言未明持誦之事故此品來。

【疏】盡帶瑜伽者帶者兼也瑜伽者相應也此中相應
者謂是真言秘密相應與常途有異如作護摩但住
事相之火非為秘密若解智光則曰相應又如言洛
叉淺釋名億深釋名見是故凡厥成就皆兼淺密故
云盡帶瑜伽又一切眾生緣等兩句觸物皆真所為
事業下兩句造解成觀。

【疏】阿闍梨等者阿闍梨即指無畏三藏於烏仗那國
或云于闐國言撰者集也謂於大品中揀取此品所
有津要獨成一卷分為五品即此經第七卷是也。

【疏】當以金剛身等者此中應作四句一有是金剛身
而非金剛地二有是金剛地而非金剛身三俱是四
俱非此取第三故云當以金剛等。

【疏】當於此尊等者若作遮那持誦當於此尊心上觀
圓明中現種子字即是阿字若作釋迦持誦於圓
明中轉作婆字若作文殊持誦常觀瞞字以為種
子等。

【疏】亦一心住緣中者謂觀真言之句或大或小一時
炳現如輪鬘形循環右布或誦百遍千萬億遍須得
一心住於所緣字句之中若有異緣不得名為一心
住既不名為一心亦不得名相應故云亦一心住等。

【疏】剎是法爾如是等者梵云阿剎囉此翻為字以字
巳下次第釋之先釋阿字者阿者因由義因一切法
本不生故即是菩提心義又剎者是展轉釋成菩提
心本不生義此剎字是略梵語應云迦沙尋常云乞
叉字即是法爾如是義謂法爾巳來常如是故由此
迦字詮無作義沙字詮性寂義所謂無作性寂故云
法爾如是囉字等易顯。

【疏】冷然猗樂者冷清也猗(于奇切)輕安之義謂行者持
誦之時從字出聲或時微舉譬如和風(春風也)諧(調)韻
(音)鈴鐸發響商徵分明或時高宣如叩擊鐘磬搖颺
迆邐乃至無有間絕想其聲字流入身中清冷然以
得輕安而巳不可以世樂而相比喻如清飈等者飈
風也又如清風扇物所有昏蓋(五蓋)即得消滅行者爾
時雖得如是冷然猗樂昏蓋消除但觀十緣生句不
生動轉之心名為善住矣。

【疏】當知此尊即具三密者或從字發聲為語密轉成
本尊為身密圓明深䆳為意密故上疏云當於本尊
心上而觀圓明如淨滿月空明圓微而於中現種子
字故疏此是第二轉者前轉聲字以為本尊之身今
觀本尊即是自身故名第二言於一相心中者雖觀
本尊即是自身然不見自他之相故名於一相心中
等。

大毗盧遮那成佛神變加持經義釋演密鈔卷第七

大毗盧遮那成佛神變加持經義釋演密鈔卷第八
燕京圓福寺崇祿大夫檢校太保行崇
祿卿總秘大師賜紫沙門　覺菀　撰

【疏】猶入此勝句等者即是次第以見聞觸知四義釋
落叉也。

【疏】如住阿字等者謂住三部字門及印等也今言阿
字門者即如來部也何以得知次有金剛蓮華印故
應云如住如來印時雖不言之義應必有影互說故
如上入漫荼羅品真言支分中時薄伽梵從法界胎
藏三昧起說入佛三昧耶真言真言如彼其真言最
初句云阿三迷其阿字即是此中阿字門其印名為
三昧耶印(印在密印品)言若住金剛印時等者(印如上指)其真
言即是嚩字門嚩是金剛之慧即金剛部無勝三昧
也以諸法語言道斷故乃至種種戲論皆滅等言若
住蓮華印時者(印同上指)真言即是娑字門此娑字門是
蓮華部普眼三昧遍觀一切世界自在加持蒙此加
持者亦復胎藏開敷諸漏淤泥所不能染等言他皆
倣此者謂漫荼羅一切三昧真言密印隨彼一一門
中皆作此觀也。

【疏】如龍樹等者即彼菩薩中論偈云因緣所生法我
說即是空亦為是假名亦名中道義謂不可攬令彼
蕩者即空觀也又不可至不取即假觀也但當一心
等即中道觀也言及此真言住心等者即此住心品
中十緣生句不異龍樹中道正觀見徐運瑟手者即
表假智也謂此寶珠初有微垢未得顯現即以假智
之手次第披分開磔令至中道故得實相明珠在於
心手方可名為見心明道之中耳。

【疏】獻塗香等者謂真言行者巳得明珠在掌即是寶
手三昧得此三昧若獻塗香供養之時即得無障礙
戒寶即前三世無礙智戒也謂此塗香真言有尾輪
䭾句即以尾字為真言體嚩是金剛義離言說義嚩
字加三昧畫是尾字尾是三昧如是定慧均等即是
住無戲論執金剛三世無礙智戒也言獻華至慈生
寶者謂獻華供養時彼真言中有妹呾􂗩也句此云
慈也即以妹字為真言體妹即莽字加三昧畫故轉
聲呼之莽是心義我義亦是大空謂此淨菩提心樹
王種子從慈悲地中滋長茂盛開萬德華此萬德華
從大悲生故曰得大慈生寶言獻燒香至法界寶者
謂獻燒香時彼真言初有達磨句即以達字為真言
體達是法界義以眾生界本不生故乃至法界定相
亦不可得故而瑜伽行者獻燒香時身語心業悉遍
如是法界故名得燒香寶言獻燈明至燈明寶者燈
謂破音如來智燈能破一切無明之暗而轉為明真
言行者如是獻時即諸供養中第一供養故名得燈
明寶如第六疏末廣明。

【疏】雖未能頓入法性等者謂此是於一月中漸修加
行之時雖未能頓入中道法性須要以無所得而為
方便如行者初習觀行或暫得相應現前縱使明白
當於爾時即以般若無所得而為方便不應味著而
生貢高設令隱滅亦以無所得而為方便則不追念
而生憂悔若無般若氣分則是報業煩惱三障中人
未能頓入中道法性但是頓悟修行之眷屬非是頓
行之者云何能獲初悉地果初悉地即世間成就也。

【疏】隨行人心力勢分等者謂由三句和合故而廣大
加持力生則能成就真言不思議業耳。

【疏】真言當無畏者無畏謂六無畏之第一善無畏也
故第二疏云若真言行者初入三昧耶依三密供養
修行位與此齊即是此也。

【疏】猶若因陀羅宗等者因陀羅即天帝釋也帝釋造
聲明論能於一字之中具諸義利故能滿諸希願也
又因陀羅彰重重無盡之理也。

【疏】然尚是生身等者此行者雖獲如是六根清淨莊
嚴功德尚是父母生身未得法性生身即法華經父
母所生清淨肉眼等。

【疏】四支禪門復殊異者四支禪那但是發禪之相墮
於界繫豈同此中十緣生句觀一切法皆是自心實
相若於如是實相心中作世間成就尚能即以此身
遊諸仙剎住壽無量乃至廣利眾生等豈可同乎四
支禪那耶四支者謂覺觀喜樂即是白骨觀中所得
現法也修禪定者觀身為白骨時見骨起四種色謂
青黃白鴿青色青光乃至鴿色鴿光狀如流水光籠
骨人以青光力暎蔽十方悉見青色乃至鴿色亦復
如是如是久遠不假功力光應自發若不發者當攝
心諦觀眉間放之使發狀如竹孔吐煙初乃微小後
則散大四色宛轉從眉間出遍照十方豁爾大明如
是初色發時名之為覺分別四色名之為觀昔雖知
肉內有骨不知骨中有色昔所未見喜慶悲慚名為
喜支此色發時深有樂法心地恬愉名為樂支等如
智度廣明。

【疏】見自部主等者如行者於蓮華部依多羅尊求成
就時而於夢中見觀自在是名見自部主真言主者
即多羅是或見明王者即是馬頭明王也金剛如來
部亦爾。

【疏】當知蘇悉地等者且光顯者彼經云復次如法灌
頂畢巳應作護摩每日三時用酥密及酪乃至誦百
八遍如斯光顯成就之物乃至佛部光顯真言曰。

唵帝誓帝若娑尾(二合)寧(上)悉焍娑(去)大也𤙖泮吒(二合)

蓮華部光顯真言曰。

唵你(去)比也(二合)你比也(二合)你(去)鉢也莽訶(去)室哩曳
莎訶

金剛部光顯真言曰。

唵入嚩(二合)羅入嚩(二合)羅也滿度莎訶

乃至欲作成就法時先應初夜具作光顯之法然後
成就言增威者彼經云為欲增加威力故應作護摩
乃至或於山間常服五淨不食餘飡取本部華滿十
萬枚各一真言奉獻本尊等亦復能令增加威力等。

【疏】應以當部之心等者心即心真言也佛部心真言
者謂爾囊爾迦是也蓮華部心真言者謂阿路力迦
是也金剛部心真言者謂嚩曰囉(二合)時嘞(二合)迦是也
言以當部母者謂佛部以佛眼為母蓮華部以白衣
為母金剛部以忙莽鷄為母亦各有真言如普通真
言品廣說。

【疏】阿含以四念等者爾雅云水中可居者曰洲今深
秘釋中即以自心為洲於此洲上𦘕作法界大悲漫
荼羅即依自心為自洲不依河潭名不異洲自皈亦
爾阿含經中以四念處觀為自洲異此名異洲彼經
云阿難當知如來不久亦當過去是故阿難當作自
洲而自依(莫依他人)當作法洲而法依(四念住觀等)當作不異
洲不異依阿難白佛云何自洲以自依云何法洲以
法依云何不異洲不異依佛告阿難若比丘身身觀
念處精勤方便正智正念謂伏世間貪愛如是外身
內外身受心法法觀念處亦如是說阿難是名自洲
以自依等。

【疏】不為四邊等者行者能以聲字本尊融為一相住
此觀中有無俱非四邊執諍戲論皆得遠離是處無
復障礙隨所趣向無不通達即是成就如來使者之
用者。

【疏】如般若薩陀波崙品者彼經云諸佛教化安慰薩
陀波崙菩薩令歡喜巳忽然不現是時薩陀波崙菩
薩從三昧起不復見佛作是念是諸佛從何處來去
至何所不見諸佛故復大惆帳不樂誰斷我疑乃至
爾時曇無竭菩薩語薩陀波崙菩薩言善男子諸佛
無所從來去無所至何以故諸法如不動相諸法如
即是佛善男子無生法無來無去無生法即是佛無
滅法無來無去無滅法即是佛乃至善男子若有人
分別諸佛有來有去當知是人皆是愚夫何以故善
男子諸佛不可以色身見諸佛法身無去無來等。

【疏】復次行者自見心等者前依六根清淨釋成就義
謂彼真言行者巳得清淨六根故於瑜伽境界中見
無量持金剛慧者金剛慧者即是金剛部中無量執
金剛眾亦是大慧之門若行者堅住此中名為法愛
為令捨彼法愛入於大悲故。

【疏】云復次行者自見心明道時謂行者現覺𤙖字門
故即是聞大日如來語密授記之聲由此聲故而能
振動彼金剛大慧心地故第二疏云行者巳得除一
切蓋障三昧爾時於自心中常見十方一切諸佛乃
至常以勝妙方便啟悟其心梵音慰喻為決疑網行
者隨聞隨悟不久成就一切佛法等。

【經】悉地出現品者悉地是所成之果出現即是果法
出生顯現悉地即出現持業為名以金剛手第三問
云何成彼果謂果有二種一世間果二出世果世尊
於前品中巳答世間果未答出世果次下二品方乃
答之又欲明真言修證方便先明悉地之行皆從法
界流出故有悉地出現品來。

【疏】於一切種類等者謂真言行者作成就時成就有
多種類下經云如是計都朅伽傘蓋履屣乃至盧遮
那等又偈云金剛蓮華力素鵝及金地真陀摩尼寶
是等眾器物觀大因陀羅而作諸悉地等謂於如是
諸悉地事從於一一種類之中若不見真言實義則
悉地不得成就真言實義者即阿阿暗惡及阿味囉
𤙖欠之真實義也如下備顯故曰於一切等。

【疏】當知如是悉地等者謂由阿字本不生故法爾如
是又由迦字離造作故非行人等作乃至者超越中
問佉字虗空等取最後訶字離諸因緣故即心之實
相即是悉地之實相等故云當知等言即心之實相
等者如上以四不生句及三力種種觀之都不出於
心之實相謂此一法界心離因緣畢竟不生而不壞
因緣實相是故此悉地出現之義即是究竟不思議
中道之緣起爾。

【疏】以實相度諸魔事等者謂由真言行者於一切種
類中皆見真言實義是故度諸魔事乃至隨其所欲
皆悉現前也。

【疏】決定智印者謂此實相之心同於虗空離諸垢障
亦無自性無能出其過者故名決定也。

【疏】至論宗極等者如略指示即上疏云以法常無性
故即是本初不生本初不生即是入阿字門入阿字
門即是毗盧遮那本地法身如是字門本地法身唯
佛與佛乃能證之是故統論法華深趣不出于茲。

【疏】謂於虗空一毛端處等者正明依正無礙兼有分
圓無礙一毛端正也佛剎微塵等依也此中文略應
有六句若將一毛端現佛八相正內現正若一微塵
現諸剎即依內現依一毛端現剎正內現依剎中有
佛依內現正一毛端中有剎及佛是正中現依正一
微塵中有佛及剎依內現正依如華嚴現相品云如
來一一毛孔中一一剎塵諸佛坐菩薩眾會共圍遶
演說普賢之勝行即正內現正第六經云佛剎微塵
數如是諸國土能令一念中一一塵中現乃至六句
彼文悉具理應更有依正現正正依現依若分圓者
毛孔是正中分全身是正中圓微塵為依中分世界
為依中圓如理應思又解謂於虗空一毛端處言但
指外容一毛端空處非是佛身中分但顯所依器界
廣狹無礙如次段疏云而佛剎不減微塵不增等。

【疏】梵本於四句偈等者謂今指梵本四句一偈之下
更有一句助聲如此方文字之末或置巳矣等言今
為文便故通入四偈之中謂凡一偈之終多置引聲
即助聲也若別置時即是伊底二字也如第四疏說
三世無礙智戒偈末伊底字注云是助句聲又如彼
中慰喻弟子阿利沙偈末云伊底疏云凡梵本說偈
了皆加助句聲云伊底皆是此也。

【疏】各於一法界門等者此諸菩薩不但自修謙退之
行然於諸佛所得法界門中如隔縠等且如八地自
在菩薩三昧道不得一切諸法離於有生知一切如
幻是故世稱觀自在者又如補處菩薩住佛地三昧
道此是究竟發菩提心於一切三昧道中最為牢強
精進進入佛道唯少如來一位未得證智更有一轉
法性生即補佛處自知如十四日夜月少分未圓故
不敢於如來前有所宣說是有羞也故曰各於一法
界門等。

【疏】今此三千偈至聞見者此悉地流出句今三千偈
為存略故但說阿阿(去)暗噁四字名正等覺心又說
降伏四魔解脫六趣滿足一切智智金剛字句所謂
阿(去急呼)味囉𤙖欠五字此等九字則能成就世出世
種種悉地若真言行者瑜伽成就六根清淨時自當
具足聞見。

【疏】梵本羞字等者謂慚愧二法是別羞是其總故唯
識言云何為慚依自法力崇重賢善為性云何為愧
依世間力輕拒暴惡為性乃至云羞耻過罪是二通
相由此梵名與慚愧異也。

【疏】以有羞故速生等者此中二事而有三重一者則
自觀察如來種性不越正三昧耶故二者為十方聖
眾常所稱歎故復次有二事從一切德未滿者能令
滿足為一得與大悲等下為二復次有二謂住尸羅
一生於人天二由此二法生種種功德等。

【疏】道種未具法器未完者道謂八聖道種謂菩提心
謂菩提心為八聖道種故即菩提心為因也法器者
即大悲為根方便為究竟若此三心之器未得完具
三密醍醐無由顯現故曰道種等。

【疏】如蘇悉地滿足真言法者若行(者)作成就真言法
時或心境不相應當依蘇悉地經作滿足法彼經云
復次持誦之人於其夢中見真言主身諸支分加者
應知真言字加支分減少應知字少委是相巳作滿
足法或見真言與受持者異心便生疑應作滿足法
先以紙葉牛黃稀寫所錯真言如法供養乃至次禮
諸佛作如是啟唯願諸佛及諸聖眾而加助衛護啟
巳於茅草上頭面東臥於其夢中本尊示相牛黃所
寫紙葉之上有加有減本尊還以牛黃寫之題注滿
足乃至加減點畫亦皆楷定若真言不錯但云不錯
或於夢中指授滿足作此法時為除魔故作法衛護
等。

【疏】如蘇悉地持明戒等者此第十句持真言者須得
受持持明禁戒別律儀法隨事別制若不依持為障
得便悉地難克故蘇悉地經說若有智者持諸真言
先斷於瞋乃至邪神不應生忿如有偈云如世導師
契經說能損大利莫過瞋一念須臾悉焚滅俱胝曠
劫所修善是故應離於瞋又於阿闍梨所不得生於
憍慢之心口不談說種種是非不見師短又復不得
以自所持真言縛他明王及生損害并苦治罸亦復
不應作降怨法不應跳驀一切有情兩足多足之類
藥草根莖枝葉及以子實皆不應驀不得歌詠調戲
種種嚴身罵詈語等不食五辛蘿蔔麻油米粉豆餅
供養殘食眾生殘食等不得乘騎一切車乘及以鞍
乘不於鎚銅器中食不臥大小牀榻不覆面臥不得
仰臥須得如師子王右脇而臥不應再食不應斷食
須得三時澡淨其澡浴水土須以真言加持真言如
彼取要言之若行用時撿而取之毗盧供養大意不
相遠耳。

【疏】能用悉檀方便等者謂於種種真言事業之中應
以世界乃至第一義諦不失根會名之為知時應以
世界而作事業而用各各為人乃至第一義諦而作
之者則名非時故云能用悉檀等。

【疏】則能以金剛舞戲者即喻神變之相也如下疏云
舞者如世舞人於大眾中顯示種種身業屈伸俯仰
又出種種巧妙之音令彼大眾或生歡喜或起悲思
或令恐怖以一身口所出方便令諸眾生所益不同
菩薩亦爾現種種威儀無非密印出種種妙音皆是
真言圓應無方故名金剛舞戲也。

經三世無礙力等者如來清淨智慧於一念中了達
三世諸法無所罣礙即此無礙由自在故名之為力
故云三世無礙力也言依莊嚴等者此三昧正是將
說真言所依之處如初品中謂以如來清淨三業而
自莊嚴猶如國王有大庫藏若須示人則自在開發
而陳布之故曰莊嚴清淨藏也三昧如下釋。

【疏】一切眾生雖本等者釋通疑難也謂有難云一切
眾生本來具有蓮華胎藏與佛無異何故如來乃能
依此三昧眾生不能耶。

釋曰一切眾生雖本有蓮
華胎藏等本覺具足也下奪云以無礙智力未圓滿
故始覺未清淨也言又一切等者雖無礙事智眾生
亦本來具然以惑障覆故蓮華胎藏未清淨所以照
用不現前也。

【疏】梵音三摩鉢底等者三摩云等鉢底云至義景云
至是能至體即定數等是所至即安和性是等之至
從制伏沇掉名之為等此等却能引生在定分位此
在定位定數從前加行因以得名是等之引名為等
引若此中言等引者偈云於鏡漫荼羅大蓮華王座
深䆳住三昧離妄執分別乃至一月修等引持滿一
落叉等謂行者如前觀自身作本尊三昧耶身又觀
心處圓明清淨猶如圓鏡鏡中有八葉大蓮華王鬘
蘃具足於華臺上有種子之字又轉此種子色聲義
趣即見大日如來真實加持身相好莊嚴爾時行者
以蒙法光所照心轉開明自然悟解十緣生故了知
如是妙色不異於空雖復本性常空不異於色色相
既爾心義亦然以色心皆入阿字門故則知心性本
寂猶如虗空是名無相成就亦名秘密觀門三摩呬
多地也。

問此三摩呬多諸教所說俱屬上定真言
行人現居欲界云何成就耶。

答今此經乃是秘密
不思議加持神通之乘依之修行初發心時便成正
覺便轉法輪等況等引乎但等引地名字即同義用
有異如聲是一隨器成異若吹入笙簫不出坐席如
迴入笛中則聞諸四遠今此契入圓明字輪觀時即
名等引不拘界繫也。

【疏】其等引名相等者彼論云一謂四靜慮二謂八解
脫三謂三三摩地等四謂五現見三摩鉢底等此等
名為等引地也非於欲界心一境性由此定等無悔
歡喜安樂所引非為欲界於法全無審正觀察等若
辨相者一所緣相謂所知事分體別相二因緣相謂
定資粮三應遠離相謂沉掉等四應修習相謂對治
如是應遠離相隨其所應當知即是應習相(云云)果立
名又等至者此中等字即加行位定數一法至是所
至在定分位即此所至分位之中定數一法從能至
說名等至也。

【疏】若對毗曇等者謂以語言表宣所欲造作勝義是
名語表業如是表業即是佛之常聲言又以十方等
者釋成語表之義十方諸佛同共印可成就語言標
表之義即語是能表義是所表能表即阿(短)阿(長)暗
惡四字所表即菩提行果涅槃然此所明與毗曇淺
深逈異而語表是同故云若毗曇等。

【疏】若欲指文等者即皈命句中句末􂟯字指文也種
種如來巧度門辨相也謂此􂟯即與毗字同義毗者
種種義巧義也。

【疏】此中修習等者此中者指此悉地品中名為此中
今為此品正說二種悉地之事故指此品其實通指
此經故云此中言非三摩呬多地者非者不也三摩
呬多釋云等引等引是定義定是所依名之為地總
就此方名不定地故瑜伽論云或有由自性故名不
定地謂五識身或有闕輕安故名不定地謂在欲界
諸心心所法或有散亂故名不定地謂始業者彼中
多義釋不定義此中意者謂行者初見心蓮華中阿
字等時任運安住乃至若觀本尊心佛為自身時即
見自身在本尊心圓明中於自心上亦有微細圓明
種子能令漸次增廣卷舒自在等雖得如是境界現
前但未離心之影像故云非等引地等引地者行者
身心所有輕安平等之性由彼定力之所引生是等
之引從果立名故名等引或可等所引故謂在定位
身心平等由前加行入定之時定數勢力。

【疏】漸次增廣卷舒自在者即廣狹自在無礙義也。

【疏】約涅槃經等者如彼經云譬如春時有諸人等在
大池浴乘船遊戲失瑠璃寶沒深水中是時諸人悉
共入水求覓是寶競捉瓦石草木砂礫各各自謂得
瑠璃寶歡喜持出乃知非真是時寶珠猶在水中以
珠力故水皆澄清於是大眾乃見寶珠固在水下猶
如仰觀虗空月形是時眾中有一智人以方便力安
深入水則便得珠汝等比丘不應如是修習無常苦
空無我想不淨想等以為實義如彼諸人各以瓦礫
而為寶珠汝當善學方便在在處處常修我想常樂
淨想復應當知先所修習四法相貌悉是顛倒欲得
真實修諸想者如彼智人巧出寶珠所謂我想常樂
淨想彼經喻意為令諸比丘等捨離四種顛倒之想
此中疏主欲令修行諸菩薩等以三密方便取自心
寶故借彼喻也。

【疏】如華嚴迴向等者彼云菩薩摩訶薩常以種種名
華布施所謂微妙香華種種色華無量奇妙華等供
養一切現在諸佛及佛滅後所有塔廟或供說法之
人比丘僧寶一切菩薩乃至及餘一切貧窮孤露布
施之時以諸善根如是迴向所謂願一切眾生皆得
諸佛三昧之華悉能開敷一切諸法願一切眾生皆
得如佛見者歡喜心無厭足願一切眾生所見順愜
心無動亂願一切眾生具行廣大清淨之業乃至願
一切眾生入大寶洲見善知識具足成就一切善根
是為菩薩摩訶薩布施華時善根迴向為令眾生皆
得清淨無礙智故香燈等供如彼廣說。

【疏】又他月等者此與經文似不相符經云第二正覺
句於鏡漫荼羅一月修等引持滿一落叉是為最初
月持真言法則次於第二月奉塗香華等而以作饒
益種種眾生類又復於他月捨棄諸利養等准此經
文指第三月名為他月即初次他如是次第今疏云
此中有兩月行即到初地也更問者蓋有深旨也兩
月謂是他月滿月名為兩月行者於第三月正作成
就於此月中前半月捨諸利養至十五日為滿月此
月是入證之時對此稱他恐人難解故令更問又此
有密釋即是令捨法愛也此行者大種善根不應於
中而生取著若生法愛則為稽留不速入正位令於
他月而除捨之謂行者從初發起大菩提心欲趣十
地從師受得真言法則依於三月而作持誦次第配
者初十住心即當初月次十行位當第二月十迴向
位是第三月於斯位中分四加行前煖頂位屬於他
月忍世第一屬於滿月於頂位中捨於法愛名捨利
養然後滿月中得悉地巳則到初地故曰此中有兩
月等若地上論三月者謂初地名初一月即是菩提
心此心若無大悲方便不得增發猶如池蓮不得日
光終不開敷故上疏云月喻菩提心行者入初住地
時此心極圓淨故名第一月從此巳後用月喻之心
起大悲萬行供養三寶廣植善根乃至入不動地名
為一月從無動地巳後復以月喻之心起無量方便
智業正順迴向如來悉地名為他月至金剛道名為
滿月次到如來地也若依一一地亦具三月如第二
疏准傍三心說之理亦無爽。

【疏】以文解之即是捨於八法等者謂利衰毀譽稱傍
苦樂或違世順世八心此等應捨若深釋者離法愛
也若生法愛則稽留行人不速入正位故智度論云
菩薩摩訶薩不以方便行六波羅蜜入空無相無作
三昧不墮聲聞辟支佛地亦不入菩薩位是名菩薩
摩訶薩法生等法生即法愛生也謂由行六度三三
昧故不墮二乘由不以方便故不入菩薩位言不以
方便者不以無所得為方便則為六度三昧等之所
留礙也。

【疏】注云然外事等者不求者不起希求之想世人多
求世利奉養泡身為妨道故須當捨離不受者設有
施來者亦不受之言捨此利養等者非為受巳而施
眾生謂以捨利養之功德迴向三處眾生是三處中
一處名施眾生也。

【疏】此是一切真言心者謂獻華即以華真言香以香
真言等今三力與香華等真言為心故云是一切真
言心也。

【疏】凡聖皆等獻者。

問佛及聖人可以言獻云何凡
夫亦言獻耶又下文中云上獻一切聖眾下施一切
有情如人以物度與尊上故得稱獻若與下類故名
為施何故此言凡聖皆獻耶。

答行者以華供養之
時運自一心普周法界名之為遍觀一切凡夫不見
凡夫之相即同諸佛是故凡字於聖字上置之蓋有
以也又一言其凡夫而內外不同謂就內凡則言上
獻若約外凡則言下施故不相違也。

【疏】於一切法空等者大空也謂即欠字是一切智所
證理故言遍一切虗空者即是遍伽伽那之十方虗
空也故云於一切等。

【疏】淨同金剛等者謂色體名無不淨妙故云淨同金
剛也又解言名同金剛也者結上二事也下言淨同
金剛即第三事也故疏於此下結云以此三事同於
金剛等。

【疏】或可蘇悉地等者彼云所成就物每日三時以香
薰之以香水洒以真言加備又以眼觀視其物以吉
祥環安置於指揮按其物以牛黃水或白芥子洒散
其上加諸供具奉獻彼物若白月成者取十五日若
黑月成者取十四日皆用部母真言復重加諸香華
鬘等物供養以香塗手安置茅環按所成物畢夜持
誦於夜三時誦百八遍如斯光顯速得成就等又說
取物之法於黑白二月八日十四日十五日日月蝕
時地動時日於其午前而取其物於念誦時得境界
巳然後應當而取諸物或澡浴清淨不食持齊求善
境界而取諸物所說須物隨於方處所有是物者而
就貨買不酬價直而取諸物所取諸物各依本性上
中下品取上好者如法得巳應加精勇作成就法等。

【疏】皆用金剛自護等者以此段初金剛慧印而護之
也。

【疏】彼如來是一等者謂一切世界現在如來通達方
便波羅蜜故知法是一離於生滅斷常一異去來若
分別生滅斷常等亦本性是空但為度脫眾生故以
方便波羅多之力而於無為果體之上而以有為為
眷屬此眷屬字經是表字言別義同。

【疏】見法安樂等者見謂證得法謂正等覺心悉地之
法行者以此悉地之法而自娛樂故名見法安樂住
發歡喜心者即是行者初證歡喜地也故唯識云初
獲聖性乃至生大喜故等又下疏云見法謂證得也
住者謂自見巳復授諸眾生等由見此事自他俱獲
無上法利故等。

【疏】以大日如來置方隅更問者謂此所成就物通於
三部若佛部成就物大日如來祇在本位若所成就
物屬金剛部或蓮華部其大日如來即移置方隅何
以故以彼所成之物隨部而為主故蘇悉地云若欲
成就酥等諸物作漫荼羅其量四時四面安置諸印
乃至外院置八方大神次於中胎置所持部主印所
成就物隨於本法所說置於其中安其部主中胎上
其物東西置本所持印及護摩鑪等今疏云更問者
謂巳作漫荼羅大日如來巳在中胎所成就物屬於
餘部即合移大日置於方隅故令更問。

【疏】如舃得成者舃履也崔豹古今注曰木置履下乾
𣈏不畏泥濕故曰舃也。

經願囉闍等者梵云囉闍
此名王也等者等於臣庶也。

【疏】遍於內外身分者內謂身內外謂身外身內者即
下經云復次於嚩字行者依瑜伽解作業儀式利益
眾生故心水湛盈滿潔白猶雪乳悉遍諸毛孔流注
極清淨從此內充溢遍滿於大地等身外者經云上
身囉字門嚩字臍輪中乃至囉字為下身訶字為幖
幟等故云遍於內外身分也。

【疏】觀一成時等者謂此本尊種子圓明即三而一即
一而三不相妨礙是故一成三皆成就即得名為三
落叉也。

【疏】此定應者等者此即指屬定即普賢等所證之定
應即應現者即假者謂行者瑜伽相應之時此普賢
金剛等以定果之身必垂應赴雖垂應赴或一或總
不可定准若總現前當知成就若隨一尊應時則未
為成就也又解末字應是亦字隨一現時亦得成就
也。

【疏】秘說可以意得者若秘說時普賢等即真言字句
也行者瑜伽中觀此真言之句須得齊現若隨有所
闕未為成就則知有障若總現前分明顯着則知成
就亦知無障故云秘說等又或一字現時亦得成就
如種智字等。

【疏】謂意生之身者謂隨心意而生非同變易意生之
身也。

【疏】謂上煩惱等者謂諸微細煩惱名上煩惱故起信
鈔云勝品名上以恒行故凌上名上惱十地上人故
對於下乘非煩惱故此是最難伏處今以阿訶之字
而能伏之或上所說三毒煩惱也。

【疏】親一切與等者經云一切親證者約自利果圓也
疏云親與者利他行德也經疏影互上下數有。

【疏】阿字經云如先等者此阿字經中所無今疏置之
者意云如先正思念謂如上文所說思惟阿字依法
而念誦也。

【疏】此即菩提心等者謂行者轉此阿字作本尊之形
此即行者菩提心中所見實相之佛實相之佛者即
是法界不思議緣起之佛不同其餘妄想心數中之
所見者故云此即菩提心等。

【疏】阿是行等者此阿字經中注云去急呼將欲次第
顯之先彰其具體所謂去聲急呼之阿字也言所
謂本不生行也者即去聲阿字也言傍二點是淨
除義者即前去聲阿字傍置二點即涅槃點也言以
此義至一切苦者謂以此去聲三昧能降伏四魔以
傍涅槃點除一切苦即是去聲急呼阿字之義也言
又有三義至大空也者謂味是解脫義囉是大智義
𤙖是法身義如是三脫不縱不橫無先無後即歸欠
字大空也。

【疏】如佛初欲成道等者按西域記菩提樹垣正中金
剛座昔賢劫初成與大地俱起據三千大千世界之
中下極金輪上侵地際金剛所成周百餘步賢劫千
佛坐之而入金剛定故曰金剛座為證聖道所亦曰
道場大地震動獨無傾搖是故如來將證正覺歷此
四隅地皆傾動後至此處安靜不傾若不以金剛為
座則無地堪發金剛之定今欲降魔成道必居於此
故賢劫千佛皆就此焉今即同彼故曰如佛初欲成
道等。

【疏】空無定形等者此中所出四角者即阿字地輪圓
環者即嚩字水輪三角者即囉字火輪半月者即訶
字風輪更有第五欠字虗空輪為無決定之形而現
種種種種者四輪不一曰種種也。

【疏】赤中之赤等者世間之火熾焰極赤此又過之乃
至燒中之燒義同故云赤中之赤等又釋世間之火
若燒物巳但為灰燼此囉字智火燒煩惱巳則能隨
生諸善功德由是故云燒中之燒等。

【疏】謂須火用作之等者謂此囉字必須作火用即是
作護摩之用即作攝伏事也外則攝伏惡人內則攝
伏煩惱於此事中得自在故故云謂須火用作之也
言及發怨等者謂他人於自發起怨者作此火用之
時能令自他俱得成益自益謂不為他所惱害他益
謂令彼善調得作佛道因緣故也。

【疏】空而復空者上之空字即是訶字之空謂訶是因
義由有因故即能造業招果以入阿字門故因業果
三事皆寂猶如虗空又此訶字轉入佉字佉字本體
是空義故或但拂前空相故云空而復空也。

【疏】亦能作諸神變者謂以囕字置於足間則能遊步
虗空置於眼耳等門中隨義作諸義利名亦能作諸
神變也。

【疏】又下安囉字等者謂如前先於臍巳上安置囉字
於囉字上安於幖幢幖幢之上而安訶字如是次第
故云又下安囉字等。

【疏】而面龍方者行者非直而向於西南方也其西南
方正屬囉剎方非是龍方以龍方者即屬西方謂此
西方收於二位一是地天位一諸龍位為地天正在
西門其龍位今於地天之南安置行者面向彼方作
法非直指西南也。

【疏】種種雜色者即經云各各眾事業也此是風輪中
所作種種事業非是欠字空輪中所具眾色名為種
種雜色也。

【經】成就悉地品者成就者獲得之稱悉地者成就為
義未審成就與悉地為一為異若是異者何故前來
翻譯悉地而作成就若是一者不應雙置然此一題
義包因果上成就字乃是行者能成就因下悉地言
即是真言所成就果故經偈云摩訶薩意處說名漫
荼羅諸真言心位了知得成果此一偈上二句釋成
悉地二字摩訶薩者即告金剛手也意處即心處也
離此心外更無一法而可得者為令人易解故諸佛
如來強以名言分別說之名漫荼羅即是眾生自心
之漫荼羅也但以無明所覆不自識知下之二句釋
成成就二字謂上意處漫荼之果依何方便而能證
得若行者依真言為門即能了知真言心位不異漫
荼意處即是始覺契同本覺名為得果即上二字是
能成下是所成是成就之悉地作依主釋又因果不
二成就即悉地作持業釋謂前出現品如來答金剛
手第三問云何成果雖說世出世種種之果皆從字
門出現未說即心成就方便今具說之故此品來。

【疏】然以四種等者謂一切眾生雖自心即是華臺之
藏鬚蘃眾葉宛然具足然以四種煩惱常俱生故一
者我癡謂即無明愚於我相迷無我理故名我癡二
者我見謂我執於非我法妄計於我故名我見三者
我慢謂倨傲持所執我令心高舉故名我慢四者我
愛謂我貪於所執我深生躭著故名我愛此四常起
擾濁內心令外轉識恒成雜染有情由此生死流轉
不能出離故名煩惱等如唯識具明。

【疏】如二乘入道等者如二乘人初入道時師問遮難
則知彼人有決定入道之心也今此決定心即是三
昧三昧云誓也由此平等誓故則是具定心此決定
心是質多心慮知心也後汗栗駄心處中之心也若
能證此心中之心即是如來之決定心注云謂三昧
也是故經云決定心歡喜說名內心處明此但是一
心也。

【疏】是事不然雖問無益等者謂此一乘無上之果要
由自證若不自證雖問終無所益如人聞說天甘露
味若不親甞縱種種方便說之終無所益又如盲人
問他乳色何似他人答言其色如貝粖雪鸖等雖聞
此說終不能了乳之之真色是諸盲人各各作解競
執貝粖雪鸖而起四諍良由不親證故雖問無益也。

【疏】當引央掘不盜戒義者謂如上說諸佛無上菩提
之果即是眾生自心離此心外無法可得但要自覺
其實無人能授與者故引彼經而釋成之梵語央掘
魔羅此云指鬘謂以眾多人指而為鬘故如彼經云
爾時世尊告央掘魔羅汝今當受不與取戒央掘魔
羅以偈答言我今亦不能受持不盜戒常受不與取
劫盜他財物不與者菩提無有受與者不與而自取
故我不與取等若如是說者是為真實持不與取戒
也。

【疏】亦不作餘對治等者只如此經初品之中世尊欲
令行者如實知自心故說虗空譬喻令於薀處等種
種觀察次第對治心外之垢皆如虗空漸次得見心
法明道今則不爾令諸行者直觀心處而得之耳故
云亦不作餘等言此心之處等者此心指肉團心處
梵語汗栗䭾正云迄栗(二合)那此譯為肉團行者若觀
自心即佛之時初觀內心作大圓明圓明內中有種
子字轉此種子為本尊身本尊心上復有圓明等若
以阿字本不生句觀之則無內外能所之異本尊心
即是自心自心即是本尊心如是不二而二二而不
二故云此心之處即是凡夫內心等也。

【疏】其餘四隅之葉等者四隅是四方之餘此曰隅四
葉即配四攝准上所說東南隅葉是普賢菩薩謂此
菩薩即名賢缾能出種種行願之寶普施眾生即是
布施其西南隅是文殊菩薩此菩薩達一切法本來
平等佛及眾生皆同一相名為同事其東北觀音菩
薩此菩薩凡稱念皈投者無不隨心而作利樂名為
利行其西北隅是慈氏菩薩此菩薩以慈愛為本能
以耎語攝化眾生名為愛語故云餘四隅等言次知
彼果更問等者。

問向來次第無不從阿字本不生
菩提心故而次明長阿字之行次明暗字大空後明
惡字涅槃如次即是菩提心為因大悲為根方便為
究竟今此中從阿字本不生便明暗字大空方便方
辨長阿字大悲萬行豈不違於前文兼失發心修行
證理因果次第耶。

答字輪之義勢變多端前從本
不生次行後大空者是約證悟所謂發心修行證果
次第如是今約解悟所謂發心悟理修行證大涅槃
如是次第故不相違也。

【疏】今欲教彼眾生等者謂一切眾生諸識心所皆以
無明為本源也若變無明為明何有識心可得故起
信云破和合識相滅相續心相顯現法身智純淨故
故云今欲等。

【疏】此經聖者所秘等者謂此經是秘密真言之藏傳
法聖者如佛密意而傳通之故釋序云夫經中文有
隱伏前後相明事理互陳是佛方便由如是故傳法
聖者豈得不秘之乎。

【疏】此唵字當觀在頂者。

問經句云標以大空點而
思惟暗字何故疏違經文作唵字釋之耶。

答經意
直顯凡有菩提之心必證菩提之果所以超去中間
但標暗字。

疏釋經文必不浪加謂雖巳發菩提之心須藉大悲
三昧方便然後得至菩提之果猶如蓮華若不得池
水滋發終不開敷心蓮華亦爾經意存略但置暗言
疏文備彰故標唵字無相違矣。

【疏】問水從阿字等者為前疏異經文暗字作唵字釋
記今還問之若依菩提心大悲方便是以作如是釋
畢竟還許從阿字菩提心水直流至暗字方便巳不
答亦有之如前所明發菩提心成菩提巳還起大悲
此約解證差別作此問爾。

【疏】以無垢眼等者此無垢眼即是囉字之眼謂以囉
字想置眼中名無垢眼非肉眼也又此囉字上安空
點名法界心故云一切皆法界體也。

【疏】亦見如來句等者謂欠字門也欠是虗空義諸佛
皆以諸法空而為座故也。

【疏】所謂六自在王性清淨者謂眾生六識猶如寶珠
體性常淨而為塵垢所染若瑩去其垢即得明淨一
切眾生心源清淨之時六識亦皆純淨即是六自在
王如來也故佛名經有六佛所謂眼陀羅尼自在王
佛耳陀羅尼自在王佛乃至意陀羅尼自在王佛即
斯義也。

【疏】此邏字是相等者梵語邏乞洒此釋云相上有點
者謂邏字上置大空點也謂覽字也言三空者
即空空空大空也謂第一無相之法諸相本空即初
一空也又一切相當體不生即空空也又由諸相本
空當體不生故即是大空故云此邏字等。

【經】轉字輪漫荼羅行品者轉謂旋轉即旋陀羅尼謂
行者若見阿字當知說菩提心義乃至若見長噁字
當知顯方便之力若見迦佉乃至娑訶等二十八字
當知皆是慧門若見伊等當知即是三昧門若見仰
等五字當知即顯大空之點是成佛義若行者了達
是義則能入一切陀羅尼義名之為轉字即文字即
此字門安布旋轉無礙猶如於輪名為字輪輪是其
體轉是其用攝用舉體皆持業釋故名轉字輪漫荼
羅名義如上巳釋漫荼羅是通名以別揀通轉字輪
之漫荼羅作依主釋行者造作亦通多義轉字輪漫
荼羅之行亦依主釋故名轉字輪漫荼羅行如上金
剛手初問佛佛從初至竟皆答此問中間他語間斷
今佛騰前意而答之故此品來。

【疏】如來現法之樂者即如來力無畏不共法等大涅
槃之樂也即前經云逮見如來句乃至佛無過上智
等。

【疏】然明及真言等者謂有疑云何故此中有處云說
此真言有處云說此明妃為真言與明一耶異耶由
此疑故是以今云然明及真言義有差別若從如來
心口出於言說者名之為真言若從如來一切身分
任運生者名之為明若爾何故經言從三昧起說此
明妃豈非口說耶釋曰雖從身現即是說故此即名
為身說如楞伽經云或有佛剎瞻視顯法或有揚眉
或有動睛等令諸菩薩得無生法忍亦身說也又欲
顯法離於言故故說身現名之曰明欲顯無言不礙
於言故從口演名曰真言是故明與真言體無異也。

【疏】由增長義故女聲呼之者謂此明妃能增益生長
行者功德法故女聲呼之梵云尾你也(二合)此是男聲
梵云尾你即是女聲俱譯云明由隨增長義故加以
妃言也。

【疏】阿鉢囉底三迷問之者令問此真言句義并字義
若句義者如第三疏中釋為無等無對之義謂此明
妃出過一切語言譬喻無有一法可為倫疋故云無
等若字義者阿是一切法本不生義跛是第一義諦
義囉是塵義以一切法皆入阿字門故即是第一義
諦中塵本不生底者正體是多字門帶三昧呼即是
心義亦如如義謂如於自心如實之相即是菩提心
此心無比無對名之為無等即是阿鉢囉底真言之
句故令問之疏明妃如來身無二境界者明妃即上
真言句也無二境界者明妃如來無二相故謂如來
者即是等空三昧即是無勝三昧即是同至所住即
是勝願聚此多法名之為身故云明妃如來身等又
此明妃從如來身任運現起即如來身為能現妃為
所現此之境界畢竟無二若不悟此理無由成佛何
以故見二境界故。

【疏】如擲金剛等者謂表如來金剛之智從於法界虗
空之中而作加持轉此諸佛秘密智印入於一切眾
生心地故曰如擲金剛等。

【疏】本初即是至更問者此本初一字應是阿字阿者
即本初義如上第五疏云如梵本阿字有本初聲本
是一切諸字之本母故初者在一切諸字之首故由
此出生一切諸法亦即壽量義也故云本初即是壽
量更問也。

【疏】雖云自歎等者謂梵音云我者即牒梵音我字也
我字梵音麼麼即此麼字帶阿聲呼即是我本不生
以不生故即是本來常寂滅相故云雖云自歎即說
法也。

【疏】然佛以加持力等者釋通妨難也謂有難云上云
今說自證之法如飲水者冷熱自知云何金剛手等
皆知之耶故此通云然佛以加持力等。

【疏】亦如酪中現酥等者謂於酪中現知生酥熟酥醍
醐諸味共住一處而不相離佛座亦爾一言滿荼即
於其中現知堅固不動無等無比之義共在其中雖
具種種之義周遍法界然以大願為體故經云能見
勝願佛菩提座。

【疏】不離如是妙理等者即指此座猶如虗空離一切
分別戲論若直就字門即阿字也雖諸菩薩如是修
行種種方便然亦無二無別不離如是本不生微妙
之理即阿字也如是解時故云與理相應也。

【疏】一切世間出世間功德等者若離阿字本不生句
一切世間出世間若定若慧不得增益若就字門談
者定即億伊等三昧慧即長聲阿字若離阿字本不
生即長阿之慧億伊等定不得增益成就也。

【疏】一一與三昧神通相應者三昧定也神通慧也三
法相順則與理相應若隨有所闕則不相應謂此真
言之行名瑜伽行瑜伽譯云相應即定慧相應復兼
秘密則名不思議行也故下疏云先須住此三昧以
相應之智而運布規量故云與三昧神通相應也。

【疏】次禮一切佛等者謂阿字真言之體即是諸佛之
體何以故今此阿字即能作諸佛事乃至普現色身
等故云禮一切佛者即是禮於阿字之體也。

【疏】即定乾巽隅竟更問者謂師在巽隅弟子至乾隅
即是定東南西北隅竟更應艮坤相對此中無之故
令更問不是令後人更問也謂當期善無畏阿闍梨
為禪師顯示至此有所未盡或令例准或有別意禪
師囑付智嚴法師問於無畏三藏故云更問也。

【疏】即是本來無有繫縛者梵云縛䭾或云滿駄此譯
為縛言體一門異者若從體說謂一切法本來不生
即無縛解故云體一若從門說阿與縛殊又此阿縛
二字由不相離故體一由不生無縛故門異故云即
本來等。

【疏】如上引繩等者謂如絣之三字語句不全應云如
絣之勢以如上師資相對引繩猶未至壇地但作絣
地之勢具未絣之故云如上等。

【疏】如上無二相應等者此明入第一院漫荼羅事也
謂上經云本寂無有上又云世尊猶如虗空無戲論
無二行瑜伽相事業成就上疏釋云此本寂言而有
阿聲即顯本不生義以本不生故名為本寂謂本不
生猶如虗空離諸分別戲論雖諸菩薩種種修行然
亦無二無別不離如是妙理故又云本不生者即阿
字輪入此輪時與佛同體無二故即是空性之體何
以故性空即佛故故華嚴經云法性本空寂無取亦
無見性空即是佛不可得思量即此是也。

【疏】想文殊或想字者字即滿字也如真言藏品。

【疏】以阿字本不生至轉用也者問為以阿字本不生
至得轉用者阿字只與嚩字不相離故還許迦等諸
字與阿字亦不相離以不若許亦不相離者何故但
取嚩字得轉用耶答其實阿字與迦等諸字亦不相
離以行者為作金剛事故轉遮那之體為薩埵之身
但與嚩字相應故得轉用也。

【疏】以阿字義入等者謂嚩字詮語言義由阿字入中
故即一切語言本來不生本來不生即語言道斷名
為本寂也。

【疏】次捨第二院等者謂最初於第一院下色了超過
第二院先於第三院下色了然後於第二院下色其
中密意上數說故。

【疏】廣大法界等者念誦中說偈云般若三昧手俱作
金剛拳二空在其掌風幢皆正直如是名法界清淨
之秘印也。

【疏】不合是阿字等者謂經云思惟字明照本無大空
點今疏言不合是阿字者恐人於經句本無字上解
作阿字謂阿字者本生故為遮此解故云不合若爾
經言本無是義云何言本無者謂本空點本來無相
經就五字成句故云本無大空點也言義合用囉字
加點者即囕字也若義合用囕字即違經云本無大
空點如何和會若會釋者言本無者謂此囉字本來
無垢名為本無言大空點者即是合加大空點也以
五字成句故又兼密意故不相違。

【疏】次下黃色等者謂下黃色時令想迦字作真金色
何所以耶謂此迦字即屬金義梵語迦諾迦此譯為
金所以令當想迦字作真金色也言是金色牟尼佛
也者梵語迦諾迦牟尼此云金寂即是七佛中第五
俱那含牟尼如來俱那含不正也故云是金色牟尼
佛等。

【疏】當想麼字等者此字即是度生死義謂世間生死
煩擾眾生不令寂靜釋迦巳能越度故稱能寂若要
顯示此字義者轉此麼字即為牟字梵云牟尼此譯
為寂言此佛坐於大菩提座者即以此字為菩提座
也謂此麼字是大空義佛以諸法空為座故言一切
佛用此字等者梵語麼麼此名為我一切眾生以有
我故恒被生死之所恐怖譬如無智𦘕師以種種三
界之色𦘕作生死可畏夜叉自生怖畏今亦如是是
故如來以無我之大我能除滅之故上經云我昔坐
道場降伏於四魔以大勤勇聲除眾生怖畏疏釋云
佛初坐道場降魔軍眾時以誠實言告彼波旬我於
無量劫為調伏眾生故棄捨身命不可稱數而今悉
巳成就有入道之宜故我將證菩提為彼等眾生開
發淨眼汝之勢力何能留礙耶適發此聲時一切眾
生怖畏悉除天魔迷悶躃地尋皆退散此中大勤勇
聲者即我字是也故云一切佛用此字也言西方名
虹帝釋宮者虹即虹蜺亦名螮蝀其形圓滿五色絢
明如帝釋之宮殿又應用此弓字謂虹狀如弓故西
方之人呼為印涅哩駄努即帝釋弓此釋為正也。

【疏】此是阿閦如來者謂此訶字加三昧大空即是吽
字此吽字是阿閦如來真言種子也。

【疏】一切諸佛等者此一句六字應貫續上句俱屬呪
前所皈所以令更問也何以知然謂下有弊也(二合)字
故即云歸命一切如來等一切門等故屬所皈入此
門者即入一切諸佛境界故云一切諸佛以為首望
若行者初入此門時即有成佛之望故以為名也。

【疏】娑嚩訶至更問者若以字義釋時娑嚩是自亦是
本義訶是誓義注中寫悞也若以句義釋時娑嚩訶
是自誓亦是警覺等。

【疏】復彼分位三棄捨者謂此南方屬閻摩方中置金
剛手又於金剛手左右留三分位是金剛使者之位
於此三分位下𦘕金剛部一切眷屬故名三分位棄
捨。

【疏】然此壇中等者此中於第三院𦘕了釋迦並無眷
屬言上下互現者上即入漫荼羅品下即此品或彼
中闕者此中有之故云互現也。

【疏】初印護身等者初印即法界印也言次更有一印
者即金剛薩埵印也如密印品。

【疏】彼法輪次結等者此中與漫荼羅具緣品大體是
同彼處經云結法界生印及與法輪印金剛有情等
而作於加護彼疏釋云法界生印印心法輪印印臍
輪上金剛薩埵印印諸支分所謂五處即是心額喉
頂左右肩上也所以云更問。

【疏】不空手等者謂手有華也如金剛頂瑜伽念誦法
第四卷即教弟子竪忍願二度為針以白華鬘掛其
針上應是此耳。

【疏】耳語教之等者即耳語為說三昧耶偈此或若具
支灌頂者得受結緣灌頂者不合聞之故耳語告之
別有說處者即前漫荼具緣品授法輪法螺巳正是
說處或指金剛頂念誦法名別有說處也。

【疏】更問何印者即三昧耶印也何以知之謂第二經
云次應當自結諸佛三昧耶三轉加淨衣等又即此
經云耳語而告彼無上正等戒次當為彼結正等三
昧印授彼開敷華令發菩提意等故此三昧耶名為
一切如來金剛誓戒此真言之印在密印品耳若預
知者結金剛縛以智定度捻檀慧度中間以進力度
少曲相柱是也。

【疏】一切與更問者謂如上師為弟子作三昧印等令
擲華於壇中隨華所墮之尊或金剛部尊或蓮華部
尊隨何部尊有種種真言印法名為一切非為諸部
之一切也若作傳教灌頂者即是諸部一切故云更
問。

【疏】次當作生一切支分印者此印金剛薩埵印故第
六疏云金剛薩埵加持支分巳令依吉祥坐法而坐
其中是也又秘密八印品說二手作未開敷蓮華合
掌建立二空輪而稍屈之是名如來一切支分生印。

【疏】於弟子頂等者此中應云十字縫上想作暗字其
心中極想作阿字傳寫者悞對經可悉經密印品者
密謂秘密印謂幖幟順世立稱故名印也說文曰印
者執政者所持信也今此是執真言者所持之信也
又如世人王秉歷代之命寶八表欽而畏之如來法
王嚴法界之幖幟八部信而從之又簡彼顯故謂顯
教中或說一法界印或說三法印四法等密宗乃是
手印即謂之幖幟是密之印故云密印此經以三密
為宗行者雖口誦真言心想本尊若不持密印則三
密不具如世鼎之三足闕一不可又如伊字三點闕
一不成又此密印乃是法界漫荼之幖幟若隨有所
闕則法界不具故此品來。

【疏】初說迦羅等者此約法華明迦羅三摩耶二種之
時也方便品云爾時佛告舍利弗我今此眾無復枝
葉純有貞實舍利弗如是增上慢人退亦佳矣汝今
善聽當為汝說舍利弗言唯然世尊願樂欲聞等皆
名迦羅之時也此約感應嘉會之時又云諸佛世尊
唯以一大事因緣故出現於世乃至諸佛世尊欲令
眾生開佛知見使得清淨故出現於世等即三摩耶
時也此約正說經之時分也。

【疏】次說手印等者此上七字是標說手印之相言不
越三法巳下九字乃是經家結釋三昧真言功德何
以復於此印相中用之豈不相參耶故會釋之者非
但三昧耶真言功德不越三法道界圓滿地波羅蜜
欲令身印皆具如是功德又顯三密不相離故故無
相參之失。

【疏】此行者雖未能等者謂此真言行者未能證一切
法體即是真如之性縱也奪云但能作此法界之印
誦此法界之真言亦即體同法界之性何以故離此
手印真言無別法界等也。

【疏】呾摩(二合)俱含者呾摩體也身也俱含我也謂我身
即金剛也。

【疏】能斷害身見等者謂此慧刀之印行者作之能斷
身見及俱生見垢此言及俱生見即是邊見非後三
見何以故故唯識云十煩惱中六通俱生及分別起
任運思察俱得生故疑後三見唯分別起要由惡友
或邪教力自審思察方得生故此中經有諸見及身
見言真言之中但標身見者既斷其根枝葉隨亡矣。

【疏】以初梵字為心等者梵字應是摩字謂此真言雖
總分七句別具多言然以摩字而為其心餘為身分
此摩字詮於我義又是五空點字謂此字又是迦遮
吒多波五類聲中第五仰禳拏曩莽五空點之第五
點也故云又是五空點。

【疏】下瑜伽座二十三行者勘數今經至住瑜伽座二
十一行也。

【疏】亦能令一切非器眾生等者經第二品辨弟子之
德彼中經云若見眾生堪為法器遠離諸垢勤勇深
信常念利他等謂具如是相者堪任真言道法名為
法器無是相者名為非器也今此釋迦牟尼鉢印若
依法作之者即同如來持恒沙佛幖幟亦能令非器
眾生當獲得如是功德故云能令一切等也。

【疏】持衣二角者即表不捨異生及二乘令出離故也
故下疏云初離異生煩惱次離二乘煩惱即其是也。

【疏】闍嚩羅者注中但釋字義不明句義此三字上之
二字是二合字應云闍嚩(二合)羅此譯為焰次句云摩
履伱此譯為鬘謂如身光之焰連環不斷猶如鬘形
下云怛他揭多㗚旨(二合)此云如來光謂如來之光其
焰如鬘故以為名。

【疏】其真言闕更勘本者此真言在第二卷經第十紙
中謂南麼三曼多勃䭾喃(一)伐折囉(二合)入嚩(二合)羅(二)
微薩普(二合)囉吽(三)此文在第六疏四十三紙釋之。

【疏】如來舌印闕之勘本者經中漏脫訪之未獲。

【疏】鉢囉(二合)帝慧耻多者又可譯為成就義第六疏如
來無量劫來常修真實諦語故得此平等語輪成就
實諦之法所發誠言必定無異故亦名成就也。

【疏】曷魯波等者此注上三字梵音不正也正梵音云
遏嚕波此譯云語注云語之分段也者對下嚩迦故
稱分段梵云嚩迦此譯為語若嚩迦為語即屬語體
嚕波稱語即是語表分段之色故云語之分段又梵
云嚕波亦名為色此是一切如來辨說所謂奇特矣。

【疏】𤙖是三德等者此𤙖字由菩提心大悲方便合
成故云三德麼空也者此麼字書悞應是參字謂此
參字由加空點故即是大空之三昧也言更問者此
𤙖參􂩮三字憑經合在於真言諸句之末阿闍梨於
句首者不知何耶故令更問言駄(入)舍嚩蘭等者
此一句真言而有五字蘭字巳上駄(入)舍云十嚩蘭
云力伽之一字義當身分若准具足梵語應云鴦伽
此云身分譯者就便但於蘭字下留引聲便當鴦字
諸如此類體而用之。

【疏】悉密嘌底(丁以反)者此底字准切韻在薺字韻收今
言丁以者以字在止字韻收意令將此薺韻底(都禮反)
字於止字韻中呼之是故切云丁以。

問設不作丁
以之切只於薺韻呼之有何不得。

答為順梵音要
親的故諸如此類准此應悉。

【經】阿(去)然者此譯為教疏中脫少疏言謂如尊者文
殊所指授之事而當作也指授之事即是教也但有
注釋而脫其經句也。

【疏】猶如觀音等者此舉況也謂猶如觀音菩薩將紹
阿彌陀佛位是以頂上持帶阿彌陀佛以此慈氏菩
薩將補釋迦之處所以手持窣覩波印以標表之。

問觀音頂置佛身表紹佛位此尊手作塔印何關佛
處耶。

答觀音持佛佛現在故此尊持塔師滅度故
又八菩薩漫荼經說慈氏菩薩頂帶如來窣覩波故
亦名帶塔之尊故云猶如觀音等。

【疏】此是彌勒種子字者即指知字為此真言之種子
也言彌勒種子者謂此菩薩能知一切眾生之性即
以大慈隨性與樂故以為名。

【疏】前云知義等者前釋奴揭多云知義起義今釋為
得者知謂證知證知眾生之性故得謂證得證得等
空之藏故證義是同故云亦相會也言髀質多藍麼
嚩(二合)等者此二合字經中於怛㘕下置之疏中抄寫
者悞耳又麼嚩者經中只一箇嚩字其梵書作此
嚩字此字體雖是摩嚩二合所成却為怛㘕字上
不加大空之點但得名為怛囉若加空點便名怛㘕
於下嚩字上更不須置麼字若於怛囉字上不著
空點遂於下縛字之上置以麼音即合怛囉字有點
不殊後人懵於斯旨迴換字音不知梵音體義如此
故疏又云此嚩即是點以加多羅字之上即為多
㘕也其麼嚩字唯梵書雖雙置之不是二合唯一
嚩音至下字輪品廣明。

【疏】驃也(二合)嗢揭(二合)多者此與經不同也經用弊字切
云毗喻今用驃也故不同也有何所以經疏不同謂
經就省聲作毗庾音却不合於下􂐄多(上)更加嗢字
疏顯具呼於驃也(二合)下合加嗢字如上數指。

【疏】多唎尼等者多唎即菩薩之名此譯云渡上句云
多隸即呼彼也下云多唎尼者上二字與前句同下
之尼字經中是抳字俱是等義亦是多義今取等義
謂令菩薩平等渡故上句多􂩯即是自渡既自渡巳
須渡一切故加等言若但自渡不渡於他不名等度
也。

【疏】薩嚩波也等者此真言除泮吒也上之三句皆是
恐怖謂如世間一切眾生於生死中險道大恐怖中
竪我慢幢不自覺知即以此初畢竟空句怖之爾時
我慢自息得入金剛實性下不見眾生可度上不見
諸佛可求謂證涅槃而以大悲三昧使其念起而復
調之不止則傷平等大慧故復以第三如來𤙖字威
力而制止之故有三種恐怖義也。

【疏】佉䭾耶等者此真言初云噉次云打碎後云打擊
表何義耶謂初噉食三垢次破壞三障後更加打擊
要令摧碎無有遺餘即是三句之義也。

【疏】係係俱麼羅等者凡隨何等真言要解梵言須知
大意大意者如此一真言意者從係係至悉體多即
是呼名歎德上五字呼名下八字歎德總云汝童子
是住於解脫道者又從此巳下諸句即是令憶本願
此童子昔發所願悉渡一切眾生皆令住於解脫如
我無異汝今所願巳滿應以普門自在加持令我與
汝無異此即真言之大意也。

【疏】摩奴薩末囉者注云憶昔所願即與前文殊真言
中有異彼中云鉢囉底若即昔願也此云摩奴有別
梵云摩奴或云摩那此譯為意今注為昔願者是義
翻也即是令此尊者憶昔意願義與前殊也。

【疏】若那(奴汙)者准經此若那上更有娜耶二字娜耶與
也若那智也即是與其智願今疏脫略耳。

【疏】薩傍(上)俱嚧者經中云薩􂢬(引)矩嚕此中云薩傍
(上)者傍字即當婆字加點不違於經注中上字抄寫
者悞應置去字即是經是引字故引是長聲長聲通
於平去即當阿聲今上字即當短聲即無阿聲之義
也。

【疏】微三昧耶你曳者經作微娑麼(二合)也疏文似悞微
娑麼(二合)也伱即滿願也曳屬假者亦是乘義即是滿
願乘也下皆倣此。

【疏】阿婆演䭾䭾者經中云阿佩延娜娜。

問疏解經
文何故不扶。

答此亦有意謂一切言音不出字母
古來翻譯字母之字於迦遮吒多波五類聲中聲勢
不定只如多字五聲有云多他娜䭾曩有云多他䭾
憚曩所以翻譯陀羅尼者用字不定疏主當其欲以
此事於阿闍梨處決之未及和會禪師棄世今經疏
不同蓋由此也。

【疏】住阿字門離一切生者離一切生即無畏也。

【疏】阿驃(婆臾)等者此阿驃二字即云無明巳下注中顯
之。

【疏】謂從自性清淨心等者謂此制都之心梵音正云
制多為帶下鄔呼云制都即慮知心也此慈從自性
慮知心生不從大種肉團心生故以為名。

【疏】末盧(二合)等者末麗憶也鄔尼多念也今云末盧者
將麗字鄔字相連呼之故但置盧字此西方語法耳。

【疏】所以名寶處等者又釋准第八疏如世間地界若
有寶性之處常生眾寶即真言初一大字今此菩薩
寶性心地中常出一切眾生萬善之寶當第二大字
即是大中之大故以為名。

【疏】寶手菩薩者此是地藏三昧中滿願法門也又此
菩薩以如意珠在手能隨一切求者而給與之故以
為名。

【疏】寶印手者此菩薩以阿字門照知寶性自在用之
故以為名。

【疏】無量行同等者謂一切萬行本不生故同於虗空
無相故以為名。

【疏】言聖者等者謂此聖者即是虗空藏眷屬當轉法
輪之慧故云虗空慧也。

【疏】此中多聲等者指此真言句中上之怛字帶平聲
呼名為多聲多字下㗚字疏主不解字義者但言哩
是三昧不從羅字之門也謂此㗚字即是和會音中
第七音乙哩字此但是助巧之音故不解字門但云
哩是三昧也此怛㗚(二合)字依梵書辨之者若依字門
即用此怛哩二合字若取助聲即用此怛哩二合字
今疏意取助巧之字下准此知。

【疏】是金剛連鏁也者此菩薩以大智之鏁普縛一切
眾生無能解者又遍一切處乃至有一毫可縛之根
而固結之終不縱捨故以為名此中諸尊名義巳於
普通真言藏品說之今但明印若欲具悉見之當撿
彼品不煩具指經以智慧至自在天印者此天也。

【疏】中云淨居天印經以智慧手虗空至音聲天印者
此天下疏於火天下出之不次也。

【經】是𦦨摩怛荼印者怛字是但字書悞但荼捧也。

【疏】離三因得三空者三因者離三毒因也謂此真言
是威猛大勢之聲降伏三毒之因而得我法俱空之
慧以此三空俱為一大空是最究竟最無上處故名
為頂普通真言藏品中疏云以三乘萬行究竟所歸
會處故稱為頂依字門釋者本體是賀字賀是因義
入阿字門即是因本不生下有三昧畫故名因本
不生三昧又上加空點故都無前相即證大空三
字次第即曰三空也。

【疏】礫底印等者此礫字悞書經是爍字梵云爍訖底
此譯為槊也。

【疏】社耶毗社耶印者此云勝無勝此社字惹音呼之
毗字尾音呼之謂此曰天光曜熾然名之為勝世間
諸光無相映奪名為無勝但取此印功德義用為名
勿如言作解耳。

【疏】演者無不得等者此中無字悞書應是乘字謂此
印即是無行無垢離相之乘演曩云乘故上加空點
即乘不可得也。

【疏】但明字義若辨句者伽囉云海羅演云宮室或云
巢窟或云藏今取宮義蓋取彼依處以表法也世間
脩羅處於生死海宮而得自在遮那脩羅處於法界
大海漫荼宮中而得自在故以為名。

【疏】極離生死者謂離分段變易二種生死故名極離
也。

【疏】濕那者經是你字准疏注解謂聲者濕字為正梵
語正音濕嚩那(二合)此云聲也。

【疏】謂無垢聲也者應用哆羅(二合)字釋之哆是如如義
囉是離垢義或但以囉字門釋之亦得又或以最初
那字釋之那是空義空離一切垢故後釋為優。

大毗盧遮那成佛神變加持經義釋演密鈔卷第八

大毗盧遮那成佛神變加持經義釋演密鈔卷第九
燕京圓福寺宗祿大夫檢校太保行崇
祿卿總秘大師賜紫沙門　覺苑　撰

【疏】離因無垢等者謂此荼吉尼是夜叉趣攝能以自
呪術盜取人心食之今以字門秘釋之訶是因義以
一切法皆因心有故以羅字門食之名為噉食人心
之義此頡􂗩梵書之字上有三昧畫傍加淨除點
即是噉食心垢令盡無餘住大涅槃􂗩字下有曳聲
曳是乘義此即名為荼吉尼乘也。

【疏】從佛信解生者問前云初地乃至十地名信解地
度於信解方成如來何故此云從佛信解生耶答前
據因稱此言果德以前經云如來信解遊戲神通豈
因相耶又信解者謂如來昔因信解願力故今至果
位酬因起用也。

【疏】當住佛地等者謂行者住於佛地造立漫荼羅作
諸事業必定獲大利益若異此而作者則越三昧耶
當獲重責也言佛地者行者三業皆悉平等同於如
來名住佛地又與菩提心不相違背普為一切開佛
知見令悉如我名住佛地又行者善能安住字輪法
門者名住佛地故下疏云上來所說阿闍梨住於佛
地者此中字門即是也。

【經】字輪品者即是遍一切處法門也故疏云此字輪
以阿字為心如人有心總能攝持一切支分以此阿
字為一切真言之心亦是一切諸法之心故此別為
一品若行者了此即能如佛轉於法輪故名字輪且
字者切韻訓之為飾飾即文飾飾即字也又字謂文
字說文云蓋依類象形謂之文形聲相益謂之字故
涅槃本母云有十四音名為字義音謂音聲字即文
字音是聲上屈曲之用依是音聲方顯其字故故詩
序云聲成文謂之音是即文依字起字依音起音自
聲起憑是音聲文字乃至名句教法皆由是生故曰
字也又梵語惡剎囉若准句義此譯云字若依字義
即云無異流轉惡名為無剎名為異亦名流轉即表
不動無改轉之義也又本母序云種種異論呪術文
字皆是佛說非外道等說者蓋覺祖直示其本源彰
無異流轉之深義也緬尋西域東夏文字初始天竺
則計梵王始生震旦則說蒼頡所造此皆本中之末
而彰末中之本也爾後住劫增減習俗流傳或帝釋
初略於聲明或庖檥首制於書契以代結繩用彰興
廢為軌為則詮俗詮真其唯隨方流傳文字歟。

問
梵王始生蒼頡所造為一為異。

答莫以螢火等彼
曦晹勿以牛涔方乎瀛渤言梵王始生者蓋順世之
語也謂西土世間計萬物皆是梵王所生故隨俗名
生其實悉曇文字無有遷流但世界成時梵王傳下
名之為生非如蒼頡因事創制古者子生六歲而教
數與方名十歲入小學學六甲書計之事則文字之
謂也故從家從子呼之為字如止戈為武人言為信
等即會意而生也若以梵王初演蒼頡所造不得同
時而語哉言輪者切韻云車輪也周禮曰軫之方以
象地蓋之圓以象天輪輻三十以象日月又輪者轉
義如世之輪不轉則巳轉則無窮尋其首尾亦不可
得又如世間之輪若旋轉時能斷一切草木之類隨
彼根莖枝葉遇此輪者無不摧壞何以故以邊刃利
故此字輪亦爾能破一切無明煩惱隨彼所向無不
摧滅故以為名又准下疏云梵語惡剎羅惡剎羅是
不動義不動者所謂菩提心也如毗盧遮那住於菩
提心體性種種示現普門利益雖垂迹無窮然實常
住不動亦無起滅之相猶如車輪雖復運轉無窮而
樞中未甞動搖由不動故能制群動而無窮極此阿
字亦復如是以無生故即無動無退而生一切字輪
轉無窮是故名為不動輪也故法藏云雖復繁興皷
躍未始動於心源靜謐虗凝未甞乖於業果即斯義
也若合釋者字是其體輪是其用攝用歸體舉體就
用或字如輪故皆持業釋故曰字輪品也其來意者
上來所說阿闍梨住於佛地之義即此字門是也謂
向說漫荼羅方軌法用散華灌頂授以明鏡加以金
錍決其眼膜等皆為創發菩提心者以方便加持作
入佛法之階漸其中秘旨在斯字輪所以者何若行
者為人作阿闍梨欲造立漫荼羅時先須住於世尊
之位謂以諸字門合集成身同於如來方堪與人建
漫荼羅等故此品來。

【疏】名遍一切處者遍謂周遍一切處者即一切真言
之處也下疏云從阿字旋轉出生諸字此字如輪即
遍一切真言名字之中迴轉總持無有邊際乃至即
是百千萬億旋陀羅尼。

【疏】又此阿字有五種者謂阿短阿長暗
惡惡長也。

【疏】又每字輪初先有三重等者阿等五字各為一輪
每輪中心先置三部真言之心今以梵字顯示五輪
之相俾觀行者易解之耳。

【疏】然此諸字等者此釋妨難也謂有難云然此悉曇
字母乃至世間童子亦能修習云何頓能成辦如是
世出世間不思議事耶故為釋云然此諸字豈同世
間隨俗之字此是如來神力加持從內證體性而流
出之如來若捨加持之力則十地菩薩尚非其境界
況世間幼童等乃能思議以加持故能有如是不思
議業用何所疑哉。

【疏】舞者如世舞兒等者俗書云舞者樂之容也有俯
仰張翕行綴短長之制禮記云理人勞者其舞行綴
遠治人逸者其舞行綴短故觀其舞知其德也今此
亦爾真言菩薩現種種威儀無非密印出種種音皆
是真言故亦觀其舞而知其德也又呂氏春秋曰陶
唐氏之始陰多滯伏人氣壅閼教為作舞而宣導之
今亦如是二乘趣寂八地沉空佛氣壅閼覺之起舞
令宣導之故云舞也今是菩薩神通之舞非如聲聞
習氣之舞故經云菩薩行舞也。

【疏】菩薩亦爾者由菩薩等得普現一切色身三昧自
然圓應無方故曰菩薩舞也金剛舞菩薩亦此是也。

【經】初中後相加者若准疏釋阿(短)阿(長)等五字為初
迦佉誐伽仰等五類聲共二十五字隨類各除後之
一字即有二十字為中以野囉等八字并五類聲中
除出仰欀拏曩莽五字及伊縊哩狸等十二字共二
十五字名之為後是名初中後也言相加者以後之
二十五字助成前初中二類之字名為後加謂以後
字加於前故非是初中及後更互相加名為相加若
以更互名相加者即以阿阿伊縊等十四音為初次
俱取迦佉等五類二十五字為中復將野囉等八字
為後且先初加者以阿(長)伊縊等音加於中後音上
即成迦(長)枳維等音名為初加次仰壤拏曩莽等遍
置初後諸音之上即成大空之點名為中加後以野
囉等傍點遍置初中音上即成涅槃之點故名後加
謂先以初阿伊縊等加於中後次仰壤等加於初後
後以野囉等加於初中即是更互相加之義也覽者
詳之兼下疏云更審問者莫由此乎。

【疏】他皆倣此等者謂如阿字菩提心至涅槃者如是
迦佉誐乃至娑訶等亦然故云倣此等。

【疏】或有阿字上雖無點等者謂阿字加點即呼
為暗字若不加點而次字有仰等重聲之字以此重
字連前阿字則成暗音如云鴦古洒即梵書依常聲
寫與巧聲寫用字不同若依常寫即此是也
若作巧書用此異之謂次古字之上置重聲
大空仰字由與暗聲相連成句暗字雖不置點而與
有點無殊餘皆准此故云或有阿字等。

【疏】然一切如來等者遮外難也恐有難云夫法體無
言離諸分別及與戲論云何成此字輪豈順法然之
道乎故然一切如來等遮也。

【疏】善覺了識知等者覺猶悟解也識知謂契證也由
真言者覺了字輪之義故即能契證菩提之句矣。

【疏】迦字亦爾與同者上來依阿字無生門於身外上
中後分布之如是依迦字無作門布之亦爾言與同
也者結指加字與阿字行相同也。

【疏】凡布漫荼亦為三重者疏文具顯取易解故以圖
示之。

【疏】此即是三轉法輪之義者謂此字輪雖有五種不
出此三故云三轉如次即是示相勸修作證三轉法
輪之義也如法華疏三轉有二一自二佗為佗轉者
此苦聖諦名示相轉此應遍知名勸修轉此巳遍知
名作證轉乃至此是道諦此應修此巳修等名為三
轉十二行相如彼廣明如上所引即為他轉今此中
者即通自佗且自轉者疏云凡布漫荼羅亦為三重
巳下乃至次第三輪至如光𦦨等名為自轉若為佗
者即疏云若成此者即是同於法王於一切法中而
得自在隨本所願為一切眾生開淨知見令得佛慧
是利他也又三轉者謂初阿等為第一菩提心輪名
為示相轉次長阿等為大悲萬行第二輪名勸修轉
次暗等為所證第三輪名作證轉其惡等涅槃屬所
證故又言三轉者即字印身如經第二漫荼羅具緣
品中教授弟子偈云汝自於今日轉於救世輪其聲
普周遍吹無上法螺釋云猶如字輪旋轉相成共為
一體如字輪者印輪身輪亦然是故解圓鏡漫荼羅
義時即知秘密藏中轉法輪義故百字位成品中說
轉此法輪時以一音聲普遍十方世界警悟眾生故
曰吹大法螺等即是此中轉法輪之義也。

【疏】此輪亦名因緣輪者且依和會音十二字說之所
謂阿(短)緣阿(長)阿(長)緣伊乃至暗緣惡又阿(短)滅則
阿滅阿滅則伊滅乃至暗滅則惡滅即是無明緣行
乃至無明滅則行滅等又智度論云十二因緣初二
過去世攝後二未來世攝中八現在世攝如次即是
阿(短)阿二字菩提心為因是過去攝暗惡二字方便
為究竟未來攝伊縊鄔烏醫藹汙奧八字是大悲為
根現在攝若依五輪說者且如第一阿字輪以從阿
迦佉乃至娑訶如上說之是第一阿字因緣輪如是
阿暗惡等准知即有五種因緣輪故曰此輪亦名因
緣輪也。

【疏】如毗盧至無量無邊者如毗盧巳下即阿第一重
菩提心輪種種巳下即第二重長阿字等菩提行等
輪種種變現巳下即第五長惡方便輪也。

【疏】謂觀種子也者行者如上持誦隨於三部真言或
大或小作觀持誦疲極之時應當捨於聲句但觀種
子之字此言種子即通一切字門皆以本不生觀之
即是住於寂心之義也。

【經】秘密漫荼羅品者秘謂深秘密謂隱密形顯受名
即屬字輪漫荼羅義如前釋前之二品雖明住於佛
位之義未說漫荼羅色及種子今於此漫荼羅而顯
示之是秘密之漫荼羅依主立名前為他語間斷未
及演說今次第說之故此品來。

【疏】作法未具猶未見等者謂如上諸有所說皆為令
行者趣於佛位然以造作漫荼種種秘密之法猶未
具足由未具足故行者不能見於如來深密之藏由
未見於如來秘密藏故不得速成無上之道是故下
文委細顯示漫荼羅秘密標幟令真言者依彼為門
即見法界之宮故云今更決擇悉令顯現等。

【疏】假令三音等者如言無自性若言娑嚩(二合)婆縛但
得云自性若於娑縛(二合)婆嚩之上加一阿音方云無
自性若言達麼婆嚩婆嚩即不須加阿音以於麼字
下有虗聲故其娑嚩娑嚩即得名為無自性若於麼
字下更置阿字則除去之如是隨宜加減之故云假
令三音等。

【疏】非同說法之說者此中有二種一標說二音說此
以字門為標由覩標幟之輪隨於何等字門之下皆
見如來內證之德非以音說為說故云非同說法等。

【疏】前示字輪等者謂前品但唯顯示字輪之體豈知
彼輪即是法界之標幟此中顯之故云前示字輪等。

【疏】離不慧疑者若依疏解不慧與疑二法條別梵音
毗末底此方云疑若云那末底即名不慧今真言行
者若具智慧方便時即得離於不慧疑也。

【疏】潺然無差等者潺然者水流皃其色潺然雖千流
萬流究竟潮宗一相一味無其異路亦猶千逕九逕
王城不二矣。

【疏】此等義當更詳之者此等主伴重重互相交轍等
義更請三藏詳之也又或此中但約佛身作如是釋
義應更有手印真言皆應廣說故令更詳耳。

【疏】標幟者即彰表之義也謂彰表如來內證之德也
　下疏云此中身密者即是諸印若觀此身印即知
此尊所表秘密之德乃至語意亦爾皆表如來內證
之德故云幖幟也今亦如是若見眾生行如是如是
之因當知彼性必定能生如來平等法身故名幖幟
也。

【疏】標記彼差別等者此中幟字亦音為誌誌者記也
由標見故即記識諸尊之內德故稱標記也。

【疏】當更撿前卷中者謂此中佉字前悉地出現品是
訶字即此上文風輪半月即訶字輪也應疑佉字是
訶字故令更檢也。

【疏】世界壞等者謂若依阿嚩羅訶佉上下修觀作成
壞之相或佉字空在上在下即上下有空也今令更
問者謂俱從所證門觀時即地水火風空五輪皆有
空義謂是暗鑀囕唅欠由皆置空點故所以上下通
貫皆有空也故云更問。

【疏】暗此字本體等者本體即是短聲阿字為金剛
界體即地輪也若有長聲阿字為行即火輪也上
有點即暗字為空輪次水輪者謂(短聲)佉字是
空義亦有長聲佉是行上有點欠為大空即白
色者水義故名為水輪即結也。

【疏】是故欠字得作水用更問者謂此欠字本體是佉
字佉是虗空義上加點即是空理即此空理名為
大空大空遍一切處能成辦一切事故得作水用不
但作水用乃至地等俱得用之故云更問也。

【疏】當知此阿娑呵等者阿娑二字巳如上明第三呵
字者即　頷耗憨上鸛也第四囉字第
五嚩字各四如上故曰當知等。

【疏】此一段未明了更問之者謂隨其部類有此阿娑
呵等字即應知彼息增降敬所用處最為宗主樞轄
然未明了謂更有阿(上)阿(長)暗惡娑(短)娑三索等亦
具地水火風息增降敬方圓三角半月黃白赤黑等
相先以說之此避繁文故云未明等。

【疏】然此三真言等者此身語意三道真言若俱作一
事用時即於最後著娑嚩(二合)訶句若隨三事別別用
時即隨一一下皆置娑嚩訶亦得也。

【疏】此事未明了更問等者謂此中但說加持阿闍梨
還許同前加持弟子壇場以不言又云等者前品是
安布字輪之法此中用別者計約應合即是隨彼中
五種字輪之事與彼相應即是彼品中之義用也。

【疏】然四種魔中三魔等者梵語魔羅此名擾亂或名
障礙或名殺者謂擾亂行人身心能殺行人慧命障
礙善法破壞勝事故以為名魔有四故其煩惱等三
即佛於色究竟天巳降伏之謂一切眾生由未究竟
清淨法界故皆為此四之所焚籠不得自在如來於
色究竟天成道之時即能捨無常色獲得常色捨無
常受獲得常受等名為降魔又起信鈔云一者煩惱
魔即以煩惱所知若種若現隨其所應習氣等法而
為其體二者色等積聚名為薀魔分段變易二種五
薀而為其體三者二薀後無將死正死巳滅之相名
為死魔四者神用光潔自在名天他化天上魔及眷
屬并不思議解脫菩薩之所化者名為天魔今此中
但明於閻浮菩提樹下成正覺時令一切世間但見
降伏天魔故云然四種魔等。

【疏】焚籠者火籠也西京雜記曰天子以象牙為火籠
謂之焚籠也一切眾生恒處三界為業煩惱之所燒
逼不得出離如籠飛禽故云焚籠也。

【經】時執金剛具德等者此菩薩手執智印者印即幖
也表此菩薩內心證得一切如來種種智德內外雙
彰故云執金剛具德也。

【疏】今欲問如來先歎等者謂今時執金剛將欲問佛
大悲漫荼羅支分斷諸疑故先說偈歎佛智慧方便
之德偈有二頌前一頌歎佛之智慧後一頌歎佛之
方便今疏牒偈解釋亦結為頌句前之五頌釋經初
一偈後之四頌及平文釋經後一偈初中又二上三
行釋經上半頌下二行釋經下半頌疏云而說偈言
者正標經文非疏自舉耳。

【疏】是法無盡相至盡相者此一行半頌釋經初半偈
上八字上二句牒經下四句正釋也。

【疏】無動無變至住處者此一行半釋經偈無住二字
謂平等法界常住一相無動無變非諸有為安立之
處故無住也言彼阿賴耶等者梵語阿賴耶即譯為
藏謂第八識具能所執三藏之義又譯為巢室此等
皆有盛受清淨雜染種子情非情義即名有住平等
法界則無如是盛受之義故名無住。

【疏】甚深等者甚深即不可思議也如是甚深寂滅解
脫非諸諍論安立之處乃是佛佛自證之法若能了
知是相即得同於正覺之尊。

【疏】若法畢竟等者此有四頌初一頌半乘前生起後
二頌半正釋偈文兼彰真言不共之德。

【疏】以於生死作分限故者謂二乘之人但離一分分
段生死雖證我空未知法空有厭生死空沉涅槃故
云生死分限。

【疏】云何作淨唯有三問者謂問云何知地勢云何揀
擇云何作淨此准上一問漫荼羅二問阿闍梨三問
弟子故云唯有三問也言唯有三問云何為弟子者
亦准前地問云何知弟子之相云何揀擇弟子云何
為作淨等故云唯有三問等下准此知言亦問師自
護至三問者謂一問師自護二問護地他字悞書也
三問護弟子弟子即他也言加持地至亦問三事者
即此中一問用何真言等法二問為先作護三問為
先作淨也言云何步虗空至身密者即悉地出現品
以訶字而能遊步大空位而成身秘密凡此所問撿
彼品當見之耳。

【疏】大悲根源至本生者謂從大悲胎藏而生故以為
名。

【疏】先知即有二種等者此先知二字應分二處且先
者乃是經中云最先作也謂此十二支句大力明王
彼真言者最初作之也次知者即經云解了瑜伽道
也謂既住瑜伽當正觀察今此所作宜以何事等。

【疏】廣解大乘者即師德中通達三乘也謂於大小乘
中善其文義能難能答堪可匠成三學若不爾者或
為他論議師輩之所摧屈則於傳法無力生他不信
也。

【疏】令其不失大事因緣者謂阿闍梨或於境界見受
法者本生之事今因緣合會令不失其時故為不請
之友即善知時宜也。

【疏】癡句中加有緣念等者謂於緣漫荼之事執有所
觀及有所得即為癡也言然亦具解至闍梨位者謂
於漫荼羅一一方位相皃繢𦘕莊嚴皆應自善其事
又蒙師許可如是師者堪作世間成就之益也。

【疏】亦名佛所印可等者如上師德中蒙深行阿闍梨
為作心漫荼羅得毗盧遮那以慈悲之水作心灌頂
即是十方諸佛現前灌頂受佛職位又蒙阿闍梨誨
喻言佛子汝巳於秘密藏中隨順修學堪能教授於
他汝當以真淨心傳持流布使如來秘藏久久不滅
如是慰喻巳即應為人作漫荼羅阿闍梨故名佛所
印可等。

【疏】此亦具有方軌也更問者第二漫荼羅品攝授弟
子處廣明。

【疏】乃至當頂而置字等者即悉地品謂頂上置暗字
眼置羅字也。

【疏】若離過心地等者即離煩惱見愛等過也若弟子
心地有煩惱等障垢之過則不堪建立漫荼羅也須
得淨除故上經云彼揀擇地除去礫石碎瓦破器髑
髏毛髮等乃至蟲蟻毒螫之類疏釋之云礫石如不
信正法堅執我分撥無因果等見碎瓦破器是造五
逆四重等以心器敗故無所堪任等毛髮是六十心
等與善種八心共體而生乃至螻蟻是癡𧏙蜋是貪
毒蟲是瞋等如是諸煩惱若不擇去名有過心地為
諸見愛頻那夜迦之所侵害故不得安穩若除去者
名無畏處即六無畏也。

【疏】戲論之糞者謂阿闍梨擇地不淨菩提之心地但
除外地之糞穢即未離戲論耳又法華經長者右手
執持除糞之器亦此義也。

【疏】若人師如文取解等者言若人師者即上第二師
也偈云第二求現法深著癡攀緣世間漫荼羅一切
為斯作。

【疏】而求世間無上之佛者謂真言者若不能住於心
地則著於相縛隨業而轉不得自在乃至世間悉地
尚不可得何況五通等耶五通等尚無得理況乎如
來無上第一之悉地耶若異此而得者無有是處也。

【疏】不動真言之心者即悍漫字是也如普通真言藏
品。

【疏】此亦有方便者作降三世如前所說觀半月風輪
黑色等方便也。

【疏】不應異此教心者一切如來皆由阿字故而成等
正覺謂以此護心或加於頂等乃至得成如來自在
之業是故不應異此教而別求心也。

【疏】由三昧至更問者謂深釋中女是三昧若三昧均
調則得離障言更問者不但得成根力亦成五智故
第四疏云童女合線之時當用五如來真言各加持
一色然後以成辦諸事真言總加持之謂大日加持
白色乃至皷音佛加持黑色即表五智也。

【疏】荷青蓮葉也者青蓮之葉名之為荷爾雅釋蓮華
所謂其莖茄其葉􂒊􂒊即荷也又不令坐於華臺者
未有菩提之種故也又一言青蓮而有二別一者梵
語骨沒多訛云𤘽勿頭譯為青蓮又梵語嗢咄鉢(二合)
囉或云優曇鉢羅亦是青蓮此別有種此瑞應之蓮
非同前者也。

【疏】但分地為坐者此等天神不須次第分擘尊位但
隨方位空地之處分作地位以為其座耳。

【疏】此一切支分至檢之者秘密八印品謂以定慧手
作未開敷華合掌建立二虗空輪而稍屈之是如來
一切支分生印也。

【疏】更有金剛拳等者金剛拳以大指入掌中作拳是
也或蓮華印至右手作也者謂大指名指相持餘三
指散舒是也。

【疏】護摩是燒等者護摩譯云燒亦名火燒除諸業者
以一切眾生皆從業而生復由此生展轉造業感招
異熟苦輪迴無巳又此業依無明起由無明故不覺
造業疏雖不言理必有之除三垢故得三解脫故下
句結云謂煩惱業苦而得解脫也又第一疏云謂諸
有情癡愛因緣造身口意種種虗妄不清淨業乘如
是業生六道身增長輪㢠備受諸苦若脩平等三業
慧門一切蘊阿賴耶業壽種子皆悉焚滅得至虗空
無垢菩提心一切如來平等種子從悲藏中生法性
芽乃至莖葉華菓遍滿法界成萬德開敷菩提樹王
等乃是此中內護摩之意也。

【疏】注更問真言也者此中謂本尊為供養故置之鑪
是置火之處印身印今令更問真言者不是問所用
之真言令問經中所言真言為目何耶若依三業即
屬陀羅尼若目三位即是真言之者為經一言真言
義通二處今要行者故令更問。

【疏】令此三位正相當等者三位者一本尊即漫荼羅
也二火鑪謂三角等印也三真言即行者也謂鑪本
尊之西行者又在鑪西皆面向壇中本尊故云三位
相當也言此三亦三者又此三位亦配三業故云亦
三。

【疏】由離於真言至不得果者真言行者不依上來內
外二種護摩法軌而妄作之但隨自巳無明之心不
從明師非但不得世出世間內外二種悉地亦在費
檀越資財招越法罪當墮三塗冀諸知識體而行之
慎勿妄執利刀返傷其手耳。

【疏】佛部是一向等者謂佛部不通菩薩巳下者但具
白黃二色今隨其息災事分當作白色餘部准此。

【疏】今隨聲便等者謂此增益之法若唯為與弟子發
心灌頂合先作息災今且隨聲便者隨方圓聲便故
如人常言先方後圓名為聲便言事便者謂先佛部
次蓮華金剛之事名為事便故云隨聲便所以增益
在前也。

【疏】為除無智故等者諸佛如來為除一切眾生無明
故有種種智生種種智即是漫荼羅諸幖幟也此智
雖知有無量相然實即是遮那一智以一智現一切
智者謂以一切智示現一切種智也。

【疏】當明密迹經等者言密迹經者即大寶積密迹金
剛力士會也爾時寂意菩薩問密迹言如來有幾秘
要一切聲聞緣覺所不能及密迹力士謂寂意言如
來秘要有其三事一者身密二者口密三者意密云
何身密如來於斯無所思想亦不惟念普現一切威
儀禮節或有諸天人民自憙經行見覩如來經行之
時念言世尊為上斯等逮見如來身密佛之所念亦
不思望一切眾生覩見如來妙德威儀若諸天人憙
坐見如來坐或憙臥或憙聽經或憙寂靜乃至憙見
佛身種種色像悉欲察知本末言行亦復如是如來
至真各於眾生現如來像四威儀中禮節言行猶如
清淨明鏡隨其色皃以往照之明鏡照形亦無想念
如來如是雖以法濟一切眾生無有想念乃至云是
為如來身行秘要其口意二密可以義准不繁具引。

【疏】此即大人之標相者即遮那大人所具謂如來頂
髮眼舌乃至陰藏等如常三十二相等是也。

【疏】自然而得金剛平等者謂由阿闍梨想身作金剛
薩埵故即令弟子自然而得金剛加持引入等。

【疏】即前所說第三灌頂等者謂前說三種灌頂一法
印二事業三心想今當心想故云第三灌頂等。

【疏】即是入地人也等者即是初入信解行地得除一
切蓋障三昧故第一經云此菩薩菩提心門名初法
明道菩薩住此不久便得一切蓋障三昧若得此者
則與諸佛菩薩同等住即是此也。

【疏】種種世栽種等者謂如世間栽種之法須求種子
植之在地溉灌不巳即得華果今亦如是以菩提心
種子置於眾生心地之中溉以三昧之水則華實即
在故云種種世栽等。

【疏】此因之利益等者因之一字若屬於經乃當善本
二字今疏釋菩提之種謂此菩提因種即是利益之
別名耳。

【疏】仁者即佛等者此釋仁中勝也仁即是佛佛者覺
也凡夫無覺二乘有覺不能覺他佛過於彼稱之為
勝故云仁勝言仁者是寂根復勝者由具二義名為
仁者經云得無緣觀行謂之為仁方便利眾生謂之
為勝若但住無緣只得名仁不得名勝若兼方便得
名仁勝故云仁者即佛等。

【疏】唯望聲聞等者此言唯望聲聞者見諦名同斷障
別故謂聲聞之人唯斷煩惱菩薩之人雙離二障故
唯識云二乘見道現在前時唯斷一種名為聖性菩
薩見道現在前時具斷二種名得聖性故也又唯者
單獨義非望緣覺何以故以緣覺乘別無戒律不分
階位故故清涼疏云又由緣覺多不藉教出無佛世
佛在世時攝屬聲聞故云唯望聲聞也。

【疏】爾時得度五通等者即當第四地也謂初二三地
相同世間此地超彼故謂初地行施二地行戒三地
行忍相同世間世間有情多作此三福業事故未能
脩證菩提分法今四地修得菩提心分法即觀世間
五通境界如幻夢等不生取著得度彼地則獲出世
五通故寶集經云所謂天眼作證智通天耳作證智
通他心智作證智通宿住憶念作證智通如意足差
別作證智通乃至復次舍利子菩薩摩訶薩修行靜
盧波羅蜜多故所獲天眼諸出離道之所發生以是
天眼極善明了徹視顯現故復次舍利子菩薩摩訶
薩修行靜盧波羅蜜多故天耳通智清淨明達十方
世界聖及非聖之所有音聲皆悉聽聞復能分別無
有錯謬雖聞聽巳於聖音聲不起欣愛於非聖聲不
生嫌嫉舍利子菩薩摩訶薩以是清淨他心智通明
了所及盡於十方諸世界中所有含識無量心相菩
薩悉能如實了知若諸眾生前際心相後際心相現
在心相菩薩於中皆能曉了舍利子菩薩摩訶薩以
真如是宿住隨念之智力故盡於十方遍周世界所
有眾生非一種種諸宿住事悉能隨念如是一生十
生百生千生若百千生非一百非一千生非一百千
生如是次第皆能了知復次舍利子云何菩薩摩訶
薩如意足作證智神通何等復名如意足通智業圓
滿舍利子菩薩摩訶薩依靜盧波羅蜜多故獲是欲
三摩地斷行成就修如意足如是勤心觀三摩地斷
行成就修如意足乃至菩薩摩訶薩隨彼所應即便
顯示如是神通無量變化或現色相或現威力等是
名菩薩出世五通也。

【疏】得度二乘等者即當第七地也謂四五六地作諦
現觀等同二乘故今於此地至無相功用後邊出過
世間二乘道故等言爾時到第八地者謂七地時能
於空中少用功力起有勝行出過二乘等名為遠行
又由第七地於無相中有加行故未能任運現土故
空第八地能無漏道任運起故此地名為不動一切
煩惱永不行故法駃流中任運轉故剎那剎那轉增
進故是名到第八地也。

【疏】謂歡喜地自有十心等者謂種子牙疱等十心又
是華嚴經初地柔軟等十心乃至十地各有十心如
前巳釋。

【疏】如華嚴真金之喻等者彼經云譬如金師鍊冶真
金作莊嚴具餘所有金皆不能及菩薩摩訶薩亦復
如是住於此地所有善根下地善根所不能及等。

【疏】此生生世世者經但修業無間乃至於一時頃等
今此即是譯主以義譯之令人易解故也。

【疏】即於此一夜等者謂真言之者於作法夜間求得
境界於此夜中而分三時如加持藥物於初夜中或
中夜間或後夜間有三種相現所謂煖相煙相光相
如次即分上中下三品以此驗知悉地生起之相此
悉地之相從行者持誦作意而生故曰行意生也。

【疏】但以真言藥物因緣等者謂佛說藥力不可思議
如人以藥力故昇空自在隱形不現履水不沒踏火
不燒此是非諸論師等能立因量出其所由亦不可
生疑為定應爾為不應爾出過如是籌量境界唯親
服此藥者乃證知耳真言之藥亦復如是悉地成時
不捨此身而步虗空遊諸剎土但是真言幻所作故
亦非世間因量諸師出其所以但悉地者自證知耳。

【疏】但從眾緣而生等者此城由海氣日光等眾緣而
生畢竟非實不應於彼而起執著真言悉地亦爾由
三業因緣而生應以此喻而觀察之勿得取著以此
因緣故於種種勝妙五塵境界其心清淨無所罣礙。

【疏】然此真實之法等者然實真言實相心法本來法
界體上具有如是不思議之德業但因緣未具則隱
因緣和合則顯畢竟清淨不可思議不應難言此真
言事相之法云何能成無相真實之法。

【疏】是人雖未即能究竟等者謂真言者如是觀時心
無罣礙如得神通者於空色中自在飛行不為人法
妄想之所染汙即是入佛行處雖未即能究竟佛之
智慧然亦所解與諸佛同若是行證同諸佛時方得
名為究竟佛慧猶如初生淨月雖體無增減然亦其
明漸增待至十五日方名圓滿能動海潮入此門者
不得未得謂得執行處為證處耳。

【疏】解了唯是想等者謂真言行者悉地成時不應取
著作此虗空譬喻當觀悉地之相皆如虗空體離分
別男相女相顯形色等如是觀時意無罣礙如得神
通之者於空一顯色中自在飛行不為人法妄想之
所塵汙故云解了等。

【疏】內護摩謂息諸境等者內者內心護摩名火即智
火也言息諸境界者息者止息以慧未生時即有諸
根境界之垢坌汙淨心慧火生時境界垢息故云息
諸境界言十二緣生者上息字流至此處謂息十二
緣生也緣生者由無明造作諸業業因緣故生諸苦
果如是從業受生從生復造業輪轉不息今內護摩
正為息除此緣業生業生焚巳得清淨法生故云息
十二緣生言等者等取六蔽一切根境諸法也。

【疏】由持此供物等者釋成問答之意也從此至為因
緣也二行半除注未釋總是明因由次從深行阿闍
梨至內法因也是辨淺深復却從前段為因緣也下
注云作增益至護摩亦然是增益威德復從向下注
云諸尊之別相至即可知也等是觀察諸尊如是隨
科釋之使無差也。

【疏】作增益上中下至護摩亦然者此之注文應俱於
下行注文上置之抄寫者悞耳若俱不作注讀更妙
言有增減者此減字是威字上下數有耳。

【疏】牛蹄之涔者牛跡之停水謂之涔也俗云譬猶蹄
涔不容尺鯉亦猶覆盃水於坳堂斯須則竭若人以
此水置於大海則無竭盡之理即是微滴入於天池
齊無終始也。

【疏】悉地(即所成果)等者謂此悉地之語即是成果之義所
成之果謂安膳那刀傘之類此等果法應當置在漫
荼中位下具顯之言即通一切流出等者此是根本
漫荼若於此中隨行者所求悉地別各建立漫荼之
時隨部相應作之名為流出也。

【疏】初正覺者等者謂取從遮那本地漫荼流出最初
成等正覺之者即阿閦等四如來也如阿閦者瑜伽
禮懺云阿閦如來捨身請求加護從初覺心乃至菩
提願如來與金剛薩埵而加持之令我堅固不退言
捨身求加者即當此中初受三世無障礙智戒捨身
奉獻一切諸佛請求加護令菩提心堅固不退乃是
最初發起始覺菩提心時故名最初說也。

【疏】左右無差者謂大日在中臺時其寶幢佛當大日
之左不空佛居大日之右今移大日就寶幢位時亦
令左右無差失也言此作扇底迦等者此諸佛漫荼
謂作方形白色觀於阿字等也。

【疏】疑此點一一等者指上輪心想九點也乃於華臺
及八葉中各安一點即表大空成正覺義謂以果收
因四隅菩薩俱置空點故令更問也若欲置字者中
臺四方即是阿阿暗惡噁四隅普賢三字文殊瞞字
觀音娑字慈氏昧字也。

【疏】若作馬頭漫荼等者謂此馬頭是蓮華眷屬前以
觀音為主其漫荼羅大作圓形今以馬頭為主置何
耶在中何耶是略梵語正云賀演屹哩(二合)嚩此云馬
頭謂却移觀音居勢至坐處其勢至却在前馬頭位
處其漫荼羅作三角者即降伏壇也餘眷屬皆圍遶
者一依前觀音壇置之臨時廻互可以意得移勢至
在馬頭位處其勢至眷屬等亦隨移動觀音眷屬亦
爾。

【疏】若作佛母形者者此佛母非離前佛頂印別有佛
母佛母即佛頂但母是形頂是印故下次云可但𦘕
印即頂髻也又漫荼具緣品云次於其北維導師諸
佛母彼疏釋云至於北維置虗空眼即是毗盧遮那
佛母也。

【疏】其本尊菩薩等者本尊即菩薩也此菩薩即真陀
末尼也菩薩是身形末尼是印標也。

【疏】𦘕但荼印等者即𦘕捧印也以定惠手相合其二
風輪二地輪入於掌中餘皆向上是也。

【疏】輪羅印者戟也鑠底者利也沒􂐄羅者槌也。

【疏】鉢致印者索也此等諸印在密印品廣說其相。

【疏】為識此尊法門等者初依正方漫荼方是金剛方
壇中又作三角火壇者三角火壇即表智也此智從
金剛性生故在方壇之上也三角中作青蓮華者青
是降伏義周帀又作小青蓮圍之者表降伏根隨等
煩惱又除根本枝末無明故云為識此尊等。

【疏】他倣此者若除蓋障菩薩為中胎主餘眷屬為第
二重八部為第三重。

【疏】越中作缾等者謂於缾中置獨股金剛其金剛半
出缾中名為越中。

【疏】智者印道等者此智者之言經中所無今疏作此
釋者應梵本中具足。

【疏】此說名最上等者謂此漫荼正與增益相應本尊
作歡喜之容此增益法中最上故此說名最上等。

【經】兩首金剛者謂上下二峯皆同前印名為兩首。

【疏】一股中有五股者謂一智中含五智也。

【疏】文殊一會等者此即大悲胎藏大漫荼中文殊及
眷屬也若別作文殊漫荼羅者即文殊為主餘四為
伴又四中隨一為主餘為伴亦然為主者在中院餘
四在第二院第三院置八部也言若是大悲中等者
又謂以第一院中三部明主伴之義也。

【經】入秘密漫荼羅法品者入謂達解秘密漫荼羅如
上巳釋法者軌持謂阿闍梨達解此漫荼秘密軌持
之義則能遍於一切壇法而得自在故下經云解此
三昧耶秘密漫荼羅入諸法教中諸壇得自在又謂
阿闍梨引受法弟子越入此漫荼羅以字門教法燒
除彼業壽之命令得金剛法性芽生具此二義故云
入秘密漫荼羅法也作釋可知又上品佛巳答金剛
手問秘密漫荼竟而未明入秘密之法今騰前說故
此品來。

【疏】問佛一百八號等者謂金剛手等十六菩薩共有
一百八種之名結歸果體但名如來之一百八名金
剛頂大教王經云金剛勇大心金剛諸如來普賢金
剛初我禮金剛手金剛王妙覺金剛鈎如來不空王
金剛我禮金剛召金剛染大樂金剛箭能伏魔欲大
金剛我禮金剛弓金剛善薩埵金剛戲大適歡喜王
金剛我禮金剛喜金剛寶金剛金剛空大寶空藏金
剛豐我禮金剛藏金剛威大𦦨金剛日佛光金剛光
大威我禮金剛光金剛幢善利金剛幡妙喜寶幢大
金剛我禮金剛利金剛􂩰大􂩰金剛􂩰大奇愛喜金
剛勝我禮金剛愛金剛法善利金剛蓮妙淨世貴金
剛眼我禮金剛眼金剛利大乘金剛劒大器妙吉金
剛染我禮金剛惠金剛因大場金剛輪理趣能轉金
剛起我禮金剛場金剛說妙明金剛誦妙成無言金
剛成我禮金剛語金剛業教令金剛廣不空業金剛
遍行我禮金剛巧金剛護大勇金剛甲大堅難歒妙
精進我禮金剛勤金剛盡方便金剛牙大怖摧魔金
剛􂩱我禮金剛忿金剛令威嚴金剛能縛解金剛拳
勝誓我禮金剛拳若有持此名百八寂靜讚金剛名
灌頂彼亦獲如是等經優陀那曰者或云鄔陀喃此
云標相亦名為說義當無問自說也。

【疏】身同阿字等者此阿字即是法界本具染淨二種
體相謂以囉字法界之火燒去法界之染相顯彼法
界之淨體而同金剛之輪不破壞故云身同阿字等。

【疏】又嚩字上加點等者此嚩字應是佉字於上加點
即是大空欠平聲字門也次第如是言微妙法水等
者謂前嚩字之法水灌注弟子心圓明時若不得欠
字之空即有隔礙由欠字虗空不礙故即嚩字之水
得流至弟子心圓明上令心器清淨堪任淨法耳。

【疏】初有四字布於上分等者謂以十二支句真言之
王用布弟子遍身支分令成法器堅完也初一暗字
置頂上次以欠暗二字置二耳上以惡字置於頂上
言先從眼起也者若次第時即以欠暗先置眼上今
置耳上者互相攝也言次有四字在中分者謂以糝
索置二肩上含字心上鶴字咽上也言次有四字在
下者謂䐡上㘕字腰上𡀩字腿上􂢬字足下嚩字等
也。

【疏】更問布字云何起者此中更問者有深意也非是
有疑耳謂漫荼上布此十二字時中院當上分第二
院當中分第三院當下分又若依本起末則收中及
外若攝末歸本則自迹之本故令更問此即瑜伽秘
密之加持也。

【疏】所以迴互前後等者謂有疑云如經初漫荼具緣
品巳有趣入之法軌今此復明要用之說則與前說
文勢隔闊義味玄殊何不相續說之令人易見而作
此綺互不相承躡莫佛有恡惜耶故下為釋云但為
欲令入正法者應須依師而學等。

【經】入秘密漫荼羅位者上品說阿闍梨達解秘密漫
荼行法與此中而為方便由達解故方能正入今此
入字疏是住字入住言別義同又亦是影牙若約闍
梨即當證入證住若依弟子即當安住趣入之義漫
荼羅義如前位者位處上之入字即是能入位是所
入此之位處乃是意生八葉大蓮華王東方寶幢如
來乃至東北方觀自在菩薩及下方持明忿怒等一
切諸位此等諸位是所入阿闍梨之智而為能入故
云入秘密漫荼羅位品也作釋思之又前品巳具明
方便今說其果亦騰前起故此品來。

【疏】有如是大因緣者大日世尊住於畢竟無相寂滅
之法為以大悲故於無相中而見有相譬如秋月麗
天無思無為而眾生心器清淨感應因緣現諸影像
即是此中大因緣義也。

【疏】上云爾時等上云者指上秘密漫荼羅品也謂從
彼品至下八印品俱是廣前字輪品中秘密之義依
彼初起之時名為彼時疏憑梵本作此說耳故次下
經云時彼如來一切支分無障礙力乃至生無量形
色莊嚴之相等以此證之今經云爾時即當疏指彼
時故云更問。

【疏】秘謂即是至雜色衣者猶如四人各著一色之衣
而有一人具足四色為一上服今此所彰即是著雜
色衣金剛義當長噁字也謂具菩提心大悲方便涅
槃義故故以為名也。

【疏】八功德水者如常即一甘二冷三耎四輕五清淨
六不臭七飲時不損喉八飲巳不傷腹也。

【疏】六時之華者西域一年六時各兩月謂十一月後
半正月前半名為春時二從此後至三月前半名為
熱時三從此後至五月前半名為雨時四從此後至
七月前半名為秋時五從此後至九月前半名為雪
時六從此後至十一月前半名為寒時又諸說或不
同此依清涼鈔謂彼土時華適時而發故曰六時之
華也。

【疏】從如來信解生者謂從如來因中信解而生舉果
徵因故云如來信解故下疏云今此十力復從何生
謂如來無量阿僧祇劫巳來修行六度十度乃至阿
僧祇諸度功德資長法身而出現等故云從如來信
等又如來信解力亦通果中之德此所現起十世界
微塵數差別之相皆是果中信解功德力生也。

【疏】若重言王等者若依梵本謂鷄蘇囉惹此云華開
敷王若云鷄蘇囉印捺囉(二合)亦是華開敷王為前句
中併有二囉字故。

【疏】云若重言王則音勢不便故存梵音梵音因陀羅
正譯為主或云尊所以釋提桓因譯為天主也。

【疏】無邊大海眾即金剛者謂一切地居天等其數無
量環遶之者皆屬金剛部收故云即金剛也。

【疏】心念華而令入者謂引弟子入壇令其專注在菩
提心華是標義表此華等從意而生故云意生香華
等。

【疏】自見巳向彼說之者謂弟子擲華在師身上師自
見華之所墮之位即告弟子汝所投華在某佛某菩
薩金剛等弟子知巳然後隨本尊為作灌頂等是故
經末云此最上壇故應與三昧耶。

【經】秘密八印品者秘密者前雖巳說密印品豈非秘
密今復說此八種印名為秘密與前所說有何差別
前彰秘密但是泛明此云秘密即是密中之密秘密
即八印也又謂此是阿闍梨自心秘密漫荼所須之
法是入秘密漫荼羅之八印依主為名又如來前巳
廣說漫荼秘密入住之法時諸大會復作是念更有
何法速令真言行者得成就耶如來副彼心念而為
說之故此品來。

【疏】改為具也者改者轉也謂上漫荼標幟所彰之德
一切眾生等共有之如是之德無量無邊即是具種
種德義今譯主但以具字顯之故云改為具也。

【疏】其漫荼羅作三角形等者令如印而作也謂印以
虗心合掌竪地風四輪餘輪合而依舊此印以空輪
望餘四輪即當三角之一角也名三角印今漫荼羅
形亦同彼其中間三角即當水火空輪四邊四箇三
角即當地風四指想佛在中而具威光言故日月也
者此義語也即是經云而具光明耳。

【疏】嚩字即無縛者真言五字為句上一是勃字正音
為沒本體是麼字梵語滿䭾此譯云縛此中云嚩是
無縛音帶訛也。

【疏】此伽字加三昧等者謂此伽字加三昧𦘕乃
是祇字却是釋成下句瑜祇字義不應此句中置
之。

【經】持明禁戒品者持明如解序中巳釋之言禁戒者
禁謂禁制令不縱恣戒即戒慎令不造非戒者梵語
尸羅此云清涼如人身體壯熱塗以栴檀即得清涼
尸羅亦爾一切眾生法身為煩惱壯熱之所惱害若
塗以尸羅栴檀即獲清涼此是本性所具之戒性自
須持今持明戒梵語沒哩多此譯云制為持明者方
便制之是持明之禁戒揀非持明依主為名問既屬
持明藏中所持之戒何不於前受三昧耶戒處說之
彼亦是持明藏所持戒故答彼三昧耶戒是發心時
所得之戒今是成悉地時六月之內所持之戒因事
制之是故別說行者由此能令悉地易得現前故次
秘密漫荼品說之也。

【疏】如復服風等也者風是訶字此字四大中屬風大
行者第四月中但以訶字作出入息若息出時當觀
此字隨息而出若息入時當觀此字隨息而入名之
為服風等。

【疏】六月者舉數也者此戒劑限六月為期於此六月
內隨月不同謂真言行者初一月調出入息乃至第
六月隨願得果若得果巳戒當墮謝故名之為沒栗
多戒。

【疏】梵正音索哆是著義者尋常譯為薩埵薩埵有三
如前巳辨正云菩提索哆亦是忍樂修行堅持不捨
之義為於世諦傳通語不流便故世論師謂為薩埵
而傳習者隨順其辭但云薩埵故曰梵正音索哆也。

【疏】如佛所住等者謂若行者如佛所住而其中即是
三業皆等於如來名為三平等由住是三平等故福
德增長由福德增長故遂令悉地之果易得成就也。

【疏】自在力等者自在謂十自在也准攝論及華嚴經
一壽自在無邊劫住故二者心自在出無數定入深
智故三莊嚴自在能嚴一切剎故攝論名為眾具自
在四業自在隨時受報故五生自在於一切剎示現
生故六解脫自在見一切界諸佛滿故攝論名為勝
解自在七欲自在隨時剎土成菩提故八神力自在
示現一切神變故九法自在示現無量無邊法門故
十知自在於念念中示現覺悟如來十力無所畏故
是名自在力者十力等者等取四無礙解乃至十八
不共法等。

【疏】乃至合偈等者此行者由得總持隨於一字能演
成多義復以多義合成偈頌心無所礙即近悉地之
前相也。

【疏】如首楞等者彼說如人習射漸習漸親習之熟巳
則箭箭在的行者亦爾於六月中逾觀逾明設遇違
順境界不能傾易其心名之為垛義也。

【疏】問為觀字耶等者謂若觀字時即觀嚩字而作白
色或觀本自所持等真言中取一字為種子為出入
息亦得也。

【疏】但以囉字為食者即是以禪悅為味也謂以囉字
之慧火除煩惱之暗資智慧之明故云但以囉字為
食也。

【疏】當作轉輪印等者今疏但指前所作者此前所作
言通經及疏若准疏說先作反背手合掌以二地指
反相勾令右加左上餘水火風三指亦返相勾末後
捩二空指令至掌內相拄是也若准此說誠實難作
若依經說謂以定慧手五輪皆等迭翻相鈎二虗空
輪首俱相向是也對疏所說却不難作頌曰是名為
勝願吉祥法輪印世依救世者悉皆轉此輪。

【經】阿闍梨真實智品等者梵語阿闍梨此云軌範師
謂能以如來秘藏軌匠於人故以為名言真實智者
真實者即阿嚩囉訶佉五字等真言也謂彼聲字體
離妄倒名為真實智者達解智是能解真實是所解
是真實之智又真實智是所得所證之法阿闍梨是
能得能證之人亦依主釋故曰阿闍梨真實智品又
上來雖巳廣說阿闍梨方便作漫荼羅之相是中復
有阿闍梨真實之德猶未廣說今執金剛復請說之
故此品來。

【疏】上文俄若拏那摩等者釋妨難也謂因上言一切
言音皆以阿字為首等遂有疑妨若一切言音無此
阿聲則無有可說者即如俄若拏那摩五字即當大
空之點又是離阿之音何關阿字而言一切言音皆
從此字為首等耶今釋先縱上文俄若拏那摩雖云
離阿聲奪云然阿有內外二種之聲其俄等五字於
阿字外聲雖無而不得離於喉中內聲之阿字也。

【疏】即是無量義處等者謂此阿字是一切真言之心
如人有心則諸支分有所能為又此亦同法華無量
義處三昧能遍出生一切世出世種種諸法故以為
名。

【疏】離一切戲論等者謂此阿字是一切法本不生義
名之為心真言此心真言即是能遍生世出世間一
切之法雖生諸法即是不生而生離諸戲論戲論即
造作也由戲論息故而巧妙智生巧妙智者一切智
智之別名即如來成所作智也故曰離一切戲論等。

【疏】布諸支分等者此中大旨若著身辨即心及支分
若局字談阿字是心眾字即是支分有心定有支分
有阿字定有一切字是故梵云阿伽羅是身支分質
多是心即理此等字是支分阿字是心是故有身支
分定有心有理此等眾字定有阿字不得相離也言
牙文者下品說從咽下腭上乃至頂上即是支分今
云即是自心心是主故心咽下等皆布之上下互顯
故曰互文。

【疏】佛謂從子有果者暗用字門釋佛與正覺也即初
阿字菩提心而為種子從此種子即得暗子菩提之
果得果不捨因門即有長聲惡字正覺之方便也。

【疏】謂言說理證真等者行者遍此二法之中也謂如
理而作如理而證言故重言一切一切者上即上半
偈中一切字也下即下半偈中遍授字也乃是依法
如理布一切處耳。

【疏】即哩比字等者此即哩比此云增加即當伊伊乃
至污奧等皆是從阿字增加之故云即哩比字等。

【疏】假令迦字等者謂有難云若凡開口皆帶阿聲即
一切言音由阿字得成者且如言迦字時但於喉中
作短裓聲未成迦字何有阿字通釋云假令迦字作
喉中短裓聲不道迦字即迦字體不得成須要加阿
字迦字方得成就又假令喉中短聲裓字亦不離喉
中短聲阿字故知一切字因阿字發起也。

【疏】當知阿字不生等者謂迦是作義由加阿聲即異
無作則其義相應等言他倣此者如野是乘義若加
阿聲即名無乘乃至訶因義若加阿聲即是無因是
故阿字無生訶字無因其義即是相應和合成也。

【疏】然一切非身亦皆遍等者不但遍布於行者身諸
支分亦遍於漫荼羅故云非身又遍漫荼羅諸支分
中故云非身。

【疏】即同於涅槃等者謂行者即多染欲心與真實慧
心即同乳酪等五種之味而相合聚故同涅槃共一
味也。

【疏】尋念如來等者行者既自安住阿字金剛相應之
座尋當觀念三世諸佛與巳身無二唯獨自明了耳。

【疏】如來一百八號者謂阿闍梨不但即是佛菩薩持
金剛等亦是遮那如來一百八種名號一百八名號
者上巳引之。

【疏】尾是空等者釋經中毗紐天也上疏牒經處巳訓
為毗瑟紐今此釋彼毗字正是尾字尾字本體是嚩
字是言說離義離言說即名畢竟空言瑟紐者又是
空謂此天乘迦婁羅鳥行於空中自在無礙由此義
故復名為定即是空定此上依第七疏云定是佛四
神足者彼疏又云釋迦那羅延亦復如是乘大勢金
翅鳥王飛行畢竟空中截生死流轉取應度之者故
以為名今此中言是佛四神足者即彼義也四神足
者神謂神變足者是定神所依故故對法云由成滿
三摩地力發起種種神變事故四者是因從因受稱
由神足因而有四種又大鈔云謂由此四方能修定
故對法云欲三摩地者謂由慇重猛利樂欲恭敬方
便得三摩地勤三摩地者謂由無間方便觸心一境
性即常精進無時暫間心三摩地者謂先修定觸心
一境性由於前生數修定力令彼種子功能增長由
種子力心任運於三摩地隨順轉變由此速證心一
境性即劣定名心也觀三摩地者謂由聞他教法內
自揀擇觸心一境性即聞思慧也。

問神足唯定何
故言四。

答足因有四故言四也斯乃從果名神從
因名四當體名足故云四神足也。

【疏】造立世界主等者即釋經中世界主三字也謂世
界成時依於空輪而起風輪如是火水地輪次第造
立各有其主即是地水火風空五大也此五各隨所
主而得自在故名為天五大之天名五大天也。

【疏】迦羅時等者釋黑夜也梵語迦羅此譯云時即三
時等言即是我也者外道所計也若准普通真言藏
品中釋者具足梵音云迦羅囉底哩(二合)迦羅云黑囉
底哩云夜即黑夜神也乃是更互顯示耳又底哩名
三即夜三時也言謂閻摩者也此閻摩梵語名平等
亦名煞者今俱取之即平等煞也今此中閻摩普能
煞害眾生煩惱故名平等煞者。

【疏】謂道其名者即說道其阿闍梨名也謂阿闍梨亦
即是如來也。

【疏】即是比丘等者皆是漫荼羅中所具者也。

【疏】亦外道有此等者此一切智外道亦各謂是一切
智者今即是者如實是也非如外道等但有空名耳。

【疏】財富者即毗沙門天也正梵語吠室囉末拏吠此
云多室囉末拏此云聞多聞天王也謂此天王具多
財物故以為名。

【疏】處謂一切種智等者處者即遍也經云遍一切乃
一切種智之別名也由住阿字菩提心之定故從阿
字而出阿聲由聲起智而分別之謂阿者本不生由
本不生即遍一切故此遍一切名一切智也。

【疏】乃悉遍一切情等者情謂漫荼諸位非情謂門界
幢標也。

【疏】當有訶字等者此中吽字即是也謂前來說訶字
是風恐人生疑故令更問又云即是即指吽字也。

【經】布字品者布謂安布字即字門謂此從迦佉乃至
暗噁等一一皆是入法界門字即門故故曰字門又
字是所布布是能布作依主釋行者將一一字從咽
下腭上乃至頂十字處分明安布心常現前如是行
者即得名為成等正覺乃至名為一切智者故曰布
字品也。

【疏】資財具一切法財者若能如是依法布之者即是
資財謂如來法財以給一切眾生而無匱乏故以為
名。

【經】受方便學處品者真言行者從師稟受具足方便
修學之處即十種修行句也受者稟受從師稟受故
方便者權巧也謂以巧權而修行故故曰方便言學
處者學謂修學處謂處所即目於十種戒法此十戒
法乃是行者所學之處故名學處俱目於戒方便是
行者巧智由此巧智受此學處即成不共不與二乘
外道等共故方便屬能學巧智學處目所學戒善所
學戒善從能學巧智以立名是方便之學處又受謂
能受戒是所受所從能以立號是受之方便學處佛
前說入漫荼羅為弟子授戒時即合說此戒為未及
說之今騰前起故此品來。

【疏】金剛手於經首巳問等者金剛手菩薩於入漫荼
羅具緣品中巳問真言行菩薩所住之戒言經首者
即是經中最初發問住戒之相非是經之前首故曰
經首。

【疏】無疑慮等者謂如人在於分岐之路則疑惑莫進
菩薩未住此戒時於諸所行疑惑不決由住此故於
所修行心得決定故曰無疑慮也。

【疏】以如來眼觀者謂五眼之中用佛眼觀故曰如來
眼等。

【疏】今此戒即是等者即梵網經序是一切眾生戒本
源自性清淨亦是涅槃經所謂性自能持戒也故梵
網石壁疏云本源自性清淨者戒性為虗空故彼自
引下文釋云有緣非無因既屬因緣即是空義滹水
鈔釋云一切眾生自性戒此是相相即有為也本源
清淨者謂即真如真如即性是無為也意說此一切
眾生所持自性戒家所依真如從本巳來自性清淨
與諸染法不相應故復與諸法為所依故名曰本源
等若此中釋者一切眾生自性本源者即本覺菩提
心體離一切雜染戲論一切有為無為萬善功德無
不從生故以為名若秘釋者即是阿字法界本不生
之體也此字能生一切諸法若捨阿字自然之智則
一切善法不得生故又如虗空本性清淨遠離一切
執諍戱論故曰今此戒即是等。

【疏】如涅槃鴦掘等者今令引鴦掘魔羅者欲釋成方
便之意也彼經云爾時世尊說偈告鴦掘言汝來鴦
掘魔出家受三歸時鴦掘魔以偈答言此乘是大乘
說名無礙智一乘一歸依佛第一義依佛法是一義
如來妙法身僧者說如來如來即是僧法及比丘僧
二是方便依如來非方便是第一義依是故我今日
歸依於如來於諸歸依中如來真實依如欲食興渠
應當取真實捨真求虗偽自他無利益如是愚癡人
千醫莫能救如是捨一依修習方便依是前群癡眾
千佛不能救乃至佛告鴦掘汝當受持不煞生戒鴦
掘魔羅以偈答言我今定不能受持不煞戒我當常
受持斷絕眾生命所言眾生者無量諸煩惱若能常
害彼是名持煞戒等。

【疏】如聲聞有四重禁等者此偷蘭遮譯為大罪或云
麤惡即七聚中第三聚攝體兼輕重今煞盜等亦爾
如煞若於三昧耶戒中作第四於一切眾生作不利
益戒說即屬於重若於此中作方便戒說則屬於輕
但是偷蘭非極重也。

【疏】若捨阿字等者阿字是菩提心由菩提心故則有
阿字大悲地波羅蜜等成佛之根若捨之者則絕成
佛之根一切萬善而不得生故曰若捨阿字等。

【疏】第六不應於等者此與前三昧四重戒中第三慳
法名同為一為異耶名雖是同寬狹逈異彼中雖於
一切法不得慳恡然須觀察不得差機即寬於此也。

【經】吾今演說差別道等者謂佛為金剛手分別演說
二乘乃至世人等差別之道及此中獨一法界如如
之道故云吾今演說等。

【疏】猶如無種子等者破外道不平等見也謂外道計
神我而生一切以不知佛法正因緣故是不平等見
猶世華果不從種子而有則無事處石女兒者如人
謂石女生兩兒一白一黑石女本自無兒更分白黑
即自語相違又如有人言我今能以空華而結為鬘
斯亦妄語是故若離正因說有果者無有是處也。

【疏】復有著於斷常等者即斷常二見也皆以未知緣
起法故有如是計也然佛法中以知因緣有故則離
無見以觀自性空故不生有見若了如是有無之義
而不墮於斷常則因果義成就也。

【疏】如虫食木等者謂外道等十善之名濫同佛法如
虫食木偶然成字彼虫何曾分別是字非字如彼外
道但從久遠相承遵行是法而不知世出世異故不
可為比也。

【疏】以入一切平等者此菩薩以入阿字一切平等本
不生法界中而修行此一道法門故則與顯露常教
不得共也。

【疏】梵音眼有二名等者一云甯怛囉即當慈目二云
斫屈所即當悲眼更互亦得故曰梵音等。

【疏】先說不煞相等者謂乃至捨一切刀杖等等即等
自他讚喜等言煞法者梵網疏云法謂軌則如沉舟
減竈等緣謂外境有其總別別即窮困軄伇風俗娛
樂等總即弧矢劒戟乃至鷹犬手足等因即內心通
於三毒為利屠害等貪為因以怨報怨等嗔為因不
識罪福或戲或好等癡為因但除貪嗔外所行之煞
皆癡為因也業者謂煞事即正作也或以此為業榮
身益家上通下局細思可知然前三具足方成此業
闕則不成故也言乃至有形者攝一切故不同小乘
害畜唯輕害人為重佛性平等無非父母故云有形
言永無害意者深防意地也。

【疏】亦當為彼至因緣者此菩薩方便持戒雖經中所
制乃至一切下至草線不得專取然當為彼一切慳
鄙之者而作乏匱因緣乏謂闕乏匱者閇也若不修
施業則闕乏閇匱當果之種恐成如是匱乏因緣是
以菩薩悲愍彼等方便盜取破彼匱乏因緣如下廣
釋。

【疏】然惱害心略有九種等者明起煞緣也謂於一人
上說為九種惱害之心一我身者為他於巳而起種
種惱害之緣而生嗔恨遂行煞業二者及惡我善友
惡(安固反)謂嫌惡謂我之善友汝却嫌惡而起嗔害三
者我之怨家汝却與好面嗔害此之三緣通於三世
而成九種故云然惱害心略有九種。

【疏】然深觀即同元為戒者菩薩方便持戒但為成就
菩提之因而無能所之取即是無為戒也若此中義
以阿字本不生句觀之即是秘密不思議緣起之無
為戒也。

【疏】如智度論尸波羅蜜中者彼論云若自有妻受戒
有娠乳兒非道如是犯者名為邪婬。

問曰人守人
瞋法守破法應名邪婬人自有妻何以為邪。

答曰
既聽受一日戒墮於法中本雖是婦今不自在過受
戒時則非法守有娠婦人以其身重厭本所習又為
傷娠乳兒時婬其母乳則竭又以心著婬欲不復護
兒非道之處則非女根女心不樂強以非理故名邪
婬等。

【疏】然亦有方便而作麤語者如無畏三藏初自天竺
至玄宗謂三藏曰師不遠而來故倦矣欲於何方休
息耶三藏進曰臣在西天時常聞大唐西明寺宣律
師持律第一願往依止玄宗可之宣律禁戒堅苦梵
修精潔三藏飲酒食肉言行麤易往往乘醉喧競穢
污茵席宣律不能甘之忽中夜宣律捫虱將投于地
三藏半醉進聲呼曰律師律師撲死佛子耶宣律方
知其異人也整衣作禮而師事焉此其方便也(四十一)。
大毗盧遮那成佛神變加持經義釋演密鈔卷第九

大盧毗遮那成佛神變加持經義釋演密鈔卷第十
燕京圓福寺崇祿大夫撿校太保行崇
祿卿總秘大師賜紫沙門　覺苑　撰

【疏】乃至野干師子因緣者如四分律云佛告諸比丘
當聽古昔有兩惡獸為伴一名善牙師子二名善搏
虎晝夜伺捕眾鹿時有一野干逐彼二獸後食其殘
宍以自全命時彼野干竊自生念我今不能久與相
逐當以何方便鬪亂彼二獸令不復相隨時野干即
往善牙師子所如是語善牙善搏虎有如是語言我
生處勝種姓勝形色勝汝力勢勝汝何以故我日日
得好美食善牙師子逐我後食我殘宍以自全命即
說偈言形色及所生大力而復勝善牙不能善善搏
如是說善牙問野干言汝以何事得知答言汝等二
獸共集一處相見自知爾時野干竊語善牙巳便往
語善搏虎言汝知不善牙有如是語而我今日種姓
生處悉皆勝汝力勢亦勝何以故我常食好宍善搏
虎食我殘宍而自活命爾時即說偈言形色及所生
大力而復勝善搏不能善善牙如是說善搏問言汝
以何事得知答言汝等二獸共集一處相見自知後
二獸共集一處瞋眼相視善牙師子便作是念我不
應不問便先下手打彼爾時善牙師子向善搏虎而
說偈言形色及所生大力而復勝善牙不如我善搏
說是耶彼自念言必是野干鬪亂我等善搏虎說偈
答善牙師子言善搏不說是形色及所生大力而復
勝善牙不能善若受無利言信他彼此語親厚自破
壞便成於怨家若以知真實當滅除瞋惱今所至誠
說令身得利益今當善降伏除滅惡知識可煞此野
干鬪亂我等者即打野干煞爾時佛告諸比丘此二
獸為彼所破共集一處相見不悅況復於人為人所
破心能不惱等。

【疏】欲無別語等者此中別字抄寫悞可應是利字故
下疏云雖作無利然以無利而除彼無利之事亦如
下華嚴說善見童女即是也。

【疏】此即不貪因緣也者結成不貪戒也。

問前煞盜
等皆明方便此何不爾。

答貪寬故如不煞中有異
方便如大蟒欲傷五百商人菩薩為護他故以大慈
悲害之令蛇免罪生天𧷮人悉免蛇患豈不是於大
慈悲而生貪耶略示一隅瞋亦可悉耳。

【疏】此間有兩行至不詮者則指經瞋戒未梵本有兩
行為重剩故不詮說也。

【疏】應遍一切處等者謂遍情非情處名一切處非情
處者如上不煞戒中引迦葉佛時比丘為株杌所倒
生瞋受蟒身等是也。

【疏】以此觀於實相等者謂觀一切順違染淨怨親等
法皆是實相此中云觀實相者即觀十緣生句也行
者凡遇一切境界皆作此句觀之且如此中觀虗空
句時謂觀空中本無我人眾生壽命以心迷亂故而
生我人等種種妄見故第二疏云如人以疾病及非
人等種種因緣其心迷亂妄見淨虗空中有種種人
物形相或可怖畏或可貪著若得本心時則知如此
事生時不染虗空滅時亦非還淨畢竟本來不礙空
亦不異於空今此菩薩若他種種加害之時但如此
觀之既皆是虗空則不生瞋彼之心故云以此觀於
實相等也。

【疏】是隨煩惱等者此隨煩惱即指害曲諂也謂邪見
由此為因方得有故此一行非是經句應是注辭隨
抄寫者便下如悉曇等非經句者皆合作注寫之故
下又云中有重故不詮也。

【疏】逐上九戒等者上九種戒皆有持戒之語若倒此
者應於煞害生命不與取欲邪行乃至瞋恚等上皆
置應當捨離之言謂應當捨離煞害生命乃至應當
捨離瞋恚故云逐上等言應言持不煞等者若言持
不煞戒是隨順持若言持煞戒是方便持也。

【疏】無四沙門果等者即無須陀洹斯陀含阿那含阿
羅漢之四果言等者等彼一乘菩薩故也。

【疏】轉為彼惡等者此之轉字乘前二箇轉字而起謂
邪見相是害是曲是諂今持戒力轉害曲諂為無害
曲諂故云轉也。

【疏】如彼良醫等者如涅槃經云善男子如有國王遇
病崩亡儲君稚小未任紹繼有旃陀羅豐饒財寶巨
富無量多有眷屬自以強力伺國虗弱箕居王位治
化未久國人居士婆羅門等亡唯逃走遠投他國雖
有在者乃至不欲眼見是王或有長者婆羅門等不
離本土譬如諸樹隨其生處即是中死旃陀羅王知
其國人逃叛者眾尋即還遣諸旃陀邏守邏諸道復
於七日擊皷唱令諸婆羅門有能為我作灌頂師者
當以半國而為爵賞諸婆羅門聞是語巳悉無來者
各作是言何處當有婆羅門種作如是事旃陀羅王
復作是言婆羅門中若無一人為師者我要當令諸
婆羅門與旃陀羅共住食宿同其事業若有能來灌
我頂者分半國之封此言不虛呪術所致三十三天
上妙甘露不死之藥亦當共分而服食之爾時有一
婆羅門子年在弱冠修治淨行長髮為相善知呪術
往至王所白言大王之所勅使我悉能為爾時大王
心生歡喜受此童子作灌頂師諸婆羅門聞是事巳
皆生瞋恚責此童子汝婆羅門云何乃作旃陀羅師
爾時其王即分半國與是童子因共治國經歷多時
爾時童子語其王言我捨家法來作王師然教大王
微密呪術而今大王猶不見親時王答言我今云何
不親汝耶童子答言先王所有不死之藥猶未共食
王言善哉善哉大師我實不知師若須者唯願持去
是時童子聞是語巳即取歸家請諸大臣而共食之
諸臣食巳即共白王快哉大師有是甘露不死之藥
王既知巳語其師言云何大師獨與諸臣服食甘露
而不見分爾時童子更以其餘雜毒之藥與王令服
王既服巳須臾藥發悶亂躃地無所覺知猶如死人
爾時童子立本儲君還以為王作如是言師子御座
法不應令旃陀羅昇我從昔來未曾聞見旃陀羅種
而為王也若旃陀羅治國治民無有是處汝今應還
紹繼先王正法治國爾時童子經治是巳復以解藥
與旃陀羅令其醒悟既醒悟巳驅令出國是時童子
雖為是事猶故不失婆羅門法其餘居士婆羅門等
聞其所作歎未曾有讚言善哉善哉仁者善能驅遣
旃陀羅王善男子我涅槃後護持正法諸菩薩等亦
復如是以方便力與彼破戒假名受畜一切不淨物
僧同其事業爾時菩薩若見有人雖多犯戒能治毀
禁諸惡比丘即往其所恭敬禮拜四事供養經書什
物悉以奉上如其自無要當方便從諸檀越求覓而
與為是事故應畜八種不淨之物何以故是人為治
諸惡比丘如彼童子驅旃陀羅爾時菩薩雖復恭敬
禮拜是人受畜八種不淨之物悉無有罪何以故以
是菩薩為欲擯治諸惡比丘令清淨僧安穩住流布
方等大乘經典利益一切諸天人故善男子以是因
緣我於經中說是二偈令諸菩薩皆共讚歎護法之
人如彼居士婆羅門等稱讚童子善哉善哉護法菩
薩正應如是若有人見護法之人與破戒者同其事
業說有罪者當知其人自受其殃是護法者實無有
罪等。

【疏】此中欠十行等者此中者即指此品下七行經文
十是七字謂此七行經說四重戒即是漫荼羅品中
三昧耶戒言欠者梵本中有應翻譯時為似重故削
去故名為欠今添入者文有少異爾彼中第一戒云
不應捨正法此中云謗諸法又下二行半異於彼中
即其異也。

【經】說百字生品等者說謂宣說即能說也百字者字
有百故帶數為名生者出生流出義也謂此百字從
法界生法界即暗字百字是所生法界是能生亦可
百字相生又說是能詮百字生是所詮作依主釋自
此巳下來意如科不欲繁指。

【疏】座義更問之者謂此座義即是阿字真言即此阿
字是金剛座經雖不言於義合有以此暗字真言行
者觀此三昧句本來不生安住此中是故阿字名之
為座故悉地出現品云大金剛地際時加持下身為
說此法故而現菩提座最勝阿字同大因陀羅輪中
思惟一切說名瑜伽座等即是說此阿字而為座也
又或可即以暗字名之為座謂此暗字即是大空故
法華諸法空為座如前巳引故曰座義更問之也又
此三三昧是萬法依處故曰座義更問。

【疏】圓滿三法等者謂由安住此座故即能成滿理行
果三種之法謂阿阿暗也菩提心理也大悲行也方
便果也。

【疏】若翻為放光等者此暗字若以義翻為放光者如
下疏云此真言慧光能破一切無智之暗猶如大日
出時眾暗自除普為一切眾生頓除一切無明之暗
雖作此翻但得理之一分故亦未盡若翻為遍出者
即行果俱得下疏云我以此真言門故隨類普現色
身遍法界一切眾生之類隨彼種種喜見之身能一
時普現其身稱其心欲而為示現等以是故云大都
是遍出之意也。

【疏】一切種類中者此句經中無應即是下故當一切
種句應俱作注用之覽者詳焉。

【疏】然此字輪最中等者此字輪而有三分謂於內心
置暗字真言之王為第一分次於暗字之外置迦(上)
迦劒脚等百字四輪為第二分次於四輪之外置伊
(上)伊等一十二字為第三分與上字輪品大體是同
今此中言次外一輪有十二字者含密意示謂於第
一分置暗字巳次外第三分置十二字然後於第二
分置百字次第如是非指第二分為外一輪如盡大
悲漫荼分為三院先於中胎置本尊為第一院次外
置諸菩薩眷屬為第二院次最外置釋迦眷屬為第
三院若作五輪隨一輪中有二十五字五輪總有一
百二十五字即不應品題雖標五輪但彰其四含密
意故其密意者雖列四輪然五輪義足謂第一短聲
阿字輪名菩提心輪第二長阿字輪名大悲行輪第
三暗字輪名為大空輪第四惡字輪既證大空萬行
休息返本還源名涅槃輪更有第五長惡字輪謂巳
證涅槃眾生緣感現起加持方便名方便輪然此五
輪第二大悲是行是因第三大空是證是果因果互
取故但說四雖說於四五輪不闕故成百字如字輪
品中明之又解若依疏指別師所釋取四輪中俄若
拏那麼等二十字在外伊等十二字同圓布之不須
因果互取則五輪備矣故曰若作五輪至更問等今
以圖寄示之令易見故三院經言第一𦘕本尊第二
𦘕釋迦非是第二院中𦘕釋迦蓋密意也言布於百
字者謂第一輪取迦佉誐伽仰
者􂠑惹闍壤吒侘拏荼膿
哆他娜䭾曩波頗麼婆莽此五類
二十五字皆是短聲短聲者謂帶上入故云短聲為
第一菩提心輪次取前五類字各加傍𦘕謂
迦遮吒多波等長聲字為第二大悲輪長謂帶
平去聲也次取前五類字各上置空點謂
甘占詀檐𠰢平為第三方便輪次取
脚斫啅哆博等皆是短聲急呼為第四涅槃輪即是
百字真言輪也。

【疏】若作五重布至更問等者今疏標作五重釋為四
輪令更問之者謂此字輪品章百字。

【經】百字果相應品者百字如上釋果者所獲悉地果
有多種悉地該𦘕對因稱果是百字之果故相應如
上釋以定慧為體謂此定慧能與百字果而相應故
是百字果之相應故俱依主釋。

【疏】爾時毗盧等者此牒經也經中但盡四行疏依梵
本而別出之未及詢練三藏棄世上下多有此例。

【疏】不空見之身者釋迦出世三乘五性無不蒙益即
同利見大人故以為名也。

【疏】殊異者者此殊異字經句所無疏牒經處有之謂
虗空遍一切處如來二三昧耶亦遍一切處今但取
此少分相似故以為喻然如來三三昧耶身有無量
不思議事非世間虗空之所能喻故云殊異處虗空
界也。

【疏】檢華嚴心義者彼經覺林菩薩偈云若人欲了知
三世一切佛應觀法界性一切唯心造乃至譬如工
𦘕師分布諸彩色虗妄取異色大種無差別又云心
如工𦘕師能𦘕諸世間五薀悉從生無法而不造如
心佛亦爾如佛眾生然應知佛與心體性皆無量等
疏主令檢華嚴蓋為眾生不了自心若了知之即名
如來也。

【疏】尚非菩薩之境等者如來語言莊嚴若捨加持之
力十地菩薩尚非其境界況生死中人豈得聞乎故
如來密印慧經云除蓋障菩薩於法會中欲知佛身
量故令大目連尋之目連上至梵宮猶覩如來若對
目前佛身威儀說法音聲與本無異乃至盡其神力
往詣他方佛土亦不異梵宮爾時除蓋障菩薩以目
連不能測故自往觀察過十方各如恒沙世界皆見
如來不起於座而演說法乃至周極十方盡其勢力
亦復如是等故此莊嚴之相從佛心真言胎藏生非
眾能知故云尚非菩薩境等。

【疏】種種莊嚴六十種等者種種莊嚴者華嚴不思議
品云如來具足六十種音聲一一音有五百分一一
分有無量百千清淨之音以為嚴好言六十種者華
嚴第十迴向品云佛子菩薩摩訶薩復以此法施所
生善根如是迴向所謂令一切眾生得淨妙音得柔
輭音得天皷音等言者等六十四種音聲如華嚴疏
云復有處說六十四音以聲有八轉謂體業具為從
屬依呼是八轉聲各有八德所謂調和聲柔輭聲諦
了聲易解聲無錯謬聲無雌小聲廣大聲深遠聲八
八則有六十四種故云種種莊嚴等。

【疏】如六根淨品等者雖標六根但取舌德言尚能以
等者即法華經舌根偈文也。

【疏】非是二菩提等者法界無量菩提等遍如漫荼羅
三重上從中胎遮那下至外院非人等類各各隨類
有無量眷屬菩提俱遍何以故皆法界故故曰非是
一等。

【疏】八色脩菩薩道等者八色即八相也謂入此大智
灌頂門住佛種性之者得四種無量由得四無量故
即能稱緣示現赴根設利亦復無量所謂成等正覺
十力降魔作師子吼等脩菩薩道示現八相作諸佛
事故下疏云或示其上行菩薩道八相成佛本生事
等無量無邊故曰八色等。

【疏】即知心無量等者真言行者由依百字輪入灌頂
門生在佛家即是住菩薩種性之中是故即知心無
量等謂知暗字是一切真言之心名知心無量由知
暗字心無量故即知阿(上)迦等身亦無量由知阿迦
(上)等身無量故即知長阿迦等智無量(長阿慧也)由知長
阿等智無量故即知暗字虗空無量(謂加空點)下明所以
可知。

【疏】即是成正覺等者行者若得四無量心時即是成
正覺暗字轉也即是具十力長阿字輪也降四魔惡
字輪也即能無畏師子吼乃長噁字方便輪也此中
隱互釋之細尋可悉。

【經】百字位成品者百字如上釋位者住處即字輪也
此之字輪或作三重或五重等俱名為位百字之位
百字即位依主持業二釋皆得成謂成就行者依此
觀行而能成就彼位即能成從所成位以得名是百
字位之成依主釋也。

【經】爾時薄伽梵等者此有十三行偈次第答所問前
四偈半是答誰能知問從被能有知此等三偈半是
答生問從常恒於內外等五偈是答處問也。

【疏】此華臺等者行者於瑜伽中觀於自心同八葉蓮
華此華圓滿光明清淨世間無物可以類此唯有圓
鏡少分相似故取為喻謂如明鏡涵光於中雖能出
現種種形色然有所不照亦不能普現淨心之鏡則
不如是圓現法界普照十方世間之鏡豈得為喻但
欲令行者得意忘言耳故曰此華臺等。

【疏】如上瑜伽法中等者如上者指上相應等類而更
釋之此文是答真言生處生處即是心位為欲令人
易解故說喻如圓鏡於此圓鏡中觀一字真言之王
若得相應即見本尊本尊有多佛菩薩二乘八部等
色像亦別喜怒怡笑青黃男女手印等故令檢問如
成就悉地品偈云摩訶薩意處說名漫荼羅諸真言
心位了知得成果諸有所分別悉皆從意生分辨白
黃赤是等從心起真言住斯位能授廣大果(即是現於本尊)
念彼蓮華處八葉蘂敷華臺阿字門光暉普周遍深
居圓鏡中應現諸方所乃至知心性如是得住真言
行此中大意為令行者了知自心即是真言住處離
此心處別更無法此心即是汗栗䭾心知此心故即
得一字真言之體由得真言體故即見自身本尊差
別之相如是差別之相不出一字真言之體其由江
河競注而崑源湛湛嵩華爭高而地載平平故曰如
上等。

【疏】以離一切相等者離相之觀隨教差別而有多門
今此之中亦須體解若得意時省切易就如行者心
圓明中見本尊時勿生法愛當作影喻觀之即十緣
生句中第四鏡像第七水月喻也若於字門中觀時
當觀瑳字瑳者一切法如影像不可得義其實一一
字門皆能對治但以瑳字影像言象顯故且舉之耳。

【疏】師說未分明等者今指無畏三藏解說未得分明
此更訪獲梵本巳來且可具依其所標牒之義次第
屬配放像別解釋之謂此中若依經合於秘密主巳
下牒之今却從前偈末後二行牒者蓋取義便要作
引生下文之勢亦不乖理也所以令更問之。

【疏】若別作此說等者謂上從緣所生之法即是第一
無相亦不離於諸相却非不即是第一無相不離於
相之法而強以名言詮說謂別有無相之法若作此
強以名言詮說別有無相者即同外道計斷空矣。

【疏】因如鏡等者因是菩提心即如鏡也業是大悲行
即如身也是二和合則影像現即大空也如行者等
者謂真言行者以如來三業為鏡自身三業為面如
是自他和合故有悉地像現又以自業為鏡佛業為
面自他更互平等平等悉地影生如是皆以四不生
句觀鏡像喻謂自不生他不生共亦不生不無因緣
而得生起即是此中鏡喻矣。

【疏】展轉相見者此相見者相字通平去聲見字通顯
現讀謂若內外相因更相分敷佛即是我我即是佛
於是中間而無障礙名為相見若行者三昧中諦了
分明而無錯謬名為相現也。

【經】觀是法緣等者轉釋上文互相緣起無間斷義緣
者藉待謂影像法與通達慧更相藉待而有作業如
是作業因緣性空故曰觀是法緣等。

【疏】因觀此法等者因由觀此鏡像之法但從緣有俱
不可得而實常空能觀之慧豈可常有是故絕諸戲
論離於言說故曰因觀等言若不說等者釋成上無
間斷義謂成佛巳說法由觀法成佛乃至此慧從緣
法生復還成法故曰若不說等。

【疏】法是離諸相等者釋法緣通達慧句也由此離相
之法引生通達法性之慧由通達慧即能見法是故
互相發起耳。

【疏】因知法空寂等者釋成通達慧緣法句也謂由有
分別之慧能達空寂之法空寂之法由慧得顯由此
互相緣起即是諸法性空之義故曰因知法性空等。

【疏】如人眼初見白時等者此喻釋意能生意也言初
見者即率爾遇境謂初得總相未能分別是白是黃
次乃至心生分別此是白色異於青等如此解時令
心於白而生染著是名心生若了知此但從緣生即
得離染離染之心由本淨意生即是意能生意故曰
如人眼初見等。

【疏】作時為於等者作時即作觀之時即四運第三也
四運者謂未作欲作作時作巳此當第三觀白色之
心不從外來非從內出但從緣有即達性空非同維
摩見色與盲等知法與癡等也。

【疏】不用此無字也者經云如內觀意中漫荼羅療治
熱病即時除愈無有疑惑今云不用此無字者疏引
梵文釋之梵音剎那提婆尾末底譯云即時無疑謂
於提婆下有引聲義當無字既婆下引聲即當無字
更不須別置無字若別置時即是重也是故疏云剎
那提婆無疑令用提婆下引聲無字不別用此無字
也。

【疏】若法如是等者因上經云觀是法緣通達慧乃至
無住性空今從彼意起也應云若觀是法緣慧乃至
遞為作業無住性空者云何於此性空之中從意生
起影像耶又下展轉問起此中意從心生之事誰人
能得了知耶。

【疏】佛既說喻等者此答前問也從此至下第五行至
身語亦然也是答云何從意生起影像問又從次又
引喻下至亦如是可解七行是答誰能得知問也。

【疏】且如除熱方便等者如欲除滅熱病之時作圓漫
荼羅其色正白中置鑁字謂圓壇白色鑁字皆取
於水為除熱故言或種子字而上安點者或字不定
種子字者即嚩字也謂或置嚩字或上安點隨應
俱得言餘類此可解者謂方壇黃色當置阿字或置
暗字皆屬地故作增益故若三角壇赤色而置囉
字或置囕字皆屬火故作敬愛故若半月壇中置
賀字或置含字皆表風故作降伏故故曰類此。

【疏】然其大意等者此百字住處成就之法此中大意
作成就者須得先依前品證得相應方能入此漫荼
羅實相成就大空之壇由成此故如上方圓三角半
月黃白赤黑等無所不有也言然不以此慧方便者
此百字位成品由真言行者於上來字輪品等中巳
先脩習秘密瑜伽行故得成此果此果廣大無所不
遍巳上縱也奪云然不以此中鏡像虗空幻化等喻
而為方便觀空實相洗滌其心令盡分別之垢猶是
世間之法則不能成入漫荼羅實相大空之壇故曰
無所不有等。

【經】百字成就持誦品者百字成就如上巳明但示有
其相今此正說瑜伽行者於漫荼中正作加持念誦
之法上四字是所成就百字之法下二字是能成就
持誦之人人從法以得名故曰百字成就持誦等。

【經】真言救世者等者此明經正說持誦者相應之相
也真言即百字也此真言即同於救世之尊故云真
言救世者身身者前一是真言謂此真言積聚多法
而成故名為身下之身字即持誦假者此二是一無
其別異之體分故又此二身各有上中下分各生無
量身分俱是一體故云身身無異分言意從意生等
者前是有分別意後是無分別意有分別意從無分
別意生故云意從意生令善淨除者由意淨故能善
淨除一切障垢由無垢故普皆有光普謂支分或目
真言或屬行者皆有支分故於如是支分流出光明
而作諸佛事故曰令善淨除等。

【疏】又喻如虗空非眾生等者空中無眾生無壽命摩
納婆等但眾生心迷亂故而生如是種種妄見非眾
生數者虗空非可見法如人以病疾或非人等種種
因緣其心迷亂妄見空中有種種人物形相或生怖
畏或生貪著虗空本來清淨遠離是相然與此為依
言非壽者者又如虗空亦非壽命之者謂有外道計
一切法乃至四大草木等皆有壽命如草木伐巳續
生當知有命難者云若見斬刈還生以為有命則人
斷一支不復增長豈無命耶當知虗空非壽者耳言
摩納婆者此云勝我智度云有計神我在身心中微
細由如芥子清淨名為淨色初受身時最在前受故
名勝我言作者者是謂有一類外道計自在天是常
能生萬物難者云若眾生是自在子者若自在天作
眾生者誰復作此自在若自在自作是則不然如物
不自作若更有作者則不名自在如十二門論廣說
又勝數外道計我同虗空能造業受報唯識論說諸
所執我略有三種一者執我體常周遍量同虗空隨
處造業受苦樂故二者執我其體雖常而量不定隨
身大小有卷舒故二者執我體常至細如一極微替
轉身中作事業故此作者受者即初計也等者等取
下二輪破初執云初且非理所以者何執我常遍量
同虗空應不隨身受苦樂等又常遍故應無動轉如
何隨身能作諸業故知虗空非作受者等言一切妄
想者總結如上所計皆是虗妄情想作如是見今無
分別法界虗空一切妄想所不能染雖遠離一切分
別無有去來然亦不異眾生界一切眾生依止作業
皆由此法界而得成就不可能成事故便云有為有
相也故曰喻如虗空等。

【疏】非但空而巳者此等空之心是不可得空非都無
所有而實有其自性所謂空自性者即不空矣即此
十喻所明緣起甚深中道不思議畢竟不可得空非
但空而巳也。

【疏】空空性者即空不空也上一空即是但空次言空
性即不空之性而不可得也謂以不可得故名之為
空非是如上都無所有而實有其自性自性者即不
空矣。

【經】阿嚩者此標示異門之相也阿是本不生下置嚩
字者欲以嚩字證本不生義謂嚩者詮語言義由以
阿字而加持故即嚩字語言本來不生由不生故即
言語道斷言語道斷故心行亦寂是為三密加持之
德阿是本不生體即當身密嚩是言語道斷即當語
密心行滅故即是意密。

問謂顯異門證阿字者何
不取毗聲迦佉等字越此二十五字於下超聲中取
此嚩字耶。

答此以真言為宗以嚩字門證而相順
故又下數者欲示離繁超中間故故標此也。

【疏】空空之號從觀而有等者謂空空性唯有名字畢
竟求不可得是名空空言從心者從菩提心而生也
故經云當等空心生所謂菩提心故曰空空等。

【疏】此聲分去聲者聲即言也分字去聲呼之謂一之
分異於二三乃至十百千之分故名分異也。

【疏】二即此阿字等者此之二字非一二之字乃是上
□次第重言之二也應云增長如次第次第即此阿
字等想等者言唯想義也即是以下釋上謂從一增
至二從二增至三乃至轉展增至百千方是為次第
如是次第即是阿字等想等想者即唯想也謂唯想
阿字由阿字故則有迦遮吒等增一而分異也迦遮
吒等從阿而起猶如一二三等依空而立故曰即此
阿等。

【疏】十六種空等者如大般若經顯揚論瑜伽論辨中
邊論說謂內空外空內外空大空空空勝義空有為
空無為空畢竟空無際空無散空本性空相空一切
法空無性空無性自性空也。

【疏】乃至有形無形等者布列圖位事類頗多不可備
舉故置乃至言有形等者謂如虗空本無煙雲塵霧
青白黃赤等種種形色以眾生疾病或非人所持心
生迷亂由此因緣遂見如上種種形色得本心時畢
竟求不可得故名有形無形言有相無相者猶如虗
空遠離男相女相等由眾疾病等同前說之名有相
無相阿字亦復如是且如一切字上皆帶阿字之畫
名之有形畢竟不離阿字本不生體名之無形又一
切字隨具造作遷變我慢如如第一義諦乃至因緣
等相名之有相由阿字故亦復畢竟本來不生名之
無相若廣釋時內外漫荼羅三位聖賢種種差別形
相展轉出生更互出入無量無邊皆從阿字本不生
中而流出之。

【疏】阿字假立等者謂於阿字本不生體上生起定慧
因緣和合名為假立言加持者由如是因緣令真言
門持誦之者速得同於毗盧遮那也故曰阿字假立
等。

【疏】如迦字若上置橫畫等者應云如迦字若不上置
橫畫即不成迦聲以迦中闕阿聲故此恐難顯更以
梵字釋之謂迦字上橫畫即是阿聲一(阿聲也)(迦字也)
若不以上橫畫安置在下字之上下字不成迦字何
以故闕阿聲故此疏若字下少一不字故云如迦字
等。

【疏】或一切行不可得等者此行字平聲讀之即行止
義謂梵云誐底也(二合)即是行也或一切法離戰敵等
者此彼二法即是相形名為戰敵如善不善善名為
此不善名彼又逆生死流順生死流布施慳貪乃至
智慧無明等相形之法名為戰敵或一切法離我慢
故等者梵語吒迦囉此譯云慢慢謂自高者既有自
高必有他下此是不平等見如三界六趣種種優劣
差別無量乃至求三乘人猶有上地下地不平等見
若觀阿字諸法無生則無待對則知阿耨多羅三藐
三菩提於法平等無有高下是故如來亦名一切金
剛菩薩亦名四果聖人亦名凡夫外道種種惡趣眾
生等大悲漫荼正表此義也或一切法離怨離對等
者此與闍字門戰敵義為一為異皆有彼此相形待
故然梵語各別義亦隨異前戰敵梵云社麼攞此中
怨對梵云拏摩囉前是戰敵彼此相加此是怨對謂
避仇讐故不相濫如第五疏或一切法離灾變等者
梵語荼迦此云灾變或云執持灾謂水火虫盜等變
謂星辰失度等漫荼具緣品中譯作執持謂鬼魅所
著或非人所持等或諸法如如離等者謂若見有能
觀所觀是相待法今多字詮如如義謂涅槃如生死
如二如畢竟無二即無待對若入阿字門如如本來
不生故名之離也故曰諸法如如等或諸法離處等
者梵語薩他(二合)娜此云住處即是非住處若見本不
生際即住處不可得故曰諸法離處等或一切法一
切施等者難娜云施言不與道相應者道謂字門不
與阿字門道相應言如般若說者般若以無所得為
方便故或一切法界等者梵語䭾覩此譯為界界即
體也謂一切本不生故即無體可得又界者分義即
此眾像在中之意謂漫荼中一切眾像各持本位無
相雜亂故也或一切法勝義諦等者此諦字剩梵語
跛囉麼他此云勝義梵語薩底也(二合)即云諦也此當
娑字是故剩也漫荼具緣品亦指或一切法觀無所
得等者觀何無所得耶為觀施無所得戒無所得乃
至智無所得耶無所屬目應置有言謂觀有無所得
故此中脫落梵語婆囉嚩此譯為有有即三有等漫
荼品云一切法有不可得故又經中於觀字上有諸
字一切法諸觀不可得故諸觀即是有法此中少諸
義亦不足故言此中釋字等者謂今釋此麼字
是離縛義麼是空義梵語滿䭾此譯云縛若
將空義麼字釋於縛義即文誤也言此是現字形
也等者釋上來諸字現謂顯現隨一一法皆有字現
即字是能詮能現法是所詮所現也。

【疏】皆從此中生等者此中者指上阿嚩至婆訶二十
九字并阿字中長阿及暗惡共三十二字也言於一
切至轉者謂仰壤拏曩莽字體是大空故能於一切
法自在而轉一切法者迦等字也自在者無礙也轉
者旋也謂仰等五字於迦等諸法旋轉無礙如世虗
空無所不遍言此等隨現者由仰等空句自在旋轉
隨迦等顯現之處而能成就正等正覺莊嚴相好言
及此等等者及者兼并義不但遍三十二字處成就
如來莊嚴相好兼復此等一一字復各為門各能隨
現成就正等正覺隨形母等互相涉入展轉無礙故
置及言也。

【疏】謂上迦等等者謂迦遮吒多波五類聲各有四字
即迦佉誐伽等為二十字也者非語詞也字即是也
囉等字門之也字用此野字即佳此四等
者此四字是菩提心大悲方便涅槃言并為者并前
迦等二十八字為三十二也又一一字中各有三昧
一一三昧各各皆具三十二相即相相無盡是名如
來萬德莊嚴耳。

【疏】此五字遍於定慧等者謂前阿阿暗惡前一是慧
餘三是定例下迦佉乃至娑訶定慧亦爾仰等五字
皆遍彼中故云遍於定慧中言亦能成三昧者遍餘
三字也亦能成智慧者遍於初字也此義難明略以
字形而顯示之且將智慧聲中劒字顯者如迦字明
之迦者作義若加仰字空點乃成劒字即彰作
義是空佉等例爾是各遍於智慧之中又枳字是
迦字之三昧若於枳上安置空點乃成頸字即此
三昧亦屬大空如枳字者濟底比乃至𠰘等亦爾是
各遍於三昧之中上以義當空點釋之更以仰等本
體辨者如梵語半左是五若於跛字上不置空
點却於左字置壤字即與跛字上加空點無殊梵
法如是故又如梵語僧賀是師子若於僧字上
不加空點却於賀字上安置仰字即與僧上置點
無異餘皆例爾故云此五字遍於定慧中也言能遍
成如來八十隨形好者如以仰字加於牙音迦等
四字謂迦(短)迦(長)枳鷄上二是慧下二是定又加佉
誐伽各有四字共成一十六音如牙音者齒音十六
舌音十六喉音十六唇音十六如是總有八十故成
如來八十隨形好其實亦遍野等八字今但舉初攝
於後故故曰遍成如來等。

【疏】此中梵本等者指梵本一偈為是別處經文故不
存也言所解此諸佛廣行等者即是牒釋前文隨入
此等一一三昧門等一段經文也。

【疏】問百字輪外等者前字輪說輪外安置伊(上)伊污
奧等十二字或更將仰穰等五字俱於外輪而安布
之今此中間更有何字安於迦(上)迦劒脚四輪之內
蓋依因果異門出入次第而問也。

【疏】答此須論因果也者答上所問迦等內外次第之
義此中須依因果而分內外說之如下。

【疏】若脩行者初發等者謂上迦(短)迦(長)劒脚等字若
約脩瑜伽行者從初發心次第進趣脩行乃至方便
究竟如是次第即是從因至果由中及外之義也。

【疏】若自果地而說等者謂巳得究竟而不捨因門如
是次第說者亦即以迦字在內次將野等七字次仰
等五字最在外布置之其嚩字同於阿字之體謂此
嚩字是超聲八字中第四字從彼取來置住字輪中
心何所以耶謂從果起應說法利他故嚩詮言說故
即次第說迦(長)劒脚(長)行證涅槃方便故也更以輪
顯示之。

【疏】又從外引入等者上約從果至因自內向外今約
從因至果自外入中輪形返上可知言更問者前字
輪品仰壤等五字在百字內今此中在最外蓋隨門
異說若究竟而論出入自在臨時取意置之恐執一
處故令更問。

【疏】又問就行者心中等者上來所示但是所觀今問
能觀謂所觀次第既爾故能觀觀行次第亦然故下
答云凡進行有次第也。

【疏】觀於圓明等者上來但說字輪更有印輪身輪形
各別故若相融時即三而一即一而三隨作一事三
事皆成也。

【疏】即從我心而出等者謂即是從我唧多慮知之心
而生出之當知處中之心亦復如是即內外相應之
義也。

【疏】又云法身而有自在等者此勸信也為常途說法
或云法身寂如虗空無所動作都未說具足如是之
德以為凡起神變皆是有為用者此其不了也故下
引四種之事以況之故不足疑哉。

【疏】問漫荼羅第一院等者指轉字輪漫荼也彼中作
如是說爾。

【疏】答如真言及手印等者指普通真言藏品及密印
品言如來甲等者等取如來索如來舌牙脣鐸商佉
槊刀輪等方四十事皆在第四疏漫荼圖位中是故
答云如真言等。

【疏】問寶幢佛是何義者此巳下有四問此初問也答
四亦爾總意即是菩提心為因大悲為根方便為究
竟次第即是阿阿暗惡噁(長)五字之義又是八心之
義謂寶幢是種字心開敷華是根疱芽葉華之五心
阿彌陀是成果自受用心皷音即當果復成種之心
也。

【經】百字真言法品者百字者即前阿迦等也真言者
百字隨一一字皆是真言今以阿字為真言之王故
曰真言若總取百字為真言體百字即真言故持業
立名若唯取阿字為真言體即百字是總阿字是分
別別從總以得名是百字之真言依主立號法者眾
多之義即目百字所生之德名之為法百字真言之
法或法是用百字即法望前阿字為真言時真言之
百字法故曰百字真言法也。

【疏】尊是義等者尊即第一義猶如世間地居天中帝
釋為第一諸世仙中梵天為第一諸聖智中佛為第
一此等第一之義從阿字生謂字上本具如是第一
德相譬如萬物依空得成空本無相於無相中而現
種種之形是故義依相轉尊由字立耳言與前品義
同者前品即阿闍梨實智品也彼經云阿字名種子
安布諸支分乃至一切如是作是即為如來菩薩及
梵天毗紐摩醯脩羅日月天水天帝釋世間主等故
云與前品義同。

【經】聲從於字出等者且初偈即言聲從字出者由人
心緣於字欲令他聞依喉舌腭等眾緣相觸而有聲
出言字生於真言者即前聲上屈曲差別言音而成
真言推功歸本由字而生故詩序云聲成文文即彰
表即同真言也又依字則有真言出生復依真言則
有悉地果法如是真言出生果法即救世者宣說救
世即佛也佛是救護世間之者如歎佛偈云等空不
動智救世大悲尊故曰真言成立果諸救世尊說也
言當知聲性至行者說者上說真言之果從聲建立
恐執之不捨故說對治方便如外道執聲實有而是
常住令觀空性若真言行者識聲及果同於空性即
真言事業其相萬端覈其自性皆不出於阿字本不
生句若知不出本不生句即聲及空俱皆遠離如是
之相即救世尊為修真言行者宣說言入於聲解脫
即證三摩地者行者了知阿字門故於一切音聲而
得自在即是證得解一切眾生語言三昧言依法布
相應至真言想者正說行者觀行相應悉地之果若
依上字輪安布與心相應之時即能於一字之中分
別無量義一切眾生中各現無量言說等。

【疏】依於阿字等者謂依阿字故即有迦佉等諸字字
字即同虗空者重言字字一是阿字一是迦等如是
本末能所生字本既即同虗空末亦隨之雖皆離相
於無相中還有去來一異因果等相故云依於阿等。

【疏】而此能生眾緣等者謂此聲依喉舌腭齒等緣相
待擊撽而生故既從緣生則無自性如是展轉推尋
能生聲等喉舌脣腭等為從誰生乃從四大因緣而
得生起亦無自性如是又復推尋四大從誰而生展
轉推窮至於本不生際本不生際即阿字也。

【疏】偈互相釋者二行半偈初一頌彰因果次第即是
假義次之半頌明前假相舉體即空次之半頌於此
假空諸眾生類不了真實如言妄執故後半頌空假
雙拂泯歸中道又此三語皆假皆空皆中所以更互
相釋故曰偈互相釋也。

【疏】與此三昧等者准下疏釋法是眾德義非達磨義
謂依阿字眾相應德而布置之眾德即百字輪差別
之相謂青黃黑白等種種色方圓三角半月等種種
形依此布之名為依法或依軌持故云更問。

【疏】自他皆空等者即能生為自所生為他如是能所
俱不可得名之為空從此不可得空即見阿字本不
生理名之為從空立理也由解斯理即是住於三昧
是故此空此理皆是加持之用也。

【疏】證此理者等者引上文釋成也即上云即證三摩
地等三句頌文謂證得此字輪三摩地之人能隨一
字之中置無量字隨無量字形色各異如是相應而
觀照之則舉一字而百字可知是故經云故阿字等
類無量真言想也。

【疏】有此真現之字義等者此百字真言之門而有真
實顯現二種字義真實字義者即是如來自然智門
法爾成就非是始生亦非如來為一類眾生而創立
之乃是佛佛道同法位常住故名真實字義顯現字
義者雖從法爾巳來本自成就非如世間妄計而有
要由因緣般若方便而得顯現故云有此真現之字
義也。

【疏】此中但明一字等者謂有難云此上五品皆云百
字且如上說百字生品其中但以暗之一字以為真
言如何得名說百字耶以通釋云此中但明一字等
【經】說菩提性品者說謂宣演騰前起故菩提性者即
真言之果體離造作分別之相菩提即性故名菩提
性前品巳說真言無相令更以虗空為喻說之是菩
提性之說故曰說菩提性等。

【疏】即騰百字等者騰者說文云傳也又傳者轉也從
百字真言展轉說也故曰即騰百字等。

【經】譬如十方虗空等者謂真言菩提之性唯有虗空
少分相似故取為喻謂十方虗空之相為萬法之所
依而虗空體無所依真言亦爾為眾法所依而真言
體無所依言救世者謂此真言出世間尊故言又於
空中等者又者復也復說喻也又如虗空之中有多
物像雖可現見而無所依之處謂虗空不作是念我
與彼等而為所依彼諸色像亦不作是念我依於空
何以故性自爾故故無所依。

【經】唯住於名趣至現見離言說者此中初一偈出虗
空之體但是名等為順世間趣假施設故其虗空體
不可得也次之一偈釋成假名同於空故謂世間名
字隨應假立求其實義即同虗空俱不可得真言亦
爾體離言說畢竟無得但為諸佛以方便力令諸眾
生普入佛慧從空立假從假立空眾生依此而生實
見如是實見即是菩提之性離此實見外別有菩提
無有是處。

【疏】前偈云空但有名等者前偈者初偈中第三句也
後偈者次偈第二句也。

【疏】離於因緣等者如是阿字真言之體無明無暗無
晝夜差別之異即是離因緣離於如是因緣即是實
相常住如是實相常住即是大日如來之體如是大
日之體即是菩提之性如是菩提之性云何不能離
於生死耶是能離於下文生死等也。

【經】三三昧耶品者三者數名三昧耶是等持等持有
三故帶數立稱故曰三三昧耶品此亦騰前說也。

【疏】佛以此問是大事因緣者即同法華經開示悟入
佛知見也。

【經】有三種法至相續生者此總標也如是三種之法
若不相續則有障生不得相應不得名為三昧耶句
若是相續即得無障㝵即此相續無㝵是為相應具
此三法即得名為三昧耶句故曰有三種等。

【經】初心不觀自性等者即第一三昧耶句此但發心
求佛而未具觀照之慧即阿字也言從此發慧至
正覺句者即第二三昧耶句也由依最初菩提心故
即有如實智生而能決斷揀擇是處非處等一乘是
處二乘非處由能決了是非境故則能遠離無盡分
別之網即長聲阿字也如前阿字心傍加長聲畫
故即是智生又秘密主至悲自在轉者是第三三昧
耶句謂從此了真假巳於一切眾生發起大悲之心
作是思惟一切眾生皆同此性云何不自了知唐受
生死今我巳自覺了應當普為眾生開佛知見皆使
與我無異即伊上伊至污奧等三昧行句
如上次第即大願大智大悲三心也。

【疏】由見實故非實等者行者第三三昧耶中了知諸
法真實之相離於虗妄唯是阿字本不生體即於一
切眾生而起大悲之心以一切眾生皆同此性而不
自了知唐受生死輪迴無際欲為彼等開佛知見與
我無異即於真實相中發起大悲如是行者若於爾
時見有真實之相乃非真實自證之際若除妄見實
相自現非從外有法來入身中也此三昧耶義非同
上來因觀有相而入無相直觀法界平等平等無緣
之大悲也。

【疏】上說此經有等者此釋疑也上來所說此經從始
暨終明皆為顯三句之義謂菩提心為因大悲為根
方便為究竟云何此中却以智當第二為根大悲第
三耶故下釋前來但說菩提心為因不分心智前後
二別今此義分心智成三三昧耶是故先以實智照
了是非然後生起大悲即智為其根大悲却為第三
如是次第義相成順故不相違。

【疏】即是安住諸子等者即是者指法辭也指此即是
涅槃經中安住諸子秘密藏中之義也涅槃經云諸
比丘譬如大地諸仙藥草為眾生用我法亦爾出生
妙善甘露法味而為眾生種種煩惱病之良藥我今
當令一切眾生及以我子四部之眾悉皆安住秘密
藏中入於涅槃何等名為秘密之藏猶如伊字三點
若並不成伊縱亦不成如摩醯首羅面上三目乃得
成伊三點若別亦不得成我亦如是解脫之法亦非
涅槃如來之身亦非涅槃摩訶般若亦非涅槃三法
各異亦非涅槃我今安住如是三法為眾生故名入
涅槃如世伊字此經之意欲令眾生知三解脫一相
無異猶如伊字安住其中如我無異此中亦爾將三
三昧配三解脫故云即是安住諸子等。

【疏】前別時解等者(注也)今注文辨上二行疏謂初行從
佛有法從法有僧如是次第差別之相娑麼也體各
別故名為別相三寶次第二行此三即一體等是一
體三寶即娑麼也合成一義但名為等更無二相故
云前別等。

【疏】此中三三等者謂初三三昧耶從阿字菩提心至
於惡字涅槃展轉相承次第不差即是阿阿暗惡噁
五字之義也言謂一類眾生佛等者此明最後方便
長噁字之義謂一切眾生發菩提心因緣不同而有
四種如瑜伽云一者若見諸佛及諸菩薩不可思議
神變威力而能發心二者依於無上正等菩提微妙
正法聞巳深信而能發心二者雖不見聞諸佛神變
微妙正法而見一切菩薩藏法將欲滅沒見是事巳
便作是念菩薩藏法能滅無量眾生大苦我應住持
菩薩藏法而乃發心四者或一類眾生雖不見聞正
法欲滅而於末劫末世末時見諸濁惡眾生身心十
隨煩惱之所惱亂謂多愚痴多無懺悔多諸慳嫉多
諸憂苦多諸麤重多諸煩惱多諸惡行多諸放逸多
諸懈怠多諸不信見是事巳便作是念大濁惡世於
今正起諸隨煩惱所惱亂時能發下劣聲聞獨覺菩
提心者尚難可得況於無上正等菩提能發心者我
應發大菩提心今此惡世無量有情隨學於我起菩
提願由見末劫難得發心增上力故於大菩提深生
信解因斯發起大菩提心等。

【疏】對此旨異名等者此中說住三三昧耶則不著一
切妄執即是離一切障之大宗旨即宗也若對望此
宗之外更有別異名句是起障之由謂不欲等故曰
對此旨異名等。

【疏】所謂不著一切妄執者一切妄執即是初住心品
中麤細極細三妄執也。

【疏】謂不欲等者欲者樂欲希望為性由具此故即於
真言悉地而能脩趣今既不生樂欲之心即是障生
之由也無希望名為不欲懈怠者以懶墮為性雖有
樂欲之心而不勤求猶如鑽火未熱數息華嚴經云
如鑽燧求火未出而數息火勢隨止滅懈怠者亦然
不信者唯識論云於實德能不忍樂欲心穢為性前
云不欲今言不信其相云何由不欲故不起悕望由
不信故而生毀謗行解異故。

【疏】不得飲酒等者謂飲酒為障生之緣故不得飲生
諸不善即智論說有三十六失一惡顏色二少氣力
三現瞋怒四壞田業五致疾六闕習誦七惡名聞八
智慧滅九悞賢良十墮惡趣乃至三十六後世多愚
癡故不得飲。

【疏】當敷草藉等者此草藉經中但言及寢床上表誡
慎之極也人既不得寢於床上必藉以吉祥茅又是
此中相應之事故義加之。

【疏】說如來品等者亦騰上菩提性品謂彼品菩提性
但有言說離一切相猶如虗空非地水火風非日月
眾曜非晝夜時分年歲劫數等乃至云若無如是等
種種世間分別於彼常勤脩求一切智句金剛手聞
佛作如是說為未悟者斷疑網故說偈問佛云何為
如來佛還依虗空作假名說之故曰說如來品。

【經】菩提虗空相等者此有四行半頌答金剛手四問
初一頌答云何名菩薩問次一頌半答云何說名佛
問次有一頌答云何人中尊問後一頌答云何為如
來問此答問不次第也。

【疏】此義經中闕文等者此答金剛手問云何人中尊
經中闕少其文疏主乃引餘經或論而答之耳故曰
此義經中闕文等今詳疏意為經中問二頌半前頌
結云故名為正覺次頌結云故號三菩提俱是答問
云何為正覺却少答云何人中尊問然其經文有似
不闕謂金剛既伸四問如來必乘四答竊謂次頌即
是答云何人中尊問謂第三句頌云成佛十智力故
何以知此句是答人中尊謂如歎佛偈云十力世尊
希甚有又云正覺十力尊既成正覺須具十力號為
人中之尊此理可通又無闕文之失更請詳之。

【疏】雖不云無明等者前疏中牒經云慧害於彼何故
今言無明耶前順梵本但言彼今順唐經云無明梵
本雖無義必有之上來多有如是體例故云雖不云
等。

【疏】此自證境等者謂自證境界即是法界實際平等
出過語言之道名之為如住如斯理名之為來又如
佛之理如也自然而證來也故曰如來。

【經】世出世護摩法品等者上來入漫荼羅品為弟子
作灌頂時巳說護摩加持供養之法又於秘密漫荼
問答內外淺深二種護摩之法今別為一品說者於
漫荼羅眾多支分中別屬一種支分又為竺乾諸外
道輩皆執世間火法以為究竟故我世尊愍彼事火
之徒及順大本別為一品依於事理而廣說之護摩
是總世出世是別總從別以彰名是世出世之護摩
作依主釋又法乃軌持亦分總別作釋准知故曰世
出世護摩法品也。

【疏】外典淨行等者對佛法外所有教典皆名外典今
取淨行韋陀論中火祠之法即是事火婆羅門法也
韋陀正云吠陀此方云明外道明論而有四種謂聲
明因明工巧明醫方呪術明此火祠法四明之中何
明所攝然火祠法呪術所攝何以故彼等亦有真言
法故彼之真言何人所說自在天等之所說故故云
外典淨行等。

【疏】第一名為智火等者即釋經云智火最為初名大
因陀羅此中方名稱三字是釋名大因陀羅也梵語
因陀羅或名尊主或名字方今取字方即金剛地輪
也故云方名稱也。

【疏】此杵頭有四角形者如尋常塑畫金剛神手所執
者名降魔杵是也。

【疏】而誦智火真言等者謂即以智火之名而作真言
所謂惹那阿屹曩(二合)曳是也惹那智也阿屹曩火也。

【疏】初發菩提心等者辨火之次第也前是菩提心即
阿字也此第二即大悲為根長阿字也此疏主之深
意應更例成下十種火即下伊(上)伊乃至暗惡十二
字也何以知然謂第十二火名迷惑即是所作巳辦
處寂滅道塲即惡字故由是理趣至論護摩旨歸之
處字輪是也智者應思。

【疏】其色青也等者謂此尊坐風壇中手執白巾如天
衣形既言互執白巾如天衣形應云其色白也而言
青者即與白巾不相扶順故令更問今詳此中當阿
毗遮嚕迦法即降伏法也凡作降伏不應用白色應
云手執青巾又釋言其色青者不是衣形作其青色
為此火尊作風燥形故云其色青也乃至更問。

【疏】此是金剛輪同類者如漫荼羅第三院有金剛眾
印所謂金剛鈎金剛索金剛刀金剛輪金剛戟斧之
類是此輪類故以為名。

【疏】受食火名等者受謂受得食謂火食劫羅微云時
即受得火食之時也言更問者謂前四十四種火中
第四十二云若授諸火時所謂薄叉火前用授與之
字今用領受字則意有別若依事相解時謂以種種
火食奈彼火天用此授字若依真實解時謂是內證
智火充滿法身之義用此受字上下更互故令更問
言作持巳者此巳字無用本是梵書字故下行云
以唵字聲此間巳字亦合是字從初抄寫者不識
梵字以巳字替却唵字故也。

【經】隨其自形色者如上火神各各形色謂多髮眇目
乃至唵字為􂩲􂩲形也黃赤黑白等色遞相形待對
他稱自故曰隨其自等。

【疏】一性而具三等者謂隨息灾增益性類各具三事
一火二火天三行者之身此三雖各各性而舉一全
收故云一性等言三處合為一者即此三事要合為
一謂火不異神神不異身若不和合為一則不名為
平等不得名為相應若失平等相應之義而獲悉地
者無有是處也。

【疏】上文如意等者上外護摩所有火神形色及藥物
爐薪等須得識其性類謂火神有喜怒白赤等藥有
辛苦甘甜等爐有方圓三角等薪有香臭㓨滑等隨
此性類隨此作息灾增益降伏上中下事業則隨意
成就若不得此火法火法即護摩法三種成就無由
得成言內法亦相況耳者今此作內慧火之法比況
外法而作之亦得隨意成就故曰上文等。

【疏】非如世間等者今此火名忿怒者即是大悲心中
現起忿怒之相不同世間常人所起世間忿怒依對
現前不饒益境憤發為性即瞋一分而為其體今從
悲心照了忿之實性即以悲為其體如大悲漫荼羅
從中胎流出外第三院如來部以不動尊為忿怒金
剛部月黶尊為忿怒蓮華部毗俱胝為忿怒以此等
忿怒之火降伏無始無明等魔引入中胎皆見遮那
如是解時即是以忿怒火作降伏法故曰非如世間
等。

【疏】四面各一相接等者(注也)於爐四面各畫一三鈷金
剛其金剛鈷峯相接如八印等者即秘密八印品及
漫荼羅品也。

【疏】如悉地中說者蘇悉地經品第二十中。

【疏】沒栗(二合)荼火者此云和合即十二火中第五火天
名也。

【疏】當准上文取風燥等者上文忿怒火作息灾事文
也。

【經】說本尊三昧品者說謂演說本尊通目漫荼諸聖
隨行者本所宗主故名為本尊本尊有二一者淨形
謂離相故二者非淨謂有相故三昧亦有二種一者
有想能成有相悉地二者非想能成無相悉地今毗
盧遮那騰金剛手向來所問而演說之故曰說本尊
三昧品等。

【疏】亦如方珠向月等者此中方珠圓鏡喻行者之信
心日月喻諸佛之誓願若行者信心不疑如來誓願
必應引此喻者要人生信兼明感應難思問世間方
珠圓鏡對於日月水出火生現見無疑今覩真言之
流信心修持罕獲證驗其為於何耶答諸佛本誓必
不徒施但以信行之者多信真言之功德少依真言
之方便雖有信心心猶雜染譬如雖有鏡珠塵昏垢
翳縱曦朗魄輝影不得入火水之應終無得理佛說
因緣如聲起響因緣既乖悉地何有況佛說真言有
二種成就一者世間二者出世二種成就皆有法軌
若求世間成就准此經七卷說略具五緣一者先當
具持三昧耶學處即是身三語四意三淺略深秘十
種之戒二者次應增益守護清淨之行即是常脩五
悔每日三時如瑜伽法禮敬諸佛說悔眾罪捨身奉
施發菩提心隨喜勸請乃至迴向修習三三昧耶金
剛甲冑淨法界心如來大護淨除魔事之法三者脩
供養儀式先觀羅字門自淨心地及道場穢土以五
字起五輪等然後召請結界(云云)四者起利益無盡眾
生之心當住瑜伽座脩持誦之法轉種子字作本尊
身乃至善住落叉等第五出道場時更有眾多行法
謂奉送解界乃至諸餘善品調伏其心於一一時中
不虧法則如彼廣說若於如上五種法軌一一不虧
乃得世間成就苟有所闕世間小分成就尚不能獲
何況出世佛果大悉地耶。

問現有行用真言之者
袪邪起病句呼發遣啞者得語豈非真言威力乎。

答大悲經云此大悲心呪於枯樹尚能生華果況此
事耶但由去聖途遠人心澆偽初聞真言功德實生
忻慕諷翫曰久心生邪僻或求世利或要人歸起種
種思念或欲知他之事或欲令人病差心既不正鬼
遂得便人既得利鬼多得敵故摩訶止觀云鬼不能
著人由人心邪鬼乃得便乘人心念遂與其力便能
知一人多人之事能除一人多人之病不曉之徒謂
之為聖緣此之知為聖知耶為鬼等知耶非是聖知
非真言知乃是鬼知其人自不覺了亦自疑惑或不
疑惑起於勝解又謂他人不能生於見著懷增上慢
若因續經教或知識告語此是不應宜速捨棄若不
速棄久久損人牽入惡道且斯經始終不出三心謂
菩提心大悲心方便心滿此三心由諸三密謂身密
語密意密此三秘密即是契印真言本尊如是契印
不得專作真言不得輙誦本尊不得擅觀須入壇場
從師稟受若近春池求如意珠要具方便乃擭的寶
勿競執瓦礫作真瑠璃又勿輙操利刀返傷其體知
之慎之故須外依五法內住三昧若不如是則方珠
圓鏡之緣不相干耳。

【疏】私謂或可初得等者前約依畫像觀名為有形從
心顯現名為無形今時疏主特謂從心現者名為有
形復以此形作鏡像觀之四句不生名為無相此即
是為深觀緣生耳故曰私謂等。

【疏】私謂此三非等者疏主更依行之次第釋之如是
次第各有淨非淨二種行相謂經初觀字聲有二種
相次觀尊形又二種相謂漸細又細今次不約緣而
觀又細言又有雜不淨者三事別觀名雜總觀名不
雜言純淨者若由非淨引入於淨非是純淨本來離
染名為純淨故曰私謂等。

【疏】然須有本等者即阿字也如上所明行之次第
先約別別緣起之觀具見漫荼羅境界一一不謬然
後依般若以無所得為方便洗拂淨除即得成就法
界不思議緣起大用言若不知行之等者若不先識
知行之次第但祇觀彼般若之文多分錯會經意直
爾入空不依本而入名無直爾本謂阿字阿是本不
生菩提心大悲方便之所生處次有長阿等行由阿
等行方以無所得而為方便證入大空暗字之點若
但從阿字菩提心不假長阿等行之次第直趣暗字
大空之理即是頓頓失於圓頓之道理也以我禪師
造此義釋弘闡秘藏意為和會南北二宗同入法界
字門捨染無染之異離拂不拂之殊表於三藏隨錄
之外特加珍釋故曰私謂。

【經】說無相三昧品者亦騰上說也真言行者依上三
昧觀行雖現得身口意奇妙無相境界以未離心之
戲論今總結會令入此中觀身口意真言實相入初
法明道即是畢竟無相三昧故曰說無相三昧品。

【疏】然猶是三昧等者梵語三摩地此云等持體離沉
掉曰等專注一境曰持通因及果因通定散果位唯
定皆唯有心梵云三摩鉢底此名等至是入證之義
通有無心即是今此入三平等觀也。

【疏】心是清淨心等者此心離一切相於三昧求不可
得猶如虗空離諸障染名清淨心凡夫依自我分而
生顛倒起諸分別即是意也今無相三昧從心生耶
從意生耶不從心生不從意出亦不共生三處求之
俱不可得從於真言法界因緣而得生起雖從法界
因緣而得生起猶如幻夢實不可得故曰心是清淨
等。

【疏】著是空法多生異見等者如上凡觀察時先從有
相入於無相若不從有相直爾入空即失大悲萬行
依何方便而得入空若著如是空法多生異見頗見
今時僧俗之流不能廣披教藏聞說頓宗便撥次第
不依門庭又順懶恣染恚之心展轉學習如犬櫓吠
故我。

天祐皇帝聖哲在躬睿摸出俗窮性相二教
擅南北兩宗戒勗斯流須示佳句曰欲學禪宗先趣
圓亦非著有離空邊如今毀相廢修行不久三塗在
目前樂道之流宜書諸紳爾故曰著是空等。

【疏】今此品合次六十心說等者一切過患不出身心
二相若欲離此二見相應須深脩觀察十緣生句引
入平等中道於一切都無自性故上疏云一一皆緣
生次第除說之。

【疏】既云一一皆緣生次第說之者何不次六十心十
緣生句說之巳上妨難下通釋云說義次第等。

【經】世出世持誦品者亦騰前說之也謂前諸品說真
言悉地念誦之法不過二種即有相無相有相名世
間無相出世間但是略說仍未具足今於斯品具決
擇之別為一品故曰世出世等。

【疏】有所闕支分者若異此作意心念誦及出入息念
誦則有闕少真言支分之過如人一身有四支分闕
一不可持誦亦爾若異此者即闕支分亦為不可失
成就故又闕支分者謂真言之體依字及聲而得建
立字具字緣字界聲分長聲短聲謂字有點畫而不
取聲有平側而不依等等取不依句逗皆名闕支念
誦也。

【疏】以內外相應分之有四者出世為內世間為外各
各相應分成四別謂內外各二合為四種外二種者
字印身心行者觀此識其本性知印即字字即身而
心湛然都合為一是念誦也又此字者即是真言之
體觀此為出入息以此資身名出入息念誦是為外
二念誦內准應知故曰以內外相應等。

【疏】右此內外相應等者右此者對左稱右指前所牒
經文在解釋之右也言即四色是者色謂色類色類
有四故云即四色是也。

【疏】誦三落叉等者此三落叉義如前數說隨念誦有
多種所謂落叉者遍數也即三億名三落叉又落叉
是時分即晨午昏等時寒熱雨等分名三落叉又落
叉是現相即煖煙光三種相現也又落叉是增益等
謂煖相現即作息灾煙相現即作降伏光相現即作
增益此總名世間三落义義故曰誦三落义等。

【疏】我於種種經教等者謂我即佛自指也我於種種
經教者即一大時教名為種種凡說落叉多名為數
然此之數義是有餘未盡之詞也是未盡理之說也。

【疏】三功德生等者行者見三實相時除身口意之三
垢得佛身口意之三德即分證如來之功德。

【疏】如文殊經中等者今引此二經習射之法釋此垛
義辨真言觀行漸次之義也如習射者初時注意在
的射未熟故初須遠垛次漸近之後能中的如次亦
是身實相語實相意實相三落义也言如文殊經者
彼經云佛告文殊師利汝入不可思議定不文殊師
利白佛言不也世尊若我入不可思議定者我則成
可思議世尊心無心我云何當入不可思議定復次
世尊我初發菩薩意言我當入不可思議定世尊我
於今日無此意當入不可思議定世尊如初學射先
作是意我當射葉射葉成巳復作是念我當射皮射
皮成巳復作是念我當射木射木成巳復作是念我
當射鐵射鐵成巳無復前意隨其前中皆能徹過我
亦如是首初發意求入不可思議定今無此意我當
入不可思議定何以故此定不可思議故言首楞嚴
三昧亦爾者彼經云堅意菩薩白佛言世尊菩薩欲
學首楞嚴三昧當云何學佛告堅意譬如學射先射
大準射大準巳學射小準射小準巳次學射的學射
的巳次學射枝學射枝巳學射百毛射百毛巳學射
十毛射十毛巳學射一毛射一毛巳學射百分毛之
一分能射是巳名為善射隨意不空是人若欲於夜
闇中所聞音聲若人非人不用心力射之皆著如是
堅意菩薩欲學首楞嚴三昧先當學愛樂心學愛樂
心巳當學染心學染心巳當學大慈學大慈巳當學
大悲學大悲巳當學四聖梵行所謂慈悲喜捨學四
聖梵行巳當學報德最上五通常自隨身學是通巳
爾時便能成就六波羅蜜等。

【疏】雖發心修行等者此同涅槃一闡提輩梵語一闡
提此是樂欲義樂生死斷善根謂入漫荼羅不受三
昧耶即是無種性人故涅槃經云無種性人無種性
故雖復發心精進勇猛終不得無上菩提正與此同
也。

【經】囑累品者說經將畢付囑有在之常式也囑謂付
囑如世長者有多資財須付其子委囑丁寧令無散
失如來長者亦復如是多有法財須付諸弟子委囑
丁寧令無散失故故名付囑累謂重累不歇絕義如
言累世累劫等由付囑故累代相承燈燈不絕也則
囑據現在累通未來囑與累別相違立名又付屬當
根意在傳燈累即囑也又累者再三表非輕授佛雖
付囑資或放逸故須再三由是即得一乘秘藏久住
世間則無專擅自恣差根授道越法等放逸之失故
曰囑累也。

【經】南麼三曼多至莎訶者此陀羅尼名加持句以金
剛手等上首諸執金剛普賢慈氏等上首諸菩薩蒙
遮那如來囑累非輕即如來使行如來事荷負重任
雖懷慶悅一心奉持然此經是秘中之秘密中之密
如來在日猶多怨嫉況末代乎若不以如來神呪加
被任持猶恐力所不堪遂恭敬合掌作白請佛願說
救世加持之句令法眼道久住世間爾時世尊酬金
剛等請即為說是呪也。

【疏】而越法則者越者違越若傳受失宜專擅自恣即
是放逸違越三世諸佛秘密法則得越法罪越法罪
者此中所謂犯三昧耶四波羅夷中第三戒也謂傳
法之人當須善識根緣又知法門分劑應病授藥勿
使差根若有著相之人為說甚深空義增他不信若
利根深智而輙授以淺略之門生他輕慢既於他無
益自成犯戒故曰而越法則。

【疏】復次如上三句義等者如上來所說菩提心為因
大悲為根方便為究竟三句之義即是真言二利之
行佛誡弟子汝等應當住於阿字一切諸法本不生
義即是由阿字菩提心故次有長阿等本不生行後
證暗字本不生理住此三句秘密教中而作諸自利
利他種種事業若不隨順此教直爾入空者即是住
於放逸之地放逸者縱蕩也唯識論云於染淨品不
能防修縱蕩為性障不放逸增惡損善為業若住此
者於秘密教中犯波羅夷罪也故曰復次於上等。

【疏】為人天怨者若菩薩不深觀眾生本末因緣差根
說法則為人天之怨若阿闍梨住於放逸傳授失宜
師資俱當墮三惡趣即惡是親永不得生人天善道
人天是怨故曰為人天怨。

【疏】除我弟子等者謂依我真言密教住心之者又復
其心久相體解深信無疑方堪授之除去此外若餘
世間外道之類未入此中俱名外道未入真言正法
信心未圓如是等人未能堪聞秘密之藏且當於餘
顯教深法之中示教利喜以為方便待侯生起信樂
方可為說三句之法若未生信樂不得輙然為說此
是囑累之深意也故曰除我弟子等。

【疏】更明外迹等者上來巳辨授法差別之相但屬內
心今更以外相之迹。

揀取之亦是不令差根妄授
住於放逸也言外迹者如觀眾生鳥獸之迹即知飛
走大小善惡憂劣之異今觀弟子等生時所遇宮宿
日時及顯形色之迹即知其人善惡靜懆寬猛愚智
等種種差別之相方可隨宜授與真言行法若不解
如是與察往往差根結過同前故曰更明外迹等真
言阿闍梨須善解陰陽占相之述若不習者不得名
為兼綜眾藝不得為人作阿闍梨。

問有餘經教菩
薩不得學習陰陽曆數占察吉凶等如來設教豈不
自相違返耶。

答餘經言不得者無故而習及為利
故為妨道故故言不得此中不為求利非無故習學
不妨道故要利眾生故令兼綜不相違也。

【疏】謂如羅云者羅云即佛子羅睺羅梵語相近也此
中辨相大體與法華經不相異也。

【疏】法眼道者開佛知見之大慧道也若證我空即當
初果若證法空即初地也又眼謂五眼肉眼天眼法
眼智眼佛眼佛皆具此今明此法眼揀餘四故即是
諸佛所行之處名之曰道法眼即道故依主持業二
釋隨應故曰法眼道也。

【疏】未說句義更問者蓋斯呪也句宣十一功用百千
難容措筆令更問耳今承如來加持之力援引上下
相應句義聊略指陳或不允當請為刪焉。

大毗盧遮那成佛神變加持經義釋演密鈔卷十(終)