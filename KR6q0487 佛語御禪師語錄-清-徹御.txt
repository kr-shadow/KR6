#+TITLE: 佛語御禪師語錄-清-徹御
#+DATE: 2018-05-12 10:25:20
#+SOURCE: github.com/kanripo/KR6q0487 master c18d64ed                

* 佛語御禪師語錄敘

佛語徹御吾姪嘉陽范氏子也得法於
慧覺法兄和尚御侍師終身雖寒暑順逆
百折摧而無墮容憾其福不逮慧未展雙
桂之道而早夭其存日亦不喜人記錄其
語嗣法門人輿若乘憨之秀等於暇日竊
記機緣法語略數則葺成編帙余忽見而
深目之觀其說法為人處言溫氣和咸從
涵養醞藉中流出洵有大過於人者識者
其鑑諸。

時
甲寅仲春花朝之日華巖聖可德玉敘












佛語御禪師錄

嗣法門人法　乘　秀　等編

* 機緣

師一日室中臥一僧向前作禮問西來大意即不問
吾師意旨作麼生師云四面無回互一道盡坦平僧
云恁麼凡聖坐斷佛祖難留師起身拈拄杖云還識
者箇麼僧云雪嶺寒梅驚蝶夢陽和那待曉風吹師
云未信你在僧云點額屠兒師拍禪床一下。

僧問善財不見彌勒時如何師笑之僧云悟師云悟
之一字也不消得僧禮拜師驀頭一踢。

僧閱經次師云閱何經僧云楞嚴經師云至何所僧
云四十四心師云就中汝任那一心僧撒兩手師搊
住云在甚麼處得來僧云天晴大日頭下雨水長流
師掌云又作麼生僧云人從橋下過水流橋不流。

師覽錄次僧問大開爐鞴時如何師隨聲便掌僧禮
云者等惡辣師復掌云猶嫌少在。

僧與師鉏圃次師云忠國師趁侍者與大顛擯首座
是同是別僧云一箇鼻頭兩孔出氣師便打云杜撰
阿師如麻似粟。

* 法語

** 示白拈禪人

丁一卓二乃衲僧家本分鉗鎚暗五明三是白拈賊
偷天手段敲骨打髓捉虎擒龍蓋色騎聲旋乾倒嶽
可以俯天仰地可以載水流山可以點銕成金可以
指石為玉攪長河為酥酪化酥酪作長河驅玉兔於
日宮逼金烏於月殿就一毛頭而見無量寶王剎於
一寶王剎見無邊身菩薩即一身菩薩而坐無量菩
提場即一菩提場而轉無量義法輪即一義法輪而
度無量恆沙眾各各皆得無生法忍入不退地到此
處谷盈谷在坑滿坑脹破虛空彌亙中外天地不能
蓋載日月安可照臨山川草木各見自在神通鳥獸
昆蟲盡得天然玅用更說甚麼佛祖家私聖賢心髓
都盧一箇乾矢橛麻三觔消受盡盡不必東討西覓
豎四橫三縱是庭前柏樹子青州大布衫一篾縛來
拋向三千里外盡是二十年前魔昧人之話頭也試
問白拈賢徒還知得麼若知得真所謂有行有名名
行俱著如或未然莫將閒學解埋沒祖師心。

** 示可心戒子

受戒參禪絡索不少穿衣喫飯本色何多是以佛未
出世祖未來東渾圇一箇清平潔白世界無端被者
夥有智凡夫向裏許撒土拋沙令人踢腳絆手躲避
不得若是箇有血性丈夫總不入他圈繢何故男兒
別有通霄路怎向如來行處行。

** 示萬庥禪人

穿泉汲水斟酌性海源頭達筧引流汪洋有本家風
闢谿壑以通衢盈河海而蕩漾千流合道萬派朝宗
有時震海潮音魚龍仰之變化有時開江展漢鯤鵬
賴以飛騰鱗甲藏身潛龍或躍深廣莫測灝漢無涯
雖是真空性水實乃大丈夫源潔流清之作用也且
道丈夫漢安身處又當何如藕絲孔裏乾坤大兔角
尖頭世界奢定動交加雙坐斷自然頂上撒天華。

** 示徒

一蹋直到底一步便到家鎮日行人千千萬萬萬萬
千千未見有一箇半箇歸家穩坐且道過在甚麼處
撥几云移舟諳水脈舉棹別波瀾。

* 佛事

玅善火幽靈寂靜玅智難通生死吉凶神明可卜驀
豎火炬云玅善玅善甚處去也復打圓相攛下云一
把火燒塵俗債無明業累盡情灰大張兩隻玲瓏眼
撫掌呵呵笑去來。

良憲火成住壞空天之時也生老病死人之數也又
何異焉然而我良憲居士不斷煩惱而明佛性不捨
生死而證涅槃去亦不滅來亦不生試問大眾生死
即且置不去不來一句作麼生道以火炬作此⊙震
威一喝云撲破醯雞甕裏天隨方遊戲莊嚴海。

恆一火拈火炬打圓相云大火聚裏好藏身頻頻直
步正相應分明幾節黃金骨一度紅爐一度新喝一
喝攛下火炬。

寂壽火死生兩字人各有之去就二途阿誰苟免既
不苟免且如寂壽死邪去邪即今在甚麼處喝一喝
攛下火炬云昨夜蓮池花放處堂堂端坐妙嚴身。

* 眾偈

** 與非篆禪人

「　苦侍吾師十六秋巾缾冤對恨難酬排兵布將行旌令願子功歸第一籌」


** 示立卓禪人

「　索我珍珠瑪瑙話此間無句值錢的驀拈驢糞頻相贈謾莫逢人說價低」


** 示劍衡李居士

「　此去滇南步步高登山涉水謾逍遙一朝蹋破波前月撫掌呵呵傲寂寥」


** 與大死靈禪人

「　自從剖出虛空核到處逢人聲價高大死闍黎須鄭重開疆展土牧金毛」


** 示不夢行者

「　分明句子不淆訛鼻直眉橫幾蹉過只為見成難辨白千山萬水走禪和」


** 圓通示明也何居士

「　正直與端方宛然玉界尺樹吾宗棟梁知佛法大意
日涉圓通兮三登九上時論祖道兮搶行奪市噫嘻嘻謾疇昔家常德業總包融不亞龐公一頭地」


** 與輿若乘禪人

「　一喝老僧未許一蹋兩面三頭與君一齊打脫好作渡人之舟」


** 復松宇李居士偈(三)

「　道本無形狀云何有取求取求屬影像來去總浮漚不墮名言數豈同知見侔若能於此薦安用早回頭」


(又)
「　水中捉月月雙月空裏挐風風自風挐捉月風非動靜天然動靜豈從容若言得不得有二更道管他又一重者裏誰知復誰見復將誰面與誰融大都心性假名字只為悟迷分異同徑入無生無舍宅無生有入即羅籠一一分明親道破莫將五色畫虛空」

(又)

「　二六時中既穩默行住坐臥巳婆娑真空不空非口語空不空也更淆訛若是隨心而應用隨心應用早蹉跎隨心隨處多身相應用依前萬萬波須到無心無用處自然無處不禪那」


** 與憨之秀禪人

「　一喝明明事巳周無容下口處難酬報恩有待憑君力抖擻精神接聖流」


** 送別湖巖道兄

「　數思世末幾滄桑獨喜同門箇箇長茲去頻開三尺劍惡名從此播諸方」


** 弔蒼峨道兄

「　四十餘年夢眼開眼開何速別塵埃三秋話會曾相唯一日逃禪擬再猜生死門頭丟臭褲涅槃道上掃蒼苔聊將數句頻津送謾請高流歸去來」


** 訪琇峨道兄

「　登高無直徑策杖步幽林薄霧籠山閣晴松快野禽坐聞猿唱曲靜聽月敲琴更入尋詩處雲深客亦深」


** 壽湖巖道兄

「　自入乾坤舍許多事不全好人無百歲禍害有千年欲祝千年壽喜餘百歲堅虛空三爛壞箕翼共綿綿」


** 訪雪波座主

「　梯危涉險足頻攀步入高林谿更灣閣抱層巖巖抱閣山連野水水連山日移竹影敲詩案風送蘆煙鎖石關莫謂南窗開不掩早知明月夜來還」


** 向日葵

「　滿懷造化運方隅不類池渠荷與蘆形接陽和隨動蕩色垂秋艷有規模旋樞共爾終時度斗斡同伊傲月圖夕旦循環程幾度何如些子應天都」


** 照鏡石

「　不藏寶匣倚江干一道清光掩蔽難真偽相昭容易見影形覿面等閒看幽私爍破乾坤靜妖艷收來毛骨寒萬象俱該全體露虛空也自把眉攢」


** 盤石生蓮(二)

「　瘦石玲瓏載月娟和泥捧出不泥蓮胎懷白氣開時節蘊得清香待有年傘蓋照人荷霧靄蜂房吐蕊藕雲旋多情特為光山寺殿閣重重泛紫煙」


「　種伏雲根徹竅中兩三掬水露全工鮮鮮芳艷留青眼馥馥香霞逐遠風葉裏裁詩詩意綠華間摘句句聯紅自來忘卻開蓮社蓮自開來覓遠公」


** 道傍梅次韻

「　薄霧迷津勢莫尋忽朝天霽弄香侵瞻風撥草奇高節抱雪懷芳吐素心朵朵書春傳意遠枝枝送臘遞情深從他來去人標指一日垂涎孰不驚」


** 新月

「　如梳如耳如邊鏡說似鉤環更莫欽想是天人騎馬過一蹄印破五湖心」


** 紅梅

「　冰姿雪骨久懷丹吐出令人子細看本色不從桃杏借一簾星燦玉闌干」


** 破氈帽次韻

「　有舷無頂太郎當亂髮髼鬆滿面揚不得眉毛分界畔一頭都是眼睛眶」


** 應時歌

「　半夜子齁鼾穿夢耳恍如雷不在枕頭裏雞鳴丑鼠逐貓兒走撞出門駭殺趙州狗平旦寅眉毛舊轉新掀衾起日計正相應日出卯芒鞋腳下討路高低竹杖知分曉食時辰脫粟與芹羹一頓飽處處引風生禺中巳晝閒無活計牧群牛箇箇掀天地日南午打動無皮鼓令如是拍拍騰今古日昳未攜酒莫遲醉淵明來混入吾儕隊晡時申野老佚山亭閒遠眺銕笛一村聲日入酉白月光如晝看金烏也解翻觔斗黃昏戌明暗奚分布簾不捲人在深深處人定亥就榻和衣蓋任高眠一覺無疆界」


** 四威儀

「　山中行一步一箇墩看子細蹋破嶺頭雲山中住死蛇當古路擬挑開無覓挑開處山中坐不消強捏合太分明鼻直眼橫箇山中臥熟睡長伸腳剛醒來流鶯啼夢過」


** 未示寂前書自感偈云

「　早出孃胎三十年千生萬受盡鑽研幾將劫運消磨後心倦神疲嬾向前」


師一日示微疾忽喚門人指禪床云翻過去也是我
翻過來也是我咳唾也是我掉背也是我只須到我
無我所復云咄咄言罷端然長往。
斗菴禪師錄(終)

　(嘉興吳知先書　倪天章刊
康熙壬戌年季春月嘉禾楞嚴般若坊附藏流通)