#+TITLE: 仁王經合疏-隋-智顗
#+DATE: 2018-05-12 10:22:43
#+SOURCE: github.com/kanripo/KR6c0209 master 0ce8a5be                

* No. 513-A
 鍥仁王般若經合疏敘

仁王般若疏。安史之亂。橫罹兵燹。中原絕其傳。至宋
初。四明祖師。多方求之。卒不克獲。嘗傳于吾扶桑。師
授相傳。而講究亦聞。豈此疏與吾邦特有因緣邪。將
吾邦之士。信道之篤。守而弗失歟。然經疏各行。艱乎
尋對。且亥豕相望。句讀難分。邇世以來。疏本僅傳。而
講究稍疎。想非斯之故歟。余嘗竊欲分會校訂。以便
學者。而事緣為阻。未酬素志。頃日劂生持一方冊。題
曰仁王般若合疏者。來請余弁言焉。余取覽之。則閩
為霖霈公之所合。而訂正稍精。嗚呼余嘗所欲為而
未果者。況經先達之表章。豈惜鄙辭而不表隨喜之
忱哉。於是乎書。

元祿壬午春二月下浣　天台山亮潤大雲序
* No. 513-B
 合刻仁王護國般若經疏序

昔天台智者大師廣說諸疏皆巳廣行震旦獨仁王
一疏流落海外凡數百載至宋藉賈客之力始還本
土亦弗克大行于世僅祕之龍藏而巳近因　國運
式微災變迭至本炤上人深抱𣏌人之憂乃鏤仁王
經板印行普勸持誦繼而為霖上人又謂經義幽遠
非疏莫通乃取天台舊疏合之夫此疏傳自陳隋巳
千有餘載而若存若亡不能大顯于世雖老師宿學
鮮有得一見之者今二子乃能舉行於四海鼎沸蒼
生塗炭之秋是知此疏與末劫眾生有大因緣故龍
天借其力以流通之歟但願人人因疏而通經因經
而達理則般若神力靡所不破亦靡所不護而佛果
菩薩且賴之成立況國土乎況生靈乎或者謂治亂
循環天之所命閉門誦經前人敗德今又何取於此
余謂治亂固繇天命天命實本人心故人心者治亂
之源也非獨釋氏侈談此旨即遠稽儒典若大易若
洪範亦備載之豈可盡委之天命而無造命之術哉
誠能深味此經之旨則造命無遺術矣知命君子請
於茲三致意焉。

旹
崇禎甲申年孟夏下澣鼓山嗣祖沙門
　　元賢題于寶善丈室
* No. 513-C
 仁王護國般若經疏序
朝請郎飛騎尉賜緋魚袋　晁說之　撰

陳隋間天台智者遠稟龍樹立一大教九傳而至荊
谿荊谿後又九傳而至新羅法融法融傳理應應傳
瑛純皆新羅人以故此教播於日本而海外盛矣屬
中原喪亂典籍蕩滅維此教是為不可亡者亦難乎
其存也然杲日將出而曉霞先昇真人應運而文明
自見我有宋之初此教乃漸航海入吳越今世所傳
三大部之類是也然尚有留而不至與夫至而非其
本真者仁王經疏先至有二本眾咸斥其偽昔法智
既納日本信禪師所寄辟支佛髮答其所問二十義
乃求其所謂仁王經疏信即授諸海舶無何中流大
風驚濤舶人念無以息龍鼉之怒遽投斯疏以慰安
之法智乃求強記者二僧詣信使讀誦以歸不幸二
僧死于日本至元豐初海賈乃持今仁王疏三卷來
四明於是老僧如恂因緣得之其文顯而旨微言約
而意廣以秦譯為本義勢似觀心論疏實章安所記
智者之說也恂道孤而寡偶學古而難知食貧而力
不足無以為此經毫髮之重每指而嘆曰其來晚學
而艱如此寧封野馬而飽蠹魚不能下几案以視人
嗚呼此疏曾不得輩行於三大部中而匿光痊彩猶
若海外之遠歟恂今年七十有六歲乃一日抱之而
泣曰殆將與吾俱滅邪吾前日之志非也遇嵩山晁
說之曰曷不為我序而流通之說之自顧何足以與
此亦嘗有言曰智者若生齊梁之前則達磨不復西
來矣盡法性為止觀而源流釋迦之道囊橐達磨之
旨今方盛於越中異日會當周於天下豈獨是書之
不可掩哉顧予老不及見之為恨姑序其所自云爾。

政和二年壬辰四月癸卯序

* 仁王般若經合疏目次

  
  * 卷之上
  
  * 序
  * 凡例
  * 科
  * 序品第一
  * 卷之中
  
  * 觀空品第二
  * 菩薩教化品第三
  * 卷之下
  
  * 菩薩教化品之餘
  * 二諦品第四
  * 護國品第五
  * 散華品第六
  * 受持品第七
  * 囑累品第八

仁王般若經合疏目次(終)

* 合仁王經疏凡例

  
  * 經疏異帙者古制也以割裂聖經恐簡褻故然而猶割裂者有二意一異帙者封閉藏中能探討者有幾人今合為一帙使窮陬僻壤皆得見故二異帙者經疏不相聯屬非宿學未易尋繹今合為一帙使讀者繇科以入經繇經以入疏繇疏以會理綱目整齊脉絡調鬯雖蒙學之士亦可遡流問源也是則功大而過小故合之。
  * 疏中諸科或有標而無結或有結而無標者良以歷年既遠刊寫者脫誤今據其所當有者前後互相補之。
  * 疏中或有疑誤及字畫亥豕者竊為訂正然必考諸經對諸記平準諸心衡以求歸於至當之域且又嘗請證諸老師宿衲葢不敢妄有增損云。
  * 古疏既未與經合其提經處但標某句下今既合經入疏列疏於經下其某句下數字悉刪去以免繁重之咎間有合若干子科於一段經文之內者
則姑存之以便知其斷節葢欲省列煩細諸科故。
  * 此疏科段雖巳分明而科目未嘗提出且散在經文之下不便檢閱今依諸疏舊例以全科總列圖於前脉絡井然序次弗亂庶幾觀者可一覽而盡。
  * 宋紹定間有善月法師撰神寶記以通疏今疏文間有肯綮難解者略引一二或記有所未詳則又竊附管見并細書頂上。
  * 或問子欲弘通是經不自別出手眼而僕僕於古註是引得無拾昔人糟粕乎曰不然東土釋經天台為最一經櫽栝千古遵承矧此疏失而後得其得之又如此之難字字珠玉罔不可珍雖謂今人未必不如古人而古人有必不可及處所以今人竭盡伎倆不出古人範圍也予豈好古而病今者哉亦識法者懼耳。
* No. 513-D
 仁王護國般若波羅蜜經疏科


  
  * 仁王經疏科文分(二)
  
  * 一經前玄義(五)
  
  * 一釋名
  * 二辨體
  * 三明宗
  * 四論用
  * 五判教
  * 二入文解釋(三)
  
  * 一序分(即序品)(二)
  
  * 一證信序(六)
  
  * 一所聞法體
  * 二能持阿難
  * 三聞持和合
  * 四說教之主
  * 五說教之處
  * 六同聞之眾(二)
  
  * 一列眾(三)
  
  * 一此土眾(三)
  
  * 一聲聞眾(二)
  
  * 一聲聞(五)
  
  * 一通號
  * 二列數
  * 三行位
  * 四歎德
  * 五總結
  * 二緣覺
  * 二菩薩眾
  * 三雜類眾(二)
  
  * 一別(四)
  
  * 一人(二)
  
  * 一清信男
  * 二清信女
  * 二士
  * 三天(二)
  
  * 一色天
  * 二欲天
  * 四仁王
  * 二總
  * 二他方眾
  * 三化眾
  * 二總結
  * 二發起序(五)
  
  * 一佛自現瑞(五)
  
  * 一護佛德
  * 二現瑞時節
  * 三正住十地
  * 四入寂定
  * 五思緣現瑞
  * 二時眾生疑(三)
  
  * 一明眾生疑
  * 二申眾疑意
  * 三問眾不决
  * 三覺悟如來
  * 四佛昇華座
  * 五大眾歡喜
  * 二正說分(中間六品)○
  * 三流通分(即屬累品)○


  
  * ○第二正說分(四)
  
  * 一明內護(前三品)(二)
  
  * 初略開二護
  * 二問答廣釋(二)
  
  * 先問
  * 次答(三)
  
  * 一明自利行(觀空品)(二)
  
  * 一正釋觀空(二)
  
  * 一正釋(二)
  
  * 初標宗正釋(二)
  
  * 初正釋(二)
  
  * 一所化境
  * 二能化智(三)
  
  * 初約法
  * 二解釋
  * 三結成
  * 二結行
  * 二問答重釋(二)
  
  * 初明三般若(三)
  
  * 初實相般若(二)
  
  * 先問
  * 次答(二)
  
  * 一明真則無化
  * 二明俗則有化
  * 二觀照般若(二)
  
  * 先問
  * 次答(二)
  
  * 先略
  * 次廣(二)
  
  * 初正廣釋(二)
  
  * 先明法空性空
  * 二歷法明空(二)
  
  * 先正明
  * 後釋成空義(二)
  
  * 初就識陰
  * 次例四陰
  * 二明能觀之智雙照空有(二)
  
  * 先明觀照(二)
  
  * 一照空(二)
  
  * 一明照相
  * 二明空分齊
  * 二照有
  * 次明得失(二)
  
  * 初明邪觀
  * 二明正觀(二)
  
  * 一明行
  * 二明位
  * 三文字般若(五)
  
  * 一明多佛共說
  * 二舉喻
  * 三格量
  * 四舉況
  * 五明信解相
  * 二依教發觀(二)
  
  * 初明邪觀
  * 二明正觀(二)
  
  * 初約染淨因果以明空相(二)
  
  * 初明生死空(二)
  
  * 初正明生死
  * 二辨空所由
  * 二明佛果空
  * 二約無聽說以明空相
  * 二總結
  * 二時眾得益
  * 二明利他行(教化品)○
  * 三明二護所依(二諦品)○
  * 二明外護(即護國品)○
  * 三明報恩供養(即散華品)○
  * 四明弘經相貌(即受持品)○


  
  * ○二明利他行(教化品)(二)
  
  * 一發問
  * 二佛答(二)
  
  * 初答前二問(三)
  
  * 初正答二問(二)
  
  * 一正答前問兼利他(三)
  
  * 初略答
  * 二廣答(五)
  
  * 初伏忍(三)
  
  * 一十住
  * 二十行
  * 三十回向
  * 二信忍
  * 三順忍
  * 四無生忍
  * 五寂滅忍(文)(四)
  
  * 初標名位
  * 二辨除障
  * 三約諦辨異
  * 四攝化分齊(二)
  
  * 初略
  * 二廣(後作依宗廣釋)
  * 三總結
  * 二正答後問兼自利(二)
  
  * 先問
  * 後答(二)
  
  * 先略
  * 後廣(三)
  
  * 初標
  * 次釋(十)
  
  * 一善覺地
  * 二離達地
  * 三發光地
  * 四炎慧地
  * 五難勝地
  * 六現前地
  * 七遠行地
  * 八等觀地
  * 九善慧地
  * 十法雲地
  * 後結
  * 次月光偈讚○
  * 後如來述成○
  * 次答第三問○


  
  * ○二月光偈讚(三)
  
  * 一時眾供養
  * 二月光讚佛(二)
  
  * 一明讚處
  * 二正發言讚(三)
  
  * 一總頌上義(三)
  
  * 初歎別相三寶
  * 二歎五忍
  * 三歎一體三寶
  * 二別歎十四忍(五)
  
  * 初頌伏忍(二)
  
  * 初頌伏忍方便(二)
  
  * 先明離過
  * 次明攝位
  * 二頌伏忍功德(二)
  
  * 初別歎三品(為三輪王)
  * 次總歎三品(二)
  
  * 初列三十心
  * 次正歎功德
  * 二頌信忍(二)
  
  * 先頌三品(三)
  
  * 一頌初地下品
  * 二頌二地中品
  * 三頌三地上品
  * 後結歎
  * 三頌順忍(二)
  
  * 初正頌(三)
  
  * 初四地下品
  * 次五地中品
  * 後六地上品
  * 後總結
  * 四頌無生忍(三)
  
  * 初頌七地下忍(二)
  
  * 初釋行相
  * 二斷惑分齊
  * 次頌八地中忍
  * 後頌九地上忍
  * 五頌寂滅忍(二)
  
  * 初頌十地下品
  * 二頌玅覺上品
  * 三結頌五忍(三)
  
  * 一歎淨土果
  * 二歎法身果
  * 三歎利益果
  * 三大眾得益


  
  * ○第三如來述成(二)
  
  * 初讚能說(二)
  
  * 先正讚
  * 後述讚
  * 後讚所說(三)
  
  * 初正讚(三)
  
  * 初釋不可思議(三)
  
  * 一略說
  * 次假徵二藏
  * 後廣釋(三)
  
  * 初就佛明不可思議
  * 二合釋二藏明不可思議(二)
  
  * 先釋(二)
  
  * 初人法相對明不思議(二)
  
  * 初明人空
  * 二明法空
  * 二境智相對明不思議(二)
  
  * 初辨境空
  * 後釋智空
  * 後結
  * 三雙結二藏明不可思議
  * 二釋不可度量
  * 三釋唯佛能知
  * 二勸修(三)
  
  * 初正歎觀修
  * 二徵
  * 三廣釋
  * 三大眾供養


  
  * ○次答第三問即所化眾生之相(三)
  
  * 初牒問
  * 二正答(二)
  
  * 一略
  * 二廣(二)
  
  * 一明所化如幻(二)
  
  * 先釋(六)
  
  * 一釋法假(二)
  
  * 一正明法假(二)
  
  * 一明本識能生色心
  * 二明色心成陰界(二)
  
  * 初成五陰
  * 二明成十二處
  * 二明凡聖境差
  * 二明受假
  * 三釋名假(二)
  
  * 一明佛前無名
  * 二明佛為立名
  * 四明相續假
  * 五釋相待假
  * 六釋因生假
  * 後結
  * 二明能化如幻
  * 三得益(即時得益)(眾)


  
  * ○第三明二護所依(二諦品)(二)
  
  * 一問答(三)
  
  * 一明二諦不二(二)
  
  * 先問
  * 次答(三)
  
  * 一正答
  * 二引證(三)
  
  * 初正伸二諦
  * 次釋義
  * 三結成上義
  * 三釋成(二)
  
  * 先明二義
  * 後明一義(三)
  
  * 初能所相對明一義
  * 二境智相對明一義
  * 三染淨相對明一義
  * 二明說法不二(二)
  
  * 先問
  * 次答(二)
  
  * 一明說空
  * 二明修空(三)
  
  * 初辨修習
  * 二逐歎重釋
  * 三結修成
  * 三明法門不二(二)
  
  * 先問
  * 次答(三)
  
  * 一略答
  * 二廣答
  * 三結答
  * 二勸持(二)
  
  * 一歎教
  * 二舉名勸持


  
  * ○第二明外護(即護國品)(三)
  
  * 一誡聽勸持
  * 二廣釋(三)
  
  * 一廣釋護法(三)
  
  * 一護國(四)
  
  * 一護時
  * 二護法(三)
  
  * 初明福田
  * 次明供養
  * 後明說
  * 三護體
  * 四顯所護
  * 二護福
  * 三護難
  * 二引古證今(二)
  
  * 先引天證護國
  * 後引人證護身(二)
  
  * 一明難事
  * 二明能護難(三)
  
  * 一請修福
  * 二聽許
  * 三正明護難(二)
  
  * 初長行依教請護
  * 二說偈加護(二)
  
  * 一說偈(四)
  
  * 初說無常理
  * 二說苦理
  * 三說空理
  * 四說無我理
  * 二獲益
  * 三結示勸持
  * 三時眾得益


  
  * ○第三報恩供養(即散華品)(三)
  
  * 一散華供養(三)
  
  * 一聞經勸持
  * 二散華供養(三)
  
  * 一行華
  * 二般若華
  * 三妙覺華
  * 三諸王發願
  * 二佛現神變(二)
  
  * 先現變
  * 後得益
  * 三歎教勸修


  
  * ○第四示弘經相貌(即受持品)(三)
  
  * 初問答須受持(二)
  
  * 一月光請
  * 二如來答(三)
  
  * 初總標
  * 次別釋(十三)
  
  * 一習種性法師(五)
  
  * 一標位
  * 二辨差
  * 三行業
  * 四舉劣況勝(二)
  
  * 先舉劣
  * 後況勝
  * 五入位時節
  * 二性種性法師
  * 三十回向菩薩(巳上三位三賢)
  * 第四法師(即初地)(五)
  
  * 初標位
  * 二辨修行差別(二)
  
  * 初顯二諦為相(二)
  
  * 先標章
  * 次別釋(二)
  
  * 先釋實智
  * 次釋方便智
  * 二顯二諦同異
  * 三明時節
  * 四明生淨土
  * 五明登位
  * 第五法師(二地)
  * 第六法師(三地)
  * 第七法師(四地)
  * 第八法師(五地)
  * 第九法師(六地)
  * 第十法師(七地)
  * 第十一法師(八地)
  * 第十二法師(九地)
  * 第十三法師(十地)(四)
  
  * 一標位
  * 二明證時分
  * 三對位辨差(五)
  
  * 一伏斷差別
  * 二信見異
  * 三漸頓差別
  * 四常無常異
  * 五等無等異
  * 四明入定位
  * 後總結
  * 二付王受持(四)
  
  * 一讚用勸持(二)
  
  * 一略
  * 二廣(二)
  
  * 初標除難福生
  * 二問答分別
  * 二讚名勸持(二)
  
  * 先讚名勝
  * 後勸供養
  * 三釋勸所由
  * 四稱名付囑
  * 三時眾得益(五)
  
  * 一修羅益
  * 二人王益
  * 三天益
  * 四大眾益
  * 五菩薩益


  
  * ○第三流通分(囑累品)(二)
  
  * 先付囑誡勅(二)
  
  * 先略付囑
  * 二廣付囑誡勅(二)
  
  * 初明付囑(二)
  
  * 先付時
  * 二明付人法
  * 二廣辨七誡(七)
  
  * 一誡諸滅法過(三)
  
  * 初明滅法人
  * 次辨滅法過
  * 後結成過
  * 二誡壞四眾行
  * 三誡禁不依法
  * 四誡自毀(三)
  
  * 初自毀
  * 二起惡
  * 三招報
  * 五誡使役
  * 六誡自咎
  * 七誡謬信
  * 二大眾奉持(二)
  
  * 先奉持
  * 次奉行


仁王經疏科文(終)
No. 513
佛說仁王護國般若波羅蜜經疏卷上
姚秦三藏法師鳩摩羅什　譯
陳隋　天台　智者大師　疏
閩建州後學沙門　道霈　合

大科分二一經前玄義二入文解釋今初。

大師於諸經前例作五重玄義一釋名二辨體
三明宗四論用五判教此經以人法為名實相
為體自行因果為宗權實二智為用大乘熟酥
為教相。

** 第一釋名
所言名者有通有別經之一字通諸部
也佛說仁王護國般若波羅蜜者別也又佛說仁
王護國別此部也般若波羅蜜通諸部也然諸經
立名不同或單就法如涅槃經或單就人如阿彌
陀經或單從譬如梵網經或人法兩題如淨名及
此經或法喻雙舉如法華經或三具足如華嚴經
所言佛者具德之義自覺異凡覺他異聖覺滿異
菩薩八音宣暢名說此能說之人也仁王下名所
說之法施恩布德故名為仁統化自在故稱為王
仁王是能護國土是所護由仁王以道治國故也
若望般若般若是能護仁王是所護以持般若故
仁王安隱若以王能傳法則王是能護般若是所
護也又仁者忍也聞善不即喜聞惡不即怒能含
忍於善惡故云忍也王者統也四方歸統故也此
因緣釋約教則見諸法生知生是實見諸法滅滅
則是空空則六塵等國不動不轉故三界結盡則
王安隱此二乘所得名為仁王三藏意也於凡聖
同居土而得自在若觀諸法色即是空不生不滅
如幻如化三界煩惱一時頓斷住於界外化城之
中生巳度想生安隱想則是三乘之人共行十地
能護方便有餘化城之國各得稱王此通教意若
觀諸法空即是色色無邊故般若等法亦復無邊
雖復無邊而與心不相妨礙如函大葢大而無邊
之法在一心中一一法中具諸佛法從於初地乃
至妙覺分分圓滿住蓮華臺不動不轉能動能轉
即十地菩薩住檀等六各各為王此別教意也若
觀諸法本來不生今則無滅雖無生滅生滅宛然
雙炤雙亡契乎中道廣大如法界究竟若虗空即
從初住乃至佛地四十二心分分明證中道之理
住常寂光各得稱王此圓教意也又三藏中羅漢
支佛煩惱盡故得稱仁王菩薩及果向忍見思未
盡但名王不名仁也通教佛地別教妙覺圓教極
果各是仁王當教自有優劣若非仁則是王也若
約本迹即三教之仁王為迹圓教之仁王為本分
論本迹則圓教十行能為別教之本通教佛地即
是別教之迹三藏二乘復是通教中本展轉當教
各有本迹(云云)觀心者觀生滅法見色是有析之
至空心於色上而得自在此生滅觀心仁王也觀
色即是空空色自在此無生觀心仁王也若觀空
即是色次第而入中道正觀此無量觀心仁王也
若觀色空空色不二而二二而無二雙炤雙亡此
是實相一心三觀三觀一心如彼天目不縱不橫
而得自在此圓教觀心仁王也我今聖主道化無
方子育蒼生仁恩普洽恒以三觀安隱色心迹尚
叵窮本誠難究矣般若者此云智慧即智論四十
二卷中釋也開善藏法師並用此說論第七十又
有一解云般若不可稱般若甚深極重智慧輕薄
是故不能稱莊嚴旻師以此文說般若名含眾義
智慧唯是一門非正翻譯詳二師說各成諍兢今
為通之夫般若者自有二種一實二權權即可翻
實則不可實則圓教權則前三又權不可翻即三
藏實色不可令色即是空實即可翻即三智也通
教一切智別教道種智圓教一切種智豈可各固
一見以局大方火炎不可取實當有在也然智與
慧經論解殊成實合釋云真慧名智即慧是智也
淨名離說知一切眾生心念如應說法起於智業
不取不捨入一相門起於慧業者釋云智是有慧
是空有智故不住空有慧故不住有今此般若具
翻八部有人云天王一部即仁王部攝此解不可
若如大經中明人王亦天王斯則可也問人仁字
別云何取同答大經云有仁恩故名之為人老經
云聖人不仁以百姓為蒭狗故知人王行仁不求
恩報若背道之主但人非仁順道之主是人亦仁
問仁義云何答以字論義理則易明上一表天德
下一表地德立人表人德聖主道侔造化德合三
才故云仁王也問古人云仁王經非正傳譯是事
云何答寡識小智深可憐憫豈有不見目錄即云
非是正翻海庸不信山木似魚夏革亦云古初無
物嗚呼盲目誚玻瓈珠且準下經自有兩本一廣
說如散華品云爾時十六大國王聞佛所說十萬
億偈般若波羅蜜散華供養二者略本即今經文
譯者不同前後三本一者晉時永嘉年月支三藏
曇摩羅察晉云法護翻出二卷名仁王般若二是
偽秦弘始三年鳩摩羅什於長安逍遙園別舘翻
二卷名佛說仁王護國般若波羅蜜三者梁時真
諦大同年於豫章實因寺翻出一卷名仁王般若
經疏有六卷雖有三本秦為周悉依費長房入藏
目錄云耳波羅蜜者此云事究竟亦云到彼岸生
死為此涅槃為彼煩惱為中流六度為船筏此因
緣釋也三藏實有為此實有滅為彼見思為中流
八正為船通教以色為此即空為彼見思為中流
六度為船別教以色空為此空即是色為彼無明
為中流無量行為船圓教以色空空色不二而二
為此二而無二為彼無明為中流一行無量行無
量行一行為船隨前諸教而度云到彼岸此約教
釋也空觀觀色即空及色滅空雖有巧拙同斷見
思而論彼此假觀觀三假得理論彼此中觀十信
巳前十住巳後論彼此此觀心釋也經有翻無翻
各具五義廣如法華玄(云云)約教六塵俱經經云
或以光明而作佛事即色塵為經或以音聲而作
佛事即聲為經或以飯香而作佛事即香塵經食
飯入津即味塵經搖脣動舌即觸塵經寂然無聲
諸菩薩等得入三昧即法塵經一一塵根各有約
教本迹觀心釋也又但以文字為經心行為緯能
成正覺之匹帛故取世經以喻焉。

** 第二辨體
有人云文義為體此通說也有云無相
為體者四教皆有無相無相永漫亦通說也有云
以五忍十地為體如下經云五忍是菩薩法具列
五忍竟結云名為諸佛菩薩脩般若波羅蜜故知
因脩般若證五忍一切佛菩薩無不由五忍而成
聖故以五忍十地為體今則不然先釋體字體者
法也各親其親各子其子君臣撙節若無體者則
非法也出世間法亦復如是善惡凡聖菩薩佛一
切不出法性正指實相為體普賢觀云大乘因者
諸法實相大乘果者亦諸法實相實相即法性依
此法性因得法性果故知此經以實相為體若別
論之般若二種一共二乘人說二者不共準此實
相亦有二種一共二不共共者但見於空不見不
空不斷無明但除見思此偏真實相不共者名中
道實相別教地前次第脩初地方證圓教一心從
初住乃至佛果皆名圓證若論權實即共者是化
他之權不共者是自行之實(云云)約教即般若是
通唯無三藏有三乘共行十地有別入通有圓入
通通正二旁即通別是權圓教是實此經雖具三
教正以圓實相為體也。

** 第三明宗
宗者要也所謂佛自行因果以為宗也
有以無生正觀為宗離有無二邊假云中道故下
文云般若無知無見不行不受不生不滅此通教
意但得於權而失於實今以佛自行因果以為宗
要令諸聞者欣樂增脩一色一香無非般若般若
真智離有離無雖離有無有無宛然雖復宛然只
自無相故以無相因果以為宗也問宗與體何異
答宗如綱裘體如毛目振裘毛舉動綱目起宗體
之義若此又如釵釧金銀是體匠者造之是宗今
實相之理是體脩因得果為宗也(云云)。

** 第四辨用
用者力用也有人云此經以內外二護
為用內護者下文云為諸菩薩說護佛果因緣護
十地行因緣言外護者下文云吾今為汝說護國
因緣令國土獲安七難不起災害不生萬民安樂
名外護也此但得一俗一真真又不定通別圓皆
有十地為護何者十地故不可全依今以諸佛二
智為力用以諸如來皆以實智自炤權智炤他然
此經有三種權實通別雖有實智亦名為權圓教
雖復有權亦總稱實以圓教是佛自行二智炤理
即鑒機鑒機即炤理如薩婆悉達彎祖王弓滿名
為力穿七鐵鼓貫一鐵圍山洞地徹水名為用通
別力用微弱如凡人弓箭何者以通稟化他二智
或等炤理不遍或次第方知不若圓教圓炤圓證
故以圓中二智為用也即權智護同居有餘實報
等國令七難不起實智護圓教四十二心之因果
經云護十地行因緣此通約三教所行十地也(云
云)。

** 第五明教相
弘宣正法須識教之偏圓廣如法華
玄義今略明之教者聖人被下之言也相者分別
同異也此經部屬般若教通衍門是熟酥味經說
護佛果及護十地行因緣又王問摩訶衍云何炤
故知非三藏教明矣雖有八偈談無常生滅等事
乃舉往昔百法師用小乘說世間不堅以勸普明
捨國即屬助道非今經正說也經前玄義竟。

次入文解釋。
夫震旦講說不同或有分文或
不分者只如大論釋大品不分科段天親涅槃
即有分文道安別置序正流通劉虬但隨文解
釋此亦人情蘭菊好樂不同意在達玄非存涉
事今且依分文者序彰聖人說法必有由漸名
序分正顯利益當時名正說分末世眾生同霑
法利名流通分此經八品序品為序分觀空下
六品為正說分囑累品為流通分若望經文受
持品末佛告月光下即是流通分(云云)今初。

「佛說仁王護國般若波羅蜜經序品第一」

【佛說仁王護國般若波羅蜜經即一部之通稱序
品第一即部內之別名也序者由也次也品者梵
云䟦瞿此云品謂品類也義類相從即為一品第
者欲令不亂一者義乃在初文分二。

一者證信二者發起亦名通序別序亦名如來
序阿難序亦名經前序經後序六事證經名證
信序起發正宗名發起序諸經通有名通序此
經獨有名別序金口所說名如來序阿難證信
名阿難序佛在時有名經前序集者所置名經
後序今且依初從如是下至僉然而坐名證信
序爾時十號下是發起序證信序者大智論云
佛於俱夷那竭國薩羅雙樹林中北首臥將入
涅槃爾時阿難親愛未除心沒憂海阿泥盧豆
語阿難言汝守法藏人不應如凡自沒憂海佛
將付汝法汝今愁悶失所受事汝當問佛佛般
涅槃後我等云何行道誰當作師惡口車匿云
何共住佛說經初置何等語阿難聞巳悶心小
醒於佛後臥床邊具以事問佛答依四念處住
解脫經戒即是大師車匿比丘如梵天法治之
若心須改教迦旃延經即可得道是我三僧祇
所集法寶是初應置如是我聞一時佛在某方
某國某處樹林中是我法門中初應如是說何
者三世佛經皆有是語(云云)復次摩訶迦葉等
問阿難佛初何處說法說何等法阿難答如是
我聞一時佛在波羅奈國仙人鹿林為五比丘
說苦聖諦爾時大眾聞者皆信具如智論第二
(云云)為是事故有證信序(云云)文為六一如是
舉所聞之法體二我聞明能持之阿難三一時
明聞持和合感應道交四佛明說教之主五住
王舍城下明說教之處六與大比丘眾下明同
聞之眾今初。】

「如是。」

【如是者三世佛經皆安如是諸佛道同不與世諍
此世界悉檀大論云舉時方令人生信事此為人
悉檀破外道阿漚二字此對治悉檀肇云如是者
信順之辭也信則所聞之理會順則師資之道成
理會即第一義悉檀此四皆是因緣釋(云云)約教
者佛明俗諦有文字真諦無文字阿難傳佛俗文
不異名如因此俗文會真無非故名是此藏教經
初如是也佛明即色是空空即是色色空空色無
二無別空色不異為如即事而真為是此通教經
初如是也佛說死生是有涅槃是無從死生有入
涅槃無出涅槃無入於中道阿難傳之與佛無異
此別教經初如是也佛說生死即涅槃即中道徧
一切處無非佛法名如實相阿難傳此與佛無異
為如如如不動名之為是此圓教經初如是也此
經具三教三諦如是之義阿難傳之無錯無謬也。

二明能持之阿難。】

「我聞。」

【我聞者大論云耳根不壞聲在可聞處作心欲聞
眾緣和合故言我聞我總耳別舉總攝別世界釋
也阿難昇座口稱我聞大眾悲泣飛空說偈此為
人也阿難昇座眾疑釋迦重起或阿難成佛或他
方佛來若唱我聞三疑即遣此對治釋也阿難隨
俗稱我聞第一義中我即無我聞即無聞不聞而
聞不我而我此第一義釋也約教者釋論云凡夫
三種謂見慢名字學人二種無學一種阿難是學
人無邪我能伏慢我隨世名字稱我此三藏意也
十住毗婆沙云四句稱我皆隨邪見佛正法中無
我誰聞此通教意也大經云阿難多聞士自然能
解了是我及無我知我無我二而不二雙分別我
無我此別教意也若阿難知我無我不二而二二
而無二方便為侍者傳佛智慧此圓教釋也正法
念經有三阿難一阿難陀此云歡喜持小乘藏二
阿難䟦陀此云歡喜賢持雜藏三阿難娑伽此云
歡喜海持佛藏阿含有典藏阿難持菩薩藏葢指
一人而具四德傳持四教其義分明觀心者有空
觀假觀中道正觀即空者我即無我也即假者無
我即我也即中者是真我也聞者阿難佛得道夜
生侍佛二十餘年未侍佛時應是不聞大論云阿
難展轉聞非是悉聞報恩經阿難乞四願未聞之
法願佛重說胎藏經云佛從金棺出金色臂重為
阿難現入胎出胎相諸經因此皆得稱聞法華云
阿難得記即時憶念過去佛法令如現在前故一
切稱聞因緣釋也若歡喜阿難面如淨滿月眼若
青蓮華親承佛旨如仰完器盛水瀉之異缾一句
無遺此持聞聞法也歡喜賢住學地得空無相願
六根不漏持聞不聞法也典藏阿難多所含受如
雲持雨此持不聞聞法也阿難海是多聞士自然
能了常與無常等若知如來常不說法是名多聞
佛法大海水流入阿難心此持不聞不聞法也此
經具三教即阿難一人以三德傳持也(云云)。

三明聞持和合感應道交。】

「一時。」

【一時者肇云法王啟運之日大眾嘉會之時此世
界釋時也大論云迦羅是實時示內弟子時食時
著衣時者為人說時也三摩耶是假使除外道邪
見者對治釋時也第一義中無時無不時廣明時
義具如智論第一卷(云云)約教則見諦巳上無學
巳下名下一時若三人同入第一義名中一時登
地巳上名上一時初住巳上名上上一時今經初
說即是通一時約別圓接入則具三時(云云)。

四明說教之主。】

「佛。」

【教主者佛也佛名為覺覺諸煩惱身心二病因果
圓滿方能破縛劫初無病劫盡多病長壽時樂短
壽時苦東天下富而壽西天下多牛羊北天下無
我無人如此之處不能感佛八萬歲時南天下未
見果而脩因乃至百歲時亦如是故佛出其地此
世界釋也日若不出池中未生巳生等華皆未現
日出皆生佛若不出天人減少惡道增長佛若出
世則有剎帝婆羅門居士四天王乃至有頂此為
人釋也三乘根性感佛出世餘不能感若斷有頂
種永度生死流此對治釋也佛於法性無動無出
能令眾生感見動出而於如來實無動出此第一
義說佛名覺者覺世間苦集覺出世道滅身長丈
六壽年八十現比丘像三十四心樹下成佛者三
藏盡尊自覺覺他也帶丈六像現尊特身樹下一
念相應斷餘殘習即通佛自覺覺他也現尊特身
坐蓮華臺受佛記者別佛自覺覺他隱前三相唯
示不可思議如虗空相即圓教佛自覺覺他故像
法決疑經云或見丈六之身或見小身大身或見
坐蓮華臺為百千釋迦說心地法門或見身同虗
空迹於法界無有分別即四佛義也本迹釋者三
佛為迹一佛為本(云云)觀心釋者觀因緣所生法
析之至無此三藏拙覺觀因緣即空此通教巧覺
皆覺空也若先觀空次假後中此別教假覺也若
觀諸法即空即假即中是圓覺也。

五明說教之處。】

「住王舍城耆闍崛山中。」

【先釋住次釋王城後釋山佛具三身住處有八應
身四住一壽命住謂五分法身等二依止住謂王
城耆山等三境界住謂三千界境四威儀住謂行
立坐臥報身三住一者天住住六欲天二者梵住
住四禪天三者聖住住空無相無願法身一住住
第一義空(云云)約教者藏佛從析門發真知無漏
住有餘無餘二涅槃通佛從體門發真住二涅槃
別佛從次第門住祕密藏圓佛從不次第門住祕
密藏二釋城具存梵音應云羅閱祇摩訶伽羅羅
閱祇此云王舍摩訶此云大伽羅此云城國名摩
伽陀此云不害人無亂殺法也亦云摩竭提此云
天羅天羅者即班足之父昔久遠時此主千小國
時王遊獵值牸獅子共王交通後月滿來王殿上
生子王審知是子而作告令言我無子天賜我子
養之長大足上班駁時人號為班足後紹王位喜
多食肉一時遽闕仍取城西新死小兒以供王膳
王大美之勅常準此廚人自後日殺一人毒流天
下舉國咸怨千小國王舉兵伐之擯在五山羅剎
翼輔而為鬼王因與山神誓殺千王方滿我願即
以神力捉得諸王唯普明王後方捕至欲行屠害
以祭山神時普明王悲啼泣恨而作是言生來實
語而今乖信班足問言汝求何信普明答曰許行
大施班足語言放汝行施事畢就我普明歡喜遠
歸本國作大施會委政太子心安形悅匍匐就終
班足問曰死門難向汝既得去何更自來時普明
王廣與班足說慈悲心毀呰煞害仍示一切悉是
無常班足聞信得空平等住於初地普集千王各
取一渧血髮三條賽山神願尋與千王都五山中
築城立舍鬱為大國迭更知政千王住故故稱王
舍又城中百姓七遍起舍七遍被燒唯王舍獨免
太子命言自今以後雖百姓家悉稱王舍應免火
難率土遂命便得免燒故百姓家盡稱王舍(云云)
又亦云王赦因普明王放千王故稱王赦又此城
四天王共造故稱王舍又摩伽陀王生一子一頭
兩面四手以為不祥裂其身首欲棄艸野有羅剎
女鬼名曰梨羅還合其身以乳養之年長成人力
葢諸國取八萬四千王置五山內立城治化以多
王住故稱王舍(云云)又摩伽陀者名持甘露處有
十二城一區祇尼大城二富樓那䟦檀大城三阿
監車多羅大城四弗羅婆大城五王舍大城六舍
婆提大城七婆羅柰大城八迦毗羅大城九贍婆
城十婆翅多城十一拘睒彌城十二鳩樓城此十
二城中後六少住前六多住又前六城中多住王
舍城報法身恩故少住舍婆提城報生身恩故也
舍者王舍城中有六精舍一竹園精舍在平地迦
蘭陀長者之所造去城西北三十里二小力獨山
精舍三七葉穴山精舍四天主穴山精舍五蛇神
穴山精舍六耆闍崛山精舍耆闍崛山此翻靈鷲
釋迦菩薩昔為鷲鳥於此山中養育父母由此得
名故云靈鷲又王舍城南有屍陀林鷲鳥居之多
食死人人欲死者鷲翔其家悲鳴作聲人以預知
知人死故稱靈鷲又山有五峰東方象頭南方馬
頭西方羊頭北方獅子頭中央鷲頭亦得名為鷲
山也問佛何故偏於王城中向鷲山說法耶答依
法華論云如王舍城勝於餘城耆闍崛山勝於餘
山以佛在勝處故顯此法門勝也今此般若是最
勝法故偏就王城耆山說也中者表說中道般若
也。

第六明同聞之眾。
諸經列眾不出四種一者
影響謂諸佛菩薩大果巳圓為令正法久住世
間故來影響二結緣眾見在雖聞而不獲益但
作當來得道因緣也三發起眾法身菩薩更相
發起請如來說共益眾生也四當機眾植因曠
古果遂今生聞法之時即能悟入也比丘比丘
尼優婆塞優婆夷等各有四義推之可解文為
二初列眾二總結初文三一此土眾二他方眾
三化眾初文三一聲聞眾二菩薩眾三雜類眾
二乘著空故初列凡夫著有故後列菩薩常行
中道故中列又聲聞心形兩勝故初菩薩心勝
形劣故中凡夫心形俱劣故後初文二先聲聞
次緣覺初文五一通號二列數三行位四歎德
五總結今初。】

「與大比丘眾。」

【與者言共釋論云一時一處一戒一心一見一道
一解脫也大者亦云多亦云勝皆阿羅漢故稱大
數至八百萬億故言多勝諸異道故言勝比丘五
義一名乞士清淨自活離四邪命二破煩惱見愛
滅故三者名號如梵漢異相各有名號四者受具
足戒故名比丘五者比之名能丘之名怖能怖煩
惱賊故名比丘四人巳上名之為眾(云云)。

二列數。】

「八百萬億。」

【三行位。】

「學無學皆阿羅漢。」

【既云有學無學云何皆云阿羅漢依成論云羅漢
二種一住二行當知行者是學人住者是無學人
故經云五戒賢者皆行阿羅漢即是學人又於此
中一文先明德行即學無學以此人學於無學之
行非是向義八人之中四向三果名學無學第八
羅漢但名無學阿羅漢者翻三義一者不生無明
糠脫後世田中更不受生故言不生二者殺賊九
十八使煩惱盡故名為殺賊三者應供智願具足
堪銷物供此藏通意也若就圓釋非但不生亦不
生不生無漏是不生也非但殺賊亦殺不賊不賊
者涅槃是也非但應供亦是供應一切眾生是供
應也(云云)。

四嘆德。】

「有為功德無為功德無學十智有學八智有學六智
三根十六心行法假虗實觀受假虗實觀名假虗實
觀三空觀門四諦十二緣。」

【文有八科法門亦可歎三人初四科歎通教人次
三假歎別教人三空下歎圓教人又初四科歎通
法假等下共歎別圓也初即為四今初歎有為無
為功德有為舉智德無為約斷德若就境論道諦
是有為滅諦是無為施物名功歸巳曰德故名功
德無學十智下次歎智差別言十智者一法智即
欲界繫法中無漏智欲界繫因中無漏智欲界繫
法滅中無漏智為斷欲界繫法道中無漏智及法
智品中無漏智是也二比智於上二界道中無漏
稱智中約四諦辨四種無漏智如上法智中明但
有法比之殊也三他心智知欲色二界繫現心心
數法及無漏心心數法少分名他心智也四世智
知諸世間有漏智慧也亦名等智凡聖同有故五
苦智觀五陰無常苦空無我也六集智有漏法因
因集生緣觀時無漏智七滅智盡滅玅出觀時無
漏智八道智道正跡乘觀時無漏智九盡智見苦
巳斷集巳證滅巳脩道巳等智論云我見苦巳斷
集巳盡證巳脩道巳也十無生智見苦巳不復更
見等也諸經或云十一智智度為如實智知一切
法總相別相如實正知無有罣礙是為如實此獨
在佛心中有二乘無分故但云十智也有學八智
者是那含人在脩道位中無盡無生智故但有八
也有學六智者謂見道中但有四諦及法比等六
智也三根者次歎三根德若脩行次第應先辨三
根後辨十智今先說果後明因也一未知欲知根
無漏九根和合信法二行人於見道中名未知欲
知根九根者謂信等五及喜樂捨意等是也二知
根信解見得人思惟道中是九根轉名知根如前
說三知巳根若至無學道中是九根轉名知巳根
(云云)十六心行者次歎十六觀門從心之所行故
名心行非心即行也依脩行次應在十智前明亦
先說果也又只離四諦為十六行行以往趣為義
脩此十六觀法能趣四實之理故名行也苦下四
行一無常二苦三空四無我集下四行一集二因
三緣四生滅下四行一盡二滅三玅四出道下四
行一道二正三跡四乘又法忍等十六行也此約
通說若地前四十位為四十地為十等覺玅覺為
十六此約別說(云云)。

法假虗實觀下次歎三假觀門法假者色陰法是
也受假者四陰是也取此二名是名名假自實無
體藉他方有是名為假又色陰是法受等是名一
切世間中但有名與色而今有三別說也(云云)言
虗實者一虗二實相形得稱陰法是虗凡夫謂實
智欲了知求不可得只實而虗名為虗實此通意
也若說別義者三假之中各有三觀法假即虗是
空觀空即假實一色一香無非般若是假觀觀之
一字是中觀以空假是方便道故不立觀名得入
中道方獨稱觀受及名等類此可解若圓說者三
法即空即假即中雙炤雙亡是也(云云)智度論云
諸法非實凡夫虗假憶想分別妄謂有人如狗臨
井自叱其影水中無狗但有相影而生惡心投井
而死眾生亦爾四大和合名之為身因緣生義動
作語言凡夫於中妄起人相此法假也生愛恚起
愚樂墮三惡道此受假也又一切法但從名字和
合更無餘名如頭足腹脊和合故假名為身如髮
眼耳鼻口皮骨和合故假名為頭諸毛和合假名
為髮分分合故假名為毛諸泥塵和合故假名為
分亦和合諸分故名為塵此即名假也以此假故
一切法空三空等者次歎三昧德以三假因緣故
得三空名此因果次第說也以法假故空受假故
無相名假故無作故大論云因三十七品趣涅槃
門涅槃門有三謂空無相無作等言空門者觀諸
法無我我所諸法從因緣和合而有無有作者無
有受者是名空門無相門者觀身雖空而有相在
人著此相故脩無相如說俯仰屈伸住立去來觀
瞻言語於中無實風依識故有所作者是識滅相
念念無故此男女有我心無智慧故妄見有骨鏁
相連皮肉相覆機關動作如木人此無相門也無
作門者無相亦無是名無作此三定諸禪中若無
不名三昧以退失故墮生死中如說能持淨戒名
比丘能觀空名行空人一心常勤精進者是名真
實行道人此三能到涅槃得三解脫門(云云)四諦
十二因緣者次歎諦緣此二有同有別同是聲聞
斷見思故名同利鈍有殊廣略數異故名別四諦
鈍根者觀大經有四種四諦生滅藏教今所不說
此經具三教有三種四諦所謂無生無量無作等
也苦等四法審實不虗名之為諦若苦集是有漏
滅道是無漏此三藏也若四俱無漏是通也若四
俱亦有漏亦無漏是別也若四俱非漏非無漏是
圓也十二因緣利鈍者觀如大經中亦有四種於
四種中各各有三別一者三世十二因緣二者二
世三者一世廣如餘說(云云)。

五總結。】

「無量功德皆成就。」

【可知。

二列緣覺眾。】

「復有八百萬億大仙緣覺非斷非常四諦十二緣皆
成就。」

【文四一唱數二標位三歎德四結成初文可知大
仙緣覺者二標位也有三差別一者獨覺如昔有
國王入園遊觀清旦見樹林華果甚可愛樂時王
食巳即便偃臥王諸婇女皆競採摘毀壞林樹時
王覺巳即悟一切諸法無常若是以外況內成大
仙緣覺二者因緣覺出於佛世聞十二因緣斷見
思惑三者小辟支佛是須陀洹人在人間生是時
無佛佛法巳滅人中七生天上亦爾不受八生自
悟成道即成小辟支佛也非斷非常者三歎德也
過去二因牽識等故非斷識等滅故二因不生故
非常又三世相續故非斷無自性故非常又順則
生死無際故非斷逆則無明燋竭故非常四諦十
二緣下四結成也問前列聲聞亦云諦緣今歎支
佛更復重明後列菩薩仍云羅漢者何耶答於一
境上取悟自差三獸度河三鳥出網河同獸異網
一鳥殊故大經云下智觀故聲聞菩提中智觀故
緣覺菩提上智觀故菩薩菩提上上智觀故諸佛
菩提良以理一見殊所以諦緣互說(云云)問緣覺
出無佛世今云何列為同聞眾答緣覺佛在世亦
有只在聲聞中攝言出無佛世者此對聲聞非謂
佛世總無緣覺也。

第二列菩薩眾。】

「復有九百萬億菩薩摩訶薩皆阿羅漢實智功德方
便智功德行獨大乘四眼五通三達十力四無量心
四辨四攝金剛滅定一切功德皆成就。」

【文五一數二號三位四德五結初文可知菩薩摩
訶薩者二標號也菩薩此云道心眾生摩訶薩此
云大道心亦云大士亦云開士若以生滅心行六
波羅蜜三祇成佛此三藏教中菩薩心勝聲聞道
卑羅漢若以無生心斷見思惑留餘習扶願受生
十地行圓當知如佛此通教中菩薩也若以無量
心行無量行淨佛國土成就眾生大慈不窮大悲
無限華臺摩頂成功德身此別教中菩薩也若以
無作心觀煩惱菩提生死涅槃無二無別非成不
成此圓教中菩薩也今此所列正列通教密兼別
圓(云云)皆阿羅漢者三明位也若三藏中佛即是
羅漢故本行云爾時世間有六羅漢五是陳如等
五人一即是佛也若通教中三乘共行十地七地
菩薩即阿羅漢若別教中十向菩薩斷三界惑盡
齊阿羅漢若圓教中十信菩薩斷三界惑盡亦齊
羅漢今皆阿羅漢者即通教菩薩大品云阿羅漢
若智若斷是菩薩無生法忍大集亦云大法菩薩
名阿羅漢問若皆阿羅漢前巳辨竟今何更明答
以菩薩形無定準或同凡像或同二乘若不別明
恐於實混濫庶幾貴小乘者知大士德齊羅漢取
名相者悟知菩薩道越凡夫故更別說也實智功
德下四歎德中先歎智德實智則照空方便智炤
有有實智故不住生死有方便故不住涅槃向者
明位雖云羅漢今此歎德即異二乘故別說也通
教菩薩七地中具實智八地巳上具方便智(云云)
行獨大乘者次歎乘二乘無分故名獨大此歎別
教菩薩也四眼者次歎眼菩薩行既未圓義當無
佛眼也通教當知如佛義推之眼亦如佛圓教十
信雖是肉眼名為佛眼今云四眼者即別教地前
菩薩也五通者次歎通具天眼等五除漏盡通通
教未斷無明別教斷猶未盡故但云五也(云云)三
達者次明過去宿命明現在天眼明未來漏盡明
明即達也十力者次歎力智論云菩薩十力一發
心堅固力二大慈力三大悲力四精進力五禪定
力六智慧力七身不厭生死力八無生法忍力九
解脫力十無礙力也四無量心者次歎心慈能與
樂悲能拔苦喜與眾生增上之樂如上三心捨之
不著(云云)四辨者次歎辯法辭樂說義等是也四
攝次歎攝布施愛語利行同事等也金剛滅定者
次歎斷十地上忍定如金剛碎煩惱山自不傾動
亦名首楞嚴定(云云)一切功德下五總結也。

第三列雜類眾。
以其中名色非一故言雜類
二一別二總別中四一人二士三天四仁王人
更二一男二女今初。】

「復有千萬億五戒賢者皆行阿羅漢十地迴向五分
法身具足無量功德皆成就。」

【文四一數二名三德四結初標數可知五戒賢者
次列名也五者是數義戒者防止義梵云優婆塞
此云清信男於佛法中非淨信心故又云近事男
以依三寶親近師長承事無失故離殺盜婬此三
防身業妄語一戒防口業飲酒一戒通防二業廣
釋戒相如大論尸波羅蜜說(云云)提謂波利等問
佛何不為我說四六戒佛答五者天下之大數在
天即五星在地即五嶽在人為五臟在陰陽為五
行在王為五帝在世為五德在色為五色在法為
五戒以不殺配東方東方是木木主於仁仁以養
生為義不盜配北方北方是水水主於智智者不
盜為義不邪婬配西方西方是金金主於義有義
者不邪婬不飲酒配南方南方是火火主於禮禮
防於失也以不妄語配中央中央是土土主於信
妄語之人乖角兩頭不契中正中正以不偏乖為
義也道將鄰聖曰賢假名行人位也皆行阿羅漢
下三歎德也雖迹同凡夫而本皆羅漢十地者有
三種若菩薩二乘共行此通教也一乾慧二性地
三八人四見地五薄地六離欲七巳辦八支佛九
菩薩十佛地依此十地則是通教中優婆塞也大
品經云若菩薩具乾慧地於十地速證菩提(云云)
大論七十八云乾慧地二種一聲聞二菩薩聲聞
獨為涅槃故勤精進持戒等或習觀佛三昧不淨
觀等雖有智慧不得禪定水故名乾慧地於菩薩
則初發心乃至未得順忍者是性地者聲聞從煖
至世第一於菩薩得順忍愛著實相不生邪見得
禪定水八人地者從苦法忍乃至道比忍是十六
心於菩薩則無生法忍入菩薩位見地者初得須
陀洹果於菩薩則是阿毗䟦致地薄地者斯陀含
人欲界九種苦分斷故於菩薩則過阿毗䟦地乃
至未成佛斷諸煩惱餘習氣亦薄離欲地者離欲
界等貪名阿那含於菩薩離欲因緣得五神通巳
辦地者聲聞人得盡無生智無著阿羅漢於菩薩
成就佛地辟支佛地者先世種辟支佛道因今世
得小因緣亦觀深因緣法名支佛也菩薩地者初
歡喜地乃至法雲地皆名菩薩此借別名名通也
佛地者一切種智等法諸菩薩於自地中觀具足
於化他地中行具足二事具足故名佛地若別教
即初地終至法雲獨自脩行不與聲聞辟支佛共
準此則是別教中優婆塞也圓教(云云)迴向五分
法身具足者別接通空以別初地接通教令不滯
界內即色之空迴心向別斷界外無明成就五分
法身故歎迴向也言具足者通教偏真五分等是
不具足別圓中道正觀成就五分方稱具足也五
分法身者一戒身二定身三慧身四解脫身五解
脫知見身問菩薩所作何故迴向答迴向之利其
功最善故淨名云迴向為善利迴向二種一者所
作迴施眾生二者所作迴向佛果也(云云)無量功
德下四總結也。

第二列清信女。】

「復有十千五戒清信女皆行阿羅漢十地皆成就始
生功德住生功德終生功德三十生功德皆成就。」

【文三一數二名三德今初可解清信女者二標名
也梵云優婆夷此云清信女皆行阿羅漢下三歎
德亦通別中優婆夷也文二先總歎十地可解次
始生下別歎十地中功德又二今先正歎一地三
心從第十迴向始有初地所得功德是初心停住
不進所得功德是住心滿足功德欲入二地是終
心法華亦云善入出住等(云云)三十生功德下次
結也。

第二列居士眾。】

「復有十億七賢居士德行具足二十二品十一切入
八除入八解脫三慧十六諦四諦四三二一品觀得
九十忍一切功德皆成就。」

【文四一數二名三德四結今初可知七賢居士者
二標名也七賢有二一小乘五停心觀等是也二
大乘一名初發心人二名有相行人三名無相行
人四名方便行人五名習種性人六性種性人七
道種性人俱在地前調心順道名為七賢居士者
外國積財至億名為居士今此富有七淨財故名
居士信施戒聞慧慚愧名七淨財也(云云)德行具
足下三歎德謂具足諸德之行名德行具足二十
二品者此歎道品以在見道前唯有四念處四正
勤四如意足五根五力二十二品也十一切入者
次歎十遍處入者處也青黃赤白地水火風空處
識處名之為十(云云)八除入者次歎勝處一內有
色相觀外色少二內有色相外觀色多三內無色
相外觀色少四內無色相外觀色多五青六黃七
赤八白(云云)八解脫者次歎解脫一內有色相外
觀色二內無色相外觀色三觀淨色四空處五識
處六無所有處七非有想非無想八滅受想解脫
問觀未得聖云何今歎八解脫答八中得七未得
滅盡今從多而歎也問解脫以何為義答解脫以
棄背為義初二棄背色貪心第三棄背不淨觀心
四無色棄背下地心滅盡令棄背一切所有緣心
問解脫勝處遍處何別答有棄背名解脫能降境
界名勝處能廣能勝境名遍處(云云)三慧者次歎
慧謂聞思脩初是乾慧地次是四善根苦忍巳上
名脩慧十六諦者次歎觀門如前說(云云)四諦者
次歎諦門亦如前說(云云)四三二一品觀者次歎
四門即四觀忍也從下舉之煖第四頂第三忍第
二世第一法第一四即四善根三即除煖位二除
煖頂一除前三也又四即四果三即三果二即二
果一即初果此非歎意今取前釋得九十忍者四
結文二先別結次總結今初有人云地前三賢三
十心一一中作下中上或八住出等三品觀合九
十忍也有人云四三二一合成十忍約三界九地
一一地中各有九品成九十忍又云諦觀二十謂
十六諦及四諦品觀有十謂四三二一總成三十
各有下中上三品成九十忍也今謂九十忍者是
別結經文中德不可眾多作異說也但說具足二
十二品下至四三二一數有八十一品從此等法
出四禪四空滅定合九十忍經雖無四禪等文義
推可爾(云云)一切功德皆成就次總結也。

第三列天眾。
二先列色次列欲今初。】

「復有萬萬億九梵三淨三光三梵五喜樂天天定功
德定味常樂神通十八生處功德皆成就。」

【文四一數二處三德四結今初以萬數萬故云萬
萬億也九梵下二明處此經三本不同有一本云
復有萬萬億十八梵天九梵三淨三光五喜樂天
又一本中但云三淨三光五喜樂天又一本除五
字初除十八梵天四字後但有三字無梵字葢譯
者出沒耳言九梵者謂第四禪九天一無雲二福
生三廣果四無想五無煩六無熱七善現八善見
九色究竟也三淨者是第三禪有三天謂少淨無
量淨遍淨也三光者是第二禪有三天謂少光無
量光光音三梵者謂初禪三天梵眾大梵梵輔也
五喜樂天者即五支謂覺觀喜樂一心等也是四
禪中後五淨者此天義論受喜樂故也(云云)天定
功德定味者三歎德天定者謂報生天上得此定
功德定者謂脩得生天而有此定味者一字為句
即是味著禪定也有人云功德定味為句非也常
樂神通者色界天中皆有脩報二種神通也言常
樂簡非報得神通也十八生處下四總結(云云)。

二列欲界。】

「復有億億六欲諸大天十善果報神通功德皆成就。」

【文四今初明數六欲諸大天者二明處此六天中
有小五欲從初四天至他化自在為六也十善等
者三歎德也十善是因生天是果報也功德皆成
者四結也。

第四列仁王。】

「復有十六大國王各各有一萬二萬乃至十萬眷屬
五戒十善三歸功德清淨行具足。」

【文四一數二眾三德四結今初云十六國王者舉
國數以標人也各各有下第二明眾也五戒下三
歎德也德有三一戒二善三歸清信行具足者四
結四信成就故云清信也。

第二總列。】

「復有五道一切眾生。」

【前別中但明天人今則通明五道脩羅等或鬼或
畜故但云五道也又六道中天人先有三惡之內
或有或無此經無緣故總云五也此土眾竟。

第二列他方眾。】

「復有他方不可量眾。」

【他處異見(云云)。

第三列化眾。】

「復有變十方淨土現百億高座化百億須彌寶華各
各座前華上復有無量化佛無量菩薩比丘八部大
眾各各坐寶蓮華華上皆有無量國土一一國土佛
及大眾如今無異一一國土中一一佛及大眾各各
說般若波羅蜜。」

【文三今初明不思議力能變淨土淨土者非寂光
之淨且現華臺實報等淨相也現百億高座及華
者且明應身大千之化相也各各座前下二明不
思議力能現諸佛菩薩八部者乾闥婆毗舍闍二
眾東方提頭賴吒天王領鳩槃茶薜茘多二眾南
方毗留勒叉天王領龍富單那二眾西方毗留博
叉天王領夜叉羅剎二眾北方毗沙門天王領(云
云)一一國土中下三明不思議力各說般若等上
來列眾竟。

第二總結。】

「他方大眾及化眾此三界中眾十二大眾皆來集會
坐九級蓮華座其會方廣九百五十里大眾僉然而
坐。」

【他方大眾即結前來第二他方眾及化眾即結前
第三化眾三界中眾即結前此土眾十二大眾皆
來集會即總結前三眾差別果一聲聞二緣覺三
菩薩四五戒賢者五清信女六七賢居士七色天
八欲天九仁王十五道十一他方十二化眾是也
坐九劫座者結座劫者級也級者層也其會下結
眾廣狹也問諸經列眾或有或無何耶答若說報
生三界由善惡業力見佛不見佛由有緣無緣即
有生天受樂至不聞經乃至地獄燒燃而來聽法
今以大經之義試為斷之大經云於戒緩者不名
為緩於乘緩者乃名為緩總相明之乘即戒也今
約別說乘戒二殊即以三歸五戒十善八戒二百
五十五百戒等名之為戒念誦脩行禪智施進等
名之曰乘然戒與乘各有三品乘有小中大戒有
上中下若乘戒俱急者又有三品如持上品戒急
生無色界天下品乘急以無色天身聞佛說聲聞
法中品乘急聞說因緣上品乘急聞說中道等若
持中品戒急生色界天下乘急聞說四諦中乘急
聞說因緣上乘急聞說六度若持下品戒急生欲
界天下乘急聞小乘中乘急上乘急準上說若戒
乘俱緩者上品戒緩墮地獄中品緩墮畜生下品
緩墮餓鬼以乘緩故永不見佛何況聞法若戒緩
乘急者得見佛聞法上品戒緩生地獄中下乘急
以地獄身聞說四諦中乘急聞因緣上乘急聞六
度(云云)若戒急乘緩者三品戒急得三界身以乘
緩故著人天樂不得見佛況得聞法今無無色界
天眾者以上品戒急大乘緩故此經無緣故不來
也餘經有無例此可解上來證信序竟。

第二發起序文五一佛自現瑞二時眾生疑三
覺悟如來四佛昇華座五大眾歡喜初中更五
一讚佛德二明現瑞時節三正住十地四入寂
定五思緣現瑞今初。】

「爾時十號三明大滅諦金剛智釋迦牟尼佛。」

【爾時者當爾之時也十號者教主之德德凡有四
一十號德二三明德三斷德四智德今初言十號
者一是如來二應供三正遍知四明行足五善逝
六世間解七無上士八調御丈夫九天人師十佛
世尊是十號之數也(云云)次歎三明德以明鑒三
世也次歎斷德謂大滅諦簡非小滅故言大也金
剛智者次歎佛智德釋迦牟尼佛者上明通號及
德今明別號也然佛種姓出處不同或姓剎利或
婆羅門今姓釋迦者此云能仁如長阿含說昔梵
摩穀王四子有過徙向雪山令自存活四子至彼
民歸如市王歎四子我子能仁能自存活因此姓
釋佛第四祖巳來始姓釋也本姓瞿曇或甘蔗種
或日種或牛糞種(云云)牟尼者名也此云寂默三
業但寂默也。

二明現瑞時節。】

「初年月八日。」

【真諦云如來在世四十五年說三法輪謂轉照持
然此三輪有顯有密密則從得道夜至涅槃夜俱
三轉法輪顯則初成道七年但轉轉法輪七年後
三十一年中輪照法輪三十八年後七年中轉持
法輪從轉轉法輪來有三十年前至二十九年巳
說餘般若今至三十年初月八日方說仁王故言
初年月八日此則佛成道三十七年說此經乃年
七十二歲也(云云)。

三正住十地。】

「方坐十地。」

【方者正也正坐佛之十地非菩薩十地又佛以別
接通坐別十地欲密顯通教十地正令悟別地故
云方坐也佛十地者同性經云一甚深難知廣明
智德地二清淨身不思議地三海藏地四神通智
德地五明德地六無垢涅槃炎光開相地七廣勝
法界藏明界地八無礙智慧地九無邊億莊嚴迴
向能照明地十毗盧遮那智藏地。

四入寂定。】

「入大寂室三昧。」

【欲觀察物機授法藥故又令知因定發慧故又作
說法儀軌故佛具智斷尚自觀機況於凡夫而不
審諦(云云)大寂室者即大涅槃也大經云涅槃深
禪定窟窟即室義法華大通智勝佛亦入靜室與
此義同也又大寂者即動是寂室者即寂而照大
寂是法室是喻如室虗能受萬物般若空理能含
多義也約觀者室是一法空亦無二明暗自殊室
空不別明喻智慧暗喻煩惱室喻人身空喻心識
日出則室空俱明喻智生身心俱淨日入則室空
俱暗喻智滅則身心俱穢穢淨雖殊而性常清淨
故淨名云無明性即是明一切眾生即菩提相不
復更滅此即證也。

第五思緣現瑞。】

「思緣放大光明照三界中復於頂上出千寶蓮華上
至非想非非想天光亦復爾乃至他方恒河沙諸佛
國土時無色界雨無量變大香華香如車輪華如須
彌山王如雲而下十八梵天王雨百變異色華六欲
諸天雨無量色華其佛座前自然生九百萬億種華
上至非想非非想天是時世界其地六種震動。」

【思緣放大光明照三界中下有本云照三界眾生
也文五一思緣放光二頂上出華三諸天雨華四
佛自生華五大地振動今初思緣者思於無相緣
於法性自受大樂也光照三界中覺化境也問無
色界無色陰何故照之答雖無麤色而有細色約
二乘凡夫不見言無而實有也復於頂上出千寶
蓮華下二頂上出華文三今初出華其華上至下
二明豎現乃至他方下三明橫現放光令識智慧
之本出華令悟得道之因又光欲化當機眾華令
其見作結緣因前列眾中無無色界天者以其戒
急乘緩無現益緣今令非相見華使作當來種子
也時無色界天下三諸天雨華前教主現相明存
感今諸天雨華明有應此則藥病相稱感應道交
也無量變者心樹華非生死華也文三初無色界
次色界後欲界皆可見色天多禪無色天多定能
心樹變華故言變欲天無此但雨實華也其佛座
前下四佛自生華向明頂上出華顯正報瑞今佛
座前生華明依報瑞劫者層也是時世界下五大
地震動放光雨華令其目見動地令其心動心動
則煩惱動故大經云大地動者能令眾生心動也
動踊覺起振吼等為六又東涌西沒等六也地動
八緣如阿含說一大水動時動二尊神試力時三
如來入胎時四出胎時五成道時六轉法輪時七
眾教時八涅槃時增一經亦有八緣閻浮提風輪
從上向下有地水火風從下向上次第動二菩薩
入胎三出胎四出家學道成道五入涅槃六神通
比丘心得自在七諸天命終還生勝處八眾生福
盡相(云云)動意者十地論云治三種煩惱一生天
眾生樂著天報振動天宮令生厭捨起求法心二
造惡眾生不識無常縱心蕩意令因地動捨惡從
善三我慢眾生或因呪力能小動地起高慢心使
見大動知其力劣也。

第二時眾生疑文三一明眾生疑二申眾疑意
三問眾不決今初。】

「爾時諸大眾俱共僉然生疑。」

【可解。

二申眾疑意。】

「各相謂言四無所畏十八不共法五眼法身大覺世
尊前巳為我等大眾二十九年說摩訶般若波羅蜜
金剛般若波羅蜜天王問般若波羅蜜光讚般若波
羅蜜今日如來放大光明斯作何事。」

【文三一歎佛德次領前事三騰今事初文二先明
成人之德有四一者四無畏德謂一切智無畏漏
盡無畏盡苦道無畏說障道無畏(云云)二十八不
共法自有二小乘中謂十力四無畏大悲三念處
是三念處者應貪不貪應瞋不瞋常行捨心也大
乘者謂身口意無失是三四無異相五無不定心
六無不知巳捨七欲八精進九念十慧十五解脫
十二解脫知見等無減十三十四十五三業道隨
智慧行十六十七十八智慧知三世無等二乘無
分故言不共三五眼謂肉天慧法在佛身上竝名
佛眼(云云)四法身法身有三一但空法身三乘皆
有如善吉七葉巖中禮佛法身此小乘滅三十二
相即空為法身也二即假法身謂滅無常色獲常
等我樂淨三亦復如是三即中法身謂如來法身
非常非無常樂我淨等亦復如是(云云)大覺世尊
下二明德所成人覺中道理名為大覺天人所重
名曰世尊前巳為我下領前事謂從得道後二十
九年說四般若於靈山說大品次舍衛說金剛及
天王問後還靈山說光讚及道行具出光讚(云云)
今日如來下第三為今事謂疑前瑞相等也(云云)。

第三問眾不決。】

「時十六大國王中舍衛國主波斯匿王名曰月光德
行十地六度三十七品四不壞淨行摩訶衍化次第
問居士寶葢法淨名等八百人復問須菩提舍利弗
等五千人復問彌勒師子吼等十千人無能答者。」

【文有二一問二眾不決初文二先舉處歎德二明
次第舉問初文三一明處依大論憍薩羅國主波
斯匿王今云舍衛或云舍婆提城善見律云舍衛
者是人名往古有王名為舍衛見地好立以為國
因居其地從人得名名舍衛也波斯匿王下二舉
名有云王姓月聞法之後更立光名德行十地下
三歎德十地六度道品多是通教也信三寶及戒
不壞名四不壞淨也行摩訶衍化者以大乘治國
也次第問居士下二次第舉問先問俗眾寶是寶
積葢是月葢法是法財淨名是維摩詰也次問聲
聞後問菩薩(云云)無能答者下二眾所不決(云云)。

第三覺悟如來。】

「時波斯匿王即以神力作八萬種音樂十八梵天六
欲諸天亦作八萬種音樂聲動三千乃至十方恒河
沙佛土有緣斯現彼他方佛國中南方法財菩薩共
五百萬億大眾俱來入此大會東方寶柱菩薩共九
百萬億大眾俱來入此大會北方虗空性菩薩共百
千萬億大眾俱來入此大會西方善住菩薩共十恒
河沙大眾俱來入此大會六方亦復如是作樂亦然
亦復共作無量音樂覺窹如來。」

【文三一明此土設樂覺悟如來二他方三共設今
初文二一三類設樂謂月光梵天欲天二聲動世
界先一佛世界次十方世界(云云)彼他方下二明
他方文二一來集二作樂初中先明四方次列六
方作樂亦然者二明作樂也(云云)復共作下三共
設樂亦是前佛現瑞明能應今時設樂明有感即
覺悟如來也(云云)。

第四明佛昇華座。】

「佛即知時得眾生根即從定起方坐蓮華師子座上
如金剛山王。」

【佛昇華座即是如來赴感也又佛現瑞即良醫也
時眾設樂即病人求救也佛昇華座即醫人授藥
也(云云)又放光是身業入定是意業即從座起說
空觀是口業又放光動地神通輪入定得眾生根
是他心輪說空觀品是說法輪師子座者大論云
非是實師子亦非木石師子以如來是師子所生
之處若床若座皆名師子床座也如金剛山王者
金剛喻佛四德法身一切不能沮壞山王即須彌
山喻佛也不為八風所動又華座皆是現實報土
如山王是現尊特身亦別接通也(云云)。

第五大眾歡喜。】

「大眾歡喜各各現無量神通地及虗空大眾而住。」

【有通者在空無通者居地上來序分竟。】

佛說仁王護國般若波羅蜜經疏卷上

佛說仁王護國般若波羅蜜經疏卷中
姚秦三藏法師鳩摩羅什　譯
陳隋　天台　智者大師　疏
閩建州後學沙門　道霈　合

「仁王護國般若波羅蜜經觀空品第二」

【言觀空者謂無相玅慧照無相之境內外竝寂緣
觀俱空故言空觀品也又凡夫不識外道妄取二
乘耽滯今菩薩以般若正智觀空非空超凡越聖
故言觀空也又凡夫著有二乘著空菩薩捨有而
後觀空也又觀是能觀空是所觀能所俱空真佛
知見故下文云見境見智非聖見也。

此下六品名為正說大分為四前之三品明內
護護國一品明外護散華品明報恩供養受持
品明弘經相貌初文更二初略開二護次問答
廣釋今初。】

「爾時佛告大眾知十六大國王意欲問護國土因緣
吾今先為諸菩薩說護佛果因緣護十地行因緣諦
聽諦聽善思念之如法脩行時波斯匿王言善大事
因緣故即散百億種色華變成百億寶帳葢諸大眾。」

【文四一知請意二略正開三勸發三慧四歡喜供
養今初爾時佛告大眾者教所被機也十六大國
王意欲問護國土因緣者生下外護經文與護國
品為本也吾今先為下二正略開二護謂因果也
護佛果因緣即生此品也護十地行因緣即生教
化品十地行者謂護因也問王但請護國土因緣
佛何故先為說護佛因果耶答人情麤淺玅理難
知王雖麤情唯請一而佛麤玅俱施又若但為說
護國國土安樂增長憍慢今佛說出世因果令其
厭俗樂入真也又索少是弟子之禮賜多是為師
之法又索少表不貪施多表不慳又索少施多表
慈導之志(云云)諦聽諦聽下三勸發三慧諦聽令
生聞慧善思念之令生思慧如法脩行令生脩慧
(云云)時波斯匿王下四歡喜供養王言善者信順
之辭也大事因緣為茲出世顯令眾生開示悟入
佛之知見法華以佛知見為大事涅槃以佛性為
大事維摩思益以不思議為大事華嚴以法界為
大事今此般若以成佛因果為大事名字雖別其
義一也故智論佛說般若無央數眾生當續佛種
是為大事又大品云須菩提白佛言世尊般若為
大事故起龍樹釋云能破眾生諸大煩惱能與諸
佛無上大法名為大事散華表行因成帳表得果
葢眾表慈悲度物蔭育羣生(云云)。

第二問答廣釋文二先問次答今初。】

「爾時大王復起作禮白佛言世尊一切菩薩云何護
佛果云何護十地行因緣。」

【先脩敬二正發問問中有二一問護果二問護因。

次答文大為三一明自利行(即此品答前問)二明利他
行(教化品答二問)三明二護所依(二諦品)就答初問文二
初正釋觀空二時眾得益初文二初正釋後總
結釋中二初標宗正釋後問答重釋初文二一
正釋二結行初又二一所化境二能化智今初。】

「佛言菩薩化四生。」

【天及地獄是化生鬼有胎化二生畜生則鳥及龍
是四生人中亦四爾時人胎生毗舍佉子從三十
二卵生大山小山比丘從鶴卵生菴羅波離婬女
從溼生劫初人皆化生也(云云)。

二明能化之智文三初約法二解釋三結成今
初。】

「不觀色如受想行識如眾生我人常樂我淨如知見
壽者如菩薩如六度四攝一切行如二諦如。」

【約五法一五陰二眾生三佛果四菩薩五真妄五
陰是所依眾生是能依佛是果菩薩是因五陰眾
生是妄佛菩薩是真也今初五陰是有如是空若
見色見如不免斷常如則是斷色則是常若觀色
滅方如此三藏見若體色即如此通見若如即色
此別見若知一切法性真實空無生滅同真際等
法性無二無別此圓見今言不觀色如等是圓見
也眾生我人如者五陰眾共生名眾生我者計內
五陰為假名人也常樂我淨如者前五陰眾生是
顛倒法非常樂我淨今佛果得非顛倒法是常樂
我淨隨盡煩惱有殊而性常無異其猶冰水故云
如也知見壽者下明菩薩有三一位二人三行位
者十信名知十解十行名見向至地名壽者雖有
三別而一如也菩薩如者二明人如六度下三明
行如問淨名云一切眾生皆如也一切法亦如也
眾聖賢亦如也至於彌勒亦如也與今何異答彼
是真空此是玅有問真空玅有云何答動即寂真
空也寂即動玅有也真空故非常玅有故非斷真
空不住生死玅有不住涅槃玅有故能起大悲真
空故能生大慈問淨名云一切皆如此云不觀色
如何耶答若偏觀一切皆如還是斷若不觀如還
是常淨名云如令離常見此云不觀令離斷見二
見既離中道自明矣(云云)二諦如者明真妄也世
諦是妄出世是真也。

二解釋。】

「是故一切法性真實空不來不去無生無滅同真際
等法性無二無別如虗空。」

【文三一釋二會通三舉況今初一切法性是真有
真實空是真空真空故不來真有故不去不去則
無滅不來則無生無滅無生孰凡孰聖既無聖凡
誰論觀與不觀也同真際下二會通真際還是真
空法性還是玅有一色一香悉皆如是故云同等
也如虗空者三舉況空中豈有五陰眾生菩薩諸
佛世諦真諦生滅去來者乎恐昧者不解故舉斯
況(云云)。

三結成。】

「是故陰入界無我無所有相。」

【無我是結陰入界眾生等如無所有相是結佛菩
薩及知見壽者等如也。

第二結行。】

「是為菩薩行化十地般若波羅蜜。」

【金剛云一切賢聖皆以無為法而有差別即同此
文也(云云)。

二問答重釋文二初明三般若教二明依教發
觀今初三般若即為三別初明實相般若又二
先問後答今初。】

「白佛言若諸法爾者菩薩護化眾生為化眾生耶。」

【上云不觀色如今問意者若云是為菩薩行化十
地令諸法皆空者菩薩為化何等眾生耶。

二答文二一明真則無化二明俗則有化今初。】

「大王法性色受想行識常樂我淨不住色不住非色
不住非非色乃至受想行識亦不住非非住何以故
非色如非非色如。」

【文四一境二觀三徵四釋今初五陰是地前菩薩
境常樂我淨是地上菩薩境(云云)不住色下二明
觀有人言不住色者遮住色不住非色遮住空不
住非非色雙遮住空住有又不住色遮住色陰不
住非色遮住四陰不住非非色雙遮住五陰又不
住色遮住色法不住非色遮住心法不住非非色
遮住非色非心法又不住色不住有不住非色不
住空不住非非色不住空空故淨名云空病亦空
今解者具足應云不住色不住非色不住亦色亦
非色不住非色非非色此中略第三句及四句非
色兩字也以色即空故不住色以空即色故不住
非色以色空無二而二故不住亦色亦非色以色
空二而無二故不住非色非非色次例四陰非非
住上言不住今言非不住只以不住為住住無所
住金剛亦云應無所住而生其心也何以故者三
徵意云何故言住又言不住也非色如下四釋非
色如故不可定言住色非非色如故不可定言住
非色也。

二明俗則有化。】

「世諦故三假故名見眾生一切法性實故乃至諸佛
三乘七賢八聖亦名見六十二見亦名見大王若以
名名見一切法乃至諸佛三乘四生者非非見一切
法也。」

【文四初明二緣故見有眾生可化二結成上無眾
生義三明邪正二見俱是見四結成正見今初言
世諦者諦有三種一色諦二心諦三空諦也三假
者謂法假受假名假也此中三假非成實中所明
以無三藏故也名見眾生者以世諦及三假故有
眾生可化也一切法性實故者二結成上真諦無
眾生義一切眾生即涅槃相不復更滅故云實也
乃至諸佛下三明邪正二見俱是見三乘聲聞緣
覺菩薩也七賢謂七方便也八聖謂四果四向也
六十二見釋者不同且依大論於五陰上皆作四
句於色陰云過去色神及世間常是事實餘妄語
無常等三句亦然餘陰亦如是成二十現在有邊
無邊等歷五陰上有二十死後如去不如去等亦
有二十成六十是神與身一神與身異成六十二
見(云云)大王若以名名見下四結成正見若知諸
法但有假名名之為見非同世人見一切法也(云
云)。

第二明觀照般若文二先問後答今初。】

「白佛言般若波羅蜜有法非非法摩訶衍云何照。」

【問意云有法既非是大乘云何照此從上非非見
一切法文而生此難也。

後答文二先略後廣今初。】

「大王摩訶衍見非非法。」

【答意云大乘見者見法非法以色等法空故也。

二廣答文二初正廣釋二明能觀之智雙照空
有初文二先明法空性空次歷法明空今初。】

「法若非非法是名非非法空法性空。」

【法若非非法是名法空也法性空者性本若不空
不可令其得空以性本自空故諸法皆空也。

二歷法明空文二先正明後釋成空義今初。】

「色受想行識空十二入十八界空六大法空四諦十
二緣空。」

【約六門明空大論云五陰空是果報空十二入空
是受用空十八界空是性別空以所病不同說斯
三種為疑心數者說於五陰為疑色者說十二入
為疑色心等者說十八界六大名遍到空阿含云
六王諍大地云我能載水云能漂潤火云能燒照
風云能生動空云能容受識云若無我者色則敗
壞五雖大而識為主故云四大圍空識居其中也
四諦是境空因緣是義空(云云)。

二釋成空義文二初就識陰次例四陰及諸法
今初。】

「是法即生即住即滅即有即空剎那剎那亦如是法
生法住法滅何以故九十剎那為一念一念中一剎
那經九百生滅。」

【文四一標宗二類釋三徵詰四釋通今初以色法
中有五義故空即生即住即滅者諸小乘師或云
生前住次滅後或云生住同時皆不免難何者若
云生前住次滅後則生時無住以生前故若無住
者云何有生以先無住住於此生生不得住則無
生也若住前無生則亦無住以無因故若生前有
住則生住同時若生滅巳方有住者住非生有此
計異之過也若生住同時則因果一體生死同相
此計一之失今云即生即住即滅者不同二說以
諸法體念念遷流無有暫止亦是生時即住時滅
時如疾炎過鋒奔緣經刃不巳則來無暫住時故
淨名云汝今即時亦生亦老亦滅也即有即空者
色性自空非色壞故空也剎那剎那下二類釋明
念念皆空同上五也剎那者極短時也何以故者
三徵詰意云生滅相違云何言即生即住即滅等
(云云)九十剎那下四釋通以九十小剎那為一大
念一念中一剎那復有九百生滅是故生時即有
住滅也又九十剎那為一念一念中一剎那經九
百生滅一念有九十剎那合有八萬一千生滅以
生滅攝剎那剎那攝一念如是心法不可得此明
心空以四大分諸根諸根不可得以四微分四大
四大不可得以麤微分四微四微不可得以極微
分麤微麤微不可得推色至於極微窮心盡於生
滅色盡心窮豁然無住無住之住不可名之強是
為空即護三藏佛果也若見色色空見心心空無
得無住此護通佛果也若見色心二法而一而異
廣大如法界究竟若虗空函葢相稱此護別佛果
也若見色心二法本來空寂不動不住不生不滅
此護圓佛果也(云云)。

第二例釋四陰及諸法。】

「乃至色一切法亦如是。」

【謂類釋四陰及諸法亦即生即滅即有即空也。

第二明能觀之智雙照空有文二先明觀照次
明得失初更二一照空二照有初則無相後是
有相無相者非但無所照亦無能照照無所照
也大品經中名為真實般若有相則接別凡聖
無量教門大品經中名相似般若也照空文中
更為二別。

初明照相以般若智中無毫釐實法故照一切
法空二明空之分齊今初。】

「以般若波羅蜜空故不見緣不見諦乃至一切法空。」

【不見緣者十二因緣空不見諦者四諦法空乃至
一切法空者六大法等空也(云云)言不見者觀諸
法空故言不見非謂不照名為不見故經云非見
及見名一切真實法也(云云)。

二明空之分齊。】

「內空外空內外空有為空無為空無始空性空第一
義空般若波羅蜜空因空佛果空空空故空。」

【分齊有十二種大論有十八空論問云若少則應
一空若多則應無量何乃十八龍樹答云若略則
事不周廣則事繁難悟如服藥少則病不差多則
更增疾今說空亦如是少說則不能破邪見多說
則近滋廣此經隨時治病不多不少唯十二也內
空者謂內六入無神我外空者外六塵無我所內
外空者根塵合觀無我我所有為空者色心和合
生陰界入等皆無所有無為空者虗空數滅非數
滅空也無始空者外道以冥初為始破此見故名
無始空性空者諸法本無惑者計有乃至執言如
來性等決定是有為破此見故言性空故經云眼
空無我無我所何以故性自爾故乃至意亦如是
又華嚴云觀眼無生無自性識空寂滅無所有也
第一義空者本空世諦世諦不有此亦是空般若
波羅蜜空者大經云大空者是般若空大論云十
方俱空名大空也因空者六度等空果空者菩提
涅槃空空空者大論云以諸空破內外等法復以
此空破諸空是名空空又以空破有有者云空若
執空為是須以此空空破也。

二照有。】

「但法集故有受集故有名集故有因集故有果集故
有十行故有佛果故有乃至六道一切有。」

【文三初三假門明有如上說因集故有下二四諦
門明有因集是生死因即集諦果集是生死果即
苦諦十行即道諦從十信心乃至十地各有十種
行門也佛果是涅槃即滅諦也乃至六道一切有
者三約六道二十五有等明有(云云)。

第二明得失文二初明邪觀(是失也)二明正觀(是得
也)今初。】

「善男子若菩薩見法眾生我人知見者斯人行世間
不異於世間。」

【若菩薩發心行學般若見有法有眾生我人知見
者世間凡夫無異也。

二明正觀二一明行二明位今初。】

「於諸法而不動不到不滅無相無無相一切法亦如
也諸佛法僧亦如也。」

【言不動者即色是空非析色也不到者大品云平
等之法一切聖人所不能到須菩提白佛言乃可
餘聖不到佛何故不到佛言乃至佛亦不到何以
故佛即平等平等即佛佛與平等無二故不到也
不滅者空即是色也無相者色空空色皆無相也
無無相者無相亦無也下例諸法(云云)。

二明位。】

「是即初地一念心具足八萬四千般若波羅蜜即載
名摩訶衍即滅為金剛亦名定亦名一切行如光讚
般若波羅蜜中說。」

【文二初明正觀後示說處初文三一位二名三用
今初也言一念者謂從第十回向以般若慧一念
之中即有初地是時具足八萬四千度也依賢劫
經始從光耀度終至分布舍利度合有三百五十
功德門一一各脩六度即二千一百復將二千一
百對十法謂四大六衰又對十善一一皆有二千
一百即二萬一千又將二萬一千對四眾生多貪
多嗔多癡三毒等分各有二萬一千合之即有八
萬四千也(云云)即載名下二就名明正觀有本云即
能運名摩訶衍載運義同也約體則是般若約用
即是大乘即滅為金剛下三約用能滅煩惱如金
剛破物謂第十地末後一念也能離散亂故名定
此中一行具無量門也如光讚下二示說處也。

第三讚文字般若文五一名多佛共說二舉喻
三格量四舉況五明信解相今初。】

「大王是經名味句百佛千佛百千萬佛說名味句。」

【論云一字曰字二字曰名二字不合不得為名若
合說者始得為名四字等名句句下所詮名味。

二舉喻。】

「於恒河沙三千大千國土中成無量七寶施三千大
千國土中眾生皆得七賢四果。」

【百億須彌百億日月鐵圍大海等是一大千界如
河中沙一沙是一世界滿中七寶以施眾生及得
四果也此中有財法二施意但文似隱也(云云)。

三格量。】

「不如於此經中起一念信。」

【無漏之心起一念信勝前二施。

四舉況。】

「何況解一句者。」

【信但不謗解能利他則信淺解深此約鈍根說若
如法華云汝舍利弗尚於此經以信得入者此乃
即信是解約利根說也。

五明信解相。】

「句非句非非句故般若非句句非般若般若亦非菩
薩何以故十地三十生空故始生住生終生不可得
地地中三生空故亦非薩婆若非摩訶衍空故。」

【文三一明文空二明文義俱空三明人法俱空今
初也句是有非句是無非非句是非有非無非有
非前有句非無非前無句又句即文字也非句即
文字之性離也非非句非前文字及性離之見也
(云云)般若非句句非般若者二明文義俱空般若
非句是義空句非般若是文空以即文非般若即
般若非文離文無般若離般若無文文中無般若
般若中無文如是互求不可得故即自空也又文
及般若自他共離求不可得故空也般若亦非菩
薩下三明人法俱空文中亦合明人空但文略故
也自為二別一約因位辨法空二約果位辨法空
初文三今初標也般若是法菩薩是人般若中求
菩薩不可得即是法空何以故者二徵也十地下
三釋若約通教即三乘共行十地說始住終若約
別教即菩薩十地明始住終也亦非薩婆若下第
二約果辨法空梵云薩婆若此翻一切種智一切
種智即佛果也佛果亦空故云亦非薩婆若也摩
訶衍是乘能乘人既空所乘之法亦空也(云云)初
明三般若教竟。

第二依教發觀文二初明邪觀二正觀今初。】

「大王若菩薩見境見智見說見受者非聖見也倒想
見法凡夫人也。」

【見境者見實相般若也見智者見觀照般若也見
說見受見文字般若也如是執見是凡夫顛倒妄
想非聖見也又見境謂見塵見智謂見識見說見
受謂見人妄執宛然非聖見也。

第二明正觀文二初約染淨因果以明空相二
約無聽說以辨空相初文二初明生死空後辨
佛果空前更二初正明生死空後釋空所由今
初。】

「見三界者眾生果報之名也六識起無量欲無窮名
為欲界藏空或色所起業果名為色界藏空或心所
起業果名無色界藏空三界空三界根本無明藏亦
空三地九生滅前三界中餘無明習果報空。」

【文二一明正使空二明習氣空初文二一明分段
生死後明變易生死初更三今初明果空也三界
是器世間眾生是假名世間果報是五陰世間謂
三界依正也六識起下二明業空以六識取六塵
起諸煩惱貪著五欲展轉無量蘊集含藏名之為
藏無自性故名之為空(云云)三界空下三明煩惱
空三界之木一念癡心闇於前境名曰無明有此
無明即生三界無明如地能生萬物故名本也三
地九生下二明變易生死空有人言三地者一見
地從十回向至三地二脩地從四地至七地三究
竟地從八地至十地此別接通意也九生滅者前
三地中各有始住終云九生滅也又變易生死三
界中各有三種意生身三界名三地各有三種意
生身生滅名九生滅也從初地至五地名三昧樂
意生身六七二地名覺法自性意生身八地巳上
名無作行意生身此通別教意生也餘無明習者
上明五住正使此第二明習氣空也。

二釋空所由。】

「金剛菩薩藏得理盡三昧故惑果生滅空有果空因
空故空。」

【由此菩薩得理盡三昧故一種生死煩惱業等皆
空所言惑者謂迷妄之心造生死業不達心源名
之為惑即是煩惱果者即正報果有生滅故得名
空有果空者即三界依報空故又果空者謂變易
生死空因空者謂三界業煩惱等空也理盡三昧
者謂菩薩得此三昧達理盡源極無明本故名理
盡三昧也(云云)。

二明佛果空。】

「薩婆若亦空滅果空或前巳空故佛得三無為果智
緣滅非智緣滅虗空薩婆若果空也。」

【文三今初明智斷空薩婆若亦空者是智空滅果
空者是斷空或前巳空者是正因佛性空佛性本
自空非推之使空故言或前巳空也佛得三無為
下二明無為空智緣滅者觀心佛正觀心滅於煩
惱名智緣滅非智緣滅者謂正因佛性性本自淨
無煩惱垢不勞觀行而滅惑也虗空者無色現處
是也薩婆若下三結果空也(云云)。

第二約無聽說以明空相。】

「善男子若有脩習聽說無聽無說如虗空法同法性
聽同說同一切法皆如也。」

【文中法喻合可見聽說如虗空者大品云聽如幻
人聽說如幻人說故無聽說淨名云夫法說者無
說無示其聽法者無聞無得法同法性者淨名云
法同法性入諸法故以此例諸故皆如也。

第二總結。】

「大王菩薩脩護佛果為若此護般若波羅蜜者為護
薩婆若十力十八不共法五眼五分法身四無量心
一切功德果為若此。」

【先結能護體也護般若下二結能護用(云云)。

第二明時眾得益。】

「佛說法時無量人眾皆得法眼淨性地信地有百千
人皆得大空菩薩大行。」

【文二先時次益法眼淨者謂初地巳上見中法非
小乘中法眼也性地者謂三乘共行十地略九舉
一也信地者即四不壞信十信菩薩是也大空大
行即別教初地圓教初住巳上皆名大空大行也
(云云)問佛說般若何故得益不同答法華經云一
地所生一雨所潤根莖大小差別自殊如其種性
各得生長今說般若亦復如是雖說一法得益自
差也。】

「仁王護國般若波羅蜜經菩薩教化品第三」

【初三品明內護中今當第二釋護十地行即是明
利他答第二問也言教化品者菩薩以利物為德
教諸眾生離一切惡化諸眾生脩一切善又佛將
此法教化眾生得成菩薩故云教化品又以此法
化諸國王令識般若故也(云云)。

品文二一發問二佛答今初。】

「白佛言世尊護十地行菩薩云何行可行云何行化
眾生一以何相眾生可化。」

【文有二意一揲前品中護十地行菩薩即能護人
也次云何行可行等者正是問辭一問菩薩自利
行法二問利他行三問所化眾生之相(云云)又初
問自利依何脩行故以五忍答之次問利他依何
位行故以十地行答之後問何相眾生可化故以
幻身見幻化眾生而教化之又此經說通自他而
就他說為正故文多利他行故譯者亦以教化標
目。

二佛答文二初答前二問次答第三問前文三
初正答二問次月光偈讚後如來述成初文更
二一正答前問兼利他二正答後問兼自利前
文更三初略答二廣答後總結今初。】

「佛言大王五忍是菩薩法伏忍上中下信忍上中下
順忍上中下無生忍上中下寂滅忍上下名為諸佛
菩薩脩般若波羅蜜。」

【復為三初標數二列名三總結今初也準下結諸
佛菩薩本所脩行今隨問而答故但云是菩薩法
耳二伏忍下列名也地前三賢未得無漏未能證
但能伏不能斷故為伏忍智也以有智故能伏煩
惱初地二地三地得無漏信名信忍四五六地趣
向無生名順忍七八九地諸念不生名無生忍十
十一二地得菩薩果名寂滅忍以初地得無漏信
此別教意也七地得無生忍即別接通意也然此
五忍諸經不同若依本業纓絡云六性一習種性
二性種性三道種性四聖種性五等覺性六妙覺
性即是十住十行十回向十地等覺玅覺也亦名
四十二賢聖(云云)名為諸佛下三總結也。

第二廣釋五忍即為五別初伏忍中三賢不同
即為三別先釋十住。】

「善男子初發相信恒河沙眾生脩行伏忍於三寶中
生習種性十心信心精進心念心慧心定心施心戒
心護心願心迴向心是為菩薩能少分化眾生巳超
過二乘一切善地一切諸佛菩薩長養十心為聖胎
也。」

【文五一明方便二明入位三顯力用四釋超過五
成聖因今初言發想信者十信之中未入十住不
見道理但能想信想信若成即入十住言恒沙者
發心者多也如大經云如菴羅樹華多果少如大
魚母胎子雖無量成就者少此言眾生欲求寶渚
至於中路咸悉退還也於三寶中下二明入位於
三寶田中生此十心也善順故信(不退名進不忘名念)決斷
名慧不動名定能捨名施防護名戒不失名護上
求曰願至菩提名回向是為菩薩下三明力用以
十住菩薩作銅輪王王南西二方名少分化眾生
也巳超過二乘下四釋超過此圓教大乘十信則
與二乘齊十住則斷無明過二乘地也(云云)言一
切善者十信名善故下經云十善菩薩發大心長
別三界苦輪海言超過二乘即聲聞緣覺一切善
地即十信菩薩也一切諸佛下五成聖因十心是
因諸佛菩薩是緣因緣和合故成聖胎也即以中
道一心三觀為種子斷一品無明即能見佛性故
成聖胎也。

第二明十行。】

「次第起乾慧性種種行十心所謂四意止身受心法
不淨苦無常無我也三意止三善根慈施慧也三意
止所謂三世過去因忍現在因果忍未來果忍也是
菩薩亦能化一切眾生巳能過我人知見眾生等想
及外道倒想所不能壞。」

【有本云復次善男子今且依次第解也文四一明
位二辨體三明化他四釋離患今初明位即三忍
中第二忍也前下伏忍即是聞慧今中伏忍即是
思慧言乾慧者無定水也故云是思慧耳經千字
者非纓絡中有六性亦名六慧言六性者即習種
性種道種聖種等覺玅覺等也言六慧者謂聞思
脩無相照寂寂照等也習巳成性名種性有十心
者總標其數也所謂四意止下二辨體文三今初
明四念處意止者謂以智慧令心止住意即心王
也身受心法者明所觀之境也苦無常等明能觀
之體也觀身不淨能除淨倒觀受是苦能除樂倒
觀心無常能滅常倒觀法無我能除我倒也三意
止下二明三善根以慈故無瞋施故無貪慧故無
癡也三意止下三明三世忍心緣過去無明及行
名因忍現在五果及現在三因名因果忍未來兩
果名為果忍又於一切法皆有此三如種子但因
如苽瓠亦因亦果能作果等是因結實成種是果
種等但果非因此約一時三世論也是菩薩亦能
下三明化他也巳能過下四明離患文中先明離
內患即我人知見等也及外道下次明離外患也。

第三明十回向。】

「復有十道種性地所謂觀色識想受行得戒忍知見
忍定忍慧忍解脫忍觀三界因果空忍無願忍無相
忍觀二諦虗實一切法無常名無常忍一切法空得
無生忍是菩薩十堅心作轉輪王亦能化四天下生
一切眾生善根。」

【有本云復次善男子脩行上伏忍進入平等道名
為道種性地文有四今初標位也謂欲入初地能
與聖道為因性故名道種性所謂觀色下二出體
文三初明五忍中初列五陰是所觀法得戒下是
能觀智由觀色陰便得戒忍以作無作戒皆色陰
也準此經文作無作戒皆是色攝觀識陰故得知
見忍以了別識與知見文類相似也觀想陰得定
忍以從倒想能入於定如無色界天由想故成觀
受陰得慧忍以依受故立四禪天由於禪故能發
智慧觀行陰得解脫忍以行無常故得解脫忍問
何故色下而說識答四陰皆心為主由識分別於
色由色故識方能行相生義便如此說(云云)觀三
界下二明三忍以觀三界苦果空故得空忍觀三
界因空故得無願忍以煩惱業為集諦故也觀三
界因果空故得無相忍證因果空成無相觀也二
諦虗實下三明二忍以觀俗諦是有為法得無常
忍觀真諦是無為法故得無生忍無常忍即小乘
藏教無生忍即大乘通教也出體竟是菩薩十堅
心下三明攝化以道種性菩薩作金輪王化四天
下也又十堅心者即結上五三二忍成十堅也生
一切眾生善根者四明勝用也伏忍三品竟(云云)。

第二明信忍。】

「又信忍菩薩所謂善達明中行者斷三界色煩惱縛
能化百佛千佛萬佛國中現百身千身萬身神通無
量功德常以十五心為首四攝法四無量心四弘願
三解脫門是菩薩從善地至於薩婆若以此十五心
為一切行根本種子。」

【文四今初標名配位言信忍者以無漏信三寶等
故名信言善達明中行者配位如下經說善覺初
地菩薩證人法二空故名善覺也達即離達謂二
地菩薩離破戒垢達真俗理故名離達明即明慧
謂三地菩薩智慧光明照諸法故故名明慧五陰
假人於中脩行名中行者下經云道行人此道成
人名行人斷三界下二明離障以色煩惱麤故於
此三地而斷(云云)能化百佛下三明攝化三等差
別配對三地可解問信有幾種答略有三種一想
信輕毛菩薩十信是二久信三賢菩薩是三證信
初二三地是也(云云)常以十五心下四明發行種
子四攝者布施愛語利益同事四無量者慈悲喜
捨四弘誓頤者瓔絡經云願一切眾生度苦斷集
證滅脩道名四願也乃至成佛從於初地用此十
五心為根本(云云)。

第三明順忍。】

「又順忍菩薩所謂見勝現法能斷三界心等煩惱縛
故現一身於十方佛國中無量不可說神通化眾生。」

【文三今初標名位順無生忍觀而未正得故名順
忍見勝現法者即是位也見謂順忍下品見理道
品分明即第四炎地勝即中品第五難勝地難勝
有二義一教化眾生二不從煩惱於二事得勝名
難勝地現法即第六現前地因緣觀解現前故也
能斷三界心等煩惱縛者二明除障前斷色煩惱
此斷心煩惱又前斷見惑此斷思惑故言心也故
現一身下三明攝化前信忍明化身故云現百身
千身萬身今順忍明實身故云現一身於十方佛
土化眾生也問云何一身現於多土答不思議力
神通變化令眾見也。

第四明無生忍。】

「又無生忍菩薩所謂遠不動觀慧亦斷三界心色等
習煩惱故現不可說不可說功德神通。」

【文三今初標名位謂以自他共無因求色心二法
不可得於此得智名無生忍所謂遠不動觀慧者
此配位也遠即第七遠行地能至有功用心後邊
故不動即第八不動地有相煩惱不能動故觀慧
即第九善慧地四無礙解化眾生故亦能斷三界
心色等煩惱習者二明除障前各斷二重今雙斷
正習也故現不可說下三明攝化分齊(云云)。

第五辨寂滅忍文四初標名位二辨除障三約
諦辨異四攝化分齊今初。】

「復次寂滅忍佛與菩薩同用此忍入金剛三昧下忍
中行名為菩薩上忍中行名為薩婆若。」

【文三一標名者前之四忍未盡法源今之一忍寂
諸心色滅於想習名寂滅忍(云云)佛與菩薩下二
明證用金剛是喻三昧是定有以煩惱如金剛以
其堅靳不可即斷非佛智力無能斷者如經中龜
甲羊角所能破者是此義也有以智慧如金剛能
破煩惱不為彼損亦大經中言金剛寶瓶無嘶破
聲是其義也今佛與十地菩薩同用寂滅忍入金
剛三昧也(云云)下忍中行下三配位下忍即法雲
上忍即佛也薩婆若此云一切智又無礙道因位
攝故名下忍解脫道果攝故名上忍又法雲與佛
同入金剛三昧前心名菩薩後心名佛無有中間
故但上下前之四忍但是因位故有三品問諸經
有等覺何故此中不立答若依餘經即合有三品
下品十地中品等覺上品玅覺今般若附通不同
別教故但論法雲即及佛地故大品云十地菩薩
當知如佛如者未是義大經亦云十地菩薩見性
未了此皆通教意也(云云)。

第二辨除障。】

「共觀第一義諦斷三界心習無明盡相為金剛盡相
無相為薩婆若。」

【文三初明所觀之境同觀真諦而明昧不同如大
經云如十地菩薩聞見佛性諸佛如來眼見佛性
又十地菩薩名有上士佛名無上士又菩薩如十
四夜月佛如十五夜月等(云云)斷三界心習者二
正辨除障前無生忍中雙斷心色麤習今此忍中
永斷心法細習也無明盡相下三明二道差別之
相無明盡相為金剛者此無礙道也言盡相者未
盡之義如煙是火相而未是火金剛喻定是盡無
明之相而無明未盡問若無明未盡應是煩惱何
故前文佛與菩薩同入此定答無明之性即是於
明如燈生時即同滅時只以一念無明心變為明
微明即菩薩大明即佛也盡相無相為薩婆若者
此解脫道前金剛下定但盡色心麤細之相不得
名一切智今佛地非但盡相亦盡無相故得名一
切智可謂緣觀雙冥境智俱寂也。

第三約諦辨異。】

「超度世諦第一義諦之外為第十一地薩云若覺非
有非無湛然清淨常住不變同真際等法性。」

【三賢多住世諦十地多住真諦真諦即無世諦即
有超世諦故非有超真諦故非無非有非無即薩
云若問薩婆若薩云若有何差別答有二說一云
同二云異同者彼此無殊異者薩婆若是一切智
薩云若一切種智今謂說五忍文寂滅忍中既唯
分二品不應更有薩婆若薩云若之別復說即有
密明等覺之義即於寂滅忍中有上中下下即十
地中一切智上一切種智若依經超度二諦外為
第十一地薩云若者即依前釋(云云)。

第四明攝化分齊文二初略二廣今初。】

「無緣大悲教化一切眾生乘薩婆若乘來化三界。」

【一切眾生在於三界佛以大悲而濟拔之法華云
諸子游戲來入此宅長行即云長者驚入火宅淨
名云菩薩病者從大悲起皆此意也大悲是能化
心眾生是所化境薩婆若是能化體大悲有三一
眾生緣悲外道亦有二法緣悲二乘亦有三無緣
悲唯佛獨有。

第二依宗廣釋。】

「善男子一切眾生煩惱不出三界藏一切眾生果報
二十二根不出三界諸佛應化法身亦不出三界三
界外無眾生佛何所化是故我言三界外別有一眾
生界藏者外道大有經中說非七佛之所說大王我
常說一切眾生斷三界煩惱果報盡者名為佛自性
清淨名覺薩云若性。」

【文三初約正理三界者欲色無色等三也藏者能
含六道四生也果者分段報果也報者苦樂等報
也二十二根者眼等六根苦樂憂喜捨五成十一
根男女命三信進念定慧等五成十九根未知根
欲知根知巳根成二十二根二十一根不出分段
三界知巳根不出變易三界諸佛三身亦不出三
界者以法身即應化也大經云今我此身即是法
身法華云常在靈鷲山及餘諸住處普賢觀云釋
迦牟尼名毗盧遮那遍一切處華嚴云亦名釋迦
亦名舍那等既知三身即一身亦須知界外即界
內也三界外無眾生下二明聽說說云界外有眾
生可化者此外道說非佛說也問界外實無眾生
耶答聖教不同有無異說此經則云界外無眾生
餘經則有法華云餘國作佛三百由旬外權置化
城淨名云上方界分度如四十二恒佛土有佛名
香積若界外無人豈容三界內上方更有爾許佛
土耶故知亦有問此經云無餘經云有如何會通
答此經云無無分段眾生餘經云有有變易眾生
故大論云聲聞生界外白銀世界無煩惱名只約
無煩惱即云無眾生而聲聞無明未斷豈實無耶
此文正是通教意偏論界內煩惱眾生也衛世師
外道說有六諦大有經是其一諦彼經說云此三
界外別有世界若言三界外別有眾生同彼外道
說也實理而論若言界外有眾生即同外道若言
無即同二乘諸佛菩薩見者即不有不無不有不
無即非如非異非如非異即不如三界見於三界
如斯等事法華中佛方顯了說也大王我常下第
三引昔證今我昔常說斷三界煩惱果報盡名為
佛豈於三界外別有眾生耶自性清淨名薩云若
性者即正因佛性一切眾生佛及菩薩同共有此
豈於三界外而更別有眾生可化也。

第三總結。】

「眾生本業是諸佛菩薩本所脩行五忍中十四忍具
足。」

【文二初總結五忍眾生本業即煩惱諸佛菩薩未
成道時亦有煩惱由煩惱故脩諸功德智慧今得
成佛佛本煩惱與今眾生無異故名為本五忍中
十四忍具足者二結廣略略即五忍廣即十四謂
三賢是三十地及佛地成十四也上來答前問兼
利他竟。

(神寶記云疏以五忍與六種性合釋及所斷惑相文
義交加頗不易明應先出異相而後得以會之所以
異相者據常所釋別教初地證道同圓巳破無明即
能分身百界作佛而此經所出十地乃分為四謂前
三後一以對十地則前二猶是信順二忍後三始破
無明若然則與初地證道同圓分果垂迹其異一也
又所斷惑信順二忍止斷三界色心麤重煩惱此與
常途有異二也於此須知教證二途約證道論固當
如向同圓是也今取教道為義不妨十地殊品故所
破惑義有進否是應義立無生忍位分上中下如今
文是也以其根有利鈍利者于初三品即破無明其
次中三始破又其次者後三方破既許初破不妨證
與圓同其次未斷猶居信順亦影略互顯爾至于後
三斷位方定猶下根受接其位定故是也而所破惑
雖分色心麤細之異於其利者即是無明鈍即見思
復何固必況復悉檀被物初無定法說有殊途毋以
名相為惑有志學者所宜盡心如其不然置之可也)。

(○此經附通故大師以通別圓三教釋五忍但於常
途不同處大師亦不會通讀者不勝艱澀今記主會
釋之文義周足可謂有益於學者故竝錄于此)。

第二答後問兼自利文二先問後答今初。】

「白佛言云何菩薩本業清淨化眾生。」

【標前問是故更重申十地是菩薩本業菩薩於生
死菩提無染名本業清淨以淨法教化眾生不同
凡夫二乘雜煩惱法化眾生也問雜煩惱化眾生
有何失答自既有縛豈能化他凡夫則師既墮弟
亦隨墮二乘則謗佛敗法於諸眾生而起怨心豈
成利益耶。

二答文先略後廣今初。】

「佛言從一地乃至後一地自所行處及佛行處一切
知見故。」

【文三初明淨業所依謂從歡喜乃至法雲問何故
但說十地答地前三賢賢而非聖不名本業清淨
玅覺一地玅果巳圓故於因中舉十地答自所行
下簡二行一自行處即十地境二佛行處謂玅覺
地境前十地但行自所行處後金剛心通行二處
故下文云得理盡三昧同佛行處又纓絡云佛子
菩薩爾時住大寂門乃至過十地外與佛同坐也
一切知見故者三釋成清淨以佛五眼方能見一
切法以佛三智方能知一切法也。

第二廣答文三初標次釋後結今初。】

「本業者。」

【可解。

二釋(十地為十)今初善覺地。】

「若菩薩住百佛國中作閻浮四天王脩百法門二諦
平等心化一切眾生。」

【文五今初明土寬狹言住百佛國者國土有三一
說法土百億日月化小乘二神通土億億日月化
中乘三智慧土無量世界化菩薩今言百佛國土
者說法土也作閻浮提四天王者二配位於四王
中作南方增長天王以閻浮提勝於餘方有佛出
此處故又次第作四天王依十地經初地菩薩作
閻浮鐵輪王不言四天王纓絡云脩行一劫二劫
三劫十信善者有三品上品善鐵輪王化一天下
中品善粟散王下品善人中王十住銅輪王十行
銀輪王十向金輪王初地巳上琉璃輪王十地經
初地作鐵輪王此別教意也纓絡及此經十善作
鐵輪王圓教意也脩百法門者三顯法門也即自
利行於十善中一一更明十善故言百法門二諦
平等心者四釋地中別行也即俗即真故言平等
化一切眾生者五釋地中通行也地地皆用化生
為行巳下九地文句類此可解。

二釋離達地。】

「若菩薩住千佛國中作忉利天王脩千法門十善道
化一切眾生。」

【忉利天此云三十三天也地經云二地作金光王
纓絡與此經同千法門者於前十善中一一各行
百善也(云云)。

三釋發光地。】

「若菩薩住十萬佛國中作焰天王脩十萬法門四禪
定化一切眾生。」

【地經作忉利天王纓絡同此。

四釋炎慧地。】

「若菩薩住百億佛國中作兜率天王脩百億法門行
道品化一切眾生。」

【地經作炎摩天王纓絡同此作兜率天王道品即
三十七道品也。

五釋難勝地。】

「若菩薩住千億佛國中作化樂天王脩千億法門二
諦四諦八諦化一切眾生。」

【二諦者真俗也四諦者苦集滅道也八諦者有作
四無作四也又苦空無常無我及常樂我淨為八
也地經作兜率天王纓絡同此作化樂天王。

六釋現前地。】

「若菩薩住十萬億佛國中作他化天王脩十萬億法
門十二因緣智化一切眾生。」

【地經作化樂天王纓絡同此作他化天王。

七釋遠行地。】

「若菩薩住百萬億佛國中作初禪王脩百萬億法門
方便智願智化一切眾生。」

【地經作他化天王纓絡經云梵王常以二智化眾
生也。

八釋等觀地。】

「若菩薩住百萬微塵數佛國中作二禪梵王脩百萬
微塵數法門雙照方便神通智化一切眾生。」

【地經作梵天王王一千界纓絡云梵師子纓絡光
光天王雙照真俗不相違名為方便智於入觀中
能發神通名神通智。

九釋善慧地。】

「若菩薩住百萬億阿僧祇微塵數佛國中作三禪大
梵王脩百萬億阿僧祇微塵數法門四無礙智化一
切眾生。」

【地經作梵王王二千界纓絡經作淨天王。

十釋法雲地。】

「若菩薩住不可說不可說佛國中作第四禪大淨天
王三界主脩不可說不可說法門得理盡三昧同佛
行處盡三界原教化一切眾生如佛境界。」

【地經作大自在天王王三千界纓絡作大淨居天
王大自在大淨居大淨天皆同也學行巳滿名理
盡三昧唯有一行是如來行所謂大般涅槃菩薩
亦得名同佛行處無明是三界之本此惑巳盡即
三界原盡也。

第三結。】

「是故一切菩薩本業化行淨若十方諸如來亦脩是
業登薩婆若果作三界王化一切無量眾生。」

【文二先結菩薩業若十方下二結如來業又是答
釋玅覺地也正答二問竟。

第二月光偈讚文三一時眾供養二月光讚佛
三大眾得益今初。】

「爾時百萬億恒河沙大眾各從座起散無量不可思
議華燒無量不可思議香供養釋迦牟尼佛及無量
大菩薩合掌聽波斯匿王說般若波羅蜜。」

【文二初財供養合掌下次法供養(云云)。

二月光正讚二一明讚處。】

「今於佛前以偈歎曰。」

【偈者竭也攝義竭盡故名為偈四句為偈句有三
四五七等差別若梵天以三十二字為首盧偈即
以八字為句也(云云)。

二正發言贊五十九行大分為三初六行總頌
上義二四十五行別頌十四忍三八行總結頌
五忍初又三前三行歎別相三寶次兩行歎五
忍後一行歎一體三寶今初。】

「世尊導師金剛體心行寂滅轉法輪八辨洪音為眾
說時眾得道百萬億時六天人出家道成比丘眾菩
薩行。」

【文三佛法僧差別也眾生及器二世間俱尊名世
尊引導匠成名導師導師不同有世間導師出世
導師出世中有拙度巧度次第度一心度等金剛
體歎法身也心行下兩句二歎法寶淨名云心靜
巳度諸禪定此中云寂滅淨名云三轉法輪於大
千其輪本來常清淨此中云心行寂滅轉法輪一
句包之義理不失又初句嘆佛身業次句嘆心業
次句嘆口業又佛五事具足一世尊威德具足二
導師智慧具足三金剛體法身具足四心行寂滅
解脫具足五轉法輪化他具足(云云)捷疾應機名
辯八音者梵摩喻經云一最好聲二易了聲三調
和聲四柔軟聲五不悞聲六不女聲七尊重聲八
深遠聲洪者大也時眾下三歎僧寶文中總前大
眾天無出家法今言出家者約心說也三乘共行
十地故云成比丘眾菩薩行也又人身出家成比
丘眾天心出家行菩薩行也。

二別嘆五忍。】

「五忍功德玅法門十四正士能諦了三賢十聖忍中
行惟佛一人能盡源。」

【三賢十聖是因位名忍中行佛居果地窮原盡理
名能盡源又十四皆云正士者即四十一地也十
地為十住行向及等覺名為四成十四大士圓教
十四聖人皆以一心三觀諦了諸法名忍中行毗
盧遮那眾行休息名能盡源(云云)。

三歎一體三寶。】

「佛眾法海三寶藏無量功德攝在中。」

【佛是佛寶眾是僧寶法是法寶包含如海蘊積如
藏故無量功德攝在其中也。

第二別頌十四忍文五初九行頌伏忍二十行
頌信忍三八行頌順忍四十行頌無生忍五八
行頌寂滅忍初文二前兩行頌伏忍方便(即十信也)
後七行頌伏忍功德(即三賢也)初文二先明離過次
明攝位今初。】

「十善菩薩發大心長別三界苦輪海。」

【古人云十信菩薩由發大心求出三界雖未能出
巳能遠離惡道等苦故言長別今則不然若別教
十信是外凡未能暫離豈能長別若圓教十信斷
三界惑至十住初即斷界外無明等惑以其但斷
三界四住與羅漢齊長別苦海與二乘人同生方
便有餘土若羅漢支佛於彼土遇餘佛為說法華
經即成菩薩進斷無明若十信菩薩縱未聞法華
亦能漸次自斷無明豈以不生惡道便是長別苦
海問此十信與別教中何位相似答奪而論之別
教地前次第脩證十住脩從假入空觀十行脩從
空入假觀十迴向脩中道正觀圓教十信即能圓
脩三觀不可論同與而言之即別教十迴向齊問
與前二教何位齊答奪而論之藏通二教巧拙雖
異但見於空不見不空未識中道圓教十信具脩
三觀與前二教不可格量與而為論圓教十信藏
通佛與二乘俱斷見思即與藏通等佛地齊也所
言大心者謂誓願大度生大說法大慈悲喜捨大
也區分各別名界三苦八苦八萬四千名苦迴轉
不息如輪沈浮出沒如海(云云)。

二明攝位。】

「中下品善粟散王上品十善鐵輪王。」

【脩行十善必具三心中下二心為粟散王小王眾
多猶如粟散上品心行十善為鐵輪王王閻浮提
其鐵輪寶廣一俱盧舍(云云)若纓絡上品鐵輪中
品粟散下品人王(云云)。

第二頌伏忍上中下功德文二初兩行別歎三
品為三輪王次五行總歎三品今初。】

「習種銅輪二天下銀輪三天性種性道種堅德轉輪
王七寶金光四天下。」

【十住菩薩習種性人作銅輪王王二天下其銅輪
寶廣二俱盧舍十行菩薩性種性人作銀輪王王
三天下其銀輪寶廣三俱盧舍十迴向菩薩道種
性人作金輪王王四天下其金輪寶廣四俱盧舍
七寶者女寶珠寶輪寶主兵寶主藏臣寶象寶馬
寶等也。

二總歎三品文二初列三十心次正歎功德今
初。】

「伏忍聖胎三十人十信十止十堅心。」

【與十聖作胎故名聖胎三十人總標數十住下別
列經作信字有人云信即十信止則十住堅則十
行此恐與經文義理相違有人云信即十住止則
十行堅則十迴向此得義違文今謂住信相似傳
寫者謬應作住字讀之。

二正歎功德。】

「三世諸佛於中行無不由此伏忍生一切菩薩行本
源是故發心信心難若得信心必不退進入無生初
地道教化眾生覺中行是名菩薩初發心。」

【文四初歎伏忍能生諸佛以伏忍為入道之初門
菩提之關鍵誰人出不由戶故三世諸佛由此而
生一切菩薩下二歎伏忍能生菩薩大海有本所
謂眾流眾流之本必有涓滴菩薩之行本乎伏忍
伏忍成立由於信心若能發信心入圓十住即斷
無明無明盤礡非一心三觀所不能斷能斷之智
從十信生故佛嘆云信心難也若得信心下三明
功能若得圓信心必不退轉即得入於初地之道
此中經文包含兩教若約別教即從十信漸進不
退登於歡喜若是圓教十信心菩薩即不退轉便
登初住圓教初住即別教初地故華嚴及下經文
亦以十住為十地也必不退者圓教十信必不退
墮凡夫二乘及於三界問本業纓絡說十住中第
六住正觀現前值佛菩薩善知識所護則出七住
常不退轉七住以前名為退分如佛初會有八萬
人退如淨目天子法才王子舍利弗等欲入七住
值惡因緣退落凡夫不善惡中作大邪見今此經
中不言退者何耶答人心如面各各不同大聖隨
機故亦差別有說十行菩薩性種性人猶退墮地
獄又初阿僧祇劫猶退墮者即入迴向人亦有退
墮纓絡第一說十住第七名住不退七住巳前即
有退義約教而斷初阿僧祇退者三藏意十行退
者通意十迴向退者別意十信退者圓意今云信
心不退進入初住之地即圓義也教化眾生下四
明利他上句明化他之行教化眾生令常覺悟必
不退轉下句結歎初心也大經云發心畢竟二不
別如是二心前心難般若云能生一念淨信於無
量佛而種善根法華云於無量劫行五波羅蜜不
如聞佛壽命生信等皆斯義也頌伏忍竟。

第二頌信忍功德文二先頌三品後結歎初文
三一四行頌初地下忍次兩行頌二地中忍後
兩行頌三地上忍今初。】

「善覺菩薩四天王雙照二諦平等道權化眾生遊百
國始登一乘無相道入理般若名為住住生德行名
為地初住一心足德行於第一義而不動。」

【文二初一行半歎作王功能俗如幻有真如幻無
心雖非實不無於幻於幻宛然故云雙照真俗空
故故云平等始登一乘下二兩行半明入地功德
以一心三智住於諦理名住能生諸德名地地即
別教初歡喜地住即圓教初歡喜住也於一心中
即脩三觀萬德萬行竝在其中華首經云一切功
德竝在初發心中即其義也於第一義而不動者
別教則十迴向菩薩脩中道正觀未證故有動至
初地證得則無動圓教則十信脩一心三觀猶有
動初住證得方無動也。

二頌信忍中品。】

「離達開士忉利王現形六道千國土無緣無相第三
諦無無無生無二照。」

【離達者離破戒垢通達三觀別教二地圓教二住
開士者開空法道也大士正士開士等竝一義也
忉利明王位現形明化無緣等明智世諦無法可
緣真諦無法可相無緣無相即是中道第一義諦
無無者一無無緣一無無相此二俱無云何有生
故云無生既真無生何得有照云何無二照照無
所照不二故也。

三頌信忍上品。】

「明慧空照𦦨天王應形萬國導羣生忍心無二三諦
中出有入無變化生。」

【別則三地達人法二空得忍成就名空照圓則三
住即空即假即中名空照也應形下明化也忍心
下明智三諦即一諦三心即一心故云無二即有
即空故云出有入無即空即有故云變化生也。

第二總結信忍。】

「善覺離明三道人能滅三界色煩惱還觀三界身口
色法性第一無遺照。」

【能滅三界色煩惱即色是空還觀三界身口色即
空是色法性第一無遺照無非中道也有本作唯
照非經意也。

第三頌順忍文二前六行正頌後兩行總結初
文三初兩行頌下品次兩行頌中品後兩行頌
上品今初。】

「𦦨慧玅光大精進兜率天王遊億國實智緣寂方便
道達無生照空有了。」

【𦦨慧玅光等者即別教四地菩薩得精進波羅蜜
成就圓教即四住菩薩於三觀精進緣寂即實智
照空有即權智也。

次頌中品。】

「勝慧三諦自達明化樂天王百億國空空諦觀無二
相變化六道入無間。」

【別教五地菩薩入深禪定得於勝慧圓教五住菩
薩也空空諦觀無二即動是寂變化六道即寂是
動也。

三頌上品。】

「法現開士自在王無二無照達理空三諦現前大智
光照千億土教一切。」

【別教六地菩薩得般若圓滿故云法現等圓教六
住中無二無照等即寂也智光普照即動也。

第二總結。】

「焰勝法現無相定能灑三界迷心惑空慧寂然無緣
觀還觀心空無量報。」

【𦦨即前四地勝即五地法現即六地此三菩薩得
中道觀不起有無二相以正觀水洗無明垢也空
慧等者即色心俱空也還觀等者即色心俱假也。

第四頌無生忍文三前五行頌七地下忍次三
行頌八地中忍後兩行頌九地上忍初文二初
釋行相二斷惑分齊今初。】

「遠達無生初禪王常萬億土教眾生未度報身一生
在進入等觀法流地始入無緣金剛忍三界報形永
不受觀第三義無二照二十一生空寂行。」

【遠達無生大品云七地深入無生深入遠達義相
似也不同六地證有間斷至法之源故云深入深
入即遠行地鄰近第八地故復云遠行遠行地即
遠達也常萬億等者明化用略舉大數故云萬億
未度下明損生未度報身者分段身是也盡此一
身即入變易故智論云七地菩薩未捨肉身又二
十一生中未度末後一生也雙觀二諦故云等觀
又色心二法無差別相故云等觀別教七地猶有
功用進入八地無功用心中道法流至薩婆若海
此別接通意也始入無緣金剛忍則不受三界分
段身此乃預說八地巳上功德以其必能致此勝
神不久的得故先說也亦猶教聲聞人先歎當果
矣中道第一義諦對真俗即是第三一中一切中
故云無二照從初地至七地各有下中上三品三
七即二十一生生之中皆觀諸法空寂以此為行
也。

二明斷惑分齊。】

「三界愛習順道定遠達正士獨諦了。」

【六地菩薩斷現行此斷習氣如十地經云此遠行
地不名有煩惱者一切煩惱不行故貪求如來智
者未滿足故不名有煩惱此經亦爾愛佛智者習
未斷故故名順道定諦謂審實以前六地但斷煩
惱未斷無明習氣今第七地煩惱麤重早巳斷盡
故能諦了未斷無明習也愛謂癡愛由癡愛故受
生死身故淨名云從癡有愛則我病生今七地中
永巳斷故。

第二頌無生中品忍。】

「等觀菩薩二禪王變生法身無量光入百恒土化一
切圓照三世恒劫事反照樂虗無盡源於第三諦常
寂然。」

【即八地菩薩也此句標名舉位變生法身者七地
分段報身巳捨變彼分段得變易法身故云變生
證法性理以成此身故云法身入百恒土下明勝
用道前為過去道中為現在道後為未來返照者
照過去七地巳前事樂虗者緣現在事無盡源者
照未來事七地雖得無二之照以其初證不明寂
然今至八地心更淳熟故常寂然也。

三頌無生上品忍。】

「慧光開士三禪王能於千恒一時現常在無為空寂
行恒沙佛藏一念了。」

【即九地善慧菩薩也常在無為等者即動寂齊行
也。

第五頌寂滅忍文二前五行頌下品後一行頌
上品今初。】

「灌頂菩薩四禪王於億恒土化羣生始入金剛一切
了二十九生永巳度寂滅忍中下忍觀一轉玅覺常
湛然等慧灌頂三品士除前餘習無明緣無明習相
故煩惱二諦理窮一切盡。」

【言灌頂者在十二法師之上故名頂華嚴二十七
云譬如輪王太子成就王相取四大海水灌于頂
上即名灌頂大王菩薩亦如是受佛職時諸佛以
智水灌是菩薩頂名灌頂法王是名菩薩入智慧
職地即法雲地菩薩也為第四禪天王有本云五
禪王者即取欲界及四禪也始入金剛等者以此
定破無明一切皆了也從初歡喜終竟法雲有三
十生今但言二十九生者以第三十生是其現受
之身於前二十九生巳過故云永巳度也下忍觀
者結因分齊一轉玅覺者結果分齊雖即未得轉
心即得也等即等觀八地菩薩慧即慧光九地菩
薩灌頂即十地菩薩此三品大士共除餘習無明
之緣無明習相是舊煩惱名之為故即四住客塵
是新煩惱也二諦即真俗理窮即中道得此三觀
諦現行習氣皆盡也。

二頌玅覺地(即寂滅上忍也)。】

「圓智無相三界王三十生盡等大覺大寂無為金剛
藏一切報盡無極悲第一義諦常安穩窮源盡性玅
智存。」

【得一切種智圓滿盡無明之相故云圓智無相得
此無相方為三界之主法華亦云今此三界皆是
我有喻云是時宅主在門外立等也十地菩薩受
第三十生未名為盡今玅覺菩薩不受此生故名
盡也前三十生未盡不名大覺佛地生盡故名大
覺得涅槃名大寂無餘無為四魔不能破壞如金
剛藏前三十生竝有因盡果生今大果圓滿更不
復生故云報盡盡未來際拔眾生苦故悲無窮極
也第一義諦即涅槃故常安穩即常樂我淨窮無
明之原盡煩惱之性不同外道斷見聲聞證空雖
無得無成而玅智常照上來頌五忍竟長行偈頌
互明五忍而十地玅覺出沒不同是乃大聖隨機
轉文顯義者也。

第三八行總結歎五忍文三一歎淨土果次歎
法身果後歎利益果今初。】

「三賢十聖住果報唯佛一人居淨土一切眾生暫住
報登金剛原居淨土。」

【將明其勝先且舉劣三賢即地前三十心十聖即
十地菩薩此四十心同生華藏果報之土非藏通
教中果報若藏教唯是凡聖同居若論通教唯生
有餘化城之土今言果報即是別圓教人得無障
礙生無障礙土問此中三賢十聖為是別教為是
圓教答正是圓教問圓教即合生常寂光何故生
華藏答華藏之中別圓共生以是因非果不得生
於寂光之土故華藏土中有別教十地圓教四十
心共生也玅覺極果毗盧遮那唯獨一人生於寂
光淨土問前三二中亦有淨土何故寂光獨名淨
土答凡聖同居聖少凡多是穢非淨方便有餘但
除見思未斷無明偏真之淨非是真淨華藏世界
帶別方便未為純淨寂光無此故受淨土之名也
一切眾生暫住報者有云眾生雖即無始而有終
暫時受報佛無始終故居淨土今謂佛登玅覺應
在寂光為化眾生暫時應現壽命長短而受果報
故云也。

二嘆法身果。】

「如來三業德無極我今月光禮三寶。」

【淨土即是依報今明法身即是正報上句正歎下
句頂禮一體三寶。

三歎化他界(即前標中利益果是也)。】

「法王無上人中樹覆葢大眾無量光口常說法非無
義心智寂滅無緣照人中師子為眾說大眾歡喜散
金華百億萬土六大動含生之生受玅報天尊快說
十四王是故我今略歎佛。」

【文中初一行舉喻歎即是形益次一行法說歎佛
口業是聲益外道全無義二乘偏等菩薩未圓唯
佛有文義也心智即觀寂滅即緣觀緣寂名無緣
照又外色無可緣內心無可照次一行明大眾供
養次一行明地動次一行結歎佛在人為人尊在
天為天尊又大經云人王即天王也十四王即三
賢十聖等也廣說恐時眾受難故略歎也又佛德
無量不可歎盡故略歎也。】

佛說仁王護國般若波羅蜜經疏卷中

佛說仁王護國般若波羅蜜經疏卷下
姚秦三藏法師鳩摩羅什　譯
陳隋　天台　智者大師　疏
閩建州後學沙門　道霈　合

【第三辨大眾得益。】

「時諸大眾聞月光王歎十四王無量功德藏得大法
利即於座中有十恒河沙天王十恒河沙梵王十洹
河沙鬼神王乃至三趣得無生法忍八部阿須輪王
現轉鬼身天上受道三生入正位者或四生五生乃
至十生得入正位證聖人性得一切無量報。」

【文三一天及三趣得益二八部得益三得道賖促
初中言無生忍者通教三地巳上別教初地巳上
圓教初住巳上矣問云何惡道得無生忍答大經
云一切眾生皆有佛性必當成佛今遇佛善知識
故得道也又戒乘緩急前巳具明以三品戒緩生
惡道大乘急故以惡道身見佛聞法八部下二八
部得益也三生入正位者下三得道賖促由根有
利鈍悟有淺深也正位二義一人空別教十解圓
十信得二法空別教初地圓教初住得聞法巳後
一生乃至十生得正位也例如法華中損生(云云)
月光偈贊竟。

大章第三如來述成文二初讚能說後讚所說
初文二先正讚後述讚今初。】

「佛告諸得道果實大眾善男子是月光王巳於過去
十千劫中龍光王佛法中為四住開士我為八住菩
薩今於我前大師子吼。」

【文二一告眾而告實得道果者以權行自知月光
本迹實則不知故告之也善男子是月光下二發
迹昔於龍光所為第四住炎慧開士我為第八等
觀菩薩我今成佛則月光為法雲菩薩何以知然
師子吼者名決定說若非十地不能堪也又淨名
歎十地菩薩云能師子吼名聞十方也。

二述讚。】

「如是如是如汝所解得真義說不可思議不可度量
惟佛與佛乃知斯事。」

【先讚勝解王所說教稱所詮理教理相稱故再言
如是自九地巳下心口不能思不能議也次明解
般若云唯佛與佛乃知斯事經有作以佛非也唯
汝解此乃同佛地不為菩薩發問如是也。

第二讚所說法文三初正讚二勸修後大眾供
養初文三初釋不可思議次釋不可度量後釋
唯佛乃知初更三一略說次假徵二藏後廣釋
今初。】

「善男子其所說十四般若波羅蜜三忍地地上中下
三十忍一切行藏一切佛藏不可思議。」

【文四一標數謂十四般若也三忍下二配位三忍
謂伏忍三品十信十止十堅心也地地上中下三
十忍者從初地至十地各有上中下十地成三十
忍也一切行藏下三藏攝一切行藏謂十三忍一
切佛藏即上品寂滅此二攝諸功德故名藏不可
思議者四結不可思議也。

二假徵二藏。】

「何以故。」

【即徵行佛二藏也。

三依義廣釋文三初就佛明不可思議二合釋
二藏明不可思議後雙結二藏明不可思議今
初。】

「一切諸佛是中生是中滅是中化無生無滅無化無
自無他第一無二非化非不化非無無相無來去如
虗空故。」

【文二先就化身明無生滅二逐難重釋今初文二
一立二蕩今初法身無相為物故形王宮生雙林
滅以生滅化眾生也而無生下二蕩其用彌廣其
體彌寂故無生滅化也無自他下逐難重釋先法
後喻今初彼我兩亡故無自他境智俱絕故無二
中道最上故第一即動是寂故非化即寂是動故
非不化非無無相者釋其潛疑恐人聞無生死化
等即謂無有出世無相之法故釋其疑云非無無
相無去來等但求去來不可得故云無去來耳如
虗空者二舉喻也。

二合釋二藏明不可思議文二先釋後結釋中
二初人法相對辨不思議後境智相對辨不思
議初中更二一明人空二明法空今初。】

「一切眾生無生滅無縛解非因非果非不因果煩惱
我人知見受者我所者一切苦受行空故。」

【文二初以三義辨眾生空後就眾名辨我人空今
初也言三義者一無生滅二無縛解三非因果非
不因果眾生義無所得離苦故無生無滅離集故
無縛無脫離集則非因離苦則非果雖非因果而
因果宛然故云非不因果又大品云色空受想行
識空以五陰空故將何受生故無生既無生何有
滅故無滅無縛無解者大論五十一云五眾無縛
無脫若畢竟空無有作者誰縛誰解凡夫人法虗
假不可得故非縛聖人畢竟不可得故非解乃至
菩薩住是道中諸煩惱不牽墮凡夫中故言不縛
不以諸無漏法破煩惱故言不解具如彼說衛世
師計我為作者名因僧佉計我為受者名果今我
既空故非因果真諦則無俗諦則有故言非不因
果煩惱我人下二就我眾名以辨我人空文二一
正明我空二明我所空今初有五一我二人三知
者四見者五受者我所者下次明我所空一切苦
受者苦受名苦苦樂受名壞苦捨受名行苦此三
者皆有為行同是我所等法故言一切苦受行空
故也。

二明法空。】

「一切法集幻化五陰無合無散法同法性寂然空故。」

【一切法集者謂因緣共成此名假也幻化五陰者
五陰無實此為法假也無合無散者此受假也因
緣共生故無散因緣即空故無合也法同法性者
一切諸法皆同真如之性以其本來寂然空故。

二境智相對辨不思議二初辨境空後釋智空
今初。】

「法境界空空無相不轉不顛倒不順幻化無三寶無
聖人六道如虗空故。」

【文二先法後喻法中言法境界空者明總空謂一
切法無不是空者空無相下二明別空文三初明
法空言空者是空定無相者是無相定不轉者以
苦集染法不可轉為無漏淨法又實相門中無相
不相故云空無相相不能動故云不轉離惑故無
顛倒離解故名不順知諸法空故名幻化無三寶
者二雙顯人法二空無聖人六道者三明人空如
虗空者二舉況也。

二釋智空。】

「般若無知無見不行不緣不因不受不得一切照相
故行道相斯行道相如虗空故法相如是何可有心
得無心得。」

【文三法喻合今初知無故言無知見無故言無見
不行生滅法不染無明緣又觀緣並寂故云不行
不緣不從因生故云不因無法可受故云不受不
得一切照相故者豈是無心不知無因不見但以
理觀照不可得故也斯行道相下二舉況法相如
是下三合心境俱空何可有心得心境俱假何可
無心得。

二結。】

「是以般若功德不可眾生中行而行不可五陰法中
行而行不可境中行而行不可解中行而行。」

【上四義文即為四不可眾生中行結人空不可法
中行結法空不可境中行結境空不可解中行結
智空也。

第三雙結二藏不可思議。】

「是故般若不可思議而一切諸菩薩於中行故亦不
可思議一切諸如來於幻化無住法中化亦不可思
議。」

【文二初依智總結而一切諸下二約人別結文二
初明菩薩不行而行不思議一切諸如來下二明
諸佛無化而化不思議。

第二釋上不可度量。】

「善男子此功德藏假使無量恒河沙第十二灌頂開
士說是功德百千億分中如王所說如海一滴。」

【十地菩薩所說如海一渧月光所說如大海又如
王所說如海一渧十地所說如大海問何意王說
勝菩薩答王本無地云何可知。

第三釋上唯佛能知。】

「我今略述分義功德有大利益一切眾生亦為過去
來今無量諸如來之所述可三賢十聖讚歎無量是
月光王分義功德。」

【月光之德無量略述即盡故言分義。

第二勸脩文三初正歎勸脩二徵後廣釋今初。】

「善男子是十四法門三世一切眾生一切三乘一切
諸佛之所脩習未來諸佛亦復如是若一切諸佛菩
薩不由此門得薩婆若者無有是處。」

【先明凡聖自脩也若一切下正勸脩也。

二徵。】

「何以故。」

【三廣釋。】

「一切諸佛及菩薩無異路故是故一切諸善男子若
有人聞諸忍法門信忍止忍堅忍善覺忍離達忍明
慧忍𦦨慧忍勝慧忍法現忍遠達忍等覺忍慧光忍
灌頂忍圓覺忍者是人超過百劫千劫無量恒河沙
生生苦難入此法門現身得報。」

【文三一標正路前言門者以無滯故今言路者以
能通故是故一切下二乘正路當依十四忍修學
也是人超過下三舉果歎勝有二利益一離苦二
得樂。

第三大眾供養。】

「時諸眾中十億同名虗空藏海菩薩歡喜法樂各各
散華於虗空中變成無量華臺上有無量大眾說十
四正行十八梵六欲天王亦散寶華各坐虗空臺上
說十四正行受持讀誦解其理義無量諸鬼神現身
脩行般若波羅蜜。」

【文三先菩薩供養功德次天供養後鬼神脩行從
勝至劣也上來答第一第二問自利利他行竟。

大章第二答所化眾生之相文三一牒前問次
正答後得益今初。】

「佛告大王汝先言云何眾生相可化。」

【重牒前問何相眾生可化也。

二正答文二一略二廣今初。】

「若以幻化身見幻化者是菩薩真行化眾生。」

【能化所化皆因緣生故俱是幻化能如是者真是
行化眾生淨名云譬如幻士為幻人說法也。

二廣答文二初明所化如幻後明能化如幻初
文二先釋後結初中六假為六別第一釋法假
文二一正明法假二明凡聖境差初文更二一
明本識能生色心。】

「眾生識初一念識異木石生得善生得惡惡為無量
惡識本善為無量善識本初一念金剛終一念於中
生不可說不可說識成眾生色心。」

【本識者即正因佛性不同木石非有非無不知不
忘如水溼性火熱性黃石金性等但隨境界而有
差殊得善境生善得惡境生惡乃至成地獄等身
但最初一念乃至金剛於其中間生不可說善惡
身心大經云如雪山藥唯是一味隨其流處有種
種名其味真正停留在山藥菓叢林不能覆沒也
問諸眾生等有本際不若言有者何故中阿含云
眾生本際不可得者答略為二說一理中不可說
煩惱與身有前後二事說即有一念識生之文。

二明色心成陰界等文二初成五陰。】

「眾生根本色名色葢心名識葢想葢受葢行葢葢者
陰覆為用身名積聚。」

【初一點赤白名色葢業行力故識托其中名識葢
即是開心為四葢葢即陰也陰者陰覆為義葢亦
如是身名積聚者三十六物共成此身也。

二明成十二處。】

「大王此一色法生無量色眼所得為色耳所得為聲
鼻所得為香舌得為味身得為觸堅持名地水名潤
火名熱輕動名風生五識處名根如是一色一心有
不可思議色心。」

【文三初明一色生無量色謂五塵四大等生五識
處名根者二明能成五根謂四大所造能生五識
故名為根也如是一色下三總結一色生五塵五
根四大不明法入色也一心動十二入中能生意
根於十八界中能生六識及與空界釋中略不說
也。

二明凡聖境差。】

「大王凡夫六識麤故得假名青黃方圓等無量假色
法聖人六識淨故得實法色香味觸一切實色法。」

【文二先明凡境並假次明聖境真實初文可見聖
人六識下次明聖境假名雖一見則不同凡夫妄
見執著聖人滅無常色獲得常色別圓之意也。

第二明受假。】

「眾生者世諦之名也若有若無但生眾生憶念名為
世諦世諦假誑幻化故有乃至六道幻化眾生見幻
化幻化見幻化婆羅門剎利毗舍首陀神我等色心
名為幻諦。」

【文四一約二諦二明有無三約六道四約四姓今
初也上明五陰是法假計有眾生即受假也世諦
則有真諦則無也若有若無下二明有無外道以
實有為有豁達為無此六十二見之本也但生眾
生憶念下釋有所以凡夫妄計謂有受者聖人見
受猶幻化此皆以聖對凡也乃至六道下三約六
道明受假也幻化見幻化下四約四姓所言見者
照真幻化人化實幻者真幻即別教人也此就能
化所化明受假也。

三釋名假文二一明佛前無名二明佛為立名
今初。】

「幻諦法無佛出世前無名字無義名幻法幻化無名
字無體相無三界名字無善惡果報六道名字。」

【文三一明無義名為佛未出世無大聖不說名是
假也幻法幻化下二明無名體肇云名無得物之
功物無當名之實也無三界下三明無三界六道
也。

二明佛為立名。】

「大王是故佛佛出現於世為眾生故說作三界六道
名字是名無量名字如空法四大法心法色法。」

【文二一佛立名具知識假也是名無量下二結名
非一也。

四明相續。】

「相續假法非一非異一亦不續異亦不續非一非異
故名續諦。」

【文三一標宗一亦不續下二釋一亦不續以其一
故異亦不續以其別故非一非異下三順結此如
芽莖不可言一異也。

五釋相待假。】

「相待假法一切名相待亦名不定相待如五色等法
有無一切等法一切法皆緣成假成眾生。」

【文中有二意一切相待是相避待中論云若法有
待成是法還成待如五色等法即是相對待相對
如眼見色耳聞聲等若長短相待者此是相形待
也一切法皆緣成假五陰等法為緣假成眾生也。

六釋因生假。】

「俱時因果異時因果三世善惡。」

【如五果三因是俱時因果過去二因現在五果是
異時因果又緣見是俱時觀因是異時又梁椽成
舍是俱時十二時為日是異時又燈及明是俱時
闇與明是異時也。

二結假文。】

「一切幻化是幻諦眾生。」

【即先結所化如幻也。

第二明能化如幻。】

「大王若菩薩如上所見眾生幻化皆巳假誑如空中
華十住菩薩諸佛五眼如幻諦而見菩薩化眾生為
若此。」

【以菩薩見眾生不實猶如病眼見空華眾生不知
故為宣說皆是假菩薩之力用也。

第三時眾得益。】

「時諸有無量天子及諸大眾得伏忍者得空無生忍
乃至一地十地不可說德行。」

【文二一明得忍謂地前地上乃至一地下二明地
上德行。】

「佛說護國般若波羅蜜經二諦品第四」

【上內護中文有三別今二諦品即是第三明二護
所依言二諦者是佛教之大宗有實有幻有別入
通圓入通別教圓入別圓教等七種廣如法華玄
義(云云)但以凡夫見淺名俗聖人見深名真審實
故名諦又上觀空品明實智方便智皆空而護諸
未達事須行化化必有由所謂二諦故於此明也。

品文二一問答二勸持初文三一明二諦不二
二明說法不二三明法門不二初文二先問次
答今初。】

「爾時波斯匿王言第一義諦中有世諦否若言無者
智不應二若言有者智不應一一二之義其事云何。」

【問中有三初雙標爾時下將欲設難故作兩徵二
若言無者下雙難有人云若言無者凡夫智不應
有二謂真俗二諦也若言有者聖人智不應一一
即第一義也今謂若言有者不應言有無皆空若
言無者不應二見差別一二之義下三雙結也。

二答文三一正答二引證三釋成今初。】

「佛告大王汝於過去七佛巳問一義二義汝今無聽
我今無說無聽無說即為一義二義故諦聽諦聽善
思念之如法脩行。」

【文三初嘆月光往因可解汝今無聽下二正答聽
說皆空即不二聽說宛然即不一故諦聽下三誡
聽勸脩三慧也。

第二引證。
頌有八行半分為三別初三行正
伸二諦次三行釋義正是答問後二行半結成
上義今初。】

「七佛偈如是。

無相第一義無自無佗作因緣本自有無自無佗作
法性本無性第一義空如諸有本有法三假集假有
無無諦實無寂滅第一空諸法因緣有有無義如是。」

【文三初一行明別教二諦上半明真諦即有空下
半明俗諦即空有大論云十二因緣是誰所作佛
言非佛非菩薩乃至非一切聖人作故云無自無
佗作也法性本無性下二一行明通教二諦上半
明真下半明俗三假者法受名也無無諦實無下
三一行明圓教二諦無別俗是一無無別真是一
無故云無無諦也上二句明真次句明俗下句總
結。

第二正答難明不一不二。】

「有無本自二譬若牛二角照解見無二二諦常不即
解心見不二求二不可得非謂二諦一非二何可得
於解常自一於諦常自二通達此無二真入第一義。」

【文三初一行智理相對遣一異上半明一二下半
明不一不二(云云)解心是不二下二一行智理相
對以遣執上半明解心求二不可得下半明遣著
所謂解者見二諦皆空便著此空二尚叵得非二
何可得也於解常自一下三一行理智相對讚入
真義也。

第三結成上義。】

「世諦幻化起譬如虗空華如影三手無因緣故誑有
幻化見幻化眾生名幻諦幻師見幻法諦實則皆無
名為諸佛觀菩薩觀亦然。」

【初一行明世諦有無三喻一舉空華二舉影三舉
三手皆無實雖無實而不無也幻化見幻化下二
一行明聖見有無也名為諸佛觀下半行三結正
觀也。

第三釋成文二先明二義後明一義今初。】

「大王菩薩摩訶薩於一義中常照二諦化眾生。」

【照俗化凡夫照真化二乘。

二明一義文三初能所相對明一義。】

「佛及眾生一而無二何以故以眾生空故得置菩提
空以菩提空故得置眾生空。」

【有三謂標徵釋今初標也何以故二徵也以眾生
下釋也以眾生空得置菩提空釋佛能化也以菩
提空故得置眾生空釋所化也又眾生空是人空
菩提空是法空也。

二境智相對明一義。】

「以一切法空故空空何以故般若無相二諦虗空般
若空於無明乃至薩婆若無自相無他相故五眼成
就時見無所見行亦不受不行亦不受非行非不行
亦不受乃至一切法亦不受。」

【文三謂標徵釋也今初以一切法者謂境智二此
皆空故言空空何以故者二徵也般若無相下釋
中文二初正釋一義可解次般若空於無明下二
逐難重釋何者一切空相事顯可知般若之空有
何差別故今釋云從於無明至於佛果以明別也
文二初約迷悟次位明空相可解二五眼成就時
下約佛果顯空相文二初明無見而見肉天等四
眼在佛名佛五眼也行亦不受下二明無行而行
方離五非。

第三染淨相對明一義。】

「菩薩未成佛時以菩提為煩惱菩薩成佛時以煩惱
為菩提何以故於第一義而不二故諸佛如來乃至
一切法如故。」

【文中三謂標徵釋初標可見何以故徵也於第一
義而不二下三釋也生死菩提其如明暗雖二空
不二也。

第二明說法不二文二先問次答今初。】

「白佛言云何十方諸如來一切菩薩不離文字而行
諸法相。」

【問意云若諸空如如即無文字何故聖人以此教
化。

二答文二一明說空二明脩空今初。】

「大王法輪者法本如重誦如受記如不誦偈如無問
而自說如戒經如譬喻如法界如本事如方廣如未
曾有如論義如是名味句音聲果文字記句一切如
若取文字者不行空也。」

【文三一明名空言法輪者凡有二種一行二教法
本者脩多羅經也重誦者祗夜經也受記者和伽
那經也不誦偈者伽陀經也無問而自說者優陀
那經也戒經者尼陀那經也譬喻者阿婆陀那經
也法界者伊帝目多伽經也大經云戒經本事者
闍多伽經也方廣者毗佛略經也未曾有者阿浮
陀達摩經也論議者優婆提舍經也此十二皆空
即如也是名味句下二明教空以此土音聲為佛
事文字性離故皆如也若取文字者下三明不行
空行空則非王觀也。

第二明脩空文三初辨脩習。】

「大王如如文字脩諸佛智母一切眾生性根本智母
即為薩婆若體諸佛未成佛以當佛為智母未得為
性巳得薩婆若。」

【文二初明因位因教生智教為智母又空如文字
文字如空故云如如因此如如能生佛智故云智
母也一切眾生下二明果位在眾生身為佛性在
佛身名一切種智未成佛時當必得成當能成故
名當為母未得道時名佛性巳得道時名一切種
智也。

二逐難重釋。】

「三乘般若不生不滅自性常住一切眾生以此為覺
性故若菩薩無受無文字離文字非非文字脩無脩
為脩為脩文字者得般若真性般若波羅蜜。」

【謂前云佛智母又云性根本智母恐人難解故今
重釋文二一理性釋二行性釋理即如如智母今
初理性釋前根本智母也若菩薩無下二行性釋
如如智母也若菩薩無文字而學無脩而脩即得
真智般若也。

三結脩成。】

「大王若菩薩護佛護化眾生護十地行為若此。」

【第三明法門不二先問後答今初。】

「白佛言無量品眾生根亦無量行亦無量法門為一
為二為無量耶。」

【問中三初是問根也行亦無量二問行也法門為
一下三問法門也又問意云眾生根性志懷不同
所說觀門為一為二。

二答文三一略答二廣答後結答。】

「大王一切法觀門非一非二乃有無量一切法亦非
有相非非無相。」

【文二初明觀門後明所觀法今初文可解也乃有
無下二明所觀法非有相相不實故非無相離空
過故。

二廣答。】

「若菩薩見眾生見一見二即不見一不見二一二者
第一義諦也大王若有若無者即世諦也以三諦攝
一切法空諦色諦心諦故我說一切法不出三諦我
人知見五受陰空乃至一切法空。」

【文三初約二諦顯若菩薩觀眾生下二是俗諦不
見一二是真諦即俗即空故言不二是第一義諦
若有若無即諸見本名世諦也以三諦下二約三
諦顯諸法有人言空即真也色即五根心即六識
今云一切法者則理事俱該空則始從虗空乃至
般若亦有真俗色則始從實色乃至真色亦有真
俗心則始從生滅乃至無作亦有真俗攝法實廣
也五種三諦如法華玄義說我人知見下三約三
假顯法我人知見是名假五陰是受假一切法是
法假也。

三結答。】

「眾生品品根行不同故非一非二法門。」

【問答竟。

大章第二勸持文二一歎教二舉名勸持今初。】

「大王七佛說摩訶般若波羅蜜我今說般若波羅蜜
無二無別汝等大眾受持讀誦解說是經功德有無
量不可說不可說諸佛一一佛教化無量不可說眾
生一一眾生皆得成佛是佛復教化無量不可說眾
生皆得成佛是上三佛說般若波羅蜜經八萬億偈
於一偈中復分為千分於一分中說一分句義不可
窮盡況復於此經中起一念信是諸眾生超百劫千
劫十地等功德何況受持讀誦解說者功德即十方
諸佛等無有異當知是人即是如來得佛不久時諸
大眾聞說是經十億人得三空忍百萬億人得大空
忍十地性。」

【文為五一明說同七佛可解汝等大眾下二舉益
勸持也況復於此下第三明勝信能信此經成就
三智即超通教十地功德何況受持下四明得入
圓教初住成佛能百佛世界化眾生也時諸大眾
下五明得益也。

二舉名勸持。】

「大王此經名為仁王問般若波羅蜜經汝等受持般
若波羅蜜經是經復有無量功德名為護國土功德
亦名一切國王法藥服行無不大用護舍宅功德亦
護一切眾生身即此般若波羅蜜是護國土如城壍
牆壁刀劒鉾楯汝應受持般若波羅蜜亦復如是。」

【文二先舉名可解亦名一切下二明用可見。】

「仁王護國般若波羅蜜經護國品第五」

【正說有四初三品明內護竟今護國品是第二明
外護也國土有二一世間二乘凡夫二出世間十
信至十地賊有二一外劫盜等二內煩惱結使護
亦有二一外即百步鬼神二內所謂智慧若內若
外悉是諸佛菩薩神力能護人之國土故名護國
品約觀觀生滅法護同居土觀無生滅法護有餘
土觀無量法護果報土觀無作法護寂光土又百
步鬼神護依報國脩行般若護正報國又鬼神護
護命等。

品文為三一誡聽勸持二廣釋三明眾得益今
初。】

「爾時佛告大王汝等善聽吾今正說護國土法用汝
當受持般若波羅蜜。」

【可解。

二廣釋文三一廣釋護法二引古證今三結示
勸持初文三一護國二護福三護難初文四一
護時二護法三護體四顯所護難今初。】

「當國土欲亂破壞劫燒賊來破國時。」

【以無難時王心不怖有難方怖故明時也亦以實
害為燒未必火灾之時。

二明護法文三初明福田次明供養後明說時
今初。】

「當請百佛像百菩薩像百羅漢像百比丘眾四大眾
七眾共聽請百法師講般若波羅蜜。」

【文三一請賢聖以實身難見故置形像以表敬儀
百比丘眾下二明聽眾天龍人鬼為四眾又當機
結緣發起影響等四眾也七眾者出家五眾比丘
比丘尼沙彌沙彌尼式叉摩那在家二眾清信士
女也請百法師下三請師講說也。

二明供養。】

「百師子吼高座前然百燈燒百和香百種色華以用
供養三寶三衣什物供養法師小飯中食亦復以時。」

【文三一供養方法有三謂燈華香也三衣下二供
養法師什物者三衣三鉢四坐具五剃刀六刀子
七漉水囊八鉢袋九針筒十也小飯下三供養飯
食也。

三明說時。】

「大王一日二時講經。」

【第三明能護(即是護體也)。】

「汝國土中有百部鬼神是一一部復有百部樂聞是
經此諸鬼神護汝國土。」

【外國有金眼仙人義經中說根本鬼神有十各開
十為百一大神二童子神三母神四梵神五鴈頭
神六龍神七脩羅八沙神九夜叉神十羅神也。

第四明所護難。】

「大王國土亂時先鬼神亂鬼神亂故萬民亂賊來劫
國百姓亡喪君臣太子王子百官共生是非天地恠
異二十八宿星道日月失時失度多有賊起大王若
火難水難風難一切諸難亦應講此經法用如上說。」

【文三一明鬼人難有八一鬼亂二民亂三賊來四
百姓亡喪五君臣是非六天地恠異七星辰失度
八日月失度二十八宿者大集攝受品云東方七
星角亢底房星尾箕南方七宿井鬼柳星張翼軫
西方七宿奎婁胃卯畢嘴參北方七宿斗牛女虗
危室壁也大王若火難下二三灾難也一切諸難
下三對難明護。

二明護福。】

「大王不但護國亦有護福求富貴官位七寶如意行
來求男女求慧解名聞求六天果報人中九品果報
亦講此經法用如上說。」

【問富貴者應得辦百座貧賤者云何答若準此文
即以講為正。

三明護諸難。】

「大王不但護福亦禳眾難若疾病苦難杻械枷鎻檢
繫其身破四重罪作五逆因作八難罪行六道事一
切無量苦難亦講此經法用如上說。」

【四重者婬盜殺妄五逆者殺父殺母破僧殺阿羅
漢出佛身血八難者一地獄二畜生三餓鬼四長
壽天五邊地六諸根不具七邪見八不見佛。

第二引古證今文二先引天證護國次引人證
護身今初。】

「大王昔日有王釋提桓因為頂生王來上天欲滅其
國時帝釋天王即如七佛法用敷百高座請百法師
講般若波羅蜜頂生即退如滅罪經中說。」

【賢愚經云於過去世有大國王名善住時頂上歘
生一胞其形如繭撤亦不痛後轉轉大便得童子
甚為端正頭髮紺青身紫金色即召(相師占)有德必
為聖王統領四域因立名字頂生年遂長大其德
遂著父王既崩諸王臣等願付國位頂生答言吾
有福應為王者要令四王乃帝釋來相迎爾乃登
位立誓巳竟四天王下各持寶瓶盛滿香水以灌
其頂時天帝釋復持寶冠來與葢之於閻浮提五
欲自恣經八萬四千歲時夜叉神從地涌出請遊
東洲經八億歲復請西洲經十四億歲上四天王
天經十四億歲意中復念昇忉利天五百仙人扶
車共飛天上遙覩王城城有千二百門諸天怖畏
悉閉諸門以著重關頂生兵眾直趣不礙吹貝扣
彈千二百門一時自開帝釋尋出與共相見自請
入宮與共分座天上受欲頂生復出吹貝扣彈惡
心既發因而墮落後患惡病即便命終爾時帝釋
者迦葉佛是也言頂生者今我身是也若依此經
爾時天帝如七佛法敷百高座請百法師講誦此
經頂生即退也。

二引人王證護身文二一明難事二明能護難
今初。】

「大王昔有天羅國王有一太子欲登王位一名班足
太子為外道羅陀師受教應取千王頭以祭家神自
登其位巳得九百九十九王少一王即北行萬里即
得一王名普明王。」

【賢愚經云昔波羅摩達王得四種兵入山遊獵逢
牸師子與王從欲師子得胎日月滿足生一男兒
遍身似人班足似母師子含子來歸王所王取為
子立名班足是王常供一仙人恒奉淨食仙人一
日不來王所即有天神化作仙人即入王宮求魚
肉食舊仙凌辰依時還來王奉肉食仙人嗔恠因
起誡誓令王後當十二年中恒食人肉仙人語竟
還往山中是後厨監竟不辦順出外不見肉見死
小兒急取其肉作食奉王王食甚美即問由來厨
人具答王言自今以後當用此肉厨人常捕小兒
殺以為食日日供王國人失兒處處趣覓乃見厨
人捕佗小兒捉縛厨人國人告王王言我教國人
皆言是大賊伺王池浴伏兵捉王王既被捉即告
國人願見一恕後更不殺國人不許王即起願願
我生來所脩諸善迴令今日返成羅剎飛行食人
語巳即隱空中唱言自今以後當食汝等所愛妻
子人聞急走多有羅剎附著相從徒眾漸多所害
轉廣後諸羅剎言我等為從今王敕令當為我等
輩捉取千王設一大會班足言好一一往取巳得
九百九十九王唯少一王不得作會諸王各言我
等今日無所歸告若當捕得須陀素王有大方便
能救我今作是計巳白班足言王欲作會須陀素
王有大名德若得彼王來會當圓滿時羅剎王即
急往取時須陀素王出城向園入池欲洗浴見乞
人從王王言且待洗還施與王始入池羅剎王從
空隱下捉須陀素而愁悲泣班足王言聞汝名德
第一丈夫云何悲啼須陀王言我不愛身命朝出
見乞許施值王得來不行以是悲耳願王放我七
日布施道人班足許王還七日布施道人時婆羅
門為王說偈同此經王聞歡喜即立太子代位相
別就死班足王言汝今就死何以歡喜須陀答曰
大王恩廣放我七日布施道人聞微玅法心自開
解我願即滿班足問言汝聞何法須陀即為宣說
妙法并更為說殺生罪報班足聞巳即放須陀及
諸王等各還本國時須陀王者今我身是班足王
者殃掘摩羅是也。

二明能護難文三一請脩福二聽許三正明護
難今初。】

「其普明王白班足王言願聽一日飯食沙門頂禮三
寶。」

【可解。

二聽許。】

「其班足王許之一日。」

【三正明護難文二初長行依教請護二說偈加
護今初。】

「時普明王即依過去七佛法請百法師敷百高座一
日二時講般若波羅蜜八千億偈竟。」

【二說偈加護文二一說偈二護益初偈八行為
四初說無常理。】

「其第一法師為王即說偈言劫燒終訖乾坤洞然須
彌巨海都為灰颺天龍福盡於中凋喪二儀尚殞國
有何常。」

【乾訓天天行健健不息也坤訓順也坤順四時二
儀即天地也。

二說苦理。】

「生老病死輪轉無際事與願違憂悲為害欲深禍重
瘡疣無外三界皆苦國有何賴。」

【欲是集禍是苦苦集是瘡疣即是自身與心豈在
外也。

三說空理。】

「有本自無因緣成諸盛者必衰實者必虗眾生蠢蠢
都如幻居聲響俱空國土亦如。」

【四說無我理。】

「識神無形假乘四蛇無明保養以為樂車形無常主
神無常家形神尚離豈有國耶。」

【二明聞者護益。】

「爾時法師說此偈巳時普明王眷屬得法眼空王自
證得虗空等定聞法悟解還至天羅國班足王所眾
中即告九百九十九王言就命時到人人皆應誦過
去七佛仁王問般若波羅蜜經中偈句時班足王問
諸王言皆誦何法普明王即以上偈答王王聞是法
得空三昧九百九十九王亦聞法巳皆證三空門是
時班足王極大歡喜告諸王言我為外道邪師所誤
非君等過汝可還本國各各請法師講般若波羅蜜
名味句時班足王以國付弟出家為道證無生法忍。」

【文三初聞法益法眼空即是人空也虗空等定即
法空也聞法悟解下二明王轉教時班足王問下
三諸王悟道文二先明得道後明放捨初文二先
明班足得道九百九十九下次諸王得道時班足
王極大下二放捨諸王文三一放捨各各下二勸
脩時班足王以下三入道也。

第三結示勸持。】

「如十王經中說五千國王常誦是經現世生報大王
十六大國王脩護國之法應亦如是汝當受持天上
人中六道眾生皆應受持七佛名味句未來世中有
無量小國王欲讚國土亦復爾者應請法師說般若
波羅蜜。」

【文二初結示次大王下勸持三初勸月光天上人
中下二勸六道也未來世中下三勸諸小王也。

第三時眾得益。】

「爾時釋迦牟尼佛說般若波羅蜜時眾中五百億人
得入初地復有六欲諸天子八十萬人得性空地復
有十八梵得無生忍得無生法樂忍復有先巳學菩
薩者證一地二地三地乃至十地復有八部阿須輪
王得一三昧門得二三昧門得轉鬼身天上正受在
此會者皆得自性信乃至無量空信吾今略說天等
功德不可具盡。」

【文二初六益二略結得入初地者即圓教十信初
心地性空則十住一心三觀觀無明性空也無生
法忍即十行也無生法樂忍十迴向也十三昧即
十一切入也三三昧即真俗中三諦三昧也亦空
無相等也自性信通教聲聞也無量空信通教支
佛也吾今略說下第二略結也。】

「仁王護國般若波羅蜜經散華品第六」

【大章第三報恩供養故有散華品華表因散佛表
行因至果也。

品文三一散華供養二現通利益三歎教勸持
初文三一聞經勸持二散華供養後諸王發願
今初。】

「爾時十六大國王聞佛說十萬億偈般若波羅蜜歡
喜無量。」

【文三初聞經人可解聞佛所說下二所聞法此經
三處說偈不同一二諦品中說八百萬億偈二護
國品末說八千億偈今散華品說十萬億偈初二
諦品即合說三時教次護國品別引過去佛說今
此品中明今佛說阿難觀機略結如此歡喜無量
者三結歡喜也。

二散華供養文三初行華二般若華三玅覺華
此三表別教地位初行華表三賢位次般若華
表十地位後妙覺華表佛地位今初。】

「即散百萬億行華於虗空中變為一座十方諸佛共
坐一座說般若波羅蜜無量大眾共坐一座持金羅
華散釋迦牟尼佛上成萬輪華葢葢大眾上。」

【文四一者王散華於虗空中下二華變為座十方
諸佛下三化佛說法無量大眾下四化眾散華。

第二散般若華。】

「復散八萬四千般若波羅蜜華於虗空中變成白雲
臺臺中光明王佛共無量大眾說般若波羅蜜臺中
大眾持雷吼華散釋迦牟尼佛及諸大眾。」

【文四初明散華於虗空中下二華變為臺臺中光
明下三化佛說法臺中大眾下四化眾散華。

第三散玅覺華。】

「復散妙覺華於虗空中變作金剛城城中師子吼王
佛共十方佛大菩薩論第一義諦時城中菩薩持光
明華散釋迦牟尼佛上成一華臺臺中十方佛及諸
天人散天華於釋迦牟尼佛上虗空中成紫雲葢覆
三千大千世界葢中天人散恒河沙華如雲而下。」

【文四一散華於虗空中下二華變為城城即涅槃
也城中師子吼下三化佛說法即圓教中菩薩於
別中說法也時城中菩薩下四化菩薩散華。

第三諸王發願。】

「時諸國王散華供養巳願過去佛現在佛未來佛常
說般若波羅蜜願一切受持者比丘比丘尼信男信
女所求如意常行般若波羅蜜佛告大王如是如是
如王所說般若波羅蜜應說應受是諸佛母諸菩薩
母神通生處。」

【文二先王發願可知佛告大王下二如來述成諸
佛母即實相般若菩薩母即觀照般若神通即文
字般若文字能發智慧智慧生即神通發也金剛
云一切諸佛及諸佛法皆從般若經生也。

第二佛現神變令眾得益文二先現變後得益
今初。】

「時佛為王現五不思議神變一華入無量華無量華
入一華一佛土入無量佛土無量佛土入一佛土無
量佛土入一毛孔土一毛孔土入無量毛孔土無量
須彌無量大海入芥子中一佛身入無量眾生身無
量眾生身入一佛身入六道身入地水火風身佛身
不可思議眾生身不可思議世界不可思議。」

【文三先標章舉數陰陽不測謂之神轉易常相謂
之變心不能思口不能說佛之神力也一華入無
量華下二別敘一華二佛土三須彌四佛身五入
四大文相可見問山大芥小云何能入答有人言
佛之神力故入又有人言山芥二如如故相入又
有人言三界唯心心喻芥子山喻三界心能造界
故名入有人云山芥皆無法無性故空空故相入
今謂若以空釋一空一切空山乃芥俱空空故能
相入一假一切假山芥俱假假故論相入一中一
切中山芥俱中中故論相入空除見思即般若假
除無知即解脫中除無明即法身即一而三即三
而一如天三目不縱不橫名不思議佛身不可思
議下三結讚。

二時眾得益。】

「佛現神足時十方諸天人得佛華三昧十恒河沙菩
薩現身成佛三恒河沙八部王成菩薩道十千女人
現身得神通三昧。」

【文中四益一得佛華定即華藏法界定十恒河下
二得成佛益也三恒河沙下三得成菩薩益也十
千下四得神通三昧也。

第三歎教勸脩。】

「善男子是般若波羅蜜有三世利益過去巳說現在
今說未來當說諦聽諦聽善思念之如法脩行。」

「仁王護國般若波羅蜜經受持品第七」

【大章第四示弘經相貌言受持者大論云信力故
聞而奉行為受念力故久久不失為持此品中正
明十三法師受持般若又令他人受持故名受持
品。

品文三初問答須受持二勸諸王受持後時眾
得益初文二一月光請二如來答今初。】

「爾時日光王心念口言見釋迦牟尼佛現無量神力
亦見千華臺上寶滿佛是一切佛化身主復見千華
葉世界上佛其中諸佛各各說般若波羅蜜白佛言
如是無量般若波羅蜜不可說不可解不可以識識
云何諸善男子於此經中明了覺解如法為一切眾
生開空法道。」

【文二一疑念二正請疑念中三佛一見釋迦現身
即法身二現寶滿即報身三見千華上佛即化身
問何以知然答普賢觀云釋迦牟尼佛名毗盧遮
那華嚴云亦名釋迦亦名舍那大經云我今此身
即是法身盧舍那此云淨滿淨即寶也問梵網云
舍那為本今何言釋迦為本答梵網明迹本此經
明本迹本迹雖殊不思議一也問此經於法華寶
塔品何異答有同有異同者同明釋迦為本異者
此經帶方便法華正直捨方便也白佛言如是下
第二正問文二先讚不可以口說智解識識此法
門也云何諸下二請也空者即般若智慧也由此
智慧能得神通變化一切眾生不知請佛開發也。

二如來答。
答意但以菩薩上求下化為言解
說方得此道開空甚多略說三種若色即是空
開一切智空即是色開道種智色空不二開一
切種智色若不空則見思惑空若不色即無知
惑不得中道則無明惑三皆是門如是三觀即
三智開大略如是也文三初總標次別釋後總
結今初。】

「大牟尼言有脩行十三觀門諸善男子為大法王從
習忍至金剛頂皆為法師依持建立汝等大眾應如
佛供養而供養之應持百萬億天華天香而以奉上。」

【文三一標文可見從習忍下二別敘依謂依止持
謂攝持言此法師為眾生依止建立正法也汝等
大眾下三勸供養。

二別釋(十三法師即為爾別)今初第一習種性法師文為
五別一標位二辨差三行業四舉劣明勝五入
位時節今初。】

「善男子其法師者是習種性菩薩。」

【習種性標位也。

二辨差。】

「若在家婆蹉優婆蹉若出家比丘比丘尼。」

【婆蹉即優婆塞也優婆蹉即優婆夷也。

三明行業。】

「脩行十善自觀巳身地水火風空識分分不淨復觀
十四根所謂五情五受男女意命等根有無量罪過
故即發無上善根心常脩三界一切念念皆不淨故
得不淨忍觀門住在佛家脩六和敬所謂三業同戒
同見同學行八萬四千波羅蜜道。」

【文三初脩十善行謂十善即十信心也自觀巳身
下二脩不淨行初觀六大次觀諸根後觀三界五
情即五識五受即苦樂憂喜捨也住在佛家行六
和敬也。

四舉劣況勝文二先舉劣次況勝今初。】

「善男子習忍以前行十善菩薩有退有進譬如輕毛
隨風東西是諸菩薩亦復如是雖以十千劫行十正
道發三菩提心乃當入習忍位亦常學三伏忍法而
不可字名是不定人。」

【文二先釋劣位法喻合可知雖以十千劫下二通
伏難文二初徵伏難三伏忍法云何向言有退有
進而不可名字下二釋通有三而不可名字故有
退。

二顯勝位。】

「是定人者入生空位聖人性故必不起五逆六重二
十八輕佛法經書作反逆罪言非佛說無有是處。」

【文二初明得者謂十住菩薩初證生空理得聖人
性故名為定異前十信不定以十信未解純脩假
入空觀也必不起五逆下二明離過文四一不起
五逆二不作大重三不作二十八輕四不謗佛法
經典初文可見六重者如優婆塞戒經第四卷受
戒品說一殺二盜三婬四妄語五沽酒六說出家
在家四眾過失二十八輕者亦如優婆塞經說一
不供養父母師長二專飲酒三不能瞻病苦四不
能多少捨施五見四眾不起承迎禮拜六見四眾
毀戒心生憍慢七每月不能受持八戒供養三寶
八四十里中有講不聽九受招提僧臥具牀座十
疑水有虫故飲十一險處獨行十二獨宿尼寺十
三為財命打罵奴婢等十四以殘食施四眾十五
畜猫狸十六畜象馬等一切畜生不作淨施未受
戒者十七儲畜長衣鉢等十八為身田作十九市
賣斗秤不平二十非時行欲二十一不輸王稅二
十二犯國戒二十三得新菓菜不奉三寶二十四
僧若不聽說法而輙自作二十五道路上在一切
出家人前行二十六僧中時食偏為師長二十七
養蠶二十八行逢病人不住瞻視付囑所在而便
捨去佛法經書下四不謗佛法經典言非佛說也。

五入位時節。】

「能以一阿僧祇劫脩伏道忍行始得入僧伽臨位。」

【日月歲數所不能知故云阿僧祇僧伽陀位此云
離著也。

第二明性種性法師。】

「復次性種性行十慧觀滅十顛倒乃我人知見分分
假偽但有名但有受但有法不可得無定相無自他
相故脩護空觀亦常行百萬波羅蜜念念不去心以
二阿僧祇劫行十正道法住波羅陀位。」

【文三初標位初學名習習巳成性故名性種性也
行十慧觀下二辨差十慧觀者四念處四三善根
七三世觀十如教化品中說滅十顛倒者四念除
四倒三善除三毒三世觀除三世定執也我人知
見是法上假立而非實也無定相者我法無定住
處相無自他相者我自無體相上亦無也以二阿
僧下三入位時節波羅陀位者此云守護十行菩
薩其行堅牢不失自性以能從空入假不為假染
能守自行故。

第三明十回向菩薩。】

「復次道種性住堅忍中觀一切法無生無住無滅所
謂五受三界二諦無自他相如實性不可得故而常
入第十第一義諦心心寂滅而受生三界何以故業
習果報未壞盡故順道生復以三阿僧祇劫脩八萬
億波羅蜜當得平等聖人地故住阿毗䟦致正位。」

【文三一標位以其脩中道正觀故云道種性也住
堅忍中下二辨差文二先明觀差別觀受五陰得
五分法身觀三界得三空觀二諦得無常無生二
忍第十第一義諦即無生中道空也而受生三界
下二受報殊勝文三初標可解何以故二徵巳心
寂滅云何受生也業習果報下三釋由未登初地
不斷無明所薰見愛猶在故得生也復以三阿僧
下三入位時節爾許時脩方得初地雙照二諦故
云平等聖人也此地不退故云䟦致正者即證初
地此因中說果也。

第四法師文五初標位。】

「復次善覺摩訶薩。」

【文可見。

二辨脩行差別文二初明二智為相後顯二智
同異初文二先標章次別釋今初。】

「住平等忍脩行四攝念念不去心。」

【平等忍者即標實智雙照有無而不染也四攝等
標方便智也。

二別釋文二先釋實相智後釋方便智今初。】

「入無相捨滅三界貪煩惱於第一義諦而不二為法
性無為緣理而滅一切相故為智緣滅無相無為住
初忍時未來無量生死不由智緣而滅故非智緣滅
無相無為無自佗相無無無相故。」

【文三一總舉二別釋後明離相今初文可見於第
一義諦下二別釋文三一法性無為亦名虗空無
為緣理而滅下二擇滅無為佛真智滅一切結無
相無為住初忍時下三非擇滅無為謂無相等法
也無相無為下三明離有無二相。

二顯方便智。】

「無量方便皆現前觀實相方便者於第一義諦不沈
不出不轉不顛倒遍學方便者非證非不證而一切
學迴向方便者非住果非不住果而向薩婆若魔自
在方便者於非道而行佛道四魔所不動一乘方便
者於不二相通達眾生一切行故變化方便者以願
力自在生一切淨佛國土。」

【文二初標可解實相方便者下二釋有六種方便
今初明實相方便次遍學方便次迴向方便次自
在方便次一乘方便次變化方便(云云)。

第二釋二智同異。】

「如是善男子是初覺智於有無相而不二是實智照
巧用不證不沈不出不到是方便觀譬如水之與波
不一不異乃至一切行波羅蜜禪定陀羅尼不一不
二故而一一行成就。」

【文三初結上異相者先明實智相初覺中道故云
初覺智也巧用不證下是方便智相也譬如下二
舉喻顯非明不一不二而一一行成就者三明行
成就以得即空即假即中一行無量行無量行一
行故云成就也。

第三明時節。】

「以四阿僧祇劫行行故入此功德藏門。」

【證初地施成就故云入功德藏門也。

第四明生淨土。】

「無三界業習生故畢故不造新以願力故變化生一
切淨土。」

【即方便有餘及實報等土也。

第五登位。】

「常脩捨觀故登鳩摩羅伽位以四大寶藏常授與人。」

【以脩捨故得施度滿鳩摩羅伽此云勝怨以離三
界及二乘恐也四寶藏者有人云三藏及雜藏也
今但依勝鬘經一者無價藏菩薩乘也二者上價
藏緣覺乘也三者中價藏聲聞乘也四者下價藏
人天乘也又亦四攝為四藏也。

第五法師。】

「復次德慧菩薩以四無量心滅三有嗔等煩惱住中
忍中行一切功德故以五阿僧祇劫行大慈觀心心
常現在前入無相闍陀波羅化一切眾生。」

【文三一標位者謂尸羅清淨與慧俱生住於三德
故名德慧也以四無量心下二辨觀差別文三初
顯地別行為欲對治嗔等煩惱故脩四等滅三有
嗔下二明除障依薩婆多宗嗔惟欲界依成實宗
嗔通三界依法華譬喻品中上亦有嗔也住中忍
中下三位分齊順忍中品也以五阿僧下三入位
時節闍陀波羅此云滿足亦名無畏尸羅圓滿故。

第六法師。】

「復次明慧道人常以無相忍中行三明觀知三世法
無來無去無住處心心寂滅盡三界癡煩惱得三明
一切功德觀故常以六阿僧祇劫集無量明波羅蜜
故入伽羅陀位無相行受持一切法。」

【文三初標位也得忍成就故名明慧常以無相下
二辨觀文三一明地別行知三世空為三明觀也
盡三界癡煩惱者二明除障也得三明下三明位
滿足常以六阿僧下三明入位時節伽羅陀者此
云度邊度度等邊也。

第七法師。】

「復次爾𦦨聖覺達菩薩脩行順法忍逆五見流集無
量功德住須陀洹位常以天眼天耳宿命他心身通
於念念中滅三界一切見亦以七阿僧祇劫行五神
通恒河沙波羅蜜常不離心。」

【文三一標言爾𦦨者此云智母謂此地中能生禪
智故云智母也脩行順法忍下二明地別行文三
一標住位言須陀洹者借小名大五見即五利便
也常以天眼下二起通未具漏盡故但言五也於
念念中下三滅障謂此位配初果故滅五見又亦
是別入通意也亦以七阿下三入位時節。

第八法師。】

「復次勝達菩薩於順道忍以四無畏觀那由佗諦內
道論外道論藥方工巧呪術故我見一切智人滅三
界疑等煩惱故我相巳盡知地地有所出故名出道
有所不出故名障道逆三界疑脩集無量功德故即
入斯陀含位復集行八阿僧祇劫中行諸陀羅尼門
故常行無畏觀不去心。」

【文三初標位深脩禪定故得神通達色心法故名
勝達於順道忍下二明地中別行文三初明得無
畏觀通達五相即一切智無畏滅三界疑等煩惱
即漏盡無畏知地地有所出等即說盡苦道無畏
有所不出等即說鄣道無畏也逆三界疑者二除
障也脩習無量功德下三入位分齊亦是借小說
大復集行入阿僧祇下三脩行分齊。

第九法師。】

「復次常現真實住順忍中作中道觀盡三界集因集
業一切煩惱故觀非有非無一相無相而無二證阿
那含位後是九阿僧祇劫習照明中道故樂力生一
切佛國土。」

【文三初標位中道真明般若實故常現真實住順
忍中下二別行一切煩惱為集因苦等名集業此
地中並盡也諸法本空故非有建立諸法故非無
無有俱實故一相實相亦如故無相復於九阿僧
下三入位時節樂力即願力也。

第十法師。】

「復次玄達菩薩十阿僧祇劫中脩無生法樂忍滅三
界習因業果住後身中無量功德皆成就無生智盡
智五分法身皆滿足住第十地阿羅漢梵天位常行
三空門觀百千萬三昧具足弘化法藏。」

【文三初標位玄遠也達通也此位得無生忍無功
用心故云玄達也十阿僧下二入位時分滅三界
習煩惱也住第十地者即十三法師下第十法師
地非謂十地菩薩也常行三空門中三辨觀差別
行三空觀弘佛三法藏故也。

第十一法師。】

「復次等覺者住無生忍中觀心心寂滅而無相相無
身身無知知而用心乘於羣方之方惔怕住於無住
方住在有常脩空處空常萬化雙照一切法故知是
處非是處乃至一切智十力觀故而能摩訶羅伽位
化一切國土眾生千阿僧祇劫行十力法心心相應
常入見佛三昧。」

【文三初標位此地中真俗雙照名等覺者亦非第
十一地之等覺也住無生下二明觀差別文三一
明有無觀又二先配位也觀心心下二正辨有無
觀文三初別釋文二先明寂而常用心心寂滅者
念念空也即明寂義雖無相而相雖無身而身雖
無知而知此明用義而用心下二明用而常寂在
有常脩空下二合釋有無在有脩空釋上用而常
寂處空常萬化釋上寂而常用雙照一切法故者
三雙結也知是處非是處下二明十力觀但明後
一餘行略之而登摩訶羅伽位化一切國土眾生
第三登位差別摩訶羅伽此云大得或云龍象等
千阿僧下三明脩行時節。

第十二法師。】

「復次慧光神變者住上上無生忍滅心心相法眼見
一切法三昧色空見以大願力常生一切淨土萬阿
僧祇劫集無量佛光三昧而能現百萬恒河沙諸佛
神力住婆伽梵位亦常入佛華三昧。」

【文三初標位以此地菩薩得無礙智化諸眾生現
諸神通名為慧光神變也住上上下二明觀差別
文四今初配位滅心心相者二明滅心滅意等名
滅心滅心數名滅相法眼見下三明見境法眼見
一切法即別明三眼色空見即總明三眼者佛法
慧也慧眼見色空法眼見色假佛眼見中道空假
不二而二二而不二雙照即不二而二雙亡即二
而不二舉三眼對色二境見之一字總明三見之
差別也見色空即空諦見色假即有諦雙照即第
一義諦此三約教有五一別入通以幻色為有見
空為真非有非空為第一義二圓入通三諦同前
加一切法趣三別教以幻有即空為俗不空為真
不有不空為中道四圓入別中加一切法趣五圓
教三諦皆云一切法趣也問菩薩地云何言佛眼
答法華云開佛知見即別教初地圓教初住發三
種智一正因理心發用中道觀開一切種智二了
因智心發用即空觀開一切智三緣因善心發用
即假觀開道種智初地尚得況九地耶此但分得
非具得也以大願力下四生淨土萬阿僧下三明
入位時節薄伽梵此云世尊非真佛世尊是補處
世尊也。

第十三法師文四一標位二明證時分三對位
辨別四明入定位今初。】

「復次觀佛菩薩。」

【觀佛菩薩者若開玅覺此是等覺猶名菩薩來至
此地保為究竟乃是未極更須觀察別佛猶有三
十二品無明智去圓佛尚遠故云觀也通佛即有
四十二品無明此更遠矣。

二明證時分。】

「住寂滅忍者從始發心至今經百萬阿僧祇劫脩百
萬阿僧祇劫功德故證一切法解脫住金剛臺。」

【文四一配位第五寂滅忍自有二別一下二上今
第十地即是寂滅忍下品也從如發心下二經時
多少謂從習種性至灌頂忍經百萬阿僧祇劫也
脩百萬下三辨脩證證一切法下四明登位一切
法解脫者真脫也金剛臺即金剛三昧。

三對位辨別文五一伏斷差別。】

「善男子從習忍至頂三昧皆名為伏一切煩惱而無
相信滅一切煩惱生解脫智照第一義諦。」

【從習至頂三昧先明伏忍也而無相信下明斷滅
一切煩惱即大涅槃也生解脫即解脫智照即般
若第一義即法身位。

二信見異。】

「不名為見所謂見者是薩婆若是故我從昔以來常
說惟佛所知見覺頂三昧以下至於習忍所不知不
見不覺。」

【先明不見也所謂見者是薩婆若次明見也是故
我從昔以來下引證也。

三漸頓差別。】

「惟佛頓解不名為信漸漸伏者。」

【四常無常異。】

「慧雖起滅以能無生無滅此心若滅則累無不滅無
生無滅。」

【無生則累無不遣無滅則德無不圓無生則斷德
無滅則智德也。

五等無等異。】

「入理盡金剛三昧同真際等法性而未能等無等等
譬如有人登大高臺下觀一切無不斯了住理盡三
昧亦復如是。」

【文中法喻合可解。

四明入定位。】

「常脩一切行滿功德藏入婆伽度位亦復常住佛慧
三昧。」

【此中一切行滿智慧滿名功德藏婆伽度位此云
世尊亦復常住佛慧三昧者必應受脩義言亦復
在別利物故云常住。

第三結歎。】

「善男子如是諸菩薩皆能一切十方諸如來國土中
化眾生正說正義受持讀誦解達實相如我今日等
無有異。」

【明其施化與佛無異一問答須受持巳竟。

第二勸諸王受持文四一讚用勸持二讚名付
勸持三釋勸所由四稱名付囑初文二一略歎
二廣歎今初。】

「佛告波斯匿王我當滅度後法滅盡時受持般若波
羅蜜大作佛事一切國土安立萬姓快樂皆由此般
若波羅蜜是故付囑諸國王不付囑比丘比丘尼清
信男清信女何以故無王力故故不付囑汝當受持
讀誦解其義理。」

【文四一舉滅勸持一切國土下二明般若之力是
故付囑下三釋付囑所以以無王威力故故不付
囑也汝當受持下四別付月光也。

二廣歎勸持文二初標除難福生二問答分別
今初。】

「大王吾今所化百億須彌百億日月一切須彌有四
天下其南閻浮提有十六大國五百中國十千小國
其國土中有七災難一切國王為是難故講讀般若
波羅蜜七難即滅七福即生萬姓安樂帝王歡喜。」

【文可解。

二問答分別。】

「云何為難日月失度時節反逆或赤日出黑日出二
三四五日出或日蝕無光或日輪一重二三四五重
輪現當變恠時讀說此經為一難也二十八宿失度
金星彗星輪星鬼星火星水星風星刀星南斗北斗
五鎮大星一切國主星三公星百官星如是等星各
各變現亦講說此經為二難也大火燒國萬姓燒盡
或鬼火龍火天火山神火人火樹木火賊火如是變
恠亦讀說此經為三難也大水漂沒百姓時節反逆
冬雨夏雪冬時雷電霹靂六月雨氷霜雹雨赤水黑
水青水雨土山石山雨砂礫石江河逆流浮山流石
如是變時亦讀說此經為四難也大風吹殺萬姓國
土山河樹木一時滅沒非時大風黑風赤風青風天
風地風火風如是變時亦讀說此經為五難也天地
國土亢陽炎火洞然百艸亢旱五穀不登土地赫然
萬姓滅盡如是變時亦讀說此經為六難也四方賊
來侵國內外賊起火賊水賊風賊鬼賊百姓荒亂刀
兵劫起如是恠時亦讀誦此經為七難也。」

【先問可解日月失度下二答七難為七第一日月
失度難謂時節變易多饑饉數量變易多刀兵色
相變易多疫病也二十八下二星宿失度難也大
火燒國下三災火難也大水漂沒下四雨水變易
難也大風吹殺萬姓下五惡風難也天地國土下
六亢陽難也四方賊來下七惡賊難也並如文可
見。

第二讚名勸持文二先讚名勝後勸供養今初。】

「大王是般若波羅蜜是諸佛菩薩一切眾生心識之
神本也一切國王之父母也亦名神符亦名辟鬼珠
亦名如意珠亦名護國珠亦名天地鏡亦名龍寶神
王。」

【辨三般若心識之本即實相般若王之父母即觀
照般若以能生王慧解心故下六名即文字般若
也。

二勸供養。】

「佛告大王應作九色幡長九丈九色華高二丈千支
燈高五丈九玉箱九玉巾亦作七寶案以經置上若
王行時常施其前足一百步是經常放千光明令千
里內七難不起罪過不生若王住時作七寶帳帳中
七寶高座以經卷置上日日供養散華燒香如事父
母如事帝釋。」

【文二先示供養法後別明行住供養初中皆言九
者九表眾生苦幡者標顯行得勝明九苦之內建
解脫勝幡也九色華表九苦眾生行般若因也青
黃赤白黑五塵華地水火風四大華也二丈表二
諦千燈表十善功德各以般若展轉相資成千智
慧高五丈明照五道也九玉箱表九苦居清淨為
法器九玉巾表九苦居眾生得般若巾案者平喻
實相般若以經置上者文字能令實理顯也七寶
者表七方便人皆為人寶也若王行時下二別明
行住供養先明行供養若王住時下是明住供養
也。

第三釋勸所由。】

「大王我今五眼明見三世一切國王皆由過去侍五
百佛得為帝王主是為一切聖人羅漢而為來生彼
國作大利益若王福盡時一切聖人皆為捨去若一
切聖人去時七難必起大王若未來世國王受持三
寶者我使五大力菩薩往護其國一金剛吼菩薩手
持千寶相輪往護彼國二龍王吼菩薩手持金輪燈
往護彼國三無畏十力吼菩薩手持金剛杵往護彼
國四雷電吼菩薩手持一寶羅網往護彼國五無量
力吼菩薩手持五十劒輪往護彼國五大士五千大
神王於汝國中大作利益當立像形而供養之。」

【文二初明王福盡文可解大王若未來世下二明
來世利益文三一舉數可解一金剛吼菩薩下二
別釋可見是五大士下三結釋也。

四稱名付囑。】

「大王吾今三寶付囑汝等一切諸王憍薩羅國毗舍
離國舍衛國摩竭提國波羅奈國迦夷羅衛國鳩尸
那國鳩睒彌國鳩留國罽賓國伽羅乾國乾陀衛國
沙陀國僧伽陀國揵拏掘闍國波提國如是一切國
受持般若波羅蜜。」

【文三初總明付囑可解憍薩羅國下二稱名如是
一切下三結勸二勸諸王受持巳竟。

第三時眾得益文五一脩羅益。】

「時諸大眾阿須輪王聞佛說未來世七可畏身毛為
豎呼聲大叫而言願不生彼國。」

【二人王益。】

「時十六大國王即以國事付弟出家脩道觀四大四
色勝出相四大四色不用識空入行相三十忍初地
相第一義諦九地相是為大王捨凡夫身入六住身
捨七報身入八法身證一切行般若波羅密。」

【益中初明八勝處地水火風能造四大青黃赤白
所造出離貪欲故名勝出四大下次明十一切處
地水火風青黃赤白空處識處所緣覺廣無處不
入故也三十忍是初地方便名初地相第一義諦
即初地初地是九地相故攝論頌云如竹破初節
餘節速能破得初地真智諸地疾當成捨凡身得
六住身捨七地分段報身得八地變易法身故智
論云七捨生身肉身此通教益也。

三天益。】

「十八梵天阿須輪王得三乘觀同無生境復散華供
養空華法性華聖人華順華無生華法樂華金剛華
緣觀中道華三十七品華而散佛上及九百億大菩
薩眾。」

【脩羅及天皆同益也空華表人空法性華表法空
此顯伏忍聖人華表信忍順華表順忍無生華表
無生忍四辨自在說法即法樂華下品寂滅忍也
金剛三昧能斷結使即上品寂滅忍。

四大眾益。】

「其餘一切眾證道迹果散心空華心樹華六波羅蜜
華玅覺華而散佛上及一切眾。」

【心空華者定於三學之中名為心學心樹華者觀
十二因緣生也六度華者十地行也妙覺華果行
也。

五菩薩益。】

「十千菩薩念來世眾生即證妙覺三昧圓明三昧金
剛三昧世諦三昧真諦三昧第一義諦三昧此三諦
三昧是一切三昧王三昧亦得無量三昧七財三昧
二十五有三昧一切行三昧復有十億菩薩登金剛
頂現成正覺。」

【文二先明十千益可解次復有十億下明成佛益
此中成別教佛也大科正說分巳竟。】

「仁王護國般若波羅蜜經囑累品第八」

【大章第三流通分囑謂付囑累謂憑累將此法付
囑國王憑其宣演故云囑累品又付國王若有災
難憑此救度故云囑累又付囑此經令累代流行
故名囑累品問何不如大品付囑聲聞法華付囑
菩薩而乃付囑國王耶答此佛隨病設藥以王國
有災厄弘宣得益故付囑又百事大供養深廣自
非王力誰所能辦故付囑也又王若不信法即不
行行法在王故付之也。

品文二先付囑誡勅後依教奉持初更二先略
二廣今初。】

「佛告波斯匿王我誡勅汝。」

【誡謂誡勸勅謂教勅。

二廣文二初明付囑二明誡勅初更二先付時
後正明付人法今初。】

「吾滅度後八十年八百年八千年中無佛無法無僧
無信男信女時。」

【八十年者佛去百年內五人住持一迦葉二阿難
三末田地三人見佛在世相次住持經六十年法
行不滅次商那和脩優婆毱多此二人不見佛相
次住持經四十年威儀法滅故於此時言無佛法
僧也言八百年者正法年內二十師住持佛法並
是聖人法不滅第六百年馬鳴菩薩第七百年龍
樹皆是菩薩法亦不滅八百年中邪宗極盛故於
此時付囑國王提婆菩薩聲王鼓申法是也八千
年者像法盡末法時眾生信邪故法滅。

二明付人法。】

「此經三寶付囑諸國王四部弟子受持讀誦解義為
三界眾生開空慧道脩七賢行十善行化一切眾生。」

【文二初付法可解為三界眾生下二付人也今教
三行一空行二七賢行三十善行空即聖行七賢
即七方便十善即凡行從深至淺也。

第二誡勅文七一誡諸滅法過二誡壞四眾行
三誡禁不依法四誡自毀五誡使役六誡自咎
七誡謬信今第一誡諸滅法過文三初明滅法
人次辨滅法過後結成過今初。】

「後五濁世比丘比丘尼四部弟子天龍八部一切神
王國王大臣太子王子自恃高貴滅破吾法。」

【文二先明滅法時即五濁也一命濁二劫濁三煩
惱濁四見濁五眾生濁文殊問經云十歲眾生乃
至千歲有短長為命濁饑饉疫病刀兵為劫濁多
有貪嗔癡名煩惱濁邪見戒取見取邊見為見濁
不孝不義譏師長等是眾生濁比丘下二滅法人
也。

二辨滅法過。】

「明作制法制我弟子比丘比丘尼不聽出家行道亦
復不聽造作佛像形佛塔形立統官制眾安籍記僧
比丘地立白衣高座兵奴為比丘受別請法知識比
丘共為一心親善比丘為作齋會求福如外道法都
非吾法。」

【文中先明制四正後明立四邪制四正者一不聽
出家二不聽行道三不聽造像四不聽造塔立四
邪者一立統制眾二比丘地立白衣高座三兵奴
為比丘四受別請也。

三結成過。】

「當知爾時正法將滅不久。」

【二誡壞四眾行。】

「大王壞亂吾道是汝等作自恃威力制我四部弟子
百姓疾病無不苦難是破國因緣說五濁罪過窮劫
不盡。」

【為王不行正法則佛道壞也。

三誡禁不依法。】

「大王法末世時有諸比丘四部弟子國王多作非法
之行橫與佛法眾僧作大非法作諸罪過非法非律
繫縛比丘如獄囚法當爾之時法滅不久。」

【四誡自毀文三初自段二起惡後招報今初。】

「大王我滅度後未來世中四部弟子諸小國王太子
王子乃是住持護三寶者轉更滅破三寶如師子身
中虫自食師子非外道也。」

【文二先法後喻今初文可見如師子下二明喻也
此喻如蓮華面經佛告阿難譬如師子命終身死
若空若地若水若陸所有眾生不敢食肉惟師子
身生諸虫還自食師子之肉阿難我佛法中非餘
破壞是比丘破我三大阿僧祇法彼經但喻出家
此經通喻道俗。

二起惡。】

「多壞我佛法得大罪過正教衰薄民無正行以漸為
惡其壽日減至於百歲。」

【三招報。】

「人壞佛教無復孝子六親不和天神不祐疾疫惡鬼
日來侵害災恠首尾連禍縱橫死入地獄餓鬼畜生
若出為人兵奴果報如影如響如人夜書火滅字存
三界果報亦復如是。」

【文中法喻合可見六親謂父母兄弟夫妻喻有三
初二喻現報後一喻生報後報也。

五誡使役。】

「大王未來世中一切國王太子王子四部弟子橫與
佛弟子書記制戒如白衣法如兵奴法若我弟子比
丘比丘尼立籍為官所使都非我弟子是兵奴法立
統官攝僧典主僧籍大小僧統共相攝縛如獄囚法
兵奴之法當爾之時佛法不久。」

【六誡自咎。】

「大王未來世中諸小國王四部弟子自作此罪破國
因緣身自受之非佛法僧。」

【七誡謬信。】

「大王未來世中流通此經七佛法器十方諸佛常所
行道諸惡比丘多求名利於國王太子王子前自說
破佛法因緣破國因緣其王不別信聽此語橫作法
制不依佛戒是為破佛破國因緣當爾之時正法不
久。」

【文中為四初示善不壞正教曰流開空法道曰通
能盛福智曰器也諸惡比丘下二示惡也其王不
別下三謬信也是為破佛下四示過。

第二大眾奉持文二先奉持次奉行今初。】

「爾時十六大國王聞佛七誡所說未來世事悲啼涕
出聲動三千日月五星二十八宿失光不現時諸王
等各各至心受持佛語不制四部弟子出家當如佛
教爾時大眾十八梵天王六欲諸天子歎言當爾之
時世間空虗是無佛世。」

【文二先傷感二嗟歎初文二先正明傷感時諸國
王下二受持也爾時大眾下二嗟歎傷此時也。

二奉行。】

「爾時無量大眾中百億菩薩彌勒師子月等百億舍
利弗須菩提等五百億十八梵六欲諸天三界六道
阿須輪王聞佛說護佛因緣護國因緣歡喜無量為
佛作禮受持般若波羅蜜。」

【文五先列大眾聞佛所說下二明聞佛法義歡喜
無量者三明歡喜也為佛作禮者四禮佛也受持
般若波羅蜜者五奉行也。】
仁王護國般若波羅蜜經疏卷下(終)

性漖海極督刻

興課較對

興理錄藁