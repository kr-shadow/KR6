#+TITLE: 金剛經大意-清-王起隆
#+DATE: 2018-05-12 10:22:39
#+SOURCE: github.com/kanripo/KR6c0072 master 99e4634d                
No. 484
答屠息庵讀金剛經大意書
秀水止菴　王起隆　述

承以金剛演說示。讀竊嘆翁兄於古今疏經家。揉諸
香為丸。緝眾絲成錦。樂取人善。不恃巳長。留心大乘
最上乘。為當今之優曇鉢華。儒門大有人在矣。疏經
難疏。此經大難疏。此經如時師為他人說者。亦不為
難疏此經。而期精熟貫穿。不失佛意。不同謗佛。則難
之大難。寧觀大意無師心也。寧闕疑無妄註脚也。全
經五千一百四十六字耳。昭明分三十二分。留支分
十二分。無著分十八住。天親分二十七疑。彌勒成八
十偈。功德施菩薩造論。傅大士造頌等。度佛眼觀之。
盡虗空界畫也。相傳唐初疏此經者。多至八百餘家。
世遠不可得見。前此則天台智者之疏。後此則圭峯
之纂。楊圭之集解。長水之刊定記。中峯之略義。宗泐
之註。暨今時疏。亦既充棟。將赤水玄珠。誰定為象罔
乎。原夫般若大經。次阿含方等而說。凡六百卷。四處
十六會。金剛般若。為第九會說。其一也。金剛般若之
入中國。前後譯凡有六。而秦譯其一也。經有大頭顱。
有大支幹。而血髓充周。圓滿於其間。大頭顱云何。經
所謂金剛非他。即生佛真如心是也。此真如心。不變
隨緣。隨緣不變。不變者。生佛同此真如心。刀砍不入。
火燒不著。能壞一切。而一切不能壞。故般若有百喻。
此單喻如金剛。亦得強名。曰無為法隨緣者。一切聖
凡依正。皆以無為法而有差別。名有為法。喻如夢幻
泡影露電。不可取著。則屬生滅門收矣。弟於此經。素
苦葛藤。迄今老於憂患。讀之略見一斑。與深言之無
寧淺言之。與玄遠言之無寧平實言之。全經文句。諄
諄娓娓。疊疊層層。如關鎻勾連之骨。如迴環顧抱之
沙。畢竟頭顱何在。則經文佛不云乎。一切法無我。竊
謂此經五千一百四十六字。只疏得此五字耳。心佛
眾生。三無差別。真如不守。動生無明。只一我為大患。
我相也。我見也。我能度生也。我能布施也。我能得果
也。我能說法也。我能授記也。我能莊嚴佛土也。我能
供養河沙諸佛也。我能捨身命也。我能持戒也。我能
忍辱也。我能行善法也。我能集福德也。此點點我未
忘。由此貪著我執法執法非法執。貪著正報執。貪著
依報執。矜功爭能也。伐善施勞也。希求福利也。為尊
貴施墮也。為人輕賤也。鬬諍堅固也。此所謂一合相
也。此所謂諸心皆非心也。此所謂住於非住。而不住
於般若也。此所謂為煩惱伏降。而不能降伏煩惱也。
我如堅城。如怨敵。千生萬劫。圍合堅牢。如人入暗。一
無所見矣。誠有能發菩提心。生清淨心。不住六塵。生
心應無所住。生心於一切有為法。凡度生布施得果。
說法嚴土。持戒忍辱集福等。洞然智照。觀度而無所
度觀。施而無所施。觀得而無所得。觀說而無所說。觀
記而無所記。觀嚴而無所嚴。觀供而無所供。觀身命
而無身命。觀持戒而無持戒。觀忍辱而無忍辱。觀善
法而無善法。觀福德而無福德。觀微塵而無微塵。觀
世界而無世界。觀四相無四相。觀四見無四見。盡聖
凡依正。統滙一真如。即有為法而成無為法。即假設
我而見真常我。旅泊世間無意。必無固我。於凡矜功。
爭能貪著之。薰習之。命根徹盡源底。豁然蕩除。如日
光明照見種種色。即堅城粉碎矣。怨敵倒戈矣。心心
般若。在在金剛。為至人無巳。神人無功。聖人無名矣。
故曰菩薩通達無我法者。如來說名真是菩薩。此於
全經大頭顱。未敢曰穿透紅心。或者雖不中不遠乎。
大支幹云何。一曰循經分以省謗。一曰標經旨以舉
要。一曰約經象以順文。一曰匯經意以領趣。一曰開
經眼以豁疑。循經分何也。全經問在答處。答在問處。
髣髴神龍出沒。不可端倪。但點睛之手。畫龍身首。凡
繚繞烟雲間者。不必盡畫也。茲循昭分。細審來龍。自
第二分須菩提。從大眾中起。至第四分菩薩但應如
所教住止。為經全龍之龍首。葢住心降伏義為正宗。
如大學之聖經中庸之天命章。全經大旨巳竟。自第
五分可以身相見如來不起。至第十六分果報亦不
可思議止。如學庸之有分章。只重重洗發住心降伏
之義。自十七分起空生重理住心降伏起請問頭。諸
家種種曲說虗心。尋繹俱未確然。此正如南華經北
溟有魚一則。兩見逍遙一篇之中。文字重彰。趣味無
二也。循此十七分中。重說無法可得。重說大身非身。
重說莊嚴非莊嚴。第十九分重說布施福德。第二十
分重說不可身相見如來。第二十一分重說如來無
所說法。第二十四分重說說經福德。第二十五分重
說實無眾生滅度。第二十六分重說不可三十二相
見如來。第三十分重說非微塵非世界。其他不重說
者。亦字句多重。葢緣印度言音累複。佛慈悲重深。不
違其俗。故無相無見無說無得無度無福德等言。或
三五出。或八九出。或為鈍根諄誨。或為後至重宣。不
厭再三。實無岐異加之。或翻譯之失。或筆受之訛。但
當牢持信心求佛加被。自當有庖丁解牛。披大却導
大窾之時。若如諸家必欲爭執前後不同。可解解之。
不可解處亦必欲解之。牽強消文。橫生穿鑿。疑團滿
堆。佛口通可掛壁。果知其解者。旦暮遇之乎。自非不
謬佛心。誹謗重𠍴。奚通懺悔。此經分之當循也。標經
旨何也。諸經發起。必有綱宗。是經佛於般若會上。破
相談空。以無上正等正覺。開演人空法空法非法空。
彼凡夫不能斷惑。二乘不能轉識。其故有二繇。一住
於證得。一住於福德耳。初祖西來埽證得。則曰廓然
無聖。埽福德。則曰並無功德。竊謂此經佛旨簡要亦
然。通玩經文。如無得無說也。我不作是念是阿羅漢
也。於燃燈佛所於法實無所得也。於三藐三菩提無
有少法可得也。實無有法發菩提心也。色見聲求為
邪道也。非所謂廓然無聖者歟。福德同虗空不可思
量也。三千大千七寶施不及也。身命布施不及也。恒
河沙身命三時布施不及也。供養那由他諸佛功德
不及也。是福德即非福德性也。諸菩薩不受福德也。
非所謂並無功德者歟。佛憫小乘。為有所得心所誤。
愚迷凡夫。為人天小果有漏之因所誤。墮存我覺我
煩惱所知二障。墮界內界外分段變易二死。從生至
生。不得清淨。不憚多方淘汰。譬滌淨器。方貯天漿。趙
州所云佛之一字我不喜聞。龐蘊所謂我百千生為
布施累意。亦猶是此經旨之當標也。約經象何也。分
經必以三科。有序分。有正宗。末乃有結經流通。此經
第十三分。空生請佛安名結經。在半凡讚。法顯勝處。
即係流通。不係經末。方為流通。約象分文。每段說經
一番。便間以較量福德一番。通計七重福德。第一重
無住福德。為見性福德。次五重福德。一重增勝。一重
通為有相福德。較見性福德。實算數比喻不及。後四
段。則佛隨順機緣。破遣凡夫依正報執。末一切有為
法一偈。則總收全經。故不分正宗。不分流通。護念付
囑。婆心痛切。庠序秩如似乎。貫華似乎。散華似乎。正
智似乎。方便似乎。山盡水窮似乎。坐看雲起。此經象
之當約也。匯經意何也。凡佛說經。循其言句則知其
意。是經以金剛命名。而經言則曰無諍。曰忍辱。曰無
瞋恨。曰受輕賤。曰得成於忍。則非以剛為剛。純以柔
為剛。此佛意也。佛言如來無所說法。如來無有定法
可說。如來無法可說。若言如來有所說法。即為謗佛。
而經言則重信解受持。重書寫誦讀。重受持四句偈
等。曰為他人說者四。曰為人解說者二。曰廣為人說
者一。曰為人演說者一。又曰。如來為發大乘者說。為
發最上乘者說。又曰。如來是真語實語如語不誑語
不異語。豈說時默。默時說。如來有自語相違乎。何以
無法可說者。又專欲人說。所謂無離文字說解脫。雖
復不依言語道。亦復不著無言說。此佛意也。經言凡
有所相皆是虗妄。言若見諸相非相即見如來。言離
一切諸相即名諸佛。而又曰。一切諸法皆是佛法。又
曰。一切諸佛法皆從此經出。又曰。以無我無人無眾
生壽者修一切善法。又曰。發阿耨多羅三藐三菩提
心者於法不說斷滅相。又曰。成就最上第一希有之
法。又曰。成就第一希有功德。又曰。成就無量無邊功
德。又曰。成就不可量不可稱無有邊不可思議功德。
又曰。佛法無實無虗。將立時埽。埽時立。如來有世間
過乎。無非揀盡相見之虗。彰明般若之實。此佛意也。
經言一切眾生皆以無餘涅槃而滅度之。但十界唯
心眾生。幻妄同於揑目所成。人於相見。不能清淨。則
起念。便生無量眾生。自巳不離眾生。何以度眾生乎。
故他經佛告比丘。汝等心中一日一夜。有百千萬億
眾生起滅。若能智照不起相續之念。即是度盡眾生。
則知眾生有事度有理度。有度世界之眾生。有度自
心之眾生。有攝而順度眾生。有折而逆度眾生。並由
理具。方有事用。必內外智照。如儒之盡人盡物。乃為
無餘涅槃。不同小乘樂小法者。故曰一切眾生即非
眾生。曰彼非眾生非不眾生。曰如來說非眾生是名
眾生。曰實無眾生如來度者。此佛意也。凡此等語。如
水面葫蘆按捺不定。如明珠走盤閃爍橫斜。如揮運
鏌鎁縱奪殺活莫敢攖鋒。但默領佛心。自見趣味汪
洋。萬川歸墟了無異水。此經意之當匯也。開經眼何
也。佛於空生。數云於意云何。數云如是如是。此經中
眼目也。將空生真有疑於佛耶。抑佛真有疑於空生
耶。要知佛無疑也。空生亦無疑也。一部金剛翻翻覆
覆。代眾生作問答。代眾生開疑也。眾生不疑不信。不
大疑不大信。故經中徹首徹尾。最重信心。如信心不
逆。如於此章句能生信心。如一念生淨信心。如聞是
經不怖不畏。如或有人聞心則狂亂狐疑不信。其最
嚴重。則曰信心清淨則生實相。實相即金剛也。即能
壞一切。一切不能壞也。即太阿鋒。即大火聚。即光明
鏡。即大日輪。即楞嚴之究竟堅固。即圓覺之非幻不
滅。即法華之是法住法位世間相常住。有為法空也。
非空無為法也。諸相非相也。非空如來也。色見聲求
邪道也。非空正道也。灼然離一切相。即一切法也。灼
然幻有不有。真空不空也。故始之以如是住如是降
伏。終之以如是知如是見如是信解如是觀。而眾生
無餘疑矣。胥得度矣。若執空生有疑。佛真為空生破
疑。殊為未夢現在。此經眼之當開也。綜而論之。一經
之中。有凡夫相見。有二乘相見。有相似菩薩相見。凡
夫相見。見思惑也。二乘相見。塵沙惑也。相似菩薩相
見。無明惑也。相見之惑。有從分別發起。有從俱生發
起。分別二障麤猛易斷。極喜無也。俱生二障纏眠難
斷。地地除也。離四句絕百非中。有函葢乾坤句。有截
斷眾流句。有隨波逐浪句。佛說般若波羅蜜。函葢乾
坤也。即非般若波羅蜜。截斷眾流也。是名般若波羅
蜜。隨波逐浪也。引而伸之。觸而類之。所謂擊首尾應。
擊尾首應。擊中則首尾俱應。孰非經龍之鱗翼脊鬣
為大支幹者乎。解此則全經血髓。智見智。仁見仁。隨
拈一字一句。充周圓滿。不可云喻。更無不節節支解
者矣。要之此金剛王寶覺。以如如不動為體。以無餘
度生。降伏其心為用。以不住六塵。無住生心。為同虗
空。不可思量福德。以知一切法無我。為得成於忍。以
是法平等無有高下脩一切善法為莊嚴。以無相無
見為證得。以六如為觀智。而最先證入全性起修。全
修在性。則必以信為入門。凡佛所說六度四果五眼
三心。身如須彌山王轉輪聖王。諸類無字不當。尋義
無義不當。求證貴眼正。尤貴行履。於佛菩薩所云如
幻金剛三昧。所云金剛道。後異熟識空。庶幾其可躋
乎。若口口談空。心心著有。如今之拍盲禪佀戲論講
師背毀金剛。墮落惡道必矣。古德云。但願空諸所有。
慎勿實諸所無。此諸家之說金剛也。古德又云。寧起
有見如丘山。莫起無見如芥子。則不肖弟之說金剛
也。橫成嶺側成峯。到處不同正緣。身在廬山。不能全
見廬山面目。六祖曰。此在心行不在口念。張無盡曰。
我學佛而後知儒。此經非足目兼資同堂面話。何以
頭正尾正。領取本地風光。倘兄翁不棄蒭蕘。新年肯
來酧唱激揚。當更有依義不依語者。相商不淺耳。率
臆妄言。未罄瞽愚。台慈不罪。


善信李肇亨助銀壹兩。朱茂時張晉徵汪挺各助
銀捌錢。徐機助梨板肆錢。刊此金剛大意。所願同
明相見之妄。咸生清淨之心。福基命位。當體昌隆。
智種靈苗。後嗣秀盛。旃蒙恊洽。

林鍾月大士成道
日王起隆謹識
板貯楞嚴流通
* No. 484-A
 金剛大意自䟦

此余甲午冬杪草。答屠息庵書也。因息庵下問不靳
再三。感其至誠。遂呵凍滾滾成此一長篇。絡索師心
臆妄。慮犯謗佛重𠍴。擬欲今夏齎貭於靈峯素大師。
丐其楷定。乃用示人。故併息庵來索看。未之敢出。不
謂首春大師西逝。巳求郢削。無從生盲蔽錮。永失金
鎞。可勝傷痛。念息庵之意不可終虗。適闔戶避兵。將
此書分錄三通。一焚告素大師。因不知所裁。冀常光
照證也。一貽息庵。因詢於蒭蕘不可忘酧答也。一存
笥中。則藉以將來就正有道也。嗟乎此經大意難明。
正繇高談龍肉人多。實噉猪肉人少。既頭顱之罔揭。
亦支幹之莫分。每每以穿鑿心測佛智。以瞞盰儱侗
話消經文。無瘡剜肉。多歧亡羊。所以童習白紛槩乎
受病。余廣閱諸解。亦既有年。體會久之。稍窺端緒。茲
據經說經。直抒所見。不敢遺諸解。不敢狥諸解。不敢
違執經佛冤之訓。不敢背離經魔說之誡。緬惟佛意
昭然。人自求之玄遠。有能解粘釋縛。觀照全經。我意
西乾東魯。心理一如。佛之無我。即儒聖之何有空空。
佛之度生。即至誠之盡性參贊。降伏其心。即論語克
巳為仁之的旨。無住生心。即大易何思何慮之真詮。
掃四相見。通於毋意必固我。蕩滌凡小執心不入斷
滅。通於朝聞夕死。驅除迷蔽邪見。無法可說。豈非予
欲無言無行不與之宗傳。是法平等。豈非夫婦知能
渾同聖人之玅理。無實無虗。豈非顯諸仁藏諸用費
而隱之聖諦。莫作是念。豈非我無能我豈敢大而化
之玄風。荷擔菩提。豈非憲章祖述在茲之仔肩。成就
希有。豈非繼往開來木鐸之功業。不受福德。豈非浮
雲富貴有天下不與之胸襟。得成於忍。豈非削跡伐
檀斯人我徒之願力。夫道一而巳矣。何梵何夏。何佛
何儒。何淺何深。何世出世。大開智眼。作如是觀。則下
學便是上達。藏通便是別圓。看教便可見宗。知儒便
可識佛。余德慧尠薄。埒屋中愚。然懷之巳久。抒洩於
今。下筆之時。一湧齊出。十目視。十手指。實不敢吐口。
不如心筆。不如口有欺片語。則時節因緣。息庵之大
有起發於我也。儒佛兩門之賢者之交罪我乎。或原
我乎。總不暇護也。昔黃梅曹谿相傳。以金剛印心。為
宗門龍穴。其為人演說。則曰。但用此心。直了成佛。而
昭明分分。方便鈍根。曩巳有耆宿。雪其是功非罪者。
余言平淡無能。為大乘最上乘闡揚。只堅信儒佛心
同理同。則心言俱直。當為佛菩薩聖賢悉見悉知。至
於貫穿經文。嫌於破碎虗空。無所迯罪。亦因散錢索
子。為初機之權設。而然竊引昭明之例。或尚可通懺
悔乎。深願見聞是書者。無督過余援儒入佛昧殊塗
同歸之性與天道。則至幸矣。

旹
乙未午月朔日東海止庵王起隆自識於深息草堂