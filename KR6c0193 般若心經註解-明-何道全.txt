#+TITLE: 般若心經註解-明-何道全
#+DATE: 2018-05-12 10:22:43
#+SOURCE: github.com/kanripo/KR6c0193 master 28234fda                
No. 574
摩訶般若波羅蜜多心經
松溪道人　無垢子　註

「　這點靈光道上來
　只因逐妄墮塵埃
　君今要見還鄉路
　悟得心經道眼開」


「摩訶。」

【西天梵語也東土翻為大且大者廣無邊際之謂
也廣大無邊者莫過虗空大道也　川老云虗空
境界莫思量大道清幽理更長　又云十方無壁
落八面亦無門大道無邊際虗空難度量　道云
迎之不見其首隨之不見其後　儒云仰之彌高
鑽之彌堅瞻之在前忽錯在後　諸賢聖皆如此
稱揚廣大也　日月雖明難比其光乾坤雖大難
包其體能生萬有而不見其形徧周沙界而不覩
其跡雖是如此廣大玄妙誰知更有一物過於此
者且道是何物還識這箇○麼寬則包藏法界窄
則不立纖毫顯則八荒九夷無所不至隱則纖芥
微塵無所不入今者不避罪𠍴分明漏泄乃人之
本源也　僊師有云為甚此心開大道只因元向
道中來　世人不能返本者蓋因錯認色身為巳
被六根所瞞七情遮蔽自失本真以致流浪生死
也　要見本真麼　尋不見覔不見十二時中遶
身轉　省得麼。

「　法身體若太虗空
　性道元來總一同
　只因逐妄迷真性
　所以輪迴六道中」
】

「般若。」

【西天梵語也東土翻為智慧且智慧者正知正解
審察之謂也脩行之人須用智慧之力降伏身心
不令放肆以習靜定　道云能以智慧之力攝伏
諸魔精　蓮經云慧日破諸闇能伏災風火　儒
云智能破邪慧能破暗　且無智愚人作事麤惡
不肯三思惟務廣學多聞念在誇談講論不究自
家生死好覔他人是非不親真實道人愛近虗頭
禪客空談聖人經典心地全不用功圖名貪利我
慢貢高只說眼下時光不想腦後之事如此之人
乃聰明外道也　古德有云外道聰明無智慧。

僊師云口說心不行非是精細漢　儒云先治身
心後治家國　且有智慧之人作事安詳不肯造
次識因果顧罪福親近知識參問至人窮性命之
根元究生死之大事制伏身心收斂神氣念念在
道息息歸真一日功成行滿㘞地一聲透出三界
此虗空混為一體若到此地造化不能移易陰陽
不能陶鑄四時不能遷五行不能役鬼神不能拘
劫火不能壞作箇逍遙自在物外閑人要見物外
閑人麼　六座門頭常出入雖然相近不相親
　開著眼休得蹉過　省得麼。

「　智慧聰明路兩差
　聰明枝葉慧根芽
　若改愚痴生智慧
　多年枯木自開華」
】

「波羅。」

【西天梵語也東土翻為彼岸　此岸者生死之際
也彼岸者出生死之岸也迷者此岸悟者彼岸世
人若迷本性即愚痴顛倒認四大六根為巳爭名
競利謀千年之活計積萬劫之冤𠍴背覺合塵迷
真逐妄忙忙而不知休息念念而心境不除忽朝
大限到來臨行手無所措這裡脫下濕布衫那裡
穿上虱虱襖去去來來改頭換面似蟻循環何日
是了生死苦海幾時得渡如是之者只在此岸若
有人猛然自悟從前所為所作盡是虗假棄假循
真窮根究本常近至人常親知識求過岸之舟覔
方便之篙渡過愛河苦海而登彼岸得脫生死洪
波更不拖泥帶水作箇脚乾手燥清淨自在閑人
也　且道如何得達彼岸　咦　他人難用力
　自渡自家身　會麼。

「　智慧為船精進篙
　靈臺用力出波濤
　翻身直上菩提岸
　撒手歸來明月高」
】

「蜜多。」

【西天梵語也東土翻為無極又蜜者和也多者眾
聚也且無極者至高至大難極之謂也　釋云無
極　道云太極　儒曰皇極皆謂○此也今分明
說開蜜之一字亦比於大道虗空多者謂萬彚也
譬道能包含萬類有情無情盡在大道之中人之
真性一同亦能包藏萬法萬法盡在一性之中太
虗之內有八萬四千異類種性說不可盡皆在人
之一性之內一性譬如蜜種性喻於多情行人以
一性均和種性合而為一故曰蜜多　道云識得
一萬事畢　釋云萬法歸一　儒云吾道一以貫
之　且道如何是一　還識這個○麼　咄　五
行不到處　父母未生前　雖然說破不行　難
到直須去盡塵垢方見　省麼。

「　一性為蜜眾為多
　先將覺性普均和
　坐成一片真如性
　一性圓明赴大羅」
】

「心。」

【心者人之本源也一切萬法盡在一心之內有八
萬四千等動則無窮無盡定則不變不移　釋云
心生種種法生心滅種種法滅　道云心死則性
月朗明心生則慾塵遮蔽　儒云制之一心則止
謀於多事則亂　是以古聖教學人收攝其心歸
於一處喚作萬法歸一又名一字法門因人不信
是心是佛是心作佛所以多種方便指示世人見
自本性豈不見古云三點如星象橫鈎似月斜披
毛從此得作佛也由他是也上天入地皆在自心
所為非他處所得　經云在於閑處收攝其心。

又云制之一處事無不辦不能歸一者因識心者
少亂性者多故失真道矣為何不識其心因其多
惑其性皆緣失神昏昧逐境迷心六根內盲著物
亂性不生智慧愚暗之故也若肯脩心窮性命究
生死親近明師參求法藥療治心病念茲在茲步
步行行坐臥不忘語默動靜不離這箇○忽然眉
毛竪起眼睛露出便見本來面目　且道本來面
目如何形狀　川老有云火不能燒水不能溺風
不能飄刀不能劈軟似兜羅硬如鐵壁天上人間
古今不識　咄　知道麼　終朝常對面　不識
是何人。

「　這輪心鏡本無塵
　因塵難照本來真
　塵盡鏡明無一物
　自然現出法王身」
】

「經。」

【經者徑也是世人脩行之路徑也學人得此不疑
擬休要悞了工程驀直便行須有到家時節只怕
路頭不真差行錯認　且道向甚處去是予今明
說向寸草不生處纖塵不立處無泥水無坑坎淨
躶躶赤洒洒平穩穩處去猛然逢著一顆○圓陀
陀光爍爍亘古不壞如意光明寶珠親手拈來得
大利用不受困苦　釋云摩尼寶珠　道云黍米
玄珠　儒云九曲明珠　要見此珠麼　一心象
外覔。

休向世間求。

「　這卷真經本在心
　自家藏寶不須尋
　猛然檢著無生品
　迸出明珠耀古今」
】

「觀自在菩薩。」

【自在菩薩人人皆有只因六根諸境遮障不能觀
看情欲萬緣所牽不得自在若有智慧之人信得
及放得下但於幽靜閑處打併身心坐令極靜靜
中更靜無纖毫異念一心清淨守至靜極猛然一
動有一真人在自巳靈宮往往來來縱橫無礙這
裡方見自巳菩薩優滿自在一剎那間徧周沙界
隨處現法身到處不留跡光明普照觀之不見諸
人若要見此菩薩觀之不用其目聽之不用其耳
去耳目之用纔識自在菩薩　道云視不見我聽
不得聞離種種邊名為妙道　金剛經云若以色
見我以音聲求我是人行邪道不能見如來　儒
云視不用目聽不用耳離耳目之用自然得性。

如是之者方知一切處此真仙菩薩未甞不在同
坐同行同歡同笑寸步不曾相離只是自家昧了
　要見此菩薩麼　咦　雖然出入無踪跡爍爍
光明見也麼。

「　菩薩從來不離身
　自家昧了不相親
　若能靜坐回光照
　便見生前舊主人」
】

「行。」

【行者脩行也路徑崎嶇不脩難行　且脩是脩心
向道行是行善歸真如人修路相似去礙路荊棘
除當道頑石高者斷之低者填之打掃潔淨便坦
然平穩人之心地亦要如此下功去一切損人利
巳之心如去礙路荊棘相似礙登途穩步除一切
襍念障道因緣如除當道頑石一同得進身平正
損大過補不及令得均平屏垢心絕染污打併清
淨此乃脩行初入門之要也非在口說亦非足行
全憑心地下功　仙真云心地下功全拋世事。

釋云心地法門非在舌辨　儒云說不如行行不
如到此也又要看這一步從何而起若知起處便
知生死根源　昔日劉海月參白雲師父拜而問
曰弟子念慮降伏不住如何師問云是誰念慮答
弟子師云是誰降伏海月似省不省沉吟微笑師
云來去都由你閙好沒主宰若是敵他不過即便
放下更要知他放下的是誰若識得自有主宰便
不被他瞞過海月遂省禮謝而巳　又石霜和尚
問石頭和尚舉念不停時如何石頭咄云是誰舉
念石霜於此大悟但只如此體究念念不離於當
處舉意思慮語言知覺細細審觀從何而出　古
云欲知佛去處只這語言是　道云要知本性根
由不離言語動靜　寶公云未了之人聽一言秪
這如今誰動口然雖如是說開向上更有妙處不
脩不行不能自到若果到家鄉則罷問程矣　且
道家鄉遠近　迷則千山萬水隔　悟則回頭便
是家　理會得麼。

「　起初行處認教真
　若還失脚喪其身
　踏得故鄉田地穩
　做箇逍遙自在人」
】

「深。」

【深者幽微玄妙徹骨徹髓處也若要到此田地須
是打併輕快方可　道云損之又損之以至於無
為　釋云放下又放下自然身心輕快　儒云苟
日新日日新又日新　要如此者須去靜坐日夜
打掃直至掃無可掃寸絲不掛如父母未生前燒
了一般　古云貼體汗衫都脫却反求諸巳廓然
無自然到家　且道不得還家者何也　呀　日
晚程途遠　身困擔兒沉　省也麼。

「　大道家鄉本不深
　世人擔重自難尋
　若能放下渾無物
　便見靈山佛祖心」
】

「般若。」

【般若者西天梵語也東土翻為智慧　大凡為人
須要自生智慧若無智慧真是愚人空過一生甘
伏死門有一等無智之人以聰明謂之智慧大錯
矣且聰明之人賣弄精細役使心神出言如飛龍
俊鷂行持如跛鱉病龜貪利圖名以麤作細看世
財如骨如髓棄性命若糞若土只知明日後日今
年後年不知老之將至死限臨頭可惜空過時光
虗勞一世似此所為生死輪迴如何脫得　有
智之人外如愚魯內默安詳識有生有死悟無得
而無失常自諦觀生從何來死從何往發此一念
親近知識參問至人求出世之法逃生死之路避
過惡如避錐刀顧性命如顧寶貝動則安人利物
亦不被境瞞靜則入定觀空更不滯莾蕩如是之
者一旦果完擺手還家得大自在　先師云一日
得還鄉不作飄蓬客　釋云撒手到家人不識更
無一物獻尊堂　川老云孤舟到岸遠客還鄉
　且道如何是鄉　咄　遠後十萬八千　近後不
離當處　會得麼。

「　智慧聰明總是心
　智人脩內蠢傍尋
　若人有智超三界
　無智愚夫生死臨」
】

「波羅。」

【波羅者西天梵語也東土翻為到彼岸　且迷者
有生死墮輪迴只在此岸也悟者超生死脫輪迴
到彼岸也若要到彼岸須是自生智慧過此生死
苦海如人過水水深難過須用船橋或用木牌竹
筏多種方便盛載過此苦海而到彼岸既達彼岸
前者船橋木牌等物盡皆無用見性悟道者亦復
如是　大顛云如盲人求醫遠路不能自行須假
人牽兼手中有杖方可無此二物不能得到既到
醫家醫師與他點眼大見光明其杖與牽人都無
用處頓悟涅槃正道亦復如是　且道甚是牽人
柱杖予今說破信者便行不得外行難成內功須
用廣作福田福至心靈自然有箇道徑只此便是
牽人也然後可以坐禪脩道辨取內功求見性之
法了生死大事一日功圓得見本來面目便是柱
杖也更要參訪明眼師真大德高僧求其印證印
證師真便是醫人也一日頓悟從前多種方便盡
皆無用惟柱杖不可棄　道云得魚忘筌得兔忘
蹄　釋云過河須用筏到岸不須船　儒云得意
忘言得米忘田　且道都教忘却因甚只不教棄
了柱杖　未到水窮山盡處　且存作伴過時光
　理會也未。

「　這根柱杖本無相
　元與虗空無兩樣
　若人提起透三天
　遍界邪魔不敢望」
】

「蜜多。」

【蜜多者西天梵語也東土翻為無極　且無極者
無極而太極者○乃虗空妙道也古云無極而太
極太極分二儀二儀分三才三才生四象四象生
五行因有五行漸漸滋生萬類萬類盡在妙道之
中包含也是以蜜之一字喻於虗空妙道多者比
於諸品眾類有情無情皆屬道之含攝且如蜂採
百華醞造成蜜未成之時有醎酸甘苦辛之眾味
青黃赤白之眾色其味不等其色不一一日功成
蜜就種種之味釀成一味般般之色混同一色馨
香美味一無差別到此則蜂得養生人得受用脩
行之人亦復如是　且如脩行之人調伏身心朝
磨暮煉功行未成之際有慳貪心利名心嫉妬心
計較心勝負心貢高心我慢心殺害心狼毒心三
毒心怕怖心邪心妄心無明黑暗心種種不善之
心又有暴惡性麤躁性風吹性隨邪性愚濁性見
趣性乖劣性虗詐性好閧性撅強性顛狂性浮華
性謟曲性自無始劫來一切習性八萬四千有餘
說不可盡一日功圓頑心自盡煆成一味清淨最
上無礙真心種種自和煉就一片萬劫不壞圓明
法性到此並無差別之心亦無異類之性眾惡自
消眾惡自滅一真獨露得大自在　古德云眾星
朗朗不如孤月獨明　道云百川流不盡一海納
無窮　仙師云千思萬慮終成妄獨守一真道自
親　且道如何得見一真　咄　開眼被他瞞
　諸人拿不著　省也未。

「　若干種種恐難同
　休教差別走西東
　收來安放丹爐內
　煉得金烏一樣紅」
】

「時。」

【時者正見之時也言見亦無可見言時未可定時
　仙師云一陽纔動之時自有無窮消息　古德
云清風颯颯透心懷此時快樂人難識　玄之又
玄無東西南北無四維上下無過去未來見在
　虗空平等與大道混然無有二處共歸一時　川
老云時時清風明月鎮相隨桃紅李白薔薇紫問
著東君總不知　且道東君在何處安身○見麼
　打不離　割不死　在桃紅李白　在薔薇黃
紫　呵呵　模得著也未。

「　若問端的是何時
　清風明月自家知
　東君昨夜傳消息
　綻出紅梅第一枝」
】

「照見五蘊皆空。」

【五蘊者色受想行識也此五等因積習而不散妄
認色身是我故長劫輪迴若人猛省借此幻身須
教脩行常自返照照見五蘊淨盡清淨本然　且
道如何是色受想行識怎生得此五蘊皆空予今
直說分明若有解悟之者休生疑惑信受奉行必
有契道之日且色者窒礙之義若見境逢物不著
不染是無窒礙色蘊自空也受者領納之義若遇
一切聲色境界心不領納得受蘊空也想者妄想
思慮之義若過去不思未來無想現在自如得想
蘊空也行者心念不停遷流之義若十二時中心
不外遊念不煩亂不被物轉不被境留一念不離
當處得行想空也識者別無親疎之義亦乃著物
之理若見一切境物一無分別辨認一槩平等見
如不見識如不識無親無疎來則應之去則不思
得識蘊空也既得到此田地自然照見五蘊皆空
六窓明淨淨躶躶赤洒洒沒可把又有甚四大五
蘊名字亦不可得　道云惟見於空　釋云虗空
獨露　昔歌利王遊獵遇一仙人問語不答先却
左膊次卸右膞節節支解仙人面無懼怒之色與
恒常一同並不改顏　罽賓國王問獅子尊者曰
在此做什麼尊者答曰在此蘊空王問得蘊空否
尊者答曰巳得蘊空法王曰求師頭得否尊者答
曰身非我有何況頭乎　又肇法師云四大元無
我五蘊悉皆空將頭臨白刃猶如斬春風　又舍
利弗見天女問云何不變却女身去天女答曰我
十二年覔女身了不可得教我變個什麼從上祖
師皆得蘊空法　又鏡清和尚住院三年本院土
地要見師顏不能得　又太古郝真人在趙州橋
下辦道忽一夜聞眾鬼於河畔共語云明日有一
戴鐵帽人替我言訖杳無音耗至次日將暮大雨
忽作見一人頭頂一鐵鍋遮雨至橋下欲洗脚過
橋太古一見喝云不可洗其人聽真人之言扶欄
上橋而去至夜眾鬼皆至一鬼言我三年等得一
箇替頭被這先生將我底來破了眾鬼欲害真人
來往尋覔不得不知真人在於何處嗟嘆而去其
時真人只在橋下鬼不能見　又弘覺和尚住菴
天厨送食及再參洞山和尚後皈菴天神三日送
食到菴不見菴主菴主只在菴中為何不見皆得
圓頓之法隱身之訣所以神鬼俱不得見　且道
四大不實色身非有五蘊盡空甚是本來面目
　咄　這一句從那裏出來照見五蘊空底是阿誰
　瞎漢當面蹉過　咦　一心只在絲綸上　不
見蘆華對蓼紅○見麼。

「　識破回頭便下功
　了然脫洒悟心空
　從他四大都零落
　其中別有一神通」
】

「度一切苦厄。」

【若得五蘊空便出生死界得免輪迴苦　太上云
吾有大患為吾有身及吾無身吾有何患　釋云
身是眾苦之本　儒云有身有患無執無憂　經
云三界無安猶如火宅眾苦充滿甚可怖畏若是
有智之人反照自巳悟得自身皆虗幻非為真實
何況他物一日無常盡皆拋撒百無一用念念如
此心境自除襍念自少更須參訪知識親近智人
求出身之路了生死大事忽朝爆地一聲脫下漆
桶底便見本來面目　要見本來面目麼○　古
今無改變人自認不真。

「　若得心空苦便無
　有何生死有何拘
　一朝脫下胎用襖
　作箇逍遙大丈夫」
】

「舍利子。」

【舍者屋舍也比四大五蘊色身利子者舍中之本
來一點真靈即主張形骸者是也如客店主人暫
住主若離舍屋即倒塌利子常在只是換了房舍
居住　道云身是氣之宅心是神之舍久而神氣
散又是移屋住　釋云無始劫來賃屋住至今誰
識主人公　藥山又云皮膚脫落盡惟有一真實
　要見真實底麼　還識這箇○也未　來來往
往畿千遭只是世人模不著。

「　莫道房兒又不多
　包藏天地及山河
　其中有箇真仙子
　不染纖塵鎮大羅」
】

「色不異空。」

【道性無二色空一等只在目前應物現形人皆不
識長者長空短者短空　方者方空圓者圓空白
者白空赤者赤空小者小空大者大空遠者遠空
近者近空　道云人人本有箇箇不無　釋云蠢
物含靈皆有佛性　儒云一切含靈各具一太極
　古德又云塵塵是道塵塵是佛　仙真云何物
不稟道生何處不是道化隨處現形隨所自在道
不遠人人自遠之反觀自身是色色中須有真空
覺性應現種種相即是真空覺性所現　永嘉云
幻化空身即法身法身覺了無一物本源自性天
真佛　僊真云有形假相內包無相真形　寶公
云有相身中無相身　咄　理會得麼　桃紅柳
綠紅柳綠梅華白　總是東君造化成。

「　虗空造化自然工
　大地山河體混融
　隨處現形人不識
　自家昧了主人公」
】

「空不異色。」

【色空無一種世人自分別　道云大方無隅混然
一體　釋云總三千界成一世界　儒云登東山
而小魯登泰山而小天下撒去蕃蘺何彼何此。

古云賢聖常行平等智不生分別相　三教賢聖
亦是空四生六道亦是空上至仙佛下至混蟲草
木各各元本總是空且大朴未散陰陽未判二儀
未分三才未立有甚作我元來皆一箇道理因大
朴散天地合三才成立萬有滋生直至如今不能
返本為何只因眾生執著不知元來是空迷巳逐
物心生倒見隨物流轉不能歸一機見不同著色
著空隨色空二見若人於此廓然悟空平等身心
內外無餘不見空色不被物使不被境瞞一槩平
等有何一也便得歸一只這一也是多了重陽祖
師云抱元守一是功夫地久天長一也無　古德
云萬法歸一一何歸一歸之處要君知　且道一
歸何處　咦　狗㖭熱油鐺　理會麼。

「　人牛不見杳無踪
　盡道空來不是空
　一片白雲歸去也
　惟留明月照玄穹」
】

「色即是空。」

【空在色中世人難見眼是色不能見物只是真空
妙性能見耳是色不能聽聲只是真空妙性能聽
鼻是色不能知香臭只是真空玅性能知舌是色
不能言語只是真空妙性能言身是色不能覺觸
只是真空妙性能覺觸脚是色不能行走只是真
空妙性能行走手是色不能拈掇只是真空妙性
能拈掇且去真空妙性無眼能見無耳能聞無鼻
能嗅無舌能言無脚能行無手能拈意根有名無
形分為八萬四千見聞知覺總歸六根徧身互用
神通玅用　古云通身是徧身是　道云不須他
處遠搜尋十二時中遶徧身　色空不異妙理全
彰色可色非真色空可空非真空總歸大空　且
道此理如何　川老有云有相有求皆是妄無形
無影墮偏枯堂堂密密何曾間一道寒光爍太虗
　道經云知空不空知色不色名為照了予今不
免饒舌說破若見一切有相境物休教染著若到
情忘念絕之處休教迷真著相則著有迷真則落
空若不著空不著有方是了事底人　省麼　休
得瞌睡惺惺著。

「　萬竅都因一竅通
　一竅能納太虗空
　若還拿住玄中竅
　擺手皆歸大道中」
】

「空即是色。」

【色在空外人被境瞞　僊真云道無萬彚則不能
顯萬彚無道則不能生　釋云見色便見空無色
空不見　是以三教聖賢不見有色有空色空雙
泯內外無分別如如常自然光明洞耀周徧沙界
世人則不然也分內分外論彼論此著相分別見
種種相隨聲逐色迷真不覺出殻入殻展轉不知
改頭換面無有了期非干他事是自尋得底何不
及早回頭自救　且道怎生救得　咄　放下從
前惡水瓶　楝著痛處便金鍼。

「　一槩均平有甚差
　本來元是一人家
　只因著在枝稍上
　迷了從前太道芽」
】

「受想行識。」

【因眼見故受色因受色心有思想因思想念行因
念行有識解有六根因六根生六塵一識便有四
大五蘊有此五蘊色身便明著相分別隨聲逐色
憎愛憂恐從茲而起以致流浪生死而無停息若
要生死斷輪迴止但從起處一根照破令四大五
蘊淨盡廓然無我當下空寂直下承當空劫巳前
自巳○寂而常照照而常寂　太上云寂無所寂
慾豈長生慾既不生即是真靜　又云唯見於空
觀空亦空空無所空所空既無無無亦無無無既
無湛然常寂　釋云人亦空法亦空二相本來同
　且道人法俱空必竟何處住○諸境萬緣留不
住　混然隱在太虗空。

「　眼界牽連眾界忙
　不見可欲萬緣忘
　忘無可忘全身出
　便見靈山大法王」
】

「亦復如是。」

【既無我則萬法皆無復歸於空便得返本還元也
　佛家喚作萬法歸一　道家喚作復命歸根
　儒家喚作復遂元初天理到這裡言語道斷心行
處滅若動念即乖張安排即不是所以　川老云
退後退後看看頑石動也　理會得麼　咄　休
得胡走動著三十棒。

「　一念纔興相便成
　述真逐妄昧歸程
　若能放下空無物
　穩向如來藏裡行」
】

「舍利子。」

【當面不識火不能燒水不能溺箭不能傷刀不能
劈風不能飄日不能炙雨不能洒描畵不出毒藥
不能害惡蟲不能螫只因行走路頭差所以失却
波羅蜜見舍利子麼亘古到今不曾改變只是來
往賃屋居住或時朱樓畵閣或時草舍茅堂或時
金屏朱戶或時破廟窑龕　省得麼　川老云雲
起南山雨北山馬名驢子幾多般請看浩渺無情
水幾處隨方幾處圓　若要不來不去須得諸漏
巳盡以歸寂滅如此者未出三界外天地不能拘
作箇物外閑人　會麼　向前不如退步　紐揑
不如自然。

「　自家房內主人公
　同居共住不知踪
　若能退步回頭望
　物物頭頭總得逢」
】

「是諸法空相。」

【諸法皆空本非實際　仙真云法本無法形本非
形有形終是假無相是真人　金剛經云法尚應
捨何況非法　又云一切有相皆是虗妄若見諸
相非相即見如來　從上諸師一味談空者只為
眾生直下是空擔負不行起種種假名引導有情
無情皆歸空寂得返本原若信未及但去靜坐反
照照見五蘊實無所有自然忘形忘體得其人空
既得人空如病安去藥其法亦空人法俱空自然
休去歇去　經云我身本不有憎愛何由生　既
得忘形忘體有甚念慮可牽到這地面自然放下
無仙佛可做無生死可斷無脩無證若更有絲毫
可脩可證則墮生死界永劫受沉淪若能徹底脫
洒無所依倚不落有無二邊如虗空獨立直下承
當空劫巳前○圓陀陀光爍爍底有何不可　會
麼　乾坤兩朵海中蓮　一切眾生虗出沒。

「　人法皆空心自休
　也無歡喜也無愁
　風平浪靜雲歸去
　月照寒江一色秋」
】

「不生不滅。」

【有成有壞是事相不生不滅是理性此直言直說
眾生具足法身真空妙性亘古今不曾生不曾滅
不變不移無來無去無舊無新巍巍如是　大上
云寂兮寥兮獨立而不改周行而不殆　又云寂
然不動感而遂通四大五蘊任他虗生虗沒於自
巳法身總無交涉　且道既無交涉如何步步不
離　古德云和光塵不染三界獨為尊　川老又
云得優游處且優游雲自高飛水自流只見黑風
飜大浪未聞沉却釣魚舟　如是者且道有交涉
也無交涉　若得五蘊皆空有甚離與不離　理
會得麼　水流常不住　青山鎮日閑。

「　任他四大往來奔
　雲來雲去鎮常存
　竹影掃堦塵不起
　月穿潭底水無痕」
】

「不垢不淨。」

【亦說眾生本來清淨法身無名無相無痕無瑕無
染無活不長不短不方不圓壞不得燒不得如虗
空似蓮華不著水也不垢穢亦不淨潔常劫如然
如水中月　要見麼　隨處放光　幾人能得見。

「　清淨無瑕一法身
　如蓮出水不沾塵
　分身應現千江水
　千月還同一月真」
】

「不增不減。」

【謂混沌虗空之體迢迢空劫之身如何增得如何
減得也害不得也益不得　道云在聖而不餘在
凡而不欠　釋云如如自然無欠無餘　又云經
歷劫而不壞至亘古而不遷　古德云體似虗空
沒崖崖上乘菩薩信無疑中下聞之必生恠　且
道因何如是　呵呵　自家繩子短倒怨井水深
　正是自家味了　咄　靈山會上曾相識今日
因何不認人。

「　法身與色身
　不必論疎親
　皆賴東君力
　華柳一般春」
】

「是故空中。」

【妙法真空不生不滅無垢無淨增不得減不得清
淨本然古今不改萬劫常存刀割不斷箭射不穿
繩繫不住火燒不燃雨洒不濕推擁不偏擊之不
痛捉之難拈　因何如是物不礙虗空虗空不礙
物也　仙真云真空不掛物大道不沾塵　川老
云虗空不閡絲毫念所以彰名大覺仙　文始真
經云天地雖大不能芽空中之核陰陽雖妙不能
卵無雄之雌　且道天地因何不能生發陰陽其
生不能造化空中之物不能生芽者不沾地土不
著境界也無雄之卵不能造化者內空無物也
　省得麼　內外徹底空　鬼神拿不著。

「　真空元不立纖塵
　纔有微塵便不真
　泥水布衫都脫下
　分明便見裡頭人」
】

「無色無受想行識。」

【既是空中有甚五蘊積習虗空之體安色不受色
安聲不受聲安受不受受安想不受想安行不受
行安識不受識六道四生一切假名假相都無納
受清虗妙道纖塵不立必竟無形行如鳥道坐若
太虗　且道如何謂之鳥道太虗　咦　鳥道雖
行而不見跡　真空雖露而不見相　會麼。

「　五蘊俱無便見空
　何須他覔主人公
　既得水清魚自見
　頭頭不昧有神通」
】

「無眼耳鼻舌身意。」

【且道無眼耳鼻舌身意是箇甚麼　休呆看蹉過
了　予今明說有此六根是色身無此六識名法
相　如此之者只是數脩行人眼雖看不要著在
色上耳雖聽不要著在聲上鼻雖嗅不要著在香
臭上舌雖甞不要著在滋味上雖有身體休要著
在相上須要忘形忘體意雖應事不要著在境物
上要應應常靜　道云眼不觀色耳不聽聲舌不
躭味鼻不嗅香身不妄動意不狂亂　儒云非禮
勿視非禮勿聽非禮勿言非禮勿動便是無眼耳
鼻舌身意也亦是六根清淨便是六塵不染又是
六識皆空總而言之十八界靜也又名六耗消亡
六賊死一真不動六門關總而言之十八獄空也
斷也若此則天堂近也便見本來法身　要見本
來法身麼　在眼曰見在耳曰聞在鼻曰臭在舌
談論在手拈掇在足運奔全體起用全體法身非
是六根四大五蘊見聞知覺切忌休認四大六根
為巳　金剛經云凡所有相皆是虗妄　道云悟
者忘念歸真迷者著相失本　盡是假名引導眾
生不可知得便了須是親見法身若得親見轉凡
成聖若聽人言說或文字上知解如畫餅充饑似
說酒止渴終不濟事　虗實云華藥欄莫顢頇星
在秤弓不在盤　重陽祖師云休教錯認定盤星
　且道此句如何說　謂盤只可等物知輕別重
者皆在星上　祖師又恐人錯認定盤星討準定
盤星是死物不知輕重是以休教錯認定盤星一
般都是星有用得著底有用不著底此皆喻法精
細審察休執著一邊　且道此理如何　真性與
識性真神與識神一般同住止一假一成真　牢
著眼　鷺鶿藏雪內飛起却纔知。

「　六箇門頭一箇關
　五門不必更遮欄
　從他世事紛紛亂
　堂上家尊鎮日安」
】

「無色聲香味觸法。」

【此乃六塵也皆從一根上起但去一根上反照從
何而起若識起處從根本生起處是妄休教生苗
　仙真云揚湯點沸不如釜底抽薪　釋云要伐
其樹先去其根枝稍自墜　既識根本棄假歸真
識得我身非有我身尚無萬法皆空自然清靜觀
身無身觀法亦然都歸空寂更去靜坐觀過去所
作多種色聲香味觸法在於何處既無所有還如
昨夢我心本空福罪無主何者是罪何者是福。

經云諦觀心罪本來空是則名為真懺悔　且道
懺箇甚麼悔箇甚麼懺則懺其前非悔則再不重
犯　咄　既得諸根斷　何處可生苗　只有虗
空在　要見虗空麼　看不見　模不著　對面
如常光爍爍　認得也未。

「　萬法皆空罪福無
　更須靜坐嘴羅都
　驀然拿住毗盧手
　做箇男兒大丈夫」
】

「無眼界乃至無意識界。」

【若眼界淨竟識安十八界自然平安此十八界因
執有眼界連累十八界不安但去眼根反究虗假
　古德云眼是障道魔軍著境自迷回路　仙真
云眼觀心動著物迷真吾身非入六根皆歸敗壞
靜審四大都無實義惟有真空妙性長劫不壞之
體湛然常在亦無脩證　釋氏云那伽長在定無
有不定之時　先師云定中境界靜裡乾坤自然
而然做作又不是也　既得定力有甚散亂如同
秋月圓陀陀光爍爍普天匝地無有不照著處說
箇照著亦是自然非安想故　拾得又云吾心不
比月比月有圓缺一盞無油燈照得十方徹　山
河大地不能隔礙光明洞耀逈脫根塵體露真常
太無染污但離諸緣便是仙佛　理會麼○光明
無少欠只怕起雲遮。

「　遇境無心眼便明
　反觀自巳見前程
　靈光射透長安道
　獨向蓬萊路上行」
】

「無無明。」

【無無明者萬緣不生也無明是黑暗不停之念一
切眾生盡有無明因有無明起多種差別百般煩
惱皆是暗昧之心故令如是　道云暗昧心不止
地獄畜生本　釋云無明不見菩提路不覺將身
落火坑　儒云寸心不昧萬法皆明　又廣成子
云木去火則不灰人去情則不死　大顛云心處
六情如鳥投網造罪惡業如蛾赴燈出殻入殻轉
轉不覺流浪經劫皆因無明而起因有無明有行
因行有識因識有名色因名色有六入因六入有
觸因觸有受因受有愛因愛有取因取有有因有
有生因生有老死憂悲苦惱皆因無明為始於此
親見無明降伏令死死中更死欺人不得諸漏自
盡煩惱永斷三毒自滅惡根自除須是直裁根源
莫顧枝稍華葉根若截斷華葉自死掃除心地不
見其身身盡無明盡塵垢亦盡萬劫塵沙數罪一
時頓息輪迴生死一時脫兔　且道似個什麼
　嗄　𧏙蜋離糞彈　脫殻化金蟬　會麼。

「　心間不昧性圓明
　徧界空空一坦平
　寸草不生塵土盡
　一輪日向海中生」
】

「亦無無明盡。」

【既掃除心地十八界必然清淨身尚忘却更有甚
無明盡迷則顛倒妄想是無明業心悟則轉凡成
聖是圓明覺性都是一般心地只曾明與不明。

太上云同出而異名　永嘉云無明實性即佛性
幻化空身即法身若執幻身是我即有無明有無
明即生三毒起三惡業三業昏暗六根內盲因此
不見不知背覺合塵墮三惡道如有智慧之人能
轉慳貪心為喜捨心轉瞋怒心為歡喜心轉愚痴
執著心為圓融脫洒心更改六賊為神通於是一
一轉得改得自然轉凡成聖凡夫即是聖人若轉
不得改不得聖人即是凡夫如何凡人被物轉聖
人能轉物百姓日用而不知終日忙忙被物所引
日久月深離家漸遠不得還鄉迷真失本也若是
會萬物歸於自巳豈得迷失真本矣　川老云終
日忙忙那事無妨不求解脫不樂天堂但能一念
歸無念高步毗盧頂上行　又云終日吃飯不曾
咬著一粒米終日著衣不曾掛著一縷絲　道云
居塵不染塵在慾而無慾　身心一如內外無餘
須是打成一片與空劫齊形影不存體露堂堂纔
有纖塵徧界空生便墮生死但去反觀巳身我身
不實餘者皆空我身尚假有甚無明　且道如何
迷失真道　咦　雪迷樵子路雲遮採藥人。

「　前途路逕黑漫漫
　無限江河萬嶺巑
　若解轉身些子力
　堂堂大道坦然寬」
】

「乃至無老死。」

【既得無更有甚憂苦老死脩行之人須要忘形忘
體我身既無有何無明無明既無生死亦斷　太
上云內觀其心心無其心外觀其形形無其形遠
觀其物物無其物三者既悟惟見於空　金剛經
云無我相無人相無眾生相無壽者相　三者既
無四相皆空有何無明老死萬法自空即是仙佛
只這仙佛兩字也是多了亦乃強名且眾生顛倒
被目前幻境所惑習性所牽形影變動不能作主
隨物流轉因執有我妄心不滅人我不除執著聲
色墮落生死若是見性之人目前無法亦無眾生
心佛及眾生本無差別平等真法界一體同觀萬
法歸一　且道怎地同觀為　仙真云雖則枝分
稍異到了萬葉歸根然則派列流差必竟百川還
海　且太極未判混然一氣豈有二耶天地既分
而有高下一生二二生三三生萬物皆一無所化
天也是道地也是道人也是道有情無情皆受道
氣所生觀梢末則萬彚不等知根本則一槩無殊
　釋云是法平等無有高下　仙真云平等不二
老是全真之丈夫　若識破這個道理生則從他
生老則從他老病則從他病死則從他死生老病
死不曾礙著我漚生漚滅○波飜浪瀼水本常然
　大顛云到家底人不見有生死亦無生滅天堂
地獄六道四生一切幻化於徹底人總無交涉自
然全身放下　古云諸行無常一切空即是如來
大圓覺　且道死了向其處去　會得麼　一輪
無影日　端在太虗中。

「　既太執分身
　無明幻境盡
　觀空亦是空
　生死無由近」
】

「亦無老死盡。」

【既無老死常劫如然豈有窮盡有盡者是幻境色
身無老死者是真空法相既不著有亦不滯空活
鱍鱍地轉轆轆地圓陀陀地光爍爍地豈有盡耶
　且初行行人先要打當乾淨方有些兒相應處
　太上云損之又損之以至於無為無為而無不
為　大顛云學道之人如剝芭蕉一般去一層又
去一層直至去盡無下手處自然返本還源得五
蘊空如未生相似燒了一般到空不空處脫體全
忘不存踪跡要通身手眼不立纖塵名字猶不可
得何況其他十二因緣六度萬行頭陀苦行一時
頓脫如枯木死灰如百無一會底人　古云不是
息心除妄想都緣無事可思量　若更說生說死
說因說果說心說性　永嘉云心是根法是塵兩
種猶如鏡上痕痕垢盡除光始現　心法雙忘方
到無生死之地　且道人法俱忘復是何物　理
會麼　灰飛烟滅家何處　水遠天長一色秋。

「　人法雙忘萬事休
　百川四海會源流
　猛然迸出寥天月
　照徹乾坤四大川」
】

「無苦集滅道。」

【既忘其形即得生死斷更無窮盡有甚苦集滅滅
道　先師云因有身心招眾苦能忘心體苦何生
　釋云身是眾苦之本心是惡業之根若能放下
身心便登菩提彼岸　大顛云小乘之人日夜精
進六度萬行心外求法免此四諦出三界免輪迴
無有是處諸佛為大事因緣出現於世不以小乘
法濟度於眾生大乘之者學無為法端坐念實相
眾罪如霜露慧日能消除存於閑處收攝其心端
坐不動觀一切法皆無所有及觀四大有身非覺
體無相乃明真自知空寂頓觀淨盡無功之功長
劫不壞無為之為而不為如如不動湛然常寂。

蓮經云諸法從本來常自寂滅相佛子行道巳來
世得作佛　定慧力莊嚴無迷無悟無苦無樂無
集無滅無道無得無慧無失本來無一物明鏡亦
非臺到這裡脩證即無染污不得一超直入如來
地　要見如來麼　如來似來不來似去不去送
之即不得留之亦不住　會麼　竹密不妨流水
過　山高豈礙白雲飛。

「　無苦集滅道幽哉
　頓然淨盡見如來
　愚人外覓三十二
　共汝同行你不猜」
】

「無智亦無得。」

【自身尚假豈有得乎　道云實無所得為化眾生
名為得道　釋云亦無人亦無佛大千沙界海中
漚一切聖賢如電拂　又云不是心不是佛不是
物　大顛云到這般田地如賊入空室無物得偷
　道經有云離種種邊名為妙道　釋又云自性
清淨實無一法可當情本來付有法付了然無法
各各心自悟悟了無無法　無得無失無進無脩
胸次纔有絲毫有得有失我能我會我悟我達我
聰明我智慧盡是增上慢人我不除皆墮生死若
是真實道人總不如是自有出身之路　且道如
何是出身之路　打教四邊淨　自好向前行。

「　本來這箇沒纖塵
　只怕時人錯認真
　放下了然無一物
　何方不是武陵春」
】

「以無所得故。」

【得無所得一體空虗　脩行人到這裡入大乘之
位眾生因甚輪轉不能休息因不曾見性尠於智
慧不能廣悟無量空義執著自巳胸次學解悞却
本心　大顛云從外入者不是家珍　仙真云學
他心內言終是別人語　眾生被乾慧學解廣覽
積習在心遂成我慢　古云若有絲毫便是塵塵
若不消只知傳說事塵若消盡諸境親見諸事親
知如明眼人登高山無所見脩行人須是究竟到
空劫齊不落第二見歸根得旨方有相應若是執
著人我便生輕易　善星比丘講得維摩經增上
慢人我不除生陷地獄　雲光法師講得天華亂
墜貪嗔不改墮落堰牛若要超佛越祖須是念念
空寂世間幻化一切客塵惟太虗之體聲色不存
纖塵不立如虗空相似便是了事清淨安樂道人
　要見清淨安樂道人麼　不掛一縷絲　頭頭
自相遇。

「　赤膊條條不掛絲
　同行同坐阿誰知
　只認張三并李四
　不識你是甚家兒」
】

「菩提薩埵。」

【菩提薩埵者西天梵語也東土翻為人空法空。

大顛有云了得人空名曰菩提了得法空名曰薩
埵人法俱空名曰玅覺　若四果小乘著相脩行
精進苦行及至脩無漏斷塵沙惑果行圓滿得四
果阿羅漢如獐獨跳神通狹劣墮在聲聞辟支佛
果不能接物利生若不見性不得到圓頓之位須
是見性若見性巳反掌之間轉凡成聖自然機緣
悟佛三昧知大道根源惟無師智自然智多種種
方便度諸迷悟同登彼岸更不受生教外別傳不
勞寸刃入圓頓無礙法門　且道如何是無礙法
門　緬平一等七通八達。

「　眾水相合不分清
　眾火相聚一同明
　果必到家無異路
　坦然大道一般平」
】

「依般若波羅蜜多故。」

【此中間六箇字依前涅槃解說脩行得大智慧既
有智慧必登彼岸而復太虗最尊最勝悟性般若
天上天下無有及之　道云一日有為不如一時
無為　又云一年學教不如一日脩道　古德云
千日學慧不如一日學般若　大顛云般若通透
大光明藏如人入海轉入轉深開佛知見悟佛知
見有大神通變化多般方便應現種種相隨機利
物不落第二一體同觀平等真法界無眾生可度
亦無佛可做　理會得麼　水流異派　到海同
源　呵呵　只怕漫散了收拾不來　破鏡不重
照落華難上枝。

「　了得般若波羅蜜
　調和種性皆歸一
　默然參透一何歸
　半夜虗空如白日」
】

「心無罣礙。」

【依此般若波羅蜜多脩行即得心無罣礙即悟真
如妙理廓徹太虗清淨本然常得自在　仙師云
心若太虗不染一物　釋云心同虗空法示等虗
空法證得虗空時無是無非法　既然與虗空混
為一體有何差別是與不是外清淨內清淨內外
清淨外空內空當體即空未有天地先有此空。

太上云有物混成先天地生　又云無名天地之
始有名萬物之母　視之不見聽之不聞摶之不
得迎之不見其首隨之不見其後五目不覩其蹤
二聽絕聞其響　川老云堂堂大道赫赫分明人
人本具箇箇圓成只因差一念現出萬般形　六
祖云我有一物上拄天下拄地無人識得若親見
一面超過佛祖出三界不墮輪迴為人自肯自信
自能保養得無碍法決定無礙　理會麼　扯破
幔天網　去了當頭召。

「　虗空難著物
　有甚罣與礙
　打破沐桶底
　便見觀自在」
】

「無罣礙。」

【想念不斷謂之罣著境不回謂之礙重說無罣礙
者內外清淨諸緣脫洒也如麗天杲日光滿大千
無所不照一切虗妄境界總無罣礙東去無窮西
去無極縱橫自在幻境不能所拘本源自性天真
長劫不壞之體無去無來無變無異　要見長劫
不壞之體麼　霧散晹初見　塵盡鏡自明。

「　本來空沒礙
　著相自家迷
　若人回得轉
　僊佛一般齊」
】

「故。」

【故之一字圓滿極則亦是真常之理不可言說因
說不得故曰故　金剛經云無法可說是名說法
　儒云道本無言言生理喪　仙師云道難說須
當自悟　且道如何得悟　咦　一撞金鐘響
　驚醒夢中人。

「　真常圓滿極則故
　到處周圓難染活
　應變隨機有萬千
　坦蕩逍遙常獨步」
】

「無有恐怖。」

【既心無罣礙真常自然圓滿更有甚麼恐怖之心
若到此地悟得性空東西不辨南北不分不被明
暗所瞞不被坊隅所當不被陰陽所拘不被造化
所役似此有甚憂苦可怕有甚生死可怖不與萬
法為伴當自獨行獨步上天仰之無窮入地去之
無極山河石壁地水火風於此往來總無罣礙側
掌行千里回程轉似飛天地莫能拘鬼神莫能測
喚作自在大覺金仙　要見自在金仙麼　不須
覓火把燈尋　渴飲饑飡常對面。

「　去來自在任優游
　也無恐怖也無愁
　幻化境中留不住
　獨行獨步是瀛洲」
】

「遠離顛倒夢想。」

【若罣礙無恐怖絕自然遠離顛倒夢想　仙師云
日間無想念夜後少夢寐　釋云夢因想生想因
念起世人只知合眼有夢不識開眼也有夢如何
是開眼有夢先師有云假饒金銀過北斗大限來
時一夢中豈不是開眼也做夢若要夢覺直待無
常方省生前所作所為所愛所貪一切萬緣盡是
一場春夢只是自巳一身也顧官不得到此省時
晚矣若是有智之人忽然自省自覺無常到來此
貪欲愛樂盡是輪迴之種地獄之因遠離顛倒悟
本性空即知此自必無　古云聖人無巳無固無
必無我無依無倚無晦無明無名無相無強無弱
無穢無淨無止無作無任無滅無默無言絕思絕
慮一切語言道斷心行處滅　太上曰實無所得
為化眾生　釋云道妙幽微不可得見　大顛云
死了燒了無饑無渴無寒無熱無起無倒無坐無
眠無六根無九竅無四百四病無八萬四千蟲永
無顛倒夢想若不如是悟去清淨界中纔一念閻
浮早通八千年會得剎那間不會塵沙劫死死生
生展轉不覺睡長夢而不醒萬劫顛倒而無止顛
顛倒倒死了又生生了又死夢醒又夢睡覺又睡
迷中更迷終無了期若有人打得徹透得過永免
顛倒夢幻頓脫　且道頓脫了向甚處去　脫籠
俊鷂撲天飛　一任諸人近不得。

「　日間無想夜無夢
　不被顛倒境物弄
　一拳打破上頭關
　飜身直上朝元洞」
】

「究竟涅槃。」

【究者反自窮究巳身盡是虗假一日無常盡皆敗
壞難以留戀如是究竟則何矣本來無此四大因
世人皆執有身迷巳逐物棄親向疎認賊為子妄
將四大六根為實作種種業受種種苦輪迴萬劫
不覺不知不能解脫默然自省於此日夜不離當
念自覺自照細細參究此六根五蘊從塵劫巳來
本自無有名相皆不可得亦無成僊成佛亦無六
道四生種種皆不可得老者盡也到這裡一槩平
等盡底掀翻萬緣頓息餘外無餘　川老云如斬
一握絲一斬一齊斷　又云一拳打破化城關一
脚趯翻玄妙塞南北東西任往來休覓大悲觀自
在　大顛云離四句絕百非知見無見斯到涅槃
　且涅槃無生非死也乃是寂滅無生無死之謂
也　太上云湛然常寂　佛經云生滅滅巳寂滅
為樂寂者寂然不動滅者諸法不生實無生死也
且道無生無死底怎生模樣　咄　莫聽聲不是
相　識得虗空還一樣。

「　究竟自身元不有
　便須放下莫愚痴
　涅槃路上無朋伴
　大道無人我是誰」
】

「三世諸佛。」

【大顛云過去莊嚴劫一千佛未來星宿刼一千佛
現在賢劫一千佛三世三千佛更有窮劫佛不可
說不可說數量不可盡此諸佛皆從脩證所得。

川老云種瓜得瓜種菓得菓　又云一佛二佛千
萬佛各各眼橫兼鼻直昔年曾種善根來今日依
前得渠力　道經云種蘭得香種粟得粮為善降
祥作惡降殃　且三世諸佛不脩不得成人身中
亦有如此諸佛變化不一因習氣所昧境物所障
自家迷了却不認得若於心無心便是過去佛寂
然不動便是未來佛應物不昧隨機又便是現在
佛清淨無染便是離垢佛出入無礙便是神通佛
到處優游便是自在佛一心不昧便是光明佛道
念堅固便是不壞佛各各諸佛自身俱有說亦不
能盡變化多般惟一真耳但去靜坐觀過去現在
未來皆同一體如虗空不異相不自相不他相非
無相非取相不此岸不彼岸不中流觀其寂滅永
不斷滅若人於此頓悟直下承當迢迢空劫盡在
如今放光動地人法俱忘不見有過去未來現在
究竟到盡無盡地即是空空我無我我我尚不可
得空色亦無三世自空非識不滅識性自空前際
後際中際亦空不落空見　要見三世諸佛麼
　咄　沿河休害渴　把餅莫言饑。

「　過去未來并現在
　近在人身人自昧
　千變萬化少人知
　混合虗空成一塊」
】

「依般若波羅蜜多故。」

【脩行人須要智慧百種方便去無始劫來習性調
和成一真之性而登彼岸若不見性卒難成就此
句是三世諸佛之母十方諸佛依此脩行果行圓
滿成等正覺若離此句修行雖經多劫久守勤苦
望成大道者鮮矣屬小乘法墮在聲聞緣覺辟支
佛鬼仙人僊地仙有為之法終不成就一切聖果
須當精進存有能所依般若波羅蜜多法得無上
正真之道唯此一事若別脩行過此法者無有是
處此是教外別傳此法親見自性方乃傳授千聖
不傳自悟自信不容授記圓頓之位獨孤標法參
善知識求問至人憑師指示有緣契悟圓頓教沒
人情若有私心傳授是外道法有分咐有傳授有
得即有失有教有授盡是外道邪見生死根本。

仙師云法有三千六百門修行路徑此為真須知
有箇玄微處不在三千六百門　仙佛祖師自修
自證本無語句亦無一法與人若有一法授記不
名釋迦不喚道人道本無言只是教人自脩自悟
說著不真除非自見見無可見若被人教壞急須
吐去大凡為人須從自巳流出無價寶珠用之無
盡上根之人一聞千悟具大總持中下之機多聞
多不信　太上云上士聞道勤而行之中士聞道
若存若亡下士聞道大笑之此乃難信之法希有
之事　理會麼　世人只知隨影轉不知離影到
家鄉　嗄。

「　脫落衣裳見本形
　寸絲不掛得安寧
　若人要趓渾身影
　便向無陰樹下行」
】

「得阿耨多羅三藐三菩提。」

【此是西天梵語也阿言無耨多羅言上三藐言正
三菩提言真東土翻為正真　又云成等正覺此
四箇字須是親見　古云見道方脩道不見復何
脩　一大藏經說此四字不能盡諸佛亦說不盡
三教聖賢皆脩此四箇字盡歸聖道成等正覺今
人若能依此般若波羅蜜多三藐三菩提法脩行
廓然頓悟親見無上正真自知當來仙佛直超聖
果　要見無上正真麼　頭頭顯露　物物周圓。

「　妙道虗空是祖宗
　分明應化不相同
　若人悟得真常道
　便識從前舊主公」
】

「故知般若波羅蜜多。」

【因脩行得見無上正真之道知般若波羅蜜多之
神力也且過去諸佛慈悲憐憫眾生百種智慧方
便之力隨之利物接引後來設像化人使泥塑木
雕黃卷赤軸說因說果但以假名引導有情將善
惡報應之事天堂地獄之說使人改惡向善離假
歸真聲聞緣覺十聖三賢諸佛地位次第接引。

僊師云千里程途逐步而進　釋云千仞寶臺非
一圾而上　忽然自悟自見本性超過諸佛位次
一超直入如來地若不見性向外馳求終不成就
悟有年月有日有時　古云學道先須有悟由
　若無悟離文字外行住坐臥火急自救一同頓悟
　道云千日學道悟在一時只這一時便得輕快
諸上善人同歸一處若是學解就古人唾津盡是
外道邪見生死各路隨業受報不可共語豈不聞
須菩提塵點劫前脩行直至釋迦會下解空第一
方等會中金剛請問四句偈廓然頓悟涕泪哭泣
自歎云前所得慧眼未聞此經三世諸佛皆從此
經流出　如何是此經　看時無一字　當處放
光明。

「　不憑智慧渡深河
　萬劫沉淪溺浪波
　既登彼岸歸真道
　何須更念薩婆訶」
】

「是大神呪。」

【若會波羅蜜多便見是大神呪此神咒人人俱有
不脩不見亦是眾生心地法門有大神通　道云
心有主宰萬邪難侵　儒云心正可以辟邪　度
人經云萬邪不干神明護門　能驅邪立正變死
人作活人改魔境為仙境頭頭示現物物全彰信
手拈來百無妨礙此大神呪舉心動念鬼神滅爽
返本還源外道魂驚精靈伏罔此蜜呪也　識此
呪麼　神通并妙用　何處不相隨。

「　有大威神力
　伏劍邪魔息
　何處不相隨
　同居人不識」
】

「是大明呪。」

【既有大威神力一點靈光自然晃耀照徹十方射
透三界山河大地無有隔礙過於日月無處不照
　呂祖云一點心燈焰焰生不勞挑剔朗然明得
來照破人間暗獨放寒光滿太清　雖然說破自
不了不明　要明麼　拂却鏡上塵　便見本來
面。

「　燁燁光輝滿大千
　愚人不見被情牽
　若能放下渾無物
　依舊心天性月圓」
】

「是無上呪。」

【得見自巳光明照見從前黑暗無有能極者此神
呪最上無過於此是為第一一切諸法皆不出於
心呪是無上呪也　道云心是眾之王　釋云心
是法中王　所以無上也　只一件　王不動萬
姓自安心不亂諸邪不起　理會麼。

「　心呪最無上
　要去閑思想
　人牛不見時
　便是靈山長」
】

「是無等等呪。」

【此神呪無有等齊者不可說不可比無有邊際此
呪世間少時說著難信須是親見此呪　要見此
呪麼　放開包裹太虗空　收來難立纖毫物。

「　本來無等件
　神性獨為尊
　乾坤難覆載
　萬古鎮常存」
】

「能除一切苦。」

【若得見性有甚苦厄　佛意慈悲愍眾生墮在世
間流浪經劫受苦無窮不能返本是以應現種種
相出現於世設種種方便救度群迷同出火院若
有智慧之人諦聽大道之言只究心地莫去旁求
初則打掃潔淨去累劫之習性　大顛云開池不
待月池成月自來　脩行人先要心地清淨自然
道生　儒云以禮制心　釋云在於閑處收攝其
心　道云降心絕念三教聖人只教眾生心閒清
虗心若無染自然見性若得見性永免輪迴更不
受得不死不生之道且從上諸佛諸聖久受勤苦
方得見性心心念念處處逢源　且道末後向甚
麼處去　不省處處迷歸路　悟來時時在本鄉。

「　仙佛出世為何因
　皆因慈愍眾沉淪
　若人肯到船頭上
　免做拖泥帶水人」
】

「真實不虗。」

【是真實法語非虗華之言一切諸佛說此神呪度
脫有情不是異語不是謙言　永嘉云證實相無
人法剎那滅却阿毗業　凡所有相皆是虗妄惟
此無相之相是真實之相大千俱壞此相不壞因
甚不壞　道有云有形終是假無相是真人　又
云百骸俱消散一物鎮長靈　道經云元始懸一
寶珠在空玄之中　佛經云我有無價寶珠繫在
衣裡日夜推究忽然見牟尼寶珠　又云牟尼珠
人不識如來藏裡親收得　然雖如是見道易守
道難　要見此珠麼　圓陀陀　光爍爍　轉轆
轆　活鱍鱍　常對曰　不可棺(音斡援之)。

「　真實光明無價珠
　人人分上沒差殊
　只因些子誵訛處
　雲起青天月色無」
】

「故說般若波羅蜜多呪。」

【因脩行到此知般若神呪之功最大此句結前多
種方便總歸為一具大總持同歸一心之法　古
云應觀法界性一切惟心造　仙真云善惡存亡
總在心　大顛云迷者為含藏識死後作毒蛇悟
者為秘蜜神呪得無生法如來有密語迦葉不隱
藏語此神呪若人專心受持功行圓滿常持此咒
鬼神遠離諸天寂聽常懽喜　理會得麼　非是
口誦要心受持大開著眼休教走了○要見此咒
麼　不在外　不在內　不在中間與內外　且
道在甚麼去處會會麼　不離當處　休教迷了。

「　性海寬洪怕起風
　風纔起處浪飜空
　一朝風定波濤靜
　一輪月印水晶宮」
】

「即說咒曰。」

【舉起四句偈擁護持經人不離左右順念逆念世
間一切所求無不果遂十二時中不可忘却　會
麼　休教錯認了。

「　萬聖千賢在巳身
　休教昧了本來真
　因何苦勸重重舉
　一番提起一番新」
】

「揭諦揭諦」

【揭諦者人空又揭諦者法空人法俱空二空全忘
也　道云自心不動之後復有無極真機　洞仙
云人牛不見杳無踪月色光含萬象空　且人空
者只是教人忘形忘體法空者只是教人忘情絕
念萬法俱捐善惡俱混不執巳身不著於相忽然
外不知有巳身內不省有巳心遠不知有諸物到
這里脫體全忘自然見箇消息說箇消息又是執
於事也　大顛云不勞懸古鏡天曉自分明　且
道如何是天曉　金鷄三唱罷　擁出一輪紅。

「　人法雙忘萬事休
　香爐無火冷颼颼
　一聲新雁遼天外
　遠水長天一色秋」
】

「波羅揭諦」

【波羅揭諦者到空無所空是也　仙師云既無所
空徹底淨　虎眼禪師云不識亦空著所空　若
是既無所空得到彼岸若到彼岸其彼岸亦須離
而再進則永不受生輪迴斷生死息　且道無生
無死是箇甚麼　認得麼　休睡著　咦　他也
轉　你也轉　對著面　尋不見　若要見　待
成片。

「　空無所空徹底除
　坦然歸去合清虗
　莫煉頑空休失本
　自然體道契真如」
】

「波羅僧揭諦」

【波羅僧揭諦者是諸佛清淨境界也五慾塵勞染
污不得如仙佛慈愍眾生隨機應化救度群迷在
異類中行龍蛇混襍凡聖同居逆行順行聖賢莫
測如月在水應現千江如同一月其真月本在天
端拿捉不得染污不得　要拿捉得麼　雖然親
見應難捉　除非身在太虗中。

「　清淨境界沒思量
　不染纖塵是道場
　試觀十五三更月
　影現千江百不妨」
】

「菩提薩婆訶」

【大顛云菩提是初薩婆訶是末　且脩行入起初
先須發菩提心勇猛精進日夜為道　古云道念
若還比雜念成仙成佛巳多時　只是學人不肯
驀直便行三心二意故不能到　仙師云數他堠
(堠音後封堠五里一堠)子却不行口念長安心不徹　若是
有志底人一刀兩段脩道學佛更無退轉又守不
怠忽然悟道達本性空即得菩提超出三界了無
所了得無所得蕩然清淨則到極樂之所受用無
盡故曰薩婆訶　且道行到甚地面是徹頭處
　水窮山極處　寸草不生時　省麼。

「　先發菩提一片心
　次教萬慮不相侵
　直教鑽透虗空髓
　拔出從前治病鍼」


註經巳畢更留一篇請晚學同志詳覽研窮二十
年後有出身之路休要忘了老何到岸
高師不在此限。

「　法本從心生
　還是從心滅
　生滅盡由誰
　請君自辨別
　既然皆巳心
　何用他人說
　直須自下手
　扭出䥫牛血
　戎繩暮鼻穿
　攙定虗空結
　絟在無為柱
　不使他顛劣
　莫認賊為子
　心法都忘絕
　休教他瞞我
　一拳先打徹
　觀心亦無心
　觀法法亦輟
　人牛不見時
　碧天清皎潔
　秋月一般圓
　彼此難分別」
】


「般若波羅蜜多心經(終)」


夫般若心經者諸佛肝心眾聖命脉也以故自唐
以降釋家甚多比偶得無垢居士張九成之所註
一本於書林禪教竝舉內外兼明真暗夜明灯霧
海南針也仍加和点命工繡梓欲廣其傳豈非佛
法良財色空之妙處哉。

旹正保二(巳酉)中冬日書
於東山圓通峯之􂏱庵