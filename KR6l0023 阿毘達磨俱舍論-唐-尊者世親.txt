#+TITLE: 阿毘達磨俱舍論-唐-尊者世親
#+DATE: 2018-05-12 10:24:21
#+SOURCE: github.com/kanripo/KR6l0023 master 2e4839f3                

No. 1558 [No. 1559; cf. Nos. 1560, 1561]
《阿毘達磨俱舍論》卷第一

尊者世親造
三藏法師玄奘奉　詔譯

* 分別界品第一

「　諸一切種諸冥滅
　拔眾生出生死泥
　敬禮如是如理師
　對法藏論我當說」


論曰。今欲造論。為顯自師其體尊高超諸
聖眾。故先讚德方申敬禮。諸言所表謂佛
世尊。此能破闇故稱冥滅。言一切種諸冥
滅者。謂滅諸境一切品冥。以諸無知能覆
實義及障真見。故說為冥。唯佛世尊得
永對治於一切境一切種冥。證不生法故
稱為滅。聲聞獨覺雖滅諸冥。以染無知
畢竟斷故非一切種。所以者何。由於
佛法極遠時處及諸義類無邊差別。不染無
知猶未斷故。已讚世尊自利德滿。次當讚
佛利他德圓。拔眾生出生死泥者。由彼生
死是諸眾生沈溺處故難可出故。所以譬
泥。眾生於中淪沒無救。世尊哀愍隨授所
應正法教手拔濟令出。已讚佛德。次申敬
禮。敬禮如是如理師者。稽首接足故稱敬禮。
諸有具前自他利德。故云如是。如實無倒教
授誡勗。名如理師。如理師言顯利他德。
能方便說如理正教。從生死泥拔眾生出。
不由威力與願神通。禮如理師欲何
所作。對法藏論我當說者。教誡學徒故稱為
論。其論者何。謂對法藏。何謂對法。頌曰。

「　淨慧隨行名對法
　及能得此諸慧論」


論曰。慧謂擇法。淨謂無漏。淨慧眷屬名曰隨
行。如是總說無漏五蘊名為對法。此則勝
義阿毘達磨。若說世俗阿毘達磨即能得
此。諸慧及論。慧謂得此有漏修慧思聞生得
慧及隨行。論謂傳生無漏慧教。此諸慧論。
是彼資糧故亦得名阿毘達磨。釋此名者
能持自相。故名為法。若勝義法唯是涅槃。
若法相法通四聖諦。此能對向或能對觀。故
稱對法。已釋對法。何故此論名對法藏。頌
曰。

「　攝彼勝義依彼故
　此立對法俱舍名」


論曰。由彼對法論中勝義入此攝故。此得
藏名。或此依彼。從彼引生。是彼所藏。故亦
名藏。是故此論名對法藏。何因說彼阿毘
達磨。誰復先說阿毘達磨。而今造論恭敬解
釋。頌曰。

「　若離擇法定無餘
　能滅諸惑勝方便
　由惑世間漂有海
　因此傳佛說對法」


論曰。若離擇法無勝方便能滅諸惑。諸惑
能令世間漂轉生死大海。因此傳佛說彼
對法。欲令世間得擇法故。離說對法。弟
子不能於諸法相如理簡擇。然佛世尊處
處散說阿毘達磨。大德迦多衍尼子等諸大
聲聞結集安置。猶如大德法救所集無常品
等鄔拕南頌。毘婆沙師傳說如此。何法名
為彼所簡擇。因此傳佛說對法耶。頌曰。

「　有漏無漏法
　除道餘有為
　於彼漏隨增
　故說名有漏
　無漏謂道諦
　及三種無為
　謂虛空二滅
　此中空無礙
　擇滅謂離繫
　隨繫事各別
　畢竟礙當生
　別得非擇滅」


論曰。說一切法略有二種。謂有漏無漏。有
漏法云何。謂除道諦餘有為法。所以者何。
諸漏於中等隨增故。緣滅道諦諸漏雖生。
而不隨增故非有漏。不隨增義隨眠品中
自當顯說。已辯有漏。無漏云何。謂道聖諦
及三無為。何等為三。虛空二滅。二滅者何。
擇非擇滅。此虛空等三種無為及道聖諦。名
無漏法。所以者何。諸漏於中不隨增故。於
略所說三無為中。虛空但以無礙為性。由
無障故色於中行。擇滅即以離繫為性。
諸有漏法遠離繫縛證得解脫。名為擇滅。
擇謂簡擇即慧差別。各別簡擇四聖諦故。擇
力所得滅名為擇滅。如牛所駕車名曰牛
車。略去中言故作是說。一切有漏法同一擇
滅耶。不爾。云何隨繫事別。謂隨繫事量。
離繫事亦爾。若不爾者於證見苦所斷煩惱
滅時。應證一切所斷諸煩惱滅。若如是者。
修餘對治則為無用。依何義說滅無同
類。依滅自無同類因義亦不與他。故作是
說。非無同類。已說擇滅。永礙當生得非
擇滅。謂能永礙未來法生。得滅異前名非
擇滅。得不因擇但由闕緣。如眼與意專一
色時餘色聲香味觸等謝。緣彼境界五識
身等。住未來世畢竟不生。由彼不能緣過
去境。緣不具故得非擇滅。於法得滅應作
四句。或於諸法唯得擇滅。謂諸有漏過現
生法。或於諸法唯非擇滅。謂不生法無漏有
為。或於諸法俱得二滅。謂彼不生諸有漏
法。或於諸法不得二滅。謂諸無漏過現生
法。如是已說三種無為。前說除道餘有為
法。是名有漏。何謂有為。頌曰。

「　又諸有為法
　謂色等五蘊
　亦世路言依
　有離有事等」


論曰。色等五蘊謂初色蘊乃至識蘊。如是五
法具攝有為。眾緣聚集共所作故。無有少
法一緣所生。是彼類故。未來無妨。如乳如
薪。此有為法亦名世路。已行正行當行性故。
或為無常所吞食故。或名言依。言謂語言。
此所依者即名俱義。如是言依具攝一切有
為諸法。若不爾者應違品類足論所說。彼
說言依十八界攝。或名有離。離謂永離。即
是涅槃。一切有為有彼離故。或名有事。以
有因故。事是因義。毘婆沙師傳說如此。如
是等類是有為法差別眾名。於此所說有為
法中。頌曰。

「　有漏名取蘊
　亦說為有諍
　及苦集世間
　見處三有等」


論曰。此何所立。謂立取蘊亦名為蘊。或有
唯蘊而非取蘊。謂無漏行。煩惱名取。蘊從
取生故名取蘊。如草穅火。或蘊屬取故名
取蘊。如帝王臣。或蘊生取故名取蘊。如花
果樹。此有漏法亦名有諍。煩惱名諍。觸動
善品故。損害自他故。諍隨增故。名為有諍。
猶如有漏。亦名為苦。違聖心故。亦名為
集。能招苦故。亦名世間。可毀壞故。有
對治故。亦名見處。見住其中隨增眠故。
亦名三有。有因有依三有攝故。如是等類
是有漏法隨義別名。如上所言。色等五蘊
名有為法。色蘊者何。頌曰。

「　色者唯五根
　五境及無表」


論曰。言五根者。所謂眼耳鼻舌身根。言五
境者。即是眼等五根境界。所謂色聲香味所
觸。及無表者。謂無表色。唯依此量立色蘊
名。此中先應說五根相。頌曰。

「　彼識依淨色
　名眼等五根」


論曰。彼謂前說色等五境。識即色聲香味觸
識。彼識所依五種淨色。如其次第應知。即
是眼等五根。如世尊說。苾芻當知。眼謂內
處四大所造淨色為性。如是廣說。或復彼
者。謂前所說眼等五根。識即眼耳鼻舌身
識。彼識所依五種淨色名眼等根。是眼等
識所依止義。如是便順品類足論。如彼論
說。云何眼根。眼識所依淨色為性。如是廣
說。已說五根。次說五境。頌曰。

「　色二或二十
　聲唯有八種
　味六香四種
　觸十一為性」


論曰。言色二者。一顯二形。顯色有四。青
黃赤白。餘顯是此四色差別。形色有八。謂
長為初不正為後。或二十者。即此色處復說
二十。謂青黃赤白長短方圓高下正不正。雲
煙塵霧影光明闇。有餘師說。空一顯色第二
十一。此中正者。謂形平等。形不平等名為不
正。地水氣騰說之為霧。日焰名光。月星火
藥寶珠電等諸焰名明。障光明生於中餘
色可見名影。翻此為闇。餘色易了故今不
釋。或有色處有顯無形。謂青黃赤白影光
明闇。或有色處有形無顯。謂長等一分身
表業性。或有色處有顯有形。謂所餘色。有
餘師說。唯光明色有顯無形。現見世間青
等色處有長等故。如何一事具有顯形。由
於此中俱可知故。此中有者是有智義非
有境義。若爾身表中亦應有顯智。已說色
處。當說聲處。聲唯八種。謂有執受。或無執
受大種為因。及有情名非有情名差別為四。
此復可意及不可意差別成八。執受大種為
因聲者。謂言手等所發音聲。風林河等所發
音聲。名無執受大種為因。有情名聲。謂語
表業。餘聲則是非有情名。有說。有聲通有
執受及無執受大種為因。如手鼓等合所生
聲。如不許一顯色極微二四大造。聲亦應
爾。已說聲處。當說味處。味有六種。甘醋
醎辛苦淡別故。已說味處。當說香處。香有
四種。好香惡香等不等香有差別故。本論中
說。香有三種。好香惡香及平等香。已說香
處。當說觸處。觸有十一。謂四大種滑性澁
性重性輕性及冷飢渴。此中大種後當廣說。
柔軟名滑。麁強為澁。可稱名重。翻此為
輕。煖欲名冷。食欲名飢。飲欲名渴。此三
於因立果名故。作如是說。如有頌言。

「　諸佛出現樂
　演說正法樂
　僧眾和合樂
　同修勇進樂」


於色界中無飢渴觸有所餘觸。彼界衣服
別不可稱。聚則可稱。冷煖於彼雖無能
損而有能益。傳說如此。此中已說多種色
處。有時眼識緣一事生。謂於爾時各別了
別。有時眼識緣多事生。謂於爾時不別了
別。如遠觀察軍眾山林無量顯形珠寶聚等。
應知耳等諸識亦爾。有餘師說。身識極多緣
五觸起。謂四大種滑等隨一。有說。極多總緣
一切十一觸起。若爾五識總緣境故。應五
識身取共相境非自相境。約處自相。許五
識身取自相境非事自相斯有何失。今應
思擇。身舌二根兩境俱至。何識先起。隨境強
盛彼識先生。境若均平舌識先起。食飲引
身令相續故。已說根境及取境相。無表色
相今次當說。頌曰。

「　亂心無心等
　隨流淨不淨
　大種所造性
　由此說無表」


論曰。亂心者。謂此餘心。無心者。謂入無
想及滅盡定。等言顯示不亂有心。相似
相續說名隨流。善與不善名淨不淨。為簡
諸得相似相續。是故復言大種所造。毘婆沙
說。造是因義。謂作生等五種因故。顯立名
因故言由此。無表雖以色業為性如有表
業。而非表示令他了知。故名無表。說者
顯此是師宗言。略說表業及定所生善不善
色名為無表。既言無表大種所造。大種云
何。頌曰。

「　大種謂四界
　即地水火風
　能成持等業
　堅濕煖動性」


論曰。地水火風能持自相及所造色。故名為
界。如是四界亦名大種。一切餘色所依性
故。體寬廣故。或於地等增盛聚中。形相大
故。或起種種大事用故。此四大種能成何
業。如其次第能成持攝熟長四業。地界能
持。水界能攝。火界能熟。風界能長。長謂增
盛。或復流引。業用既爾。自性云何。如其次
第即用堅濕煖動為性。地界堅性。水界濕
性。火界煖性。風界動性。由此能引大種造
色。令其相續生至餘方。如吹燈光。故名為
動。品類足論及契經言。云何名風界。謂輕
等動性。復說輕性為所造色。故應風界動
為自性。舉業顯體故亦言輕。云何地等地
等界別。頌曰。

「　地謂顯形色
　隨世想立名
　水火亦復然
　風即界亦爾」


論曰。地謂顯形。色處為體。隨世間想假立
此名。由諸世間相示地者。以顯形色。而相
示故。水火亦然。風即風界。世間於動立風
名故或如地等隨世想名。風亦顯形。故言
亦爾。如世間說黑風團風。此用顯形。表
示風故。何故此蘊無表為後說為色耶。由
變壞故。如世尊說。苾芻當知。由變壞故
名色取蘊。誰能變壞。謂手觸故即便變壞。乃
至廣說。變壞即是可惱壞義。故義品中作
如是說。

「　趣求諸欲人
　常起於希望
　諸欲若不遂
　惱壞如箭中」


色復云何欲所惱壞。欲所擾惱變壞生故。
有說。變礙故名為色。若爾極微應不名
色。無變礙故。此難不然。無一極微各處而
住。眾微聚集變礙義成。過去未來應不名
色。此亦曾當有變礙故。及彼類故。如所燒
薪。諸無表色應不名色。有釋。表色有變礙
故。無表隨彼亦受色名。譬如樹動影亦隨
動。此釋不然。無變礙故。又表滅時無表應
滅。如樹滅時影必隨滅。有釋所依大種變礙
故。無表業亦得色名。若爾所依有變礙故。
眼識等五應亦名色。此難不齊。無表依止大
種轉時。如影依樹光依珠寶。眼等五識依
眼等時則不如是。唯能為作助生緣故。此
影依樹光依寶言。且非符順毘婆沙義。彼
宗影等顯色極微。各自依止四大種故。設
許影光依止樹寶。而無表色不同彼依。彼
許所依大種雖滅而無表色不隨滅故。是
故所言未為釋難。復有別釋彼所難言。
眼識等五所依不定。或有變礙。謂眼等根。或
無變礙。謂無間意。無表所依則不如是。故
前所難定為不齊。變礙名色理得成就。頌
曰。

「　此中根與境
　許即十處界」


論曰。此前所說色蘊性中。許即根境為十處
界。謂於處門立為十處。眼處色處廣說乃
至身處觸處。若於界門立為十界。眼界色
界廣說乃至身界觸界。已說色蘊并立處
界。當說受等三蘊處界。頌曰。

「　受領納隨觸
　想取像為體
　四餘名行蘊
　如是受等三
　及無表無為
　名法處法界」


論曰。受蘊謂三。領納隨觸。即樂及苦不苦
不樂。此復分別成六受身。謂眼觸所生受乃
至意觸所生受。想蘊謂能取像為體。即能
執取青黃長短男女怨親苦樂等相。此復分
別成六想身。應如受說。除前及後色受想
識。餘一切行名為行蘊。然薄伽梵於契經
中說六思身為行蘊者。由最勝故。所以
者何。行名造作。思是業性造作義強。故為
最勝。是故佛說若能造作有漏有為名行
取蘊。若不爾者。餘心所法及不相應。非蘊
攝故。應非苦集。則不可為應知應斷。如
世尊說。若於一法未達未知。我說不能作
苦邊際。未斷未滅說亦如是。是故定應許
除四蘊餘有為行皆行蘊攝。即此所說受想
行蘊。及無表色。三種無為。如是七法。於處
門中立為法處。於界門中立為法界。已說
受等三蘊處界。當說識蘊并立處界。頌曰。

「　識謂各了別
　此即名意處
　及七界應知
　六識轉為意」


論曰。各各了別彼彼境界。總取境相故名
識蘊。此復差別有六識身。謂眼識身至意識
身。應知如是所說識蘊。於處門中立為意
處。於界門中立為七界。謂眼識界至意識
界。即此六識轉為意界。如是此中所說五蘊。
即十二處并十八界。謂除無表諸餘色蘊
即名十處。亦名十界。受想行蘊無表無為總
名法處。亦名法界。應知識蘊即名意處。亦
名七界。謂六識界及與意界。豈不識蘊唯六
識身。異此說何復為意界。更無異法。即於
此中頌曰。

「　由即六識身
　無間滅為意」


論曰。即六識身無間滅已。能生後識故名
意界。謂如此子即名餘父。又如此果即名
餘種。若爾實界應唯十七或唯十二。六識
與意更相攝故。何緣得立十八界耶。頌曰。

「　成第六依故
　十八界應知」


論曰。如五識界。別有眼等五界為依。第六
意識無別所依。為成此依故說意界。如是
所依能依境界。應知各六界成十八。若爾無
學最後念心應非意界。此無間滅後識不
生。非意界故。不爾。此已住意性故。闕餘
緣故後識不生。此中蘊攝一切有為。取蘊
唯攝一切有漏。處界總攝一切法盡。別攝
如是。總攝云何。頌曰。

「　總攝一切法
　由一蘊處界
　攝自性非餘
　以離他性故」


論曰。由一色蘊意處法界。應知總攝一切
法盡。謂於諸處就勝義說。唯攝自性不
攝他性。所以者何。法與他性恒相離故。此
離於彼。而言攝者。其理不然。且如眼根。唯
攝色蘊眼處眼界苦集諦等。是彼性故。不攝
餘蘊餘處界等。離彼性故。若於諸處就世
俗說。應知亦以餘法攝餘。如四攝事攝
徒眾等。眼耳鼻三處各有二。何緣界體非
二十一。此難非理。所以者何。頌曰。

「　類境識同故
　雖二界體一」


論曰。類同者。謂二處同是眼自性故。境同者。
謂二處同用色為境故。識同者。謂二處同
為眼識依故。由此眼界雖二而一。耳鼻亦
應如是安立。若爾何緣生依二處。頌曰。

「　然為令端嚴
　眼等各生二」


論曰。為所依身相端嚴故。界體雖一而兩處
生。若眼耳根處唯生一。鼻無二穴身不端
嚴。此釋不然。若本來爾誰言醜陋。又猫鵄
等雖生二處有何端嚴。若爾三根何緣生
二。為所發識明了端嚴。現見世間。閉一目
等了別色等便不分明。是故三根各生二
處。已說諸蘊及處界攝。當說其義。此蘊處
界別義云何。頌曰。

「　聚生門種族
　是蘊處界義」


論曰。諸有為法和合聚義是蘊義。如契經言。
諸所有色。若過去若未來若現在。若內若外。
若麁若細。若劣若勝。若遠若近。如是一切略
為一聚。說名色蘊。由此聚義蘊義得成。
於此經中。無常已滅名過去。若未已生名
未來。已生未謝名現在。自身名內。所餘名
外。或約處辯。有對名麁。無對名細。或相待
立。若言相待。麁細不成。此難不然。所待異
故。待彼為麁未嘗為細。待彼為細未嘗
為麁。猶如父子苦集諦等染污名劣。不染
名勝。去來名遠。現在名近。乃至識蘊應知
亦然。而有差別。謂依五根名麁。唯依意
根名細。或約地辯。毘婆沙師所說如是。大
德法救復作是言。五根所取名麁色。所餘
名細色。非可意者名劣色。所餘名勝色。不
可見處名遠色。在可見處名近色。過去等
色如自名顯受等亦然。隨所依力應知遠
近麁細同前。心心所法生長門義是處義。
訓釋詞者。謂能生長心心所法故名為處。
是能生長彼作用義。法種族義是界義。如
一山中有多銅鐵金銀等族說名多界。如
是一身。或一相續有十八類諸法種族名
十八界。此中種族是生本義。如是眼等誰之
生本。謂自種類同類因故。若爾無為應不名
界。心心所法生之本故。有說。界聲表種類
義。謂十八法種類自性各別不同名十八界。
若言聚義是蘊義者。蘊應假有。多實積集共
所成故。如聚如我。此難不然。一實極微亦
名蘊故。若爾不應言聚義是蘊義。非一實
物有聚義故。有說。能荷重擔義是蘊義。
由此世間說肩名蘊。物所聚故。或有說者。
可分段義是蘊義。故世有言。汝三蘊還我
當與汝。此釋越經。經說聚義是蘊義故。
如契經言。諸所有色若過去等。廣說如前。
若謂此經顯過去等一一色等各別名蘊。是
故一切過去色等一一實物各各名蘊。此執
非理。故彼經言。如是一切略為一聚說名
蘊故。是故如聚。蘊定假有。若爾應許諸有
色處亦是假有。眼等極微。要多積聚成生門
故。此難非理。多積聚中一一極微。有因用
故。若不爾者。根境相助共生識等。應非別
處。是則應無十二處別。然毘婆沙作如是
說。對法諸師若觀假蘊。彼說極微一界一處
一蘊少分。若不觀者。彼說極微即是一界一
處一蘊。此應於分假謂有分。如燒少衣亦
說燒衣。何故世尊於所知境。由蘊等門作
三種說。頌曰。

「　愚根樂三故
　說蘊處界三」


論曰。所化有情有三品故。世尊為說蘊等
三門。傳說。有情愚有三種。或愚心所總執
為我。或唯愚色。或愚色心。根亦有三。謂利
中鈍。樂亦三種。謂樂略中及廣文故。如其
次第世尊為說蘊處界三。何緣世尊說餘心
所總置行蘊。別分受想為二蘊耶。頌曰。

「　諍根生死因
　及次第因故
　於諸心所法
　受想別為蘊」


論曰。諍根有二。謂著諸欲及著諸見。此二
受想。如其次第為最勝因。味受力故貪著
諸欲。倒想力故貪著諸見。又生死法以受及
想為最勝因。由耽著受起倒想故。生死
輪迴。由此二因及後當說次第因故。應知
別立受想為蘊。其次第因。隣次當辯。何故
無為說在處界。非蘊攝耶。頌曰。

「　蘊不攝無為
　義不相應故」


論曰。三無為法不可說在色等蘊中。與色
等義不相應故。謂體非色乃至非識。亦不
可說為第六蘊。彼與蘊義不相應故。聚
義是蘊。如前具說。謂無為法。非如色等有
過去等品類差別可略一聚名無為蘊。又
言取蘊為顯染依。染淨二依蘊言所顯。無
為於此二義都無。義不相應故不立蘊。有
說。如瓶破非瓶。如是蘊息應非蘊。彼於
處界例應成失。如是已說諸蘊廢立。當
說次第。頌曰。

「　隨麁染器等
　界別次第立」


論曰。色有對故諸蘊中麁。無色中麁唯受行
相。故世說我手等痛言。待二想麁。男女等
想易了知故。行麁過識。貪瞋等行易了知
故。識最為細。總取境相難分別故。由此
隨麁立蘊次第。或從無始生死已來。男女
於色更相愛樂。此由耽著樂受味故。耽受
復因倒想生故。此倒想生由煩惱故。如是
煩惱依識而生。此及前三皆染污識。由此隨
染立蘊次第。或色如器。受類飲食。想同助
味。行似厨人。識喻食者。故隨器等立蘊次
第。或隨界別立蘊次第。謂欲界中有諸
妙欲。色相顯了。色界靜慮有勝喜等。受相顯
了。三無色中取空等相。想相顯了。第一有中
思最為勝。行相顯了。此即識住。識住其中
顯似世間田種次第。是故諸蘊次第如是。由
此五蘊無增減過。即由如是諸次第因。離
行別立受想二蘊。謂受與想。於諸行中相
麁生染。類食同助。二界中強故別立蘊。處
界門中應先辨說六根次第。由斯境識次
第可知。頌曰。

「　前五境唯現
　四境唯所造
　餘用遠速明
　或隨處次第」


論曰。於六根中。眼等前五唯取現境。是故
先說。意境不定。三世無為。或唯取一或二三
四。所言四境唯所造者。前流至此。五中前
四境唯所造。是故先說。身境不定。或取大
種。或取造色。或二俱取。餘謂前四。如其所
應用遠速明。是故先說。謂眼耳根取遠境
故。在二先說。二中眼用遠故先說。遠見山
河不聞聲故。又眼用速。先遠見人撞擊鍾
皷後聞聲故。鼻舌兩根用俱非遠。先說鼻
者。由速明故。如對香美諸飲食時。鼻先
嗅香舌後甞味。或於身中隨所依處上下
差別說根次第。謂眼所依最居其上。次耳
鼻舌身多居下。意無方處。有即依止諸根
生者。故最後說。何緣十處皆色蘊攝。唯於一
種立色處名。又十二處體皆是法。唯於一
種立法處名。頌曰。

「　為差別最勝
　攝多增上法
　故一處名色
　一名為法處」


論曰。為差別者。為令了知境有境性種種
差別。故於色蘊就差別相建立十處不總
為一。若無眼等差別想名。而體是色立名
色處。此為眼等名所簡別。雖標總稱而即
別名。又諸色中色處最勝。故立通名。由有
對故。手等觸時即便變壞。及有見故。可示
在此在彼差別。又諸世間唯於此處同說
為色。非於眼等。又為差別立一法處。非
於一切。如色應知。又於此中攝受想等
眾多法故。應立通名。又增上法。所謂涅槃。
此中攝故獨立為法。有餘師說。色處中有
二十種色最麁顯故。肉天聖慧三眼境故。獨
立色名。法處中有諸法名故。諸法智故。獨
立法名。諸契經中。有餘種種蘊及處界名想
可得。為即此攝。為離此耶。彼皆此攝。如
應當知。且辯攝餘諸蘊名想。頌曰。

「　牟尼說法蘊
　數有八十千
　彼體語或名
　此色行蘊攝」


論曰。諸說佛教語為體者。彼說法蘊皆色蘊
攝。諸說佛教名為體者。彼說法蘊皆行蘊攝。
此諸法蘊其量云何。頌曰。

「　有言諸法蘊
　量如彼論說
　或隨蘊等言
　如實行對治」


論曰。有諸師言。八萬法蘊一一量等法蘊
足論。謂彼一一有六千頌。如對法中法蘊足
說。或說。法蘊隨蘊等言一一差別數有八
萬。謂蘊．處．界．緣起．諦．食．靜慮．無量．無色．
解脫．勝處．遍處．覺品．神通．無諍．願智．無礙
解等。一一教門名一法蘊。如實說者。所化有
情有貪瞋等八萬行別。為對治彼八萬行故。
世尊宣說八萬法蘊。如彼所說八萬法蘊皆
此五中二蘊所攝。如是餘處諸蘊處界類亦
應然。頌曰。

「　如是餘蘊等
　各隨其所應
　攝在前說中
　應審觀自相」


論曰。餘契經中諸蘊處界。隨應攝在前所說
中。如此論中所說蘊等。應審觀彼一一自
相。且諸經中說餘五蘊。謂戒定慧解脫解脫
智見五蘊。彼中戒蘊此色蘊攝。彼餘四蘊此
行蘊攝。又諸經說十遍處等。前八遍處。無貪
性故此法處攝。若兼助伴五蘊性故。即此意
處法處所攝。攝八勝處應知亦爾。空識遍
處。空無邊等四無色處四蘊性故。即此意處
法處所攝。五解脫處慧為性故。此法處攝。若
兼助伴。即此聲意法處所攝。復有二處。謂
無想有情天處。及非想非非想處。初處即此
十處所攝。無香味故。後處即此意法處攝。
四蘊性故。又多界經說界差別。有六十二。
隨其所應當知皆此十八界攝。且彼經中所
說六界。地水火風四界已說。空識二界未說
其相。為即虛空名為空界。為一切識名識
界耶。不爾云何。頌曰。

「　空界謂竅隙
　傳說是明闇
　識界有漏識
　有情生所依」


論曰。諸有門窓及口鼻等。內外竅隙名為空
界。如是竅隙云何應知。傳說。竅隙即是明
闇。非離明闇竅隙可取。故說空界明闇為
體。應知此體不離晝夜。即此說名隣阿伽
色。傳說。阿伽謂積集色。極能為礙故名阿
伽。此空界色與彼相隣。是故說名隣阿伽
色。有說。阿伽即空界色。此中無礙故名阿
伽。即阿伽色餘礙相隣。是故說名隣阿伽色。
諸有漏識名為識界。云何不說諸無漏識
為識界耶。由許六界是諸有情生所依故。
如是諸界從續生心。至命終心恒持生故。
諸無漏法則不如是。彼六界中。前四即此觸
界所攝。第五即此色界所攝。第六即此七心
界攝。彼經餘界如其所應。皆即此中十八界
攝。
《說一切有部俱舍論》卷第一


《阿毘達磨俱舍論》卷第二

尊者世親造
三藏法師玄奘奉　詔譯
分別界品第一之二

復次於前所說十八界中。幾有見幾無見。幾
有對幾無對。幾善幾不善幾無記。頌曰。

「　一有見謂色
　十有色有對
　此除色聲八
　無記餘三種」


論曰。十八界中色界有見。以可示現此彼
差別。由此義准說餘無見。如是已說有見
無見。唯色蘊攝十界有對。對是礙義。此復三
種。障礙境界所緣異故。障礙有對。謂十色
界。自於他處被礙不生。如手礙手或石礙
石或二相礙。境界有對。謂十二界法界一
分。諸有境法於色等境。故施設論作如是
言。有眼於水有礙非陸。如魚等眼。有眼於
陸有礙非水。從多分說。如人等眼。有眼
俱礙。如畢舍遮室獸摩羅及捕魚人蝦蟇
等眼。有俱非礙。謂除前相。有眼於夜有礙
非晝。如諸蝙蝠鵂鶹等眼。有眼於晝有礙
非夜。從多分說。如人等眼。有眼俱礙。如
狗野干馬豹豺狼猫狸等眼。有俱非礙。謂除
前相。此等名為境界有對。所緣有對。謂心
心所於自所緣。境界所緣復有何別。若於
彼法此有功能。即說彼為此法境界。心心
所法執彼而起。彼於心等名為所緣。云何
眼等於自境界所緣轉時說名有礙。越彼
於餘此不轉故。或復礙者是和會義。謂眼
等法於自境界及自所緣和會轉故。應知此
中唯就障礙有對而說。故但言十有色有
對。更相障故。由此義准說餘無對。若法境
界有對。亦障礙有對耶。應作四句。謂七心
界法界一分諸相應法是第一句。色等五境
是第二句。眼等五根是第三句。法界一分非
相應法是第四句。若法境界有對。亦所緣有
對耶。應順後句。謂若所緣有對。定是境界
有對。有雖境界有對而非所緣有對。謂眼
等五根。此中大德鳩摩邏多作如是說。

「　是處心欲生
　他礙令不起
　應知是有對
　無對此相違」


此是所許。如是已說有對無對。於此所說
十有對中。除色及聲餘八無記。謂五色根。
香味觸境。不可記為善不善性故名無記。
有說。不能記異熟果故名無記。若爾無漏
應唯無記。其餘十界通善等三。謂七心界
與無貪等相應名善。貪等相應名為不善。
餘名無記。法界若是無貪等性相應等起擇
滅名善。若貪等性相應等起名為不善。餘
名無記。色界聲界若善不善心力等起身語
表攝。是善不善。餘是無記。已說善等。十八
界中幾欲界繫。幾色界繫。幾無色界繫。頌
曰。

「　欲界繫十八
　色界繫十四
　除香味二識
　無色繫後三」


論曰。繫謂繫屬即被縛義。欲界所繫具足
十八。色界所繫唯十四種。除香味境及鼻
舌識。除香味者段食性故。離段食欲方
得生彼。除鼻舌識無所緣故若爾觸界於
彼應無。如香味境段食性故。彼所有觸非
段食性。若爾香味類亦應然。香味離食無
別受用。觸有別用持根衣等。彼離食欲香
味無用。有根衣等故觸非無。有餘師說。住
此依彼靜慮等至見色聞聲。輕安俱起有
殊勝觸攝益於身。是故此三生彼靜慮猶
相隨逐。香味不爾。故在彼無。若爾鼻舌彼
應非有。如香味境彼無用故。不爾二根於
彼有用。謂起言說及莊嚴身。若為嚴身及
起說用。但須依處。何用二根。如無男根亦
無依處。二根無者依處亦無。於彼可無男
根依處。彼無用故。鼻舌依處彼有用故。離
根應有。有雖無用而有根生。如處胞胎
定當死者。有雖無用而非無因。彼從何
因得有根起。於根有愛發殊勝業。若離
境愛於根定然。彼離境貪應無鼻舌。或應
許彼男根亦生。若謂不生由醜陋者。陰藏
隱密何容醜陋。又諸根生非由有用。若有
因力無用亦生。男根於彼雖為醜陋。設許
有因於彼應起。男根非有鼻舌應無。若爾
便違契經所說。彼無支缺不減諸根。隨彼
諸根應可有者。說為不減。何所相違。若不
許然男根應有。如是說者鼻舌二根於彼
非無。但無香味。以六根愛依內身生非
依境界而得現起。其男根愛依婬觸生。婬
觸彼無。男根非有。故於色界十八界中。唯
十四種理得成立。無色界繫唯有後三。所謂
意法及意識界。要離色欲於彼得生。故無
色中無十色界依緣無故五識亦無。故唯後
三無色界繫。已說界繫。十八界中幾有漏
幾無漏。頌曰。

「　意法意識通
　所餘唯有漏」


論曰。意及意識道諦攝者。名為無漏。餘名
有漏。法界若是道諦無為。名為無漏。餘名
有漏。餘十五界唯名有漏。如是已說有漏
無漏。十八界中幾有尋有伺。幾無尋唯伺。幾
無尋無伺。頌曰。

「　五識唯尋伺
　後三三餘無」


論曰。眼等五識有尋有伺。由與尋伺恒共
相應。以行相麁外門轉故。顯義決定。故說
唯言。後三謂是意法意識。根境識中各居後
故。此後三界皆通三品。意界意識界及相應
法界除尋與伺。若在欲界初靜慮中有尋
有伺。靜慮中間無尋唯伺。第二靜慮以上諸
地乃至有頂無尋無伺。法界所攝非相應
法。靜慮中間伺亦如是。尋一切時無尋唯伺。
無第二尋故。但伺相應故。伺在欲界初靜
慮中三品不收。應名何等。此應名曰無
伺唯尋。無第二伺故。但尋相應故。由此故
言有尋伺地有四品法。一有尋有伺。謂除
尋伺餘相應法。二無尋唯伺。謂即是尋。三無
尋無伺。謂即一切非相應法。四無伺唯尋。謂
即是伺。餘十色界尋伺俱無。常與尋伺不
相應故。若五識身有尋有伺。如何得說無
分別耶。頌曰。

「　說五無分別
　由計度隨念
　以意地散慧
　意諸念為體」


論曰。傳說。分別略有三種。一自性分別。二
計度分別。三隨念分別。由五識身雖有自
性而無餘二。說無分別。如一足馬名為無
足。自性分別體唯是尋。後心所中自當辯釋。
餘二分別如其次第。意地散慧諸念為體。散
謂非定。意識相應散慧。名為計度分別。若
定若散意識相應諸念。名為隨念分別。如是
已說有尋伺等。十八界中幾有所緣幾無所
緣。幾有執受幾無執受。頌曰。

「　七心法界半
　有所緣餘無
　前八界及聲
　無執受餘二」


論曰。六識意界及法界攝諸心所法。名有所
緣。能取境故。餘十色界及法界攝不相應法。
名無所緣。義准成故。如是已說有所緣等。
十八界中九無執受。前七心界及法界全。此
八及聲皆無執受。所餘九界各通二門。謂有
執受無執受故。眼等五根住現在世名有執
受。過去未來名無執受。色香味觸住現在
世不離五根名有執受。若住現在非不
離根過去未來。名無執受。如在身內除
與根合。髮毛爪齒大小便利洟唾血等。及在
身外地水等中色香味觸雖在現世而無
執受。有執受者。此言何義。心心所法共所執
持攝為依處名有執受。損益展轉更相隨
故。即諸世間說有覺觸。眾緣所觸覺樂等
故。與此相違名無執受。如是已說有執受
等。十八界中幾大種性幾所造性。幾可積集
幾非積集。頌曰。

「　觸界中有二
　餘九色所造
　法一分亦然
　十色可積集」


論曰。觸界通二。謂大種及所造。大種有四。
謂堅性等。所造有七。謂滑性等。依大種生
故名所造。餘九色界唯是所造。謂五色根色
等四境。法界一分無表業色亦唯所造。餘七
心界法界一分。除無表色俱非二種。尊者
覺天作如是說。十種色處唯大種性。彼說不
然。契經唯說堅等四相為大種故。此四大
種唯觸攝故。非堅濕等眼等所取。非色聲等
身根所覺。是故彼說理定不然。又契經說。苾
芻當知。眼謂內處四大種所造淨色。有色無
見有對。乃至身處廣說亦爾。苾芻當知。色謂
外處四大種所造。有色有見有對。聲謂外處
四大種所造。有色無見有對。香味二處廣說
亦爾。觸謂外處。是四大種及四大種所造。有
色無見有對。如是經中唯說觸處攝四大
種。分明顯示餘有色處皆非大種。若爾何
故。契經中言謂於眼肉團中若內各別堅
性堅類。乃至廣說。彼說不離眼根肉團有
堅性等。無相違過。入胎經中。唯說六界
為士夫者。為顯能成士夫本事。非唯爾
所。彼經復說六觸處故。又諸心所應非有
故。亦不應執心所即心。以契經言想受等
心所法依止心故。又亦說有貪心等故。由
此如前所說諸界大種所造差別義成。如
是已說大種性等。十八界中。五根五境十有
色界。是可積集。極微聚故。義准餘八非可
積集。非極微故。如是已說可積集等。十八
界中。幾能斫幾所斫。幾能燒幾所燒。幾能稱
幾所稱。頌曰。

「　謂唯外四界
　能斫及所斫
　亦所燒能稱
　能燒所稱諍」


論曰。色香味觸成斧薪等。此即名為能斫
所斫。何法名斫。薪等色聚相逼續生。斧等
分隔令各續起。此法名斫。身等色根不名
所斫。非可全斷令成二故。非身根等可成
二分。支分離身則無根故。又身根等亦非
能斫。以淨妙故如珠寶光。如能斫所斫體
唯外四界。所燒能稱其體亦爾。謂唯外四界
名所燒能稱。身等色根亦非二事。以淨妙
故如珠寶光。聲界總非。不相續故。能燒所
稱有異諍論。謂或有說。能燒所稱體亦如
前。唯外四界。或復有說。唯有火界可名能
燒。所稱唯重。如是已說能所斫等。十八界
中幾異熟生。幾所長養。幾等流性。幾有實事。
幾一剎那。頌曰。

「　內五有熟養
　聲無異熟生
　八無礙等流
　亦異熟生性
　餘三實唯法
　剎那唯後三」


論曰。內五即是眼等五界。有異熟生及所
長養無等流者。離異熟生及所長養無
別性故。異熟因所生名異熟生。如牛所駕
車名曰牛車。略去中言故作是說。或所造
業至得果時變而能熟故名異熟。果從彼
生名異熟生。彼所得果與因別類。而是所熟
故名異熟。或於因土假立果名。如於果
上假立因名。如契經說。今六觸處。應知即
是昔所造業。飲食資助眠睡等持勝緣所益
名所長養。有說。梵行亦能長養。此唯無損
非別有益。長養相續常能護持異熟相續。
猶如外郭防援內城。聲有等流及所長養
無異熟生。所以者何。隨欲轉故。若爾不應
施設論說善修遠離麁惡語故。感得大士
梵音聲相。有說。聲屬第三傳故。雖由彼生
而非異熟。謂從彼業生諸大種。從諸大種
緣擊發聲。有說。聲屬第五傳故。雖由彼生
而非異熟。謂彼業生異熟大種。從此傳生
長養大種。此復傳生等流大種。此乃生聲。
若爾身受從業所生大種生故。應非異熟。
若受如聲便違正理。八無礙者。七心法界。
此有等流異熟生性。同類遍行因所生者是
等流性。若異熟因所引生者名異熟生。諸
無礙法無積集故非所長養。餘謂餘四色
香味觸。皆通三種。有異熟生。有所長養。有
等流性。實唯法者。實謂無為。以堅實故。此
法界攝故。唯法界獨名有實。意法意識名為
後三。於六三中最後說故。唯此三界有一
剎那。謂初無漏苦法忍品。非等流故名一
剎那。此說究竟非等流者。餘有為法無非
等流。苦法忍相應心名意界意識界。餘俱起
法名為法界。如是已說異熟生等。今應思
擇。若有眼界先不成就今得成就亦眼識
耶。若眼識界先不成就今得成就亦眼界耶。
如是等問。今應略答。頌曰。

「　眼與眼識界
　獨俱得非等」


論曰。獨得者。謂或有眼界先不成就今得
成就非眼識。謂生欲界漸得眼根。及無色
沒生二三四靜慮地時。或有眼識先不成
就今得成就非眼界。謂生二三四靜慮地
眼識現起。及從彼沒生下地時。俱得者。謂
或有二界先不成就今得成就。謂無色沒
生於欲界及梵世時。非者俱非。謂除前相。
等謂若有成就眼界亦眼識耶。應作四句。
第一句者。謂生二三四靜慮地眼識不起。第
二句者。謂生欲界未得眼根及得已失。第
三句者。謂生欲界得眼不失。及生梵世若
生二三四靜慮地正見色時。第四句者。謂
除前相。如是眼界與色界眼識與色界得
成就等如理應思。為攝如是所未說義。
是故頌中總復言等。如是已說得成就等。
十八界中幾內幾外。頌曰。

「　內十二眼等
　色等六為外」


論曰。六根六識十二名內。外謂所餘色等六
境。我依名內。外謂此餘。我體既無內外何有。我執依止故。假說心為我。故契經說。

「　由善調伏我
　智者得生天」


世尊餘處說調伏心。如契經言。

「　應善調伏心
　心調能引樂」


故但於心假說為我。眼等為此所依親近。
故說名內。色等為此所緣踈遠。故說名
外。若爾六識應不名內。未至意位非心
依故。至意位時不失六識界。未至意位亦
非越意相。若異此者。意界唯應在過去世
六識唯在現在未來。便違自宗許十八界皆
通三世。又若未來現在六識無意界相過去
意界亦應不立。相於三世無改易故。已
說內外。十八界中幾是同分。幾彼同分。頌
曰。

「　法同分餘二
　作不作自業」


論曰。法同分者。謂一法界唯是同分。若境與
識定為所緣。識於其中已生生法。此所緣
境說名同分。無一法界不於其中已正當
生無邊意識。由諸聖者決定生心。觀一切
法皆為無我。彼除自體及俱有法。餘一切法
皆為所緣。如是所除亦第二念心所緣境。此
二念心緣一切境無不周遍。是故法界恒
名同分。餘二者。謂餘十七界皆有同分及
彼同分。何名同分彼同分耶。謂作自業不
作自業。若作自業名為同分。不作自業
名彼同分。此中眼界於有見色已正當見
名同分眼。如是廣說。乃至意界各於自境
應說自用。迦濕彌羅國毘婆沙師說。彼同
分眼但有四種。謂不見色已正當滅及不
生法。西方諸師說有五種。謂不生法復開為
二。一有識屬。二無識屬。乃至身界應知亦
然。意彼同分唯不生法。色界為眼已正當
見名同分色。彼同分色亦有四種。謂非眼
見已正當滅及不生法。廣說乃至觸界亦爾。
各對自根應說自用。應知同分及彼同分。
眼若於一是同分。於餘一切亦同分。彼同
分亦如是。廣說乃至意界亦爾。色即不然
於見者是同分。於不見者是彼同分。所以
者何。色有是事。謂一所見亦多所見。如觀
月舞相撲等色。眼無是事。謂一眼根二能見
色。眼不共故。依一相續建立同分及彼同
分。色是共故。依多相續建立同分及彼同
分。如說色界聲香味觸應知亦爾。聲可如
色。香味觸三至根方取。是不共故。一取非
餘。理應如眼等。不應如色說。雖有是理
而容有共。所以者何。香等三界於一及餘。
皆有可生鼻等識義。眼等不然。故知色
說。眼等六識同分彼同分生不生法故。如意
界說。云何同分彼同分義。根境識三更相交
涉故名為分。或復分者是己作用。或復分者
是所生觸。同有此分故名同分。與此相違
名彼同分。由非同分與彼同分種類分同。
名彼同分。已說同分及彼同分。十八界中幾
見所斷。幾修所斷。幾非所斷。頌曰。

「　十五唯修斷
　後三界通三
　不染非六生
　色定非見斷」


論曰。十五界者。謂十色界及五識界。唯修斷
者。此十五界唯修所斷。後三界者。意界法
界及意識界。通三者。謂此後三界各通三種。
八十八隨眠及彼俱有法并隨行得。皆見所
斷。諸餘有漏皆修所斷。一切無漏皆非所斷。
豈不更有見所斷法。謂異生性及招惡趣
身語業等。此與聖道極相違故。雖爾此法
非見所斷。略說彼相。謂不染法。非六生色。
定非見斷。其異生性是不染污無記性攝。
已離欲者斷善根者猶成就故。此異生性
若見所斷。苦法忍位應是異生。六謂意處異
此而生名非六生。是從眼等五根生義。即
五識等。色謂一切身語業等。前及此色。定
非見斷。所以者何。非迷諦理親發起故。如
是已說見所斷等。十八界中幾是見幾非見。
頌曰。

「　眼法界一分
　八種說名見
　五識俱生慧
　非見不度故
　眼見色同分
　非彼能依識
　傳說不能觀
　彼障諸色故」


論曰。眼全是見。法界一分八種是見。餘皆非
見。何等為八。謂身見等五染污見。世間正
見。有學正見。無學正見。於法界中此八是
見。所餘非見。身見等五隨眠品中時至當說。
世間正見。謂意識相應善有漏慧。有學正見。
謂有學身中諸無漏見。無學正見。謂無學
身中諸無漏見。譬如夜分晝分有雲無雲覩
眾色像明昧有異。如是世間諸見有染無
染。學無學見。觀察法相明昧不同。何故
世間正見唯意識相應。以五識俱生慧不
能決度故。審慮為先決度名見。五識俱慧
無如是能。以無分別是故非見。准此所餘
染無染慧及諸餘法非見應知。若爾眼根不
能決度。云何名見。以能明利觀照諸色故
亦名見。若眼見者餘識行時亦應名見。非
一切眼皆能現見。誰能現見。謂同分眼與識
合位能見非餘。若爾則應彼能依識見色非
眼。不爾眼識定非能見。所以者何。傳說。不
能觀障色故。現見壁等所障諸色則不能
觀。若識見者識無對故。壁等不礙應見障
色。於被障色眼識不生。識既不生如何當
見。眼識於彼何故不生。許眼見者眼有對
故於彼障色無見功能。識與所依一境
轉故。可言於彼眼識不生。許識見者何緣
不起。眼豈如身根境合方取而言有對故
不見彼耶。又頗胝迦瑠璃雲母水等所障
云何得見。是故不由眼有對故於彼障
色無見功能。若爾所執眼識云何。若於是
處光明無隔。於彼障色眼識亦生。若於
是處光明有隔。於彼障色眼識不生。識
既不生故不能見。然經說眼能見色者。
是見所依故說能見。如彼經言意能識法。
非意能識。以過去故。何者能識。謂是意識。
意是識依故說能識。或就所依說能依業。
如世間說床座言聲。又如經言眼所識色
可愛可樂。然實非此可愛樂色是眼所識。又
如經說。梵志當知。以眼為門唯為見色。
故知眼識依眼門見。亦不應言門即是見。
豈容經說以眼為見唯為見色。若識能見
誰復了別。見與了別二用何異。以即見色
名了色故。譬如少分慧名能見亦能簡
擇。如是少分識名能見亦能了別。有餘難
言。若眼能見。眼是見者誰是見用。此言非難
如共許識是能了別。然無了者了用不同。見
亦應爾。有餘復言。眼識能見。是見所依故。
眼亦名能見。如鳴所依故亦說鍾能鳴。若
爾眼根識所依故應名能識。無如是失。
世間同許眼識是見。由彼生時說能見色
不言識色。毘婆沙中亦作是說。若眼
所得眼識所受說名所見。是故但說眼
名能見。不名能識。唯識現前說能識色。譬
如說日名能作晝。經部諸師有作是說。如
何共聚楂掣虛空眼色等緣生於眼識。此
等於見孰為能所。唯法因果實無作用。為
順世情假興言說。眼名能見。識名能了。
智者於中不應封著。如世尊說。方域言詞
不應堅執。世俗名想不應固求。然迦濕彌
羅國毘婆沙宗。說眼能見耳能聞鼻能嗅舌
能嘗身能覺意能了。於見色時。為一眼見。
為二眼見。此無定准。頌曰。

「　或二眼俱時
　見色分明故」


論曰。阿毘達磨諸大論師咸言。或時二眼俱
見。以開二眼見色分明。開一眼時不分
明故。又開一眼觸一眼時。便於現前見
二月等。閉一觸一此事則無。是故或時二眼
俱見。非所依別識成二分。住無方故不同
礙色。若此宗說眼見耳聞乃至意了。彼所取
境根正取時。為至不至。頌曰。

「　眼耳意根境
　不至三相違」


論曰。眼耳意根取非至境。謂眼能見遠處諸
色。眼中藥等則不能觀。耳亦能聞遠處聲
響。逼耳根者則不能聞。若眼耳根唯取至
境。則修定者應不修生天眼耳根。如鼻根
等。若眼能見不至色者。何故不能普見一
切遠有障等不至諸色。如何磁石吸不至鐵。
非吸一切不至鐵耶。執見至境亦同此
難。何故不能普見一切眼藥籌等至眼諸
色。又如鼻等能取至境。然不能取一切與
根俱有香等。如是眼根雖見不至而非一
切。耳根亦爾。意無色故非能有至。有執。耳
根通取至境及不至境。自耳中聲亦能聞故。
所餘鼻等三有色根。與上相違唯取至境。如
何知鼻唯取至香。由斷息時不嗅香故。云
何名至。謂無間生。又諸極微為相觸不。迦
濕彌羅國毘婆沙師說不相觸。所以者何。若
諸極微遍體相觸。即有實物體相雜過。若觸
一分成有分失。然諸極微更無細分。若爾
何故相擊發聲。但由極微無間生故。若許
相觸擊石拊手體應相糅。不相觸者聚色
相擊云何不散。風界攝持故令不散。或有
風界能有壞散。如劫壞時。或有風界能有
成攝。如劫成時。云何三根由無間生名
取至境。即由無間名取至境。謂於中間
都無片物。又和合色許有分故相觸無失。
由許此理。毘婆沙文義善成立。故彼問言。
諸是觸物為是觸為因故生。為非觸為因
故生。諸非觸物為問亦爾。彼就此理為不
定答。有時是觸為因生於非觸。謂和合物正
離散時。有時非觸為因生於是觸。謂離散物
正和合時。有時是觸為因生於是觸。謂和合
物復和合時。有時非觸為因生於非觸。謂向
遊塵同類相續。尊者世友說。諸極微相觸即
應住至後念。然大德說。一切極微實不相
觸。但由無間假立觸名。此大德意應可愛
樂。若異此者是諸極微應有間隙。中間既
空誰障其行許為有對。又離極微無和合
色。和合相觸即觸極微。如可變礙此亦應
爾。又許極微若有方分。觸與不觸皆應
有分。若無方分設許相觸亦無斯過。又
眼等根。為於自境唯取等量速疾轉故如
旋火輪見大山等。為於自境通取等量不
等量耶。頌曰。

「　應知鼻等三
　唯取等量境」


論曰。前說至境鼻等三根。應知唯能取等量
境。如根微量境微亦然。相稱合生鼻等識
故。眼耳不定。謂眼於色有時取小如見毛
端。有時取大如暫開目見大山等。有時取
等如見蒲桃。如是耳根聽蚊雷等所發
種種小大音聲。隨其所應小大等量。意無
質礙。不可辯其形量差別。云何眼等諸根
極微安布差別。眼根極微在眼星上傍布而
住。如香荾花。清澈映覆令無分散。有
說。重累如丸而住。體清澈故。如頗胝迦
不相障礙。耳根極微居耳穴內旋環而住。
如卷樺皮。鼻根極微居鼻頞內背上面下。
如雙爪甲。此初三根橫作行度處無高下。
如冠花鬘。舌根極微布在舌上。形如半月。
傳說。舌中如毛端量非為舌根極微所遍。
身根極微遍住身分。如身形量。女根極微形
如鼓𣞙。男根極微形如指𩎽。眼根極微有時
一切皆是同分。有時一切皆彼同分。有時一
分是彼同分餘是同分。乃至舌根極微亦爾。
身根極微定無一切皆是同分。乃至極熱捺
落迦中猛焰纏身。猶有無量身根極微是彼
同分。傳說。身根設遍發識身應散壞。以無
根境各一極微為所依緣能發身識。五識決
定積集多微。方成所依所緣性故。即由此
理亦說極微名無見體。不可見故。如前所
說。識有六種。謂眼識界乃至意識。為如五
識唯緣現在意識通緣三世非世。如是諸
識依亦爾耶。不爾云何。頌曰。

「　後依唯過去
　五識依或俱」


論曰。意識唯依無間滅意。眼等五識所依或
俱。或言表此亦依過去。眼是眼識俱生所依。
如是乃至身是身識俱生所依。同現世故。無
間滅意是過去依。此五識身所依各二。謂眼
等五是別所依。意根為五通所依性。故如是
說。若是眼識所依性者。即是眼識等無間緣
耶。設是眼識等無間緣者。復是眼識所依性
耶。應作四句。第一句謂俱生眼根。第二句
謂無間滅心所法界。第三句謂過去意根。
第四句謂除所說法。乃至身識亦爾。各各應
說自根。意識應作順前句答。謂是意識所
依性者。定是意識等無間緣。有是意識等
無間緣非與意識為所依性。謂無間滅心
所法界。何因識起俱託二緣。得所依名在
根非境。頌曰。

「　隨根變識異
　故眼等名依」


論曰。眼等即是眼等六界。由眼等根有轉
變故。諸識轉異。隨根增損識明昧故。非色
等變令識有異。以識隨根不隨境故。依名
唯在眼等非餘。何緣色等正是所識。而名
眼識乃至意識不名色識乃至法識。頌曰。

「　彼及不共因
　故隨根說識」


論曰。彼謂前說眼等名依。根是依故隨根
說識。及不共者。謂眼唯自眼識所依。色亦通
為他身眼識及通自他意識所取。乃至身觸
應知亦爾。由所依勝及不共因故。識得名
隨根非境。如名鼓聲及麥牙等。隨身所
住眼見色時。身眼色識地為同不。應言此
四或異或同。謂生欲界。若以自地眼見自
地色。四皆自地。若以初靜慮眼見欲界色。
身色欲界眼識初定。見初定色。身屬欲界
三屬初定。若以二靜慮眼見欲界色。身色
欲界眼屬二定識屬初定。見初定色。身屬
欲界眼屬二定色識初定。見二定色。身屬
欲界眼色二定識屬初定。如是若以三四
靜慮地眼。見下地色或自地色。如理應思。
生初靜慮。若以自地眼見自地色。四皆同
地。見欲界色。三屬初定色屬欲界。若以二
靜慮眼見初定色。三屬初定眼屬二定。見
欲界色。身識初定色屬欲界眼屬二定。見
二定色。身識初定眼色二定。如是若以三四
靜慮地眼。見自地色或下上色。如理應思。
如是生二三四靜慮。以自他地眼。見自他
地色。如理應思。餘界亦應如是分別。今當
略辯此決定相。頌曰。

「　眼不下於身
　色識非上眼
　色於識一切
　二於身亦然
　如眼耳亦然
　次三皆自地
　身識自下地
　意不定應知」


論曰。身眼色三皆通五地。謂在欲界四靜慮
中。眼識唯在欲界初定。此中眼根望身生地
或等或上終不居下。色識望眼等下非上。
下眼不能見上色故。上識不依下地眼
故。色望於識通等上下。色識於身如色於
識。廣說耳界應知如眼。謂耳不下於身。
聲識非上耳。聲於識一切。二於身亦然隨
其所應廣如眼釋。鼻舌身三總皆自地。於
中別者。謂身與觸其地必同。識望觸身或
自或下。自謂若生欲界初定。生上三定謂
之為下。應知意界四事不定。謂意有時與
身識法四皆同地。有時上下。身唯五地。三
通一切。於遊等至及受生時。隨其所應
或同或異。如後定品當廣分別。為捨繁文
故今未辯。前後再述用少功多。傍論已周。應
辯正論。今當思擇。十八界中誰六識內幾
識所識。幾常幾無常。幾根幾非根。頌曰。

「　五外二所識
　常法界無為
　法一分是根
　并內界十二」


論曰。十八界中。色等五界如其次第眼等五
識各一所識。又總皆是意識所識。如是五界
各六識中二識所識。由此准知。餘十三界一
切唯是意識所識。非五識身所緣境故。十八
界中無有一界全是常者。唯法一分無為是
常。義准。無常法餘餘界。又經中說二十二根。
謂眼根耳根鼻根舌根身根意根女根男根命
根樂根苦根喜根憂根捨根信根勤根念根定
根慧根未知當知根已知根具知根。阿毘達磨
諸大論師。皆越經中六處次第。於命根後
方說意根。有所緣故。如是所說二十二根。
十八界中內十二界法一分攝。法一分者。命
等十一後三一分。法界攝故。內十二者。眼等
五根如自名攝。意根通是七心界攝。後三
一分意意識攝。女根男根即是身界一分所
攝。如後當辯。義准。所餘色等五界法界一
分皆體非根。
《說一切有部俱舍論》卷第二



《阿毘達磨俱舍論》卷第三

尊者世親造
三藏法師玄奘奉　詔譯

* 分別根品第二之一

如是因界已列諸根。即於此中根是何
義。最勝自在光顯名根。由此總成根增上
義。此增上義誰望於誰。頌曰。

「　傳說五於四
　四根於二種
　五八染淨中
　各別為增上」


論曰。眼等五根各於四事能為增上。一莊嚴
身。二導養身。三生識等。四不共事。且眼耳根
莊嚴身者。謂若盲聾身醜陋故。導養身者。謂
因見聞避險難故。生識等者。謂發二識及
相應故。不共事者。謂能見色聞聲別故。鼻
舌身根莊嚴身者。如眼耳說。導養身者。謂
於段食能受用故。生識等者。謂發三識及
相應故。不共事者。謂嗅甞覺香味觸故。女
男命意。各於二事能為增上。且女男根二
增上者。一有情異。二分別異。有情異者。由
此二根令諸有情女男類別。分別異者。由
此二根形相言音乳房等別。有說。此於染淨
增上故言於二。所以者何。本性損壞扇搋
半擇及二形人無不律儀無間斷善諸雜
染法。亦無律儀得果離染諸清淨法。命根二
者。謂於眾同分能續及能持。意根二者。謂
能續後有及自在隨行。能續後有者。如契
經言。時健達縛於一心內隨一現前。謂或愛
俱。或恚俱等。自在隨行者。如契經言。

「　心能導世間
　心能遍攝受
　如是心一法
　皆自在隨行」


樂等五受。信等八根。於染淨中如次增上。
樂等五受染增上者。貪等隨眠所隨增故。信
等八根淨增上者。諸清淨法隨生長故。有餘
師說。樂等於淨亦為增上。如契經說。樂故
心定。苦為信依。亦出離依喜及憂捨。毘婆沙
師傳說如此。有餘師說。能導養身非眼等
用。是識增上。識了方能避於險難。受段食
故。見色等用亦非異識。故不共事於眼等
根。不可立為別增上用。故非由此眼等成
根。若爾云何。頌曰。

「　了自境增上
　總立於六根
　從身立二根
　女男性增上
　於同住雜染
　清淨增上故
　應知命五受
　信等立為根
　未當知已知
　具知根亦爾
　於得後後道
　涅槃等增上」


論曰。了自境者。謂六識身。眼等五根於能
了別各別境識有增上用。第六意根於能
了別一切境識有增上用。故眼等六各立
為根。豈不色等於能了識亦有增上應立
為根。境於識中無增上用。夫增上用謂勝
自在。眼於所發了色識中最勝自在故名
增上。於了眾色為通因故。識隨眼根有
明昧故。色則不然。二相違故。乃至意根於
法亦爾。從身復立女男根者。女男性中有
增上故。女男根體不離身根。身一分中立
此名故。如其次第。女男身中。此女男根有
增上用。此處少異餘處身根。故從身根別
立為二。女身形類音聲作業志樂差別。名為
女性。男身形類音聲作業志樂不同。名為男
性。二性差別由女男根故說女男根於二
性增上。於眾同分住中命根有增上用。於
雜染中樂等五受有增上用。所以者何。由
契經說於樂受貪隨增。於苦受瞋隨增。於
不苦不樂受無明隨增故。於清淨中信等
五根有增上用。所以者何。由此勢力伏諸
煩惱引聖道故。言應知者。勸許一一各能
為根。三無漏根於得後後道涅槃等有增
上用。言亦爾者。類顯一一各能為根。謂未
知當知根於得已知根道有增上用。已知
根於得具知根道有增上用。具知根於
得涅槃有增上用。非心未解脫能般涅
槃故。等言為顯復有異門。云何異門。謂
見所斷煩惱滅中。未知當知根有增上用。
於修所斷煩惱滅中。已知根有增上用。於
現法樂住中。具知根有增上用。由此能領
受解脫喜樂故。若增上故立為根者。無明等
性應立為根。無明等因於行等果。各各別
有增上用故。又語具等應立為根。語具手
足大小便處。於語執行棄樂事中。如其次
第有增上故。如是等事不應立根。由所
許根有如是相。頌曰。

「　心所依此別
　此住此雜染
　此資糧此淨
　由此量立根」


論曰。心所依者。眼等六根。此內六處是有情
本。此相差別由女男根。復由命根此一期
住。此成雜染由五受根。此淨資糧由信等
五。此成清淨由後三根。由此立根事皆究
竟。是故不應許無明等及語具等亦立為
根。彼無此中增上用故。復有餘師別說根
相。頌曰。

「　或流轉所依
　及生住受用
　建立前十四
　還滅後亦然」


論曰。或言顯此是餘師意。約流轉還滅立
二十二根。流轉所依謂眼等六。生由女男
從彼生故。住由命根仗彼住故。受用由
五受因彼領納故。約此建立前十四根。還
滅位中即約此四義類別故立後八根。還滅
所依謂信等五。於三無漏由初故生。由次
故住。由後受用。根量由此無減無增。即由
此緣經立次第。不應語具於語為根。待
學差別語方成故。手足不應於執行事各
立為根。無異性故。謂即手足異處異相差
別生時名執行故。又離手足亦有執行。如
腹行類。是故手足不可於彼建立為根。出
大便處於能棄事不應立根。重物於空遍
墮落故。又由風力引令出故。出小便處於
生樂事不應立根。即女男根起此樂故。又
諸喉齒眼瞼支節應立為根。於能吞嚼開
閉屈申有力用故。或一切因於自所作有
力用故皆應立根。彼雖有用非增上故不
立根者。此語具等亦非增上不應立根。
此中眼等乃至男根如前已說。命根體是不
相應故。不相應中自當廣辯。信等體是心所
法故。心所法中亦當廣辯。樂等五受三無漏
根。更無辯處故今應釋。頌曰。

「　身不悅名苦
　即此悅名樂
　及三定心悅
　餘處此名喜
　心不悅名憂
　中捨二無別
　見修無學道
　依九立三根」


論曰。身謂身受。依身起故。即五識相應受。
言不悅是損惱義。於身受內能損惱者名
為苦根。所言悅者是攝益義。即身受內能
攝益者名為樂根。及第三定心相應受能攝
益者亦名樂根。第三定中無有身受。五識
無故心悅名樂。即此心悅除第三定。於下
三地名為喜根。第三靜慮心悅安靜離喜
貪故唯名樂根。下三地中心悅麁動有喜
貪故唯名喜根。意識相應能損惱受。是心不
悅名曰憂根。中謂非悅非不悅即是不苦不
樂受。此處中受名為捨根。如是捨根為是
身受為是心受。應言通二。何因此二總立
一根。此受在身心同無分別故。在心苦樂
多分別生。在身不然。隨境力故。阿羅漢等
亦如是生故。此立根身心各別。捨無分別任
運而生。是故立根身心合一。又苦樂受在身
在心為損為益。其相各異故別立根。捨在
身心同無分別。非損非益其相無異。故總
立根。意樂喜捨信等五根。如是九根在於
三道。如次建立三無漏根。謂在見道依意
等九立未知當知根。若在修道即依此
九立已知根。在無學道亦依此九立具
知根。如是三名因何而立。謂在見道有未
曾知當知行轉故。說彼名未知當知。若在
修道無未曾知。但為斷除餘隨眠故。即
於彼境復數了知。是故說彼名為已知。在
無學道知己已知故名為知。有此知者名
為具知。或習此知已成性者名為具知。謂
得盡智無生智故如實自知。我遍知苦不
復遍知。乃至廣說。彼所有根名為未知當知
根等。如是已釋根體不同。當辯諸門義類
差別。此二十二根中幾有漏幾無漏。頌曰。

「　唯無漏後三
　有色命憂苦
　當知唯有漏
　通二餘九根」


論曰。次前所說最後三根體唯無漏。是無垢
義。垢之與漏名異體同。七有色根及命憂苦
一向有漏。七有色者。眼等五根及女男根。色
蘊攝故。意樂喜捨信等五根。此九皆通有漏
無漏。有餘師說。信等五根亦唯無漏。故世尊
說。若全無此信等五根。我說彼住外異生
品。此非誠證。依無漏根說此言故。云何知
然。先依無漏信等五根。建立諸聖位差別
已說此言故。或諸異生略有二種。一內二
外。內謂不斷善根。外謂善根已斷。依外異
生作如是說。若全無此信等五根。我說彼
住外異生品。又契經說。有諸有情處在世
間。或生或長。有上中下諸根差別。是佛猶未
轉法輪時。故知信等亦通有漏。又世尊說。
我若於此信等五根。未如實知是集沒味
過患出離。未能超此天人世間及魔梵等。
乃至未能證得無上正等菩提。乃至廣說。
非無漏法可作如是品類觀察故。信等五
根通有漏無漏。如是已說有漏無漏。二十
二根中幾是異熟幾非異熟。頌曰。

「　命唯是異熟
　憂及後八非
　色意餘四受
　一一皆通二」


論曰。唯一命根定是異熟。若如是者。諸阿羅
漢留多壽行此即命根。如是命根誰之異熟。
如本論說。云何苾芻留多壽行。謂阿羅漢成
就神通得心自在。若於僧眾若於別人以
諸命緣衣鉢等物隨分布施。施已發願。即
入第四邊際靜慮。從定起已心念口言。諸我
能感富異熟業。願皆轉招壽異熟果。時彼
能感富異熟業。則皆轉招壽異熟果。復有
欲令引取宿業殘異熟果。彼說前生曾所
受業有殘異熟。由今所修邊際定力引取受
用。云何苾芻捨多壽行。謂阿羅漢成就神通
得心自在。於僧眾等如前布施。施已發願。
即入第四邊際靜慮。從定起已心念口言。諸
我能感壽異熟業。願皆轉招富異熟果。時
彼能感壽異熟業。則皆轉招富異熟果。尊
者妙音作如是說。彼起第四邊際定力引
色界大種令身中現前。而彼大種或順壽
行或違壽行。由此因緣或留壽行或捨壽
行。應如是說。彼阿羅漢由此自在三摩地
力轉去曾得宿業所生諸根大種住時勢分。
引取未曾定力所起諸根大種住時勢分。故
此命根非是異熟。所餘一切皆是異熟。因論
生論。彼阿羅漢有何因緣留多壽行。謂為
利益安樂他故。或為聖教久住世故。觀
知自身壽行將盡。觀他無此二種堪能。復
何因緣捨多壽行。彼阿羅漢自觀住世於
他利益安樂事少。或為病等苦逼自身。如
有頌言。

「　梵行妙成立
　聖道已善修
　壽盡時歡喜
　猶如捨眾病」


此中應知。依何處所誰能如是留捨壽行。
謂三洲人女男相續。不時解脫得邊際定諸
阿羅漢。由彼身中有自在定無煩惱故。經
說。世尊留多命行捨多壽行。命壽何別。有
言。無別。如本論言。云何命根。謂三界壽。有
餘師說。先世業果名為壽行。現在業果名為
命行。有說。由此眾同分住名為壽行。由此
暫住名為命行。多言為顯留捨多念命行
壽行非一剎那。命行壽行有留捨故。有說。
此言為遮有一命壽實體經多時住。有
說。此言為顯無一實命壽體。但於多行假
立如是命壽二名。若謂不然。不應言行。世
尊何故捨多壽行留多命行。為顯於死得
自在故捨多壽行。為顯於活得自在故留
多命行。唯留三月不增減者。越此更無所
化事故。減此利生不究竟故。又為成立先
自稱言我善修行四神足故。欲住一劫或
一劫餘。如心所期則便能住。毘婆沙師作
如是說。顯今能伏蘊死二魔。世尊先於菩
提樹下。已伏天魔煩惱魔故。傍論已竟。正
論應辯。憂根及後信等八根皆非異熟。是有
記故。餘皆通二。義准已成。謂七色意根除
憂餘四受十二一一皆通二類。七有色根若
所長養則非異熟。餘皆異熟。意及四受若善
染污。若威儀路及工巧處。并能變化。隨
其所應亦非異熟。餘皆異熟。若說憂根非異
熟者。此經所說當云何通。如契經言。有三
種業。順喜受業。順憂受業。順捨受業。依受
相應言順無過。謂業與憂相應故名順憂
受業。如觸與樂相應說名順樂受觸。若爾
順喜順捨受業亦應如是。一經說故。隨汝
所欲於我無違。異熟相應理皆無失。無逃
難處。作此通經理實何因。憂非異熟。以憂
分別差別所生。止息亦然。異熟不爾。若爾
喜根應非異熟。亦由分別生及止息故。若
許憂根是異熟者。造無間業已因即生憂。
此業爾時應名果已熟。亦應如是徵難喜
根。若許喜根是異熟者。造勝福業已因即
生喜。此業爾時應名果已熟。毘婆沙師咸
作是說。已離欲者無憂根故。異熟不然故
非異熟。若爾應說離欲有情異熟喜根何相
知有。隨彼有相此相亦然。謂善喜根此位
容有。無記異熟應類非無。於此位中憂一
切種無容有故定非異熟。眼等八根。若在
善趣是善異熟。若在惡趣是惡異熟。意根
隨在善趣惡趣。是俱異熟。喜樂捨根隨在
何趣是善異熟。苦根隨在善趣惡趣是惡異
熟。於善趣中有二形者唯根處所。不善業
招善趣色根。善業引故。如是已說是異熟
等。二十二根中幾有異熟幾無異熟。頌曰。

「　憂定有異熟
　前八後三無
　意餘受信等
　一一皆通二」


論曰。如前所諍憂根。當知定有異熟。依唯
越義頌說定聲。謂顯憂根唯有異熟兼具
二義故越次說。具二義者。憂非無記。強思
起故。亦非無漏。唯散地故。由此越次先說
憂根定有異熟。眼等前八及最後三定無異
熟。八無記故。三無漏故。餘皆通二。義准已
成。謂意根餘四受信等言等取精進等四根。
此十一一皆通二類。意樂喜捨若不善善有
漏有異熟。若無記無漏無異熟。苦根若善不
善有異熟。若無記無異熟。信等五根若有漏
有異熟。若無漏無異熟。如是已說有異熟
等。二十二根中幾善幾不善幾無記。頌曰。

「　唯善後八根
　憂通善不善
　意餘受三種
　前八唯無記」


論曰。信等八根一向是善。數次雖居後乘
前故先說。憂根唯通善不善性。意及餘受一
一通三。眼等八根唯無記性。如是已說善
不善等。二十二根中。幾欲界繫。幾色界繫。幾
無色界繫。頌曰。

「　欲色無色界
　如次除後三
　兼女男憂苦
　并除色喜樂」


論曰。欲界除後三無漏根。由彼三根唯不
繫故。准知欲界繫唯有十九根。色界如前。
除三無漏兼除男女憂苦四根。准知十五根
亦通色界繫。除女男者。色界已離婬欲法
故。由女男根身醜陋故。若爾何故說彼為
男。於何處說。契經中說。如契經言。無處無
容女身為梵。有處有容男身為梵。別有男
相。謂欲界中男身所有。無苦根者身淨妙
故。又彼無有不善法故。無憂根者由奢
摩他潤相續故。又彼定無惱害事故。無色
如前。除三無漏女男憂苦。并除五色及喜
樂根。准知餘八根通無色界繫。謂意命捨信
等五根。如是已說欲界繫等。二十二根中。
幾見所斷。幾修所斷。幾非所斷。頌曰。

「　意三受通三
　憂見修所斷
　九唯修所斷
　五修非三非」


論曰。意喜樂捨一一通三。皆通見修非所斷
故。憂根唯通見修所斷。非無漏故。七色命
苦唯修所斷。不染污故。非六生故。皆有漏故。
信等五根或修所斷。或非所斷。非染污故。皆
通有漏及無漏故。最後三根唯非所斷。皆無
漏故。非無過法是所斷故。已說諸門義類
差別。何界初得幾異熟根。頌曰。

「　欲胎卵濕生
　初得二異熟
　化生六七八
　色六上唯命」


論曰。欲胎卵濕生初受生位。唯得身與命二
異熟根。由此三生根漸起故。彼何不得意
捨二根。此續生時定染污故。化生初位得六
七八。謂無形者初得六根。如劫初時。何等
為六。所謂眼耳鼻舌身命。若一形者初得七
根。如諸天等。若二形者初得八根。豈有二
形受化生者。惡趣容有二形化生。說欲界
中初得根已。今次當說色無色界。欲界欲
勝故但言欲。色界色勝故但言色。契經亦
言。寂靜解脫過色無色。色界初得六異熟根。
如欲化生無形者說。上唯命者。謂無色界定
勝生勝故說上言。無色界中最初所得異熟
根者。唯命非餘。說異熟根最初得已。何界
死位幾根後滅。頌曰。

「　正死滅諸根
　無色三色八
　欲頓十九八
　漸四善增五」


論曰。在無色界將命終時。命意捨三於最
後滅。若在色界將命終時。即前三根及眼
等五。如是八種於最後滅。一切化生必具
諸根而生死故。若在欲界頓命終時。十九
八根於最後滅。謂二形者後滅十根即女
男根并前八種。若一形者後滅九根。於女男
中隨除一種。若無形者後滅八根。謂無女
男唯有前八。如是所說依頓命終。若漸命
終後唯捨四。謂在欲界漸命終時。身命意
捨於最後滅。此四必無前後滅義。如是所
說。應知但依染無記心而命終者。若在三
界善心死時。信等五根必皆具有。故於前說
一切位中。其數皆應加信等五。謂於無色
增至八根。乃至欲界漸終至九。中間多少如
理應知。分別根中一切根法皆應思擇。二
十二根幾能證得何沙門果。頌曰。

「　九得邊二果
　七八九中二
　十一阿羅漢
　依一容有說」


論曰。邊謂預流阿羅漢果。於沙門果居
初後故。中謂一來及不還果。此觀初後
在中間故。初預流果由九根得。謂意及捨
信等五根未知當知已知為九未知根在無
間道。已知根在解脫道。此二相資得最初
果。如其次第。於離繫得能為引因依因
性故。阿羅漢果亦九根得。謂意信等五已知
具知及喜樂捨中隨一為九。已知根在無間
道。具知根在解脫道。此二相資得最後果。
如其次第。於離繫得能為引因依因性故。
中間二果隨其所應各為七八九根所得。所
以者何。且一來果次第證者。依世間道由
七根得。謂意及捨信等五根。依出世道由
八根得。謂即前七根已知根第八。倍離欲貪
超越證者。如預流果由九根得。若不還果
次第證者。依世間道由七根得。依出世道
由八根得。如前次第得一來果。全離欲貪
超越證者。由九根得。如前超越得一來果。
總說雖然而有差別。謂此依地有差別故。
樂喜捨中可隨取一。前果超越唯一捨根。又
次第證不還果者。若於第九解脫道中入
根本地依世間道由八根得。彼無間道捨
受相應。解脫道中復有喜受。此二相資得第
三果。於離繫得二因如前。依出世道由九
根得。八根如前已知第九。無間解脫此俱有
故。豈不根本阿毘達磨。問由幾根得阿羅
漢。答十一根。云何乃言由九根得。實得第
四但由九根。而本論言十一根者。依一身
中容有故說。謂容有一補特伽羅從無學
位數數退已。由樂喜捨隨一現前。數復證
得阿羅漢果。由斯本論說十一根。然無一
時三受俱起。是故今說定由九根。於不還
果中何不如是說。以無樂根證不還果。而
於後時得有退義。亦無退已。由樂復得
非先離欲超證第三有還退義。此離欲果
二道所得極堅牢故。今應思擇。成就何根。
彼諸根中幾定成就。頌曰。

「　成就命意捨
　各定成就三
　若成就樂身
　各定成就四
　成眼等及喜
　各定成五根
　若成就苦根
　彼定成就七
　若成女男憂
　信等各成八
　二無漏十一
　初無漏十三」


論曰。命意捨中隨成就一。彼定成就如是
三根。非此三中隨有所闕。可有成就所餘
根者。除此三根餘皆不定。謂或成就或不
成就。此中眼耳鼻舌四根。生無色界定不
成就。若生欲界未得已失亦不成就。身根
唯有生無色界定不成就。女男二根生上二
界定不成就。若生欲界未得已失亦不成
就。樂根異生生第四定及無色界定不成就。
喜根異生生三四定及無色界定不成就。苦
根若生色無色界定不成就。憂根一切離欲
貪者定不成就。信等五根善根斷者定不成
就。初無漏根一切異生及已住果定不成就。
次無漏根一切異生見道無學定不成就。後
無漏根一切異生及有學位定不成就。於非
遮位應知如前所說諸根皆定成就。若
成樂根定成就四。謂命意捨及此樂根。若
成身根亦定成四。謂命意捨及此身根。若
成眼根定成就五。謂命意捨身根眼根。耳
鼻舌根應知亦五。前四如眼。第五自根。若
成喜根亦定成五。謂命意捨樂根喜根。
第二靜慮地生未得第三靜慮。捨下未得
上。此成何樂根。當言成就第三靜慮染污
樂根。餘未得故。若成苦根定成就七。謂身
命意四受。除憂。若成女根定成就八。七
如苦說。第八女根。若成男根亦定成八。七
如苦說。第八男根。若成憂根亦定成八。七
如苦說。第八憂根。若成信等亦各成八。謂
命意捨信等五根。若成具知根定成就十
一。謂命與意樂喜捨根信等五根及具知根。
若成已知根亦定成十一。十根如上及已
知根。若成未知根定成就十三。謂身命意
苦樂喜捨信等五根及未知根。諸極少者成
就幾根。頌曰。

「　極少八無善
　成受身命意
　愚生無色界
　成善命意捨」


論曰。已斷善根名為無善。彼若極少成就
八根。謂五受根及身命意。受謂能受。能領
納故。或是受性故名為受。如圓滿性立
圓滿名。如斷善根極少成八。愚生無色
亦成八根。愚謂異生。未見諦故。何等為
八。謂信等五命意捨根。信等五根。一向善故
總名為善。若爾應攝三無漏根。不爾此中
依八根故。又說愚生無色界故。諸極多者
成就幾根。頌曰。

「　極多成十九
　二形除三淨
　聖者未離欲
　除二淨一形」


論曰。諸二形者具眼等根。除三無漏成餘
十九。無漏名淨。離二縛故。二形必是欲界
異生。未離欲貪故有十九。唯此具十九為
更有耶。聖者未離欲亦具十九。謂聖有學未
離欲貪成就極多亦具十九。除二無漏及
除一形。若住見道。除已知根及具知根。若
住修道。除未知根及具知根。女男二根隨
除一種。以諸聖者無二形故。因分別界根
非根差別。乘茲廣辯二十二根竟。
《說一切有部俱舍論》卷第三


《阿毘達磨俱舍論》卷第四

尊者世親造
三藏法師玄奘奉　詔譯
分別根品第二之二

今應思擇。一切有為如相不同。生亦各異。
為有諸法決定俱生。有定俱生。謂一切法
略有五品。一色。二心。三心所。四心不
相應行。五無為。無為無生此中不說。今先
辯色決定俱生。頌曰。

「　欲微聚無聲
　無根有八事
　有身根九事
　十事有餘根」


論曰。色聚極細立微聚名。為顯更無細於
此者。此在欲界無聲無根。八事俱生隨一
不減。云何八事。謂四大種及四所造色香味
觸。無聲有根諸極微聚。此俱生事或九或
十。有身根聚九事俱生。八事如前。身為第
九。有餘根聚十事俱生。九事如前加眼等
一。眼耳鼻舌必不離身。展轉相望處各別
故。於前諸聚若有聲生。如次數增九十十
一。以有聲處不離根生。謂有執受大種因
起。若四大種不相離生。於諸聚中堅濕煖
動。云何隨一可得非餘。於彼聚中勢用增
者明了可得。餘體非無。如覺針鋒與籌合
觸。如甞鹽味與􂌞合味。云何於彼知亦有
餘。由有攝熟長持業故。有說。遇緣堅等便
有流等相故。如水聚中由極冷故有煖相
起。雖不相離而冷用增。如受及聲用有勝
劣。有餘師說。於此聚中餘有種子未有體
相故。契經說。於木聚中有種種界。界謂
種子。如何風中知有顯色。此義可信。不可
比知。或所合香現可取故。香與顯色不相
離故。前說色界香味並無故。彼無聲有六
七八。有聲有七八九俱生。此可准知故不
別說。此中言事為依體說。為依處說。若爾
何過。二俱有過。若依體說。八九十等便為
太少。由諸微聚必有形色有多極微共積
集故。重性輕性定隨有一。滑性澁性隨一亦
然。或處有冷有飢有渴。是則所言有太少
過。若依處說。八九十等便為太多。由四大
種觸處攝故。應說四等。是則所言有太多
失。二俱無過。應知此中所言事者。一分依
體說。謂所依大種。一分依處說。謂能依造
色。若爾大種事應成多。造色各別依一四
大種故。應知此中依體類說。諸四大種類
無別故。何用分別如是語為。語隨欲生。
義應思擇。如是已辯色定俱生。餘定俱生
今次當辯。頌曰。

「　心心所必俱
　諸行相或得」


論曰。心與心所必定俱生。隨闕一時餘則
不起。諸行即是一切有為。謂色心心所心不
相應行。前必俱言流至於此。謂色心等諸行
生時。必與有為四相俱起。言或得者。謂諸
行內唯有情法與得俱生。餘法不然。是故言
或。向言心所。何者是邪。頌曰。

「　心所且有五
　大地法等異」


論曰。諸心所法且有五品。何等為五。一大
地法。二大善地法。三大煩惱地法。四大不善
地法。五小煩惱地法。地謂行處。若此是彼所
行處。即說此為彼法地。大法地故名為大
地。此中若法大地所有名大地法。謂法恒於
一切心有。彼法是何。頌曰。

「　受想思觸欲
　慧念與作意
　勝解三摩地
　遍於一切心」


論曰。傳說。如是所列十法。諸心剎那和合遍
有。此中受謂三種領納苦樂俱非有差別
故。想謂於境取差別相。思謂能令心有造
作。觸謂根境識和合生。能有觸對。欲謂希
求所作事業。慧謂於法能有簡擇。念謂於
緣明記不忘。作意謂能令心警覺。勝解
謂能於境印可。三摩地謂心一境性。諸心
心所異相微細。一一相續分別尚難。況一剎
那俱時而有。有色諸藥色根所取。其味差別
尚難了知。況無色法唯覺慧取。如是已說
十大地法。大善法地名大善地。此中若法大
善地所有名大善地法。謂法恒於諸善心
有。彼法是何。頌曰。

「　信及不放逸
　輕安捨慚愧
　二根及不害
　勤唯遍善心」


論曰。如是諸法唯遍善心。此中信者。令
心澄淨。有說。於諦實業果中現前忍許故
名為信。不放逸者。修諸善法離諸不善
法。復何名修。謂此於善專注為性。餘部經
中有如是釋。能守護心名不放逸。輕安者。
謂心堪任性。豈無經亦說有身輕安耶。
雖非無說。此如身受應知亦爾。如何可
立此為覺支。應知此中身輕安者身堪任
性。復如何說此為覺支。能順覺支故無
有失。以身輕安能引覺支心輕安故。於
餘亦見有是說耶。有如經說。喜及順喜
法名喜覺支。瞋及瞋因緣名瞋恚蓋。正見正
思惟正勤名慧蘊。思惟及勤雖非慧性隨
順慧故亦得慧名。故身輕安順覺支故得
名無失。心平等性無警覺性說名為捨。
如何可說於一心中有警覺性無警覺
性。作意與捨二相應起。豈不前說諸心心
所其相微細難可了知。有雖難了由審推
度而復可知。此最難知。謂相違背而不乖
反。此有警覺於餘則無。二既懸殊有何乖
反。若爾不應同緣一境。或應一切皆互相
應。如是種類所餘諸法此中應求。如彼理
趣。今於此中應知亦爾。慚愧二種如後當
釋。二根者。謂無貪無瞋無癡善根慧為性
故。前已說在大地法中。不重說為大善地
法。言不害者。謂無損惱。勤謂令心勇悍
為性。如是已說大善地法。大煩惱法地名
大煩惱地。此中若法大煩惱地所有名大煩
惱地法。謂法恒於染污心有。彼法是何。頌
曰。

「　癡逸怠不信
　惛悼恒唯染」


論曰。此中癡者。所謂愚癡。即是無明無智
無顯。逸謂放逸。不修諸善。是修諸善所對
治法。怠謂懈怠心不勇悍。是前所說勤所
對治。不信者謂心不澄淨。是前所說信所對
治。惛謂惛沈。對法中說。云何惛沈。謂身重性
心重性。身無堪任性心無堪任性。身惛沈性
心惛沈性。是名惛沈。此是心所。如何名身。
如身受言。故亦無失。掉謂掉舉令心不
靜。唯有如是六種。名大煩惱地法。豈不
根本阿毘達磨中說有十種大煩惱地法。又
於彼論不說惛沈。何者十。謂不信懈怠
失念心亂無明不正知非理作意邪勝解掉舉
放逸。天愛。汝今但知言至不閑意旨。意旨
者何。謂失念心亂不正知非理作意邪勝解。
已說彼在大地法中。不應重立為大煩惱
地法。如無癡善根慧為體故非大善地法。
彼亦應爾。即染污念名為失念。染污等持名
為心亂。諸染污慧名不正知。染污作意勝解
名為非理作意及邪勝解故說。若是大地法
亦大煩惱地法耶。應作四句。第一句謂受想
思觸欲。第二句謂不信懈怠無明掉舉放逸。
第三句謂如前說。念等五法。第四句謂除
前相。有執。邪等持非即是心亂。彼作四句。
與此不同。又許惛沈通與一切煩惱相應。
不說在大煩惱地法。於誰有過。有作是
言。應說在此。而不說者順等持故。彼謂諸
有惛沈行者速發等持。非掉舉行。誰惛沈
行非掉舉行。誰掉舉行非惛沈行。此二未
嘗不俱行故。雖爾應知隨增說行。雖知
說行隨用偏增。而依有體建立地法。故此
地法唯六義成。此唯遍染心俱起非餘故。
如是已說大煩惱地法。大不善法地名大不
善地。此中若法大不善地所有名大不善地
法。謂法恒於不善心有。彼法是何。頌曰。

「　唯遍不善心
　無慚及無愧」


論曰。唯二心所但與一切不善心俱。謂無慚
愧。故唯二種名此地法。此二法相如後當
辯。如是已說大不善地法。小煩惱法地名
小煩惱地。此中若法小煩惱地所有名小煩
惱地法。謂法少分染污心俱。彼法是何。頌
曰。

「　忿覆慳嫉惱
　害恨諂誑憍
　如是類名為
　小煩惱地法」


論曰。如是類法唯修所斷。意識地起。無明
相應。各別現行。故名為小煩惱地法。此法
如後隨煩惱中當廣分別。如是已說五品
心所。復有此餘不定心所。惡作睡眠尋伺
等法。此中應說。於何心品有幾心所決定
俱生。頌曰。

「　欲有尋伺故
　於善心品中
　二十二心所
　有時增惡作
　於不善不共
　見俱唯二十
　四煩惱忿等
　惡作二十一
　有覆有十八
　無覆許十二
　睡眠遍不違
　若有皆增一」


論曰。且欲界中心品有五。謂善唯一。不善
有二。謂不共無明相應。及餘煩惱等相應。
無記有二。謂有覆無記及無覆無記。然
欲界心定有尋伺故。善心品必二十二心所
俱生。謂十大地法十大善地法及不定二。謂
尋與伺。非諸善心皆有惡作。有時增數至
二十三。惡作者何。惡所作體名為惡作。應
知此中緣惡作法說名惡作。謂緣惡作心
追悔性。如緣空解脫門說名為空。緣不淨
無貪說為不淨。又見世間約所依處說能
依事。如言一切村邑國土皆來集會。惡作即
是追悔所依。故約所依說為惡作。又於果
體假立因名。如說此六觸處應知名宿作
業。若緣未作事云何名惡作。於未作事亦
立作名。如追悔言我先不作如是事業
是我惡作。何等惡作說名為善。謂於善惡不
作作中心追悔性。與此相違名為不善。此
二各依二處而起。若於不善不共心品。必
有二十心所俱生。謂十大地法。六大煩惱地
法。二大不善地法。并二不定謂尋與伺。何等
名為不共心品。謂此心品唯有無明。無有
所餘貪煩惱等。於不善見相應心品。亦有二
十心所俱生。名即如前不共品說。非見增故
有二十一。以即於十大地法中慧用差別
說為見故。言不善見相應心者。謂此心中
或有邪見。或有見取。或戒禁取。於四不善
貪瞋慢疑煩惱心品。有二十一心所俱生。二
十如不共。加貪等隨一。於前所說忿等相
應隨煩惱品亦二十一心所俱生。二十如不
共。加忿等隨一。不善惡作相應心品亦二十
一心所俱生。謂即惡作第二十一。略說不善
不共及見相應品中唯有二十。餘四煩惱及
隨煩惱相應品中有二十一。若於無記有覆
心品。唯有十八心所俱生。謂十大地法六大
煩惱地法并二不定謂尋與伺。欲界無記有
覆心者。謂與薩迦耶見及邊執見相應。此
中見不增。應知如前釋。於餘無記無覆
心品。許唯十二心所俱生。謂十大地法并不
定尋伺。外方諸師欲令惡作亦通無記。此
相應品便有十二心所俱起。應知睡眠與
前所說一切心品皆不相違。通善不善無記
性故。隨何品有即說此增。謂二十二至二
十三。若二十三至二十四不善無記如例
應知。已說欲界心所俱生諸品定量。當說
上界。頌曰。

「　初定除不善
　及惡作睡眠
　中定又除尋
　上兼除伺等」


論曰。初靜慮中於前所說諸心所法。除唯不
善惡作睡眠。餘皆具有。唯不善者。謂瞋煩惱
除諂誑憍所餘忿等及無慚愧。餘皆有
者。如欲界說。中間靜慮除前所除。又更除
尋。餘皆具有。第二靜慮以上乃至無色界
中除前所除。又除伺等。等者顯除諂誑。
餘皆如前具有。經說。諂誑極至梵天。眾相
依故。上地無有。以大梵王處自梵眾。忽被
馬勝苾芻問言。此四大種當於何位盡滅
無餘。梵王不知無餘滅位。便矯亂答。我於
此梵眾是大梵自在作者化者生者養者。是
一切父。作是語已。引出眾外諂言愧謝。令
還問佛。如是已說於諸界地諸心品中心
所數量。今次當說於前所辯諸心所中少
分差別。無慚無愧愛之與敬差別云何。頌曰。

「　無慚愧不重
　於罪不見怖
　愛敬謂信慚
　唯於欲色有」


論曰。此中無慚無愧別者於諸功德及有德
者。無敬無崇無所忌難無所隨屬說名
無慚。即是恭敬所敵對法。為諸善士所
訶厭法說名為罪。於此罪中不見怖畏說
名無愧。此中怖言。顯非愛果。能生怖故。
不見怖言欲顯何義。為見而不怖名不見
怖。為不見彼怖名不見怖。若爾何失。二俱
有過。若見而不怖應顯智慧。若不見彼
怖應顯無明。此言不顯見與不見。何所
顯耶。此顯有法是隨煩惱。為彼二因說名
無愧。有餘師說。於所造罪自觀無恥名曰
無慚。觀他無恥說名無愧。若爾此二所觀
不同。云何俱起。不說此二一時俱起別觀自
他。然有無恥。觀自時勝說名無慚。復有無
恥。觀他時增說為無愧。慚愧差別翻此應
知。謂翻初釋有敬有崇有所忌難有所
隨屬說名為慚。於罪見怖說名為愧。翻第
二釋於所造罪。自觀有恥說名為慚。觀他
有恥說名為愧。已說無慚無愧差別。愛敬別
者。愛謂愛樂。體即是信。然愛有二。一有染
污。二無染污。有染謂貪如愛妻子等。無染
謂信如愛師長等。有信非愛謂緣苦集信。
有愛非信謂諸染污愛。有通信愛謂緣滅
道信。有非信愛謂除前三相。有說。信者
忍許有德。由此為先方生愛樂。故愛非信。
敬謂敬重。體即是慚。如前解慚謂有敬等。
有慚非敬謂緣苦集慚。有通慚敬謂緣
滅道慚。有說。敬者有所崇重。由此為先方
生慚恥。故敬非慚。望所緣境補特伽羅。
愛敬有無應作四句。有愛無敬。謂於妻子
共住門人等。有敬無愛。謂於他師有德貴
人等。有愛有敬。謂於自師父母伯叔等。無
愛無敬。謂除前三相。如是愛敬欲色界有。
無色界無。豈不信慚大善地法無色亦有。愛
敬有二。謂緣於法補特伽羅。緣法愛敬通
三界有。此中意說緣補特伽羅者。故欲色
有。無色界無。如是已說愛敬差別。尋伺慢
憍差別云何。頌曰。

「　尋伺心麁細
　慢對他心舉
　憍由染自法
　心高無所顧」


論曰。尋伺別者。謂心麁細。心之麁性名尋。
心之細性名伺。云何此二一心相應。有作是
釋。如冷水上浮以熟酥上烈日光之所照
觸。酥因水日非釋非凝。如是一心有尋有
伺。心由尋伺不遍細麁。故於一心俱有
作用。若爾尋伺是麁細因。非麁細體。如
水日光是凝釋曰體非凝釋。又麁細性相
待而立。界地品別上下相形。乃至有頂應有
尋伺。又麁細性無別體類。不可依之以別
尋伺。復有釋言。尋伺二法是語言行。故契經
言。要有尋伺方有語言。非無尋伺此語言
行。麁者名尋。細者名伺。於一心內別法是
麁別法是細。於理何違。若有別體類理實
無違。然無別體類故成違理。一體類中無
容上下俱時起故。若言體類亦有差別。應
說體類別相云何。此二體類別相難說。但
由上下顯其別相。非由上下能顯別相。
一一類中有上下故。由是應知。尋伺二法
定不可執一心相應。若爾云何契經中說
於初靜慮具足五支。具五支言。就一地說
非一剎那故無有過。如是已說尋伺差別。
慢憍別者。慢謂對他心自舉性。稱量自他德
類差別。心自舉恃𣣋蔑於他故名為慢。
憍謂染著自法為先令心傲逸無所顧性。
有餘師說。如因酒生欣舉差別說名為醉。
如是貪生欣舉差別說名為憍。是謂慢憍差
別之相。如是已說諸心心所品類不同俱生
異相。然心心所於契經中隨義建立種種
名想。今當辯此名義差別。頌曰。

「　心意識體一
　心心所有依
　有緣有行相
　相應義有五」


論曰。集起故名心。思量故名意。了別故
名識。復有釋言。淨不淨界種種差別故名
為心。即此為他作所依止故名為意。作能
依止故名為識。故心意識三名所詮。義雖
有異而體是一。如心意識三名所詮義異
體一諸心心所名有所依所緣行相相應亦
爾。名義雖殊而體是一。謂心心所皆名有所
依託所依根故。或名有所緣取所緣境故。
或名有行相即於所緣品類差別等起行
相故。或名相應等和合故。依何義故名等
和合。有五義故。謂心心所五義平等故說
相應。所依所緣行相時事皆平等故。事平等
者。一相應中如心體一。諸心所法各各亦爾。
已說心心所廣分別義。心不相應行何者是
耶。頌曰。

「　心不相應行
　得非得同分
　無想二定命
　相名身等類」


論曰。如是諸法心不相應非色等性。行蘊
所攝。是故名心不相應行。於中且辯得非
得相。頌曰。

「　得謂獲成就
　非得此相違
　得非得唯於
　自相續二滅」


論曰。得有二種。一者未得已失今獲。二者
得已不失成就。應知非得與此相違。於何
法中有得非得。於自相續及二滅中。謂有
為法若有墮在自相續中有得非得。非他
相續。無有成就他身法故。非非相續。無
有成就非情法故。且有為法決定如是。無
為法中唯於二滅有得非得。一切有情無
不成就非擇滅者。故對法中傳說。如是誰
成無漏法。謂一切有情。除初剎那具縛聖
者及餘一切具縛異生。諸餘有情皆成擇滅。
決定無有成就虛空。故於虛空不言有
得。以得無故非得亦無。宗明得非得相翻
而立故。諸有得者亦有非得。義准可知。故
不別釋。何緣知有別物名得。契經說故。
如契經言。聖者於彼十無學法以生以得
以成就故。已斷五支。乃至廣說。若爾非情
及他相續亦應成就。所以者何。契經說故。
如契經說。苾芻當知。有轉輪王成就七寶。
乃至廣說。此中自在說名成就。謂轉輪王於
彼七寶有自在力。隨樂轉故。此既自在說
名成就。餘復何因知有別物。許有別物
有何非理。如是非理。謂所執得無體可知。
如色聲等或貪瞋等。無用可知如眼耳等。
故無容有別物名得。執有別物是為非
理。若謂此得亦有作用。謂作所得諸法生
因。是則無為應無有得。又所得法未得已
捨界地轉易及離染故。彼現無得。當云何
生。若俱生得為生因者。生與生生復何所
作。又非情法應定不生。又具縛者。下中上品
煩惱現起差別應無。得無別故。若由餘因
有差別者。即應由彼諸法得生。得復何用。
故彼所言得有作用。謂作所得諸法生因
理不成立。誰言此得作法生因。若爾此得
有何作用。謂於差別為建立因。所以者何。
若無有得。異生聖者起世俗心。應無異生
及諸聖者建立差別。豈不煩惱已斷未斷有
差別故。應有差別。若執無得。如何可說。
煩惱已斷及與未斷。許有得者斷未斷成。
由煩惱得離未離故。此由所依有差別故。
煩惱已斷未斷義成。謂諸聖者見修道力。令
所依身轉變異本。於彼二道所斷惑中無
復功能令其現起。猶如種子火所焚燒轉
變異前無能生用。如是聖者所依身中無
生惑能名煩惱斷。或世間道損所依中煩
惱種子亦名為斷。與上相違名為未斷。諸
未斷者說名成就。諸已斷者名不成就。如
是二種但假非實。善法有二。一者不由功
力修得。二者要由功力修得。即名生得及
加行得。不由功力而修得者。若所依中種
未被損名為成就。若所依中種已被損名
不成就。謂斷善者由邪見力損所依中善根
種子。應知名斷。非所依中善根種子畢竟
被害說名為斷。要由功力而修得者。若所
依中彼法已起生彼功力自在無損說名成
就。與此相違名不成就。如是二種亦假非
實。故所依中唯有種子未拔未損增長自在。
於如是位立成就名。無有別物。此中何法
名為種子。謂名與色於生自果。所有展轉
隣近功能。此由相續轉變差別。何名轉變。
謂相續中前後異性。何名相續。謂因果性三
世諸行。何名差別。謂有無間生果功能。然
有處說。若成就貪便不能修四念住者。
彼說。既著貪煩惱者不能厭捨故名成
就。由隨耽著貪愛時分。於四念住必不能
修。如是成就遍一切種唯假非實。唯遮於
此名不成就。亦假非實。毘婆沙師說。此二
種皆有別物實而非假。如是二途皆為善
說。所以者何。不違理故。我所宗故。已辯自
性。差別云何。且應辯得。頌曰。

「　三世法各三
　善等唯善等
　有繫自界得
　無繫得通四
　非學無學三
　非所斷二種」


論曰。三世法得各有三種。謂過去法有過去
得有未來得有現在得。如是未來及現在
法各有三得。又善等法得唯善等。謂善不善
及無記法。如其次第有善不善無記三得。
又有繫法得唯自界。謂欲色界無色界法如
其次第唯有欲色無色三得。若無繫法得通
四種。謂無漏法。總而言之得有四種。即三
界得及無漏得。別分別者。非擇滅得通三界
繫。若擇滅得色無色繫及與無漏。道諦得
唯無漏故。無繫法得有四種。又有學法得
唯有學。若無學法得唯無學。非學非無學得
有差別。謂此法得總說有三。別分別者一
切有漏及三無為。皆名非學非無學法。且有
漏法唯有非學非無學得。非擇滅得及非聖
道所引擇滅得亦如是。若有學道所引擇滅
得即有學。若無學道所引擇滅得即無學。又
見修所斷法如其次第有見修所斷得。非所
斷法得有差別。謂此法得總說有二。別分別
者諸無漏法名非所斷。非擇滅得唯修所斷。
若非聖道所引擇滅得亦如是。聖道所引擇
滅之得及道諦得皆非所斷。前雖總說三世
法各三。今應簡別其中差別相。頌曰。

「　無記得俱起
　除二通變化
　有覆色亦俱
　欲色無前起」


論曰。無覆無記得唯俱起。無前後生。勢力劣
故。法若過去得亦過去。法若未來得亦未來。
法若現在得亦現在。一切無覆無記法得皆
如是耶。不爾。云何除眼耳通及能變化。
謂眼耳通慧及能變化心勢力強故。加行差
別所成辦故。雖是無覆無記性收。而有前
後及俱起得。若工巧處及威儀路極數習者
得亦許爾。唯有無覆無記法得但俱起耶。
不爾。云何。有覆無記色得亦爾。謂諸有覆無
記表色得亦如前。但有俱起。雖有上品而
亦不能發無表故勢力微劣。由此定無法
前後得。如無記法得有別異善不善得亦有
異耶。亦有。云何。謂欲界繫善不善色得無
前起。唯有俱生及後起得。非得如得亦有
如上品類別耶。不爾。云何。頌曰。

「　非得淨無記
　去來世各三
　三界不繫三
　許聖道非得
　說名異生性
　得法易地捨」


論曰。性差別者。一切非得皆唯無覆無記性
攝。世差別者。過去未來各有三種。謂現在法
決定無有現在非得。唯有過去未來非得。
過去未來一一各有三世非得。界差別者。三
界繫法及不繫法各三非得。謂欲界繫法有
三界非得。色無色界繫及不繫亦爾。定無非
得是無漏者。所以者何。由許聖道非得說
名異生性故。如本論言。云何異生性。謂不
獲聖法。不獲即是非得異名。非說異生性
是無漏應理。不獲何聖法名異生性。謂不
獲一切。不別說故。此不獲言表離於獲。
若異此者。諸佛世尊亦不成就聲聞獨覺種
性聖法。應名異生。若爾彼論應說純言。
不要須說。此一句中含純義故。如說此類
食水食風。有說。不獲苦法智忍及俱生法
名異生性。不可難言道類智時捨此法故
應成非聖。前已永害彼非得故。若爾此性
既通三乘。不獲何等名異生性。此亦應言
不獲一切。若爾此應同前有難。此難復應
如前通釋。若爾重說唐捐其功。如經部師
所說為善。經部所說其義云何。謂曾未生
聖法相續分位差別名異生性。如是非得
何時當捨。此法非得得此法時或轉易地
捨此非得。如聖道非得說名異生性。得此
聖道時或易地便捨。餘法非得。類此應思。
若非得得斷。非得非得生。如是名為捨於
非得。得與非得。豈復有餘得與非得。應言
此二各復有餘得及非得。若爾豈不有無
窮過。無無窮過。許得展轉更相成故。以法
生時并其自體三法俱起。第一本法。第二法
得。第三得得。謂相續中法得起故成就本法
及與得得。得得起故。成就法得。是故此中
無無窮過。如是若善若染污法。一一自體初
生起時并其自體三法俱起。第二剎那六法
俱起。謂三法得及三得得。第三剎那十八俱
起。謂於第一第二剎那所生諸法有九法得
及九得得。如是諸得後後轉增。一切過去
未來煩惱及隨煩惱并生得善剎那剎那相應
俱有無始無終生死輪轉有無邊得。且一有
情生死相續剎那剎那起無邊得。如是一切
有情相續一一各別。剎那剎那無量無邊諸
得俱起。如是諸得極多集會。無對礙故互
相容受。若不爾者。一有情得虛空不容。況
第二等。
《說一切有部俱舍論》卷第四


《阿毘達磨俱舍論》卷第五

尊者世親造
三藏法師玄奘奉　詔譯
分別根品第二之三

如是已辯得非得相。同分者何。頌曰。

「　同分有情等」


論曰。有別實物名為同分。謂諸有情展轉
類等。本論說此名眾同分。此復二種。一無
差別。二有差別。無差別者。謂諸有情有情同
分。一切有情各等有故。有差別者。謂諸有情
界地趣生種姓男女近事苾芻學無學等各
別同分。一類有情各等有故。復有法同分。謂
隨蘊處界。若無實物無差別相名同分者。
展轉差別諸有情中。有情有情等無差別。覺
及施設不應得有。如是蘊等等無差別覺
及施設如理應知。頗有死生不捨不得有
情同分。應作四句。第一句者。謂是處死還
生是處。第二句者。謂入正性離生位時。捨
異生同分。得聖者同分。第三句者。謂是趣死
生餘趣等。第四句者。謂除前相。若別有實
物名異生同分。何用別立異生性耶。非異
人同分別有人性故。又非世間現見同分。
以非色故亦非覺慧所能了別無別用故。
世雖不了有情同分。而於有情謂無差
別。故設有體亦何所用。又何因不許有無
情同分。諸穀麥豆金鐵菴羅半娜娑等。亦
有自類互相似故。又諸同分展轉差別。如何
於彼更無同分。而起無別覺施設耶。又應
顯成勝論所執。彼宗執有總同句義。於
一切法總同言智由此發生。彼復執有同
異句義。於異品類同異言智由此發生。毘
婆沙師作如是說。彼執與此義類不同。以
說一物於多轉故。又縱於彼若顯不顯。然
此同分必有實物。契經說故。如世尊言。若
還來此得人同分。乃至廣說。雖有是說而
不說言別有實物名為同分。若爾所說同
分是何。即如是類諸行生時。於中假立人
同分等。如諸穀麥豆等同分。此非善說。違
我宗故。已辯同分。無想者何。頌曰。

「　無想無想中
　心心所法滅
　異熟居廣果」


論曰。若生無想有情天中。有法能令心心
所滅名為無想。是實有物。能遮未來心心
所法令暫不起如堰江河。此法一向是異
熟果。誰之異熟。謂無想定。無想有情居在何
處。居在廣果。謂廣果天中有高勝處如中
間靜慮名無想天。彼為恒無想為亦有想
耶。生死位中多時有想。言無想者。由彼有
情中間長時想不起故。如契經說。彼諸有情
由想起故從彼處沒。然彼有情如久睡覺。
還起於想。從彼沒已必生欲界。非餘處所。
先修定行勢力盡故。於彼不能更修定故。
如箭射空力盡便墮。若諸有情應生彼處
必有欲界順後受業。如應生彼北俱盧洲
必定應有生天之業。已辯無想。二定者何。
謂無想定及滅盡定。初無想定其相云何。頌曰。

「　如是無想定
　後靜慮求脫
　善唯順生受
　非聖得一世」


論曰。如前所說有法能令心心所滅名為
無想。如是復有別法能令心心所滅名無
想定。無想者定名無想定。或定無想名無
想定。說如是聲。唯顯此定滅心心所與無
想同。此在何地。謂後靜慮。即在第四靜慮
非餘。修無想定為何所求。謂求解脫。彼
執無想是真解脫。為求證彼修無想定。前
說無想是異熟故。無記性攝。不說自成。今
無想定一向是善。此是善故。能招無想有情
天中五蘊異熟。既是善性為順何受。唯順
生受。非順現後及不定受。若起此定後雖
退失。傳說現身必還能起。當生無想有情天
中。故得此定必不能入正性離生。又許此
定唯異生得非諸聖者。以諸聖者於無想
定如見深坑不樂入故。要執無想為真
解脫。起出離想而修此定。一切聖者不執
有漏為真解脫及真出離故。於此定必不
修行。若諸聖者修得第四靜慮定時。為如
靜慮亦得去來無想定不。餘亦不得。所以
者何。彼雖曾習以無心故。要大加行方便
修得。故初得時唯得一世。謂得現在。如初
受得別解脫戒。得此定已。第二念等乃至
未捨。亦成過去。以無心故。無未來修。次
滅盡定其相云何。頌曰。

「　滅盡定亦然
　為靜住有頂
　善二受不定
　聖由加行得
　成佛得非前
　三十四念故」


論曰。如無想定滅定亦然。此亦然聲為例
何義。例無想定心心所滅。如說復有別法
能令心心所滅名無想定。如是復有別法
能令心心所滅名滅盡定。如是二定差別
相者。前無想定為求解脫。以出離想作意
為先。此滅盡定為求靜住。以止息想作意
為先。前無想定在後靜慮。此滅盡定唯在
有頂。即是非想非非想處。此同前定性唯是
善非無記染。善等起故。前無想定唯順生
受。此滅盡定通順生後及不定受。謂約異
熟有順生受。或順後受。或不定受。或全不
受。謂若於下得般涅槃。此定所招何地幾
蘊。唯招有頂四蘊異熟。前無想定唯異生得。
此滅盡定唯聖者得。非異生能起。怖畏斷
滅故。唯聖道力所能起故。現法涅槃勝解
入故。此亦如前。非離染得。由何而得。由加
行得。要由加行方證得故。又初得時唯得
現在。不得過去不修未來。要由心力方
能修故。第二念等乃至未捨亦成過去。世尊
亦以加行得耶。不爾。云何。成佛時得。謂佛
世尊盡智時得。佛無一德由加行得。暫起
欲樂現在前時。一切圓德隨樂而起故。佛眾
德皆離染得。世尊曾未起滅盡定。得盡智
時云何得成俱分解脫。於起滅定得自在
故。如已起者。成俱解脫。西方師說。菩薩學
位先起此定後得菩提。云何此中不許彼
說。若許彼說便順尊者鄔波毱多理目足
論。如彼論說。當言如來先起滅定後生盡
智。迦濕彌羅國毘婆沙師說。非前起滅定
後方生盡智。所以者何。傳說。菩薩三十四念
得菩提故。諦現觀中有十六念。離有頂
貪有十八念。謂斷有頂九品煩惱起九無
間九解脫道。如是十八足前十六成三十
四。一切菩薩決定先於無所有處。已得離
貪方入見道。不復須斷下地煩惱。於此中
間無容得起不同類心。故諸菩薩學位不
應起滅盡定。外國諸師作如是說。若中間
起不同類心。斯有何過。若爾便有越期心
過。然諸菩薩不越期心。理實菩薩不越期
心。然非不越無漏聖道。若爾期心如何不
越。謂我未得諸漏永盡。終不解斯結加
趺坐。決定不越如是期心。唯於一坐時諸
事究竟故。前說為善我所宗故。雖已說二
定有多同異相而於其中復有同異。頌曰。

「　二定依欲色
　滅定初人中」


論曰。言二定者。謂無想定及滅盡定。此二
俱依欲色二界而得現起。若有不許亦
依色界起無想定。便違此文。謂本論言。或
有是色有此有非五行。謂色纏有情或生有
想天住不同類心。若入無想定。若入滅盡
定。或生無想天已得入無想。是謂是色
有此有非五行。由此證知。如是二定俱依
欲色而得現起。是名同相。言異相者。謂無
想定欲色二界皆得初起。滅定初起唯在人
中。此在人中初修起已由退為先方生色
界。依色界身後復修起。此滅盡定亦有退耶
應言亦有。若不爾者即便違害鄔陀夷經。
經言。具壽有諸苾芻先於此處具淨尸
羅具三摩地具般羅若能數入出滅受想
定斯有是處。應如實知。彼於現法或臨
終位。不能勤修令解滿足。從此身壞超段
食天。隨受一處意成天身。於彼生已復數
入出滅受想定亦有是處。應如實知。此意
成天身。佛說是色界。滅受想定唯在有頂。
若得此定必無退者。如何得往色界受
生。有餘部執第四靜慮亦有滅定。依彼所
執滅定無退。此義亦成。第四靜慮有滅盡
定義必不成。所以者何。九次第定契經說
故。此若必然如何得有超越定義。此定次第
依初學說。得自在時隨樂超入。如是二定
有多種異。謂地有異。第四靜慮有頂地故。
加行有異。出離止息想作意為先故。相續有
異。異生聖者相續起故。異熟有異。無想有
頂異熟果故。順受有異。順定不定生二受故。
初起有異。二界人中最初起故。二定總以心
心所滅為其自性。何緣但說名為無想滅受
想耶。二定加行中唯厭逆此故。如亦知受
等唯名他心智。今二定中心久時斷。如何於
後心復得生。毘婆沙師許過去有前心為
後等無間緣。有餘師言。如生無色色久時
斷。如何於後色復得生。彼生定應由心非
色。如是出定心亦應然。由有根身非由心
起。故彼先代諸軌範師咸言。二法互為種子。
二法者。謂心有根身。尊者世友問論中
說。若執滅定全無有心可有此過。我說滅
定猶有細心故無此失。尊者妙音說。此非
理。所以者何。若此定中猶有識者三和合
故必應有觸。由觸為緣應有受想。如世
尊說。意及法為緣生於意識。三和合觸俱起
受想思。則此定中受想等法亦應不滅。若
謂如經說受緣愛。然阿羅漢雖有諸受而
不生愛。觸亦應爾。非一切觸皆受等緣。此
例不然。有差別故。經自簡言。若無明觸所
生諸受為緣生愛。曾無有處簡觸生受
故有差別。由此道理。毘婆沙師說。滅定中
諸心皆滅。若都無心如何名定。此令大種平
等行故說名為定。或由心力平等至此故
名為定。如是二定為是實有。為是假有。應
言實有。能遮礙心令不生故。有說。此證
理不應然。由前定心能遮礙故。謂前定心
與所餘心相違而起。由此起故。唯令餘心
暫時不轉。此能引發違心所依令相續故。
唯不轉位假立為定。無別實體。此唯不轉
分位假定。入前出後兩位皆無。故假說此是
有為攝。或即所依由定心引令如是起。假
立為定。應知無想亦復如是。謂由前心與
所餘心。相違而起。由此起故。唯令餘心暫
時不轉。唯不轉位假立無想。餘說如前。此
非善說違我宗故。已辯二定。命根者何。頌
曰。

「　命根體即壽
　能持煖及識」


論曰。命體即壽。故對法言。云何命根。謂三界
壽。此復未了。何法名壽。謂有別法能持煖
識說名為壽。故世尊言。

「　壽煖及與識
　三法捨身時
　所捨身僵仆
　如木無思覺」


故有別法。能持煖識相續住因說名為壽。
若爾此壽何法能持。即煖及識還持此壽。若
爾三法更互相持。相續轉故。何法先滅。由此
滅故餘二隨滅。是則此三應常無謝。既爾
此壽應業能持。隨業所引相續轉故。若爾
何緣不許唯業。能持煖識而須壽耶。理不
應然。勿一切識從始至終恒異熟故。既爾
應言業能持煖煖復持識。何須此壽。如
是識在無色界中應無能持。彼無煖故。
應言彼識業為能持。豈得隨情數為轉計。
或說此識唯煖能持。或復說言唯業持識。
又前已說。前說者何。謂前說言。勿一切識從
始至終皆是異熟。是故定應許有別法。能
持煖識說名為壽。今亦不言全無壽體。但
說壽體非別實物。若爾何法說名壽體。謂
三界業所引同分住時勢分說為壽體。由三
界業所引同分住時勢分相續決定隨應住
時。爾所時住故。此勢分說為壽體。如穀種
等所引乃至熟時勢分。又如放箭所引乃至
住時勢分。有謂有行是德差別依箭等生
由彼力故。乃至未墮恒行不息。彼體一故。
無障礙故。往趣餘方急緩至時分位差別
應不得有。又應畢竟無墮落時。若謂由
風所障礙故。應初即墮或無墮時。能障礙
風無差別故。有別實物能持煖識名為壽
體。是說為善。為壽盡故死為更有餘因。施
設論說。有壽盡故死非福盡故死廣作四
句。第一句者。感壽異熟業力盡故。第二句
者。感富樂果業力盡故。第三句者。能感二
種業俱盡故。第四句者。不能避脫抂橫緣
故。又亦應言捨壽行故。壽盡位中福盡於
死無復功能。故俱盡時有死說為俱盡故
死。發智論說。此壽當言隨相續轉。為復當
言一起便住。欲纏有情不入無想定不入
滅盡定。當言此壽隨相續轉。若入無想定
若入滅盡定及色無色纏一切有情。當言
此壽一起便住。彼言何義。若所依身可損害
故壽隨損害。是名第一隨相續轉。若所依身
不可損害如起而住。是名第二一起便住。
迦濕彌羅國毘婆沙師言。初顯有障。後顯
無障。由此決定有非時死。故契經說。有四
得自體。謂有得自體唯可自害非可他
害。廣作四句。唯可自害非他害者。謂生
欲界戲忘念天意憤恚天。彼由發起增上喜
怒。是故於彼殞沒非餘。又應說諸佛自般
涅槃故。唯可他害非自害者。謂處胎卵諸
有情類。俱可害者。謂餘多分欲界有情。俱非
害者。謂在中有色無色界一切有情及在
欲界一分有情。如那落迦北俱盧洲。正住
見道慈定滅定。及無想定王仙佛使。佛
所記別達弭羅嗢怛羅。殑耆羅長者子耶
舍鳩磨羅時婆。最後身菩薩。及此菩薩母
懷菩薩胎時。一切轉輪王。及此輪王母懷
輪王胎時。若爾何故契經中言。大德何等有
情所得自體非可自害非可他害。舍利子。
謂在非想非非想處受生有情。傳說。所餘
無色靜慮所得自體。可為自地聖道所害
亦上他地近分所害。有頂自上二害俱無。是
故說為俱非可害。豈不有頂亦為他地聖
道所害應名他害。如是應說舉後顯初。
如或有處舉初顯後。或復有處舉後顯初。
云何有處舉初顯後。如契經說。如梵眾天
是名第一樂生天。云何有處舉後顯初。如
契經說。如極光淨天是名第二樂生天。彼
經如聲顯譬喻義。可作是說。舉一顯餘。喻
法舉一顯同類故。此無如聲不可例彼。
若顯喻義方得有如聲。是則如聲餘經應
不有。如餘經說。有色有情身異想異如人
一分天是第一識住。故知非喻亦有如聲。
傍論且止。已辯命根。諸相者何。頌曰。

「　相謂諸有為
　生住異滅性」


論曰。由此四種是有為相法。若有此應是
有為。與此相違是無為法。此於諸法能起
名生。能安名住。能衰名異。能壞名滅。性是
體義。豈不經說有三有為之有為相。於此
經中應說有四。不說者何。所謂住相。然經
說住異。是此異別名。如生名起滅名為盡。
如是應知。異名住異。若法令行三世遷
流。此經說為有為之相。令諸有情生厭畏
故。謂彼諸行生力所遷。令從未來流入現
在。異及滅相力所遷迫。令從現在流入過
去。令其衰異及壞滅故。傳說。如有人處稠
林。有三怨敵欲為損害。一從稠林牽之
令出。一衰其力。一壞命根。三相於行應知
亦爾。住於彼行攝受安立。常樂與彼不相
捨離。故不立在有為相中。又無為法有自
相住。住相濫彼故經不說。有謂。此經說住
與異總合為一名住異相。何用如是總合
說為。住是有情所愛著處。為令厭捨與
異合說。如示黑耳與吉祥俱。是故定有
四有為相。此生等相既是有為。應更別有生
等四相。若更有相便致無窮。彼復有餘生
等相故。應言更有。然非無窮。所以者何。
頌曰。

「　此有生生等
　於八一有能」


論曰。此謂前說四種本相。生生等者。謂四隨
相。生生住住異異滅滅。諸行有為由四本相。
本相有為由四隨相。豈不本相如所相法
一一應有四種隨相。此復各四展轉無窮。
無斯過失。四本四隨於八於一功能別故。
何謂功能。謂法作用或謂士用。四種本相
一一皆於八法有用。四種隨相一一皆於
一法有用。其義云何。謂法生時并其自體
九法俱起。自體為一相隨相八。本相中生除
其自性生餘八法。隨相生生於九法內唯
生本生。謂如雌雞有生多子有唯生一。
生與生生生八生一其力亦爾。本相中住亦
除自性住餘八法。隨相住住於九法中唯
住本住。異及滅相隨應亦爾。是故生等相復
有相。隨相唯四無無窮失。經部師說何緣如
是分析虛空。非生等相有實法體如所分
別。所以者何。無定量故。謂此諸相非如色
等有定現比或至教量證體實有。若爾
何故契經中言有為之起亦可了知。盡及住
異亦可了知。天愛汝等執文迷義。薄伽梵
說義是所依。何謂此經所說實義。謂愚夫
類無明所盲。於行相續執我我所。長夜於
中而生耽著。世尊為斷彼執著故顯行相
續體是有為及緣生性。故作是說。有三有為
之有為相。非顯諸行一剎那中具有三相。
由一剎那起等三相不可知故。非不可知
應立為相。故彼契經復作是說。有為之起亦
可了知。盡及住異亦可了知。然經重說有
為言者。令知此相表是有為。勿謂此相
表有為有如居白鷺表水非無。亦勿謂
表有為善惡如童女相表善非善。諸行相
續初起名生。終盡位中說名為滅。中間相續
隨轉名住。此前後別名為住異。世尊依此
說難陀言。是善男子善知受生。善知受住
及善知受衰異壞滅。故說頌言。

「　相續初名生
　滅謂終盡位
　中隨轉名住
　住異前後別」


復有頌言。

「　本無今有生
　相續隨轉住
　前後別住異
　相續斷名滅」


又有頌言。

「　由諸法剎那
　無住而有滅
　彼自然滅故
　執有住非理」


是故唯於相續說住。由斯對法所說理成。
故彼論言。云何名住。謂一切行已生未滅。
非生已不滅名剎那法性。雖發智論作如
是說。於一心中誰起謂生。誰盡謂死。誰住
異謂老。而彼論文依眾同分相續心說。非
一剎那。又一一剎那諸有為法。離執實有
物四相亦成。云何得成。謂一一念本無今
有名生。有已還無名滅。後後剎那嗣前前
起名為住。即彼前後有差別故名住異。於
前後念相似生時。前後相望非無差別。彼差
別相云何應知。謂金剛等有擲未擲。及強力
擲與弱力擲速遲墮落時差別故。大種轉變
差別義成。諸行相似相續生時。前後相望無
多差別。故雖有異而見相似。若爾最後聲
光剎那及涅槃時最後六處無後念故應
無住異。是則所立相應不遍有為。此不
說住為有為相。其義云何。謂住之異故。若
有住亦必有異。由此立相無不遍失。然此
經中世尊所說。有為之相略顯示者。謂有為
法本無今有。有已還無及相續住。即此前後
相望別異。此中何用生等別物。云何所相法
即立為能相。如何大士相非異於大士。角犎
𩑶蹄尾牛相非異牛。又如堅等地等界相
非異地等。遠見上升知是煙相非異煙
體。此有為相理亦應然。雖了有為色等自
性。乃至未了先無後無相續差別。仍未知
彼體是有為故非彼性即有為相。然非離彼
性有生等實物。若離有為色等自性。有生
等物復何非理。一法一時應即生住衰異壞
滅許俱有故。此難不然。用時別故。謂生作
用在於未來。現在已生不更生故。諸法生
已正現在時。住等三相作用方起。非生用時
有餘三用。故雖俱有而不相違。且應思擇。
未來法體為有為無。然後可成生於彼位
有用無用。設許未來生有作用。如何成未
來。應說未來相。法現在時生用已謝。如何
成現在應說現在相。又住等三用俱現在
應一法體一剎那中即有安住衰異壞滅。若
時住相能住此法。即時異滅能衰壞者。爾時
此法為名安住為名衰異為名壞滅。諸
說住等用不同時。彼說便違剎那滅義。若言
我說一法諸相用皆究竟名一剎那。汝今應
說。何緣住相與二俱生而住先能住所住
法非異非滅。若住力強能先用者。後何成
劣而并本法。俱遭異滅所衰壞耶。若言
住相已起作用不應更起猶如生者。生應
可然。夫生用者。謂引所生令入現在已入
不應復引入故。住不應爾。夫住用者。謂
安所住令不衰滅。已住可令永安住故。
由斯住相用應常起。不可例生令無再
用。又誰障住用令暫有還無。若言異滅能
為障者。異滅力應強。何不於先用。又住用
息。異滅本法自然不住。異滅二相何處如何
而起作用。復有何事須二用耶。由住攝
持諸法生已暫時不滅。住用既捨法定不住
即自然滅。故異滅用更無所為。又應一法生
已未壞名住住已壞時名滅。理且可然。異
於一法。進退推徵理不應有。所以者何。異
謂前後性相轉變非即此法可言異此。故
說頌言。

「　即前異不成
　異前非一法
　是故於一法
　立異終不成」


雖餘部說遇滅因緣滅相方能滅所滅法。
而彼所說。應如有言服瀉藥時天來令利。
即滅因緣應滅所滅。何須別執有滅相為。
又心心所許剎那滅。更不須待餘滅因緣。
應滅與住用無先後。是則一法於一時中
亦住亦滅不應正理。故依相續說有為相。
不違正理善順契經。若生在未來生所
生法。未來一切法何不俱生。頌曰。

「　生能生所生
　非離因緣合」


論曰。非離所餘因緣和合唯生相力能生
所生故諸未來非皆頓起。若爾我等唯見因
緣有生功能。無別生相有因緣合。諸法即
生無即不生。何勞生相。故知唯有因緣力
起。豈諸有法皆汝所知。法性幽微甚難知故。
雖現有體而不可知。生相若無應無生覺。
又第六轉言不應成。謂色之生受之生等。如
不應說色之色言。如責無生乃至無滅。
皆如是責隨其所應。若爾為成空無我覺
法外應執空無我性。為成一二大小各別
合離彼此有性等覺應如外道法外執有
數量各別合離彼此有等別性。又為成立第
六轉言。應執別有色之聚性。又如說言色
之自性。此第六轉言何得成。是故生等唯假
建立無別實物。為了諸行本無今有假立
為生。如是本無今有生相。依色等法種類
眾多。為簡所餘說第六轉言色之生受之
生等。為令他知此生唯色非餘受等。餘例
亦然。如世間說栴檀之香石子之體。此亦應
爾。如是住等隨應當知。若行離生相而
得生者。虛空無為等何故不生。諸行名生
由本無今有。無為體常有。何得言生。又如
法爾不說一切皆有生。如是應許非一切
法皆可生。又如有為同有生相而許因緣
望有為法。或有功能或無功能。如是應
許一切有為及無為法同無生相而諸因緣
望彼二法一有生用一無生用。毘婆沙師
說。生等相別有實物其理應成。所以者何。
豈容多有設難者。故便棄所宗。非恐有鹿
而不種麥。懼多蠅附不食美團。故於過
難。應懃通釋。於本宗義應順修行。如是已
辯諸有為相。名身等類其義云何。頌曰。

「　名身等所謂
　想章字總說」


論曰。等者等取句身文身。應知此中。名謂
作想。如說色聲香味等想。句者謂章。詮
義究竟。如說諸行無常等章。或能辯了業
用德時相應差別。此章稱句。文者謂字。如
說𧙃阿壹伊等字。豈不此字亦書分名。非
為顯書分製造諸字。但為顯諸字製造
書分。云何當令雖不聞說而亦得解。故
造書分。是故諸字非書分名。云何名等身。
謂想等總說。言總說者是合集義。於合集
義中說嗢遮界故。此中名身者。謂色聲香
等。句身者謂諸行無常一切法無我涅槃寂
靜等。文身者。謂迦佉伽等。豈不此三語為
性故用聲為體色自性攝。如何乃說為心
不相應行。此三非以語為自性。語是音聲。
非唯音聲即令了義。云何令了。謂語發名。
名能顯義。乃能令了。非但音聲皆稱為語。
要由此故義可了知。如是音聲方稱語故。
何等音聲令義可了。謂能說者。於諸義中
已共立為能詮定量。且如古者於九義中
共立一瞿聲為能詮定量。故有頌言。

「　方獸地光言
　金剛眼天水
　於斯九種義
　智者立瞿聲」


諸有執名能顯義者。亦定應許如是義名。
謂共立為能詮定量。若此句義由名能顯。但
由音聲顯用已辦。何須橫計別有實名。又
未了此名如何由語發。為由語顯。為由語
生。若由語生。語聲性故。聲應一切皆能生
名。若謂生名聲有差別。此足顯義。何待
別名。若由語顯。語聲性故。聲應一切皆能
顯名。若謂顯名聲有差別。此足顯義。何待
別名。又諸念聲不可聚集。亦無一法分分
漸生。如何名生可由語發。云何待過去諸
表剎那。最後表剎那能生無表。若爾最後位
聲乃生名。但聞最後聲應能了義。若作是
執語能生文文復生名名方顯義。此中過
難應同前說。以諸念文不可集故。語顯名
過。應例如生。又異語文諸明慧者注心思
擇莫辯其相。又文由語若顯若生。准語於
名皆不應理。又若有執名如生等與義
俱生。現在世名目去來義不應得有。又父
母等隨意所欲立子等名。云何可言名如
生等與義俱起。又無為法應無有名。無生
義故而不應許。然世尊說頌依於名及文
生者。此於諸義共立分量。聲即是名。此名
安布差別為頌。由如是義。說頌依名。此頌
是名安布差別。執有實物不應正理。如樹
等行及心次第。或唯應執別有文體即總
集此為名等身。更執有餘便為無用。毘婆
沙師說。有別物為名等身。心不相應行蘊
所攝。實而非假。所以者何。非一切法皆是尋
思所能了故。此名身等何界所繫。為是有
情數。為非有情數。為是異熟生為是所長
養。為是等流性。為善為不善。為無記。此皆
應辯。頌曰。

「　欲色有情攝
　等流無記性」


論曰。此名身等唯是欲色二界所繫。有說。亦
通無色界繫。然不可說。又名身等有情數
攝。能說者成非所顯義。又名身等唯是等流。
又唯無覆無記性攝。如上所說。餘不相應所
未說義今當略辯。頌曰。

「　同分亦如是
　并無色異熟
　得相通三類
　非得定等流」


論曰。亦如是言。為顯同分如名身等通於
欲色有情等流無覆無記。并無色言顯非唯
欲色。言并異熟顯非唯等流。是界通三。類
通二義。得及諸相類并通三。謂有剎那等
流異熟非得二定唯是等流。唯言為明非
異熟等。已說如是所未說義。無想命根如
前已辯。何緣不說得等唯是有情數攝。已
說有情所成等故。何緣不說相通有情非
有情數。已說一切有為俱故。餘所未說隨
應准知。
《說一切有部俱舍論》卷第五


《阿毘達磨俱舍論》卷第六

尊者世親造
三藏法師玄奘奉　詔譯
分別根品第二之四

如是已說不相應行。前言生相生所生時
非離所餘因緣和合。此中何法說為因
緣。且因六種。何等為六。頌曰。

「　能作及俱有
　同類與相應
　遍行并異熟
　許因唯六種」


論曰。因有六種。一能作因。二俱有因。三同
類因。四相應因。五遍行因。六異熟因。對法諸
師許因唯有如是六種。且初能作因相云
何。頌曰。

「　除自餘能作」


論曰。一切有為唯除自體以一切法為能
作因。由彼生時無障住故。雖餘因性亦能
作因。然能作因更無別稱。如色處等總即
別名。豈不未知諸漏當起。由已知故諸漏
不生。智於漏生能為障礙。日光能障現覩
眾星。如何有為唯除自體以一切法為能
作因。應知此生時彼皆無障住。故彼於此
是能作因。若於此生彼能為障。而不為障
可立為因。譬如國人以其國主不為損害。
咸作是言。我因國主而得安樂。若於此生
彼無障用。設不為障何得為因。且如涅
槃及不生法普於一切有為生中。那落迦
等有情相續於無色界諸蘊生中。有如非有
無能障用。雖無障用而亦為因。如無力國
王亦得如前說。此即通說諸能作因。就勝
為言非無生力。如眼色等於眼識等生
飲食於身種等於牙等。有作是難。若一
切法無障住故皆能作因。何緣諸法非皆頓
起。一殺生時何緣一切非如殺者皆成殺
業。此難不然。但由無障許一切法為能作
因。非由於生有親作力。有餘師說。諸能作
因皆於果生有能作力。且涅槃等於眼識
生云何名為有能作力。意識緣彼為境而
生或善或惡。因此意識後時眼識次第得
生。展轉因故。彼涅槃等於眼識生有能作
力。如是餘法由此方隅展轉應知有能生
力。如是已說能作因相。第二俱有因相云
何。頌曰。

「　俱有互為果
　如大相所相
　心於心隨轉」


論曰。若法更互為士用果彼法更互為俱有
因。其相云何。如四大種更互相望為俱有
因。如是諸相與所相法心與心隨轉亦更
互為因。是則俱有因由互為果遍攝有為
法如其所應。法與隨相非互為果。然法與
隨相為俱有因。非隨相於法。此中應辯。何
等名為心隨轉法。頌曰。

「　心所二律儀
　彼及心諸相
　是心隨轉法」


論曰。一切所有心相應法。靜慮無漏二種律
儀。彼法及心之生等相。如是皆謂心隨轉
法。如何此法名心隨轉。頌曰。

「　由時果善等」


論曰。略說由時果等善等故說此法名心
隨轉。且由時者。謂此與心一生住滅及墮一
世。由果等者。謂此與心一果異熟及一等
流。應知此中前一後一顯俱顯共其義不
同。由善等者。謂此與心同善不善無記性
故。由此十因名心隨轉。此中心王極少猶
與五十八法為俱有因。謂十大地法。彼四
十本相。心八本隨相。名五十八法。五十八中
除心四隨相。餘五十四為心俱有因。有說。
為心因唯十四法。謂十大地法并心本相。此
說非善。所以者何。違品類足論所說故。如
彼論言。或有苦諦以有身見為因。非與
有身見為因。除未來有身見及彼相應法生
老住非常諸餘染污苦諦。或有苦諦以有
身見為因。亦與有身見為因。即所除法。有
餘師不誦及彼相應法。迦濕彌羅國毘婆沙
師言。彼文必應作如是誦。或應准義知
說有餘。諸由俱有因故成因彼必俱有。或
有俱有非由俱有因故成因。謂諸隨相各
於本法。此諸隨相各互相對。隨心轉法隨相
於心。此諸隨相展轉相對。一切俱生有對造
色展轉相對。少分俱生無對造色展轉相對。
一切俱生造色大種展轉相對。一切俱生得
與所得展轉相對。如是等諸法雖名俱有
而非由俱有因故成因。非一果異熟及一
等流故。得與所得非定俱行。或前或後或
俱生故。如是一切理且可然。而諸世間種等
芽等極成因果相生事中未見如斯同時
因果故。今應說。云何俱起諸法聚中有因
果義。豈不現見。燈焰燈明芽影同時亦為
因果。此應詳辯。為即燈焰與明為因。為由
前生因緣和合焰明俱起。餘物障光明而
有影現。如何說此影用芽為因。理不應
然。隨有無故。善因明者。說因果相言若
此有無彼隨有無者。此定為因彼定為果。
俱有法中一有一切有。一無一切無。理成因
果。俱起因果理且可然。如何可言互為因
果。即由前說此亦無違。若爾如前所說造
色互不相離應互為因。如是造色與諸大
種心隨相等與心等法皆不相離應互為
因。若謂如三杖互相依住如是俱有法因
果義成。此應思惟。如是三杖為由俱起相
依力住。為由前生因緣合力令彼三杖俱
起住耶。又於彼中亦有別物繩鉤地等連
持令住。此亦有餘同類因等。是故俱有因義
得成。如是已說俱有因相。第三同類因相
云何。頌曰。

「　同類因相似
　自部地前生
　道展轉九地
　唯等勝為果
　加行生亦然
　聞思所成等」


論曰。同類因者。謂相似法與相似法為同
類因。謂善五蘊與善五蘊展轉相望為同類
因。染污與染污無記與無記五蘊相望應
知亦爾。有餘師說。淨無記蘊五是色果。四
非色因。有餘師說。五是四果色非四因。有
餘師說。色與四蘊相望展轉皆不為因。又
一身中羯剌藍位能與十位為同類因。
頞部曇等九位一一皆除前位與餘為因。
若對餘身同類十位一一皆與十位為因。
由此方隅外麥稻等自類自類應廣思擇。
若不許色為色同類因彼執便違本論文
所說故。本論說。過去大種未來大種因增
上等。為諸相似於相似法皆可得說為同
類因。不爾。云何。自部自地唯與自部自地
為因。是故說言自部自地。部謂五部即見苦
所斷乃至修所斷。地謂九地即欲界為一靜
慮無色八。此中見苦所斷法還與見苦所斷
為同類因非餘。如是乃至修所斷還與修
所斷法為同類因非餘。於中一一若欲界
地還與欲界為同類因。初靜慮地與初靜
應為同類因。乃至有頂與有頂地為同類
因。異地相望皆無因義。又此非一切。何者。
謂前生唯諸前生與後相似生未生法為同
類因。云何知然。本論說故。如發智論說。云
何同類因。謂前生善根與後生自界善根
及彼相應法為同類因。如是過去與餘二
世過去現在與未來等皆應廣說。然即彼
論作是問言。若法與彼法為因。或時此法
與彼非因耶。彼即答言無時非因者。此
依俱有相應異熟三因密說故無有過。有
謂未來正生位法定能與彼為同類因。是故
彼文依最後位密作是答無時非因。彼
於所難非為善釋。以未來法正生位前非
同類因後方成故。又若爾者。彼復問言。若
法與彼法為等無間。或時此法與彼非等
無間耶。彼即答言。若時此法未至已生。若
如彼釋。應亦答言無時非緣。如何乃答
若時此法未至已生。然彼復釋。為現二門。
如彼處說此亦應爾。如此處說彼亦應爾。
如是作文獲何功德。唯顯論主非善於文。
是故應知。前釋為善。若爾何故品類足說。
或有苦諦以有身見為因。非與有身見
為因。除未來有身見及彼相應苦諦諸餘染
污苦諦。或有苦諦以有身見為因。亦與有
身見為因。即所除法。彼文應說除未來有
身見相應苦諦。設有如彼說。由義應知非。
復云何通施設足論。彼說諸法四事決定。所
謂因果所依所緣。應知彼文。因者謂能作俱
有相應異熟因。果者。謂增上士用異熟果。所
依者謂眼等六根。所緣者謂色等六境。若爾
同類因應本無而有。許故無過。約位非體。
由和合作用位果非體果。若同類因未來世
有如異熟因當有何過。未來若有。本論應
說。本論唯說能取與果諸同類因故無有
失。無如是義。以同類因引等流果此未來
有理必不然。無前後故。不應已生法為未
生等流。如過去法非現在果。勿有果先因
後過失故。未來世無同類因。若爾異熟因應
未來非有。不應異熟果因前及俱故。未來
世法無前後故。無如是失。不相似故。謂
同類因與果相似。若無前後應互為因。既
互為因應互為果。互為因果與理相違。非
異熟因與果相似。雖離前後而無上過。故
同類因就位建立未來非有。若異熟因就相
建立未來非無。言同類因唯自地者定依
何說。定依有漏。若無漏道展轉相望一一皆
與九地為因。謂未至定靜慮中間四本靜慮
三本無色九地道諦皆互為因。所以者何。此
於諸地皆如客住不墮界攝。非諸地愛執
為己有。是故九地道雖地不同而展轉為
因。由同類故。然唯得與等勝為因。非為
劣因。加行生故。且如已生苦法智忍還與未
來苦法智忍為同類因是名為等。又即此
忍復能與後從苦法智至無生智為同類
因。是名為勝。如是廣說。乃至已生諸無生
智。唯與等類為同類因。更無勝故。又諸已
生見道修道及無學道。隨其次第與三二
一為同類因。又於此中諸鈍根道與鈍及
利為同類因。若利根道唯利道因。如隨信
行及信勝解時解脫道隨其次第與六四
二為同類因。若隨法行及見至非時解脫道
隨其次第與三二一為同類因。諸上地道
為下地因云何名為或等或勝。由因增長
及由根故。謂見道等下下品等。後後位中因
轉增長。雖一相續中無容可得隨信隨法
行二道現起而已生者為未來因。為唯聖
道但與等勝為同類因。不爾。云何。餘世間
法加行生者亦與等勝為因非劣。加行生
法其體云何。謂聞所成思所成等。等者等取
修所成等。因聞思修所生功德名彼所成。
加行生故唯與等勝為因非劣。如欲界繫
聞所成法能與自界聞思所成為同類因。
非修所成因。欲界無故。思所成法與思所
成為同類因。非聞所成因。以彼劣故。若色
界繫聞所成法。能與自界聞修所成為同類
因。非思所成因。色界無故。修所成法唯與
自界修所成法為同類因。非聞所成因。以
彼劣故。無色界繫修所成法。唯與自界修所
成法為同類因。非聞思所成因。以無故劣
故。如是諸法復有九品。若下下品為九品
因。下中八因。乃至上上唯上上因。除前劣
故。生得善法九品相望展轉為因。染污亦
爾。無覆無記總有四種。謂異熟生威儀路工
巧處化心俱品。隨其次第。能與四三二一
為因。又欲界化心有四靜慮果。非上靜慮
果下靜慮果因。非加行因得下劣果。如勤
功力種稻麥等。勿設劬勞而無所獲。因
如是義故。有問言。頗有已生諸無漏法非
未生位無漏法因。有。謂已生苦法智品於未
生位苦法忍品。又一切勝於一切劣。頗有一
身諸無漏法前所定得非後生因。有。謂未
來苦法忍品於後已生苦法智品。以果必無
在因前故。或同類因未來無故。頗有前生
諸無漏法非後已起無漏法因。有。謂前生勝
無漏法於後已起劣無漏法。如退上果下
果現前。又前已生苦法智得於後已生苦法
忍得非同類因。以彼劣故。如是已說同類
因相。第四相應因相云何。頌曰。

「　相應因決定
　心心所同依」


論曰。唯心心所是相應因。若爾所緣行相別
者。亦應更互為相應因。不爾所緣行相同
者乃可得說為相應故。若爾異時所緣行
相同者應說為相應因。不爾要須所緣行
相及時同者乃相應故。若爾異身所緣行相
及時同者應說相應。如眾同觀初月等事
為以一言總遮如是眾多妨難故說同依。
謂要同依心心所法方得更互為相應因。此
中同言顯所依一。謂若眼識用此剎那眼根
為依相應受等亦即用此眼根為依。乃至
意識及相應法同依意根。應知亦爾。相應因
體即俱有因。如是二因義何差別。由互為
果義立俱有因。如商侶相依共遊險道。
由五平等共相應義立相應因。即如商侶
同受同作食等事業。其中闕一皆不相應。
是故極成互為因義。如是已說相應因相。
第五遍行因相云何。頌曰。

「　遍行謂前遍
　為同地染因」


論曰。遍行因者。謂前已生遍行諸法。與後
同地染污諸法為遍行因。遍行諸法。隨眠
品中遍行義處當廣分別。此與染法為通
因故。同類因外更別建立。亦為餘部染法
因故。由此勢力餘部煩惱及彼眷屬亦生
長故。聖者身中諸染污法豈亦用此為遍行
因。迦濕彌羅國毘婆沙師說。一切染污法見
所斷為因。故品類足說如是言。云何見所
斷為因法。謂諸染污法及見所斷法所感異
熟。云何無記為因法。謂諸無記有為法及不
善法。或有苦諦以有身見為因。非與有
身見為因。廣說乃至。除未來有身見及彼
相應法生老住無常諸餘染污苦諦。若爾云
何通施設足論說。如彼論說。頗有法是不
善唯不善為因耶。有。謂聖人離欲退最初已
起染污思。依未斷因密作是說。見所斷法
雖是此因而由已斷故廢不說。如是已說
遍行因相。第六異熟因相云何。頌曰。

「　異熟因不善
　及善唯有漏」


論曰。唯諸不善及善有漏是異熟因。異熟法
故。何緣無記不招異熟。由力劣故。如朽敗
種。何緣無漏不招異熟。無愛潤故。如貞實
種無水潤沃。又非繫地。如何能招繫地異
熟。餘法具二。是故能招。如貞實種水所沃
潤。異熟因義如何可了。為異熟之因名異
熟因。為異熟即因名異熟因。義兼兩釋斯
有何過。若異熟之因名異熟因。聖教不應
言異熟生眼。若異熟即因名異熟因。聖教
不應言業之異熟。兩釋俱通。已如前辯。所
言異熟其義云何。毘婆沙師作如是釋。異
類而熟。是異熟義。謂異熟因唯異類熟。俱有
等因唯同類熟。能作一因兼同異熟故。唯此
一名異熟因。熟果不應餘因所得。果具二
義方得熟名。一由相續轉變差別其體得
生。二由隨因勢力勝劣時有分限。非彼
俱有相應二因所生果體要由相續轉變差
別方乃得生。由取果時即與果故。又非能
作同類遍行三因之果亦由隨因勢力勝劣
時有分限。由善惡等窮生死邊果數數生
時無限故。由此但應作如是釋。變異而熟。
是異熟義。不應但異簡別餘因。於欲界中。
有時一蘊為異熟因共感一果。謂有記得及
彼生等。有時二蘊為異熟因共感一果。謂
善不善身業語業及彼生等。有時四蘊為異
熟因共感一果。謂善不善心心所法及彼生
等。於色界中。有時一蘊為異熟因共感一
果。謂有記得無想等至及彼生等。有時二蘊
為異熟因共感一果。謂初靜慮善有表業及
彼生等。有時四蘊為異熟因共感一果。謂
非等引善心心所及彼生等。有時五蘊為異
熟因共感一果。謂是等引心心所法并隨轉
色及彼生等。無色界中。有時一蘊為異熟因
共感一果。謂有記得滅盡等至及彼生等。有
時四蘊為異熟因共感一果。謂一切善心心
所法及彼生等。有業唯感一處異熟。謂感
法處即命根等。若感意處定感二處。謂意
與法。若感觸處應知亦爾。若感身處定
感三處。謂身觸法。感色香味應知亦爾。若
感眼處定感四處。謂感眼處及身觸法。感
耳鼻舌應知亦爾。有業能感或五或六或
七或八或九或十或十一處。業或少果或多
果故。如外種果或少或多。種果少者如穀
麥等。種果多者如蓮石榴諾瞿陀等。有一世
業三世異熟無三世業一世異熟。勿設劬
勞果減因故。有一念業多念異熟無多念
業一念異熟。此中所以如上應知。然異熟果
無與業俱。非造業時即受果故。亦非無
間。由次剎那等無間緣力所引故。又異熟因
感異類果必待相續方能辦故。如是六因
定居何世。因居世定義雖已說而未頌攝。
故應重辯。頌曰。

「　遍行與同類
　二世三世三」


論曰。遍行同類唯居過現未來世無。理如
前說。相應俱有異熟三因於三世中皆悉遍
有。頌既不說能作因所居。義准應知。通
三世非世。已說六因相別世定。何等為果對
彼成因。頌曰。

「　果有為離繫
　無為無因果」


論曰。如本論說。果法云何。謂諸有為及與
擇滅。若爾無為許是果故則應有因。要對
彼因乃可得說此為果故。又此無為許是
因故亦應有果。要對彼果乃可得說此
為因故。唯有為法有因有果非諸無為。所
以者何。無六因故無五果故。何緣不許諸
無間道與離繫果為能作因。於生不障立
能作因。無為無生道何所作。若爾誰果。果
義如何。謂是道果。道力得故。若爾道果應唯
是得。道於得有能非於擇滅故。不爾於得
於擇滅中道之功能有差別故。云何於得
道有功能。謂能生故。云何於滅道有功能。
謂能證故。由此理故。道雖非滅因而可
得說擇滅為道果。既諸無為無增上果。如
何可說為能作因。以諸無為於他生位不
為障故立能作因。然無果者。由離世法
無能取果與果用故。經部師說。無為非因。
無經說因是無為故。有經說因唯有為故。
何處經說。如有經說。諸因諸緣能生色者皆
是無常。無常因緣所生諸色如何是常。廣說
乃至識亦如是。若爾無為亦應不與能緣
識等作所緣緣。唯說能生故得作所緣緣。
謂經唯說諸因諸緣能生識者皆是無常。不
說一切為識緣者皆是無常故不成難。豈
不亦說唯能生因是無常故不撥。無為唯
不障故為能作因。有契經中說無為法為
所緣緣。無契經中說無為法為能作因故。
不應立為唯不障因性。雖無經說亦無
處遮。又無量經今已隱沒。云何定判無經
說耶。若爾何法名為離繫。即本論中所說
擇滅。豈不先問何謂擇滅。答是離繫。今問
何法名為離繫。答是擇滅。如是二答。更互
相依。於此自性竟不能顯故應別門開顯
自性。此法自性實有離言。唯諸聖者各別內
證。但可方便總相說言。是善是常別有實
物名為擇滅亦名離繫。經部師說。一切無
為皆非實有如色受等別有實物。此所無
故。若爾何故名虛空等。唯無所觸說名虛
空。謂於暗中無所觸對。便作是說。此是虛
空。已起隨眠生種滅位由簡擇力餘不更
生說名擇滅。離簡擇力由闕緣故餘不
更生名非擇滅。如殘眾同分中夭者餘蘊。
餘部師說。由慧功能隨眠不生名為擇滅。
隨眠緣闕後苦不生不由慧能名非擇滅。
離簡擇力此滅不成故此不生即擇滅攝。
有說。諸法生已後無。自然滅故名非擇滅。如
是所執非擇滅體應是無常。未滅無故。豈
不擇滅擇為先故。先無後有應亦無常。非
擇為先方有擇減。如何擇滅亦是無常。所
以者何。非先有擇後未生法方有不生。何
者。不生本來自有。若無簡擇諸法應生。
簡擇生時法永不起。於此不起擇有功能。
謂於先時未有生障。今為生障非造不
生。若唯不生是涅槃者。此經文句當云何通。
經言。五根若修若習若多修習。能令過去未
來現在眾苦永斷。此永斷體即是涅槃。唯
於未來有不生義非於過現。豈不相違。雖
有此文而不違義。此經意說。緣過現苦
煩惱斷故名眾苦斷。如世尊言。汝等於色
應斷貪欲。貪欲斷時便名色斷及色遍智。
廣說乃至識亦如是。過現苦斷義亦應然。設
有餘經言斷過去未來現在諸煩惱者。准
前理釋。義亦無違。或此經中別有意趣。過
去煩惱謂過去生所起煩惱。現在煩惱謂現
在生所起煩惱。如愛行中十八愛行。過去世
起者依過去生說。未來現在應知亦爾。如
是二世所起煩惱。為生未來諸煩惱故。於
現相續引起種子。此種斷故彼亦名斷。如
異熟盡時亦說名業盡。未來眾苦及諸煩惱。
由無種故畢竟不生。說名為斷。若異此者。
過去現在何緣須斷。非於已滅及正滅時。
須設劬勞為令其滅。若無為法其體都無。
何故經說所有諸法。若諸有為若諸無為。於
中離染最為第一。如何無法可於無中立
為第一。我亦不說諸無為法其體都無。但
應如我所說而有。如說此聲有先非有。
有後非有。不可非有說為有故有義得成。
說有無為。應知亦爾。有雖非有而可稱
歎。故諸災橫畢竟非有名為離染。此於一
切有非有中最為殊勝。為令所化深生欣
樂故應稱歎此為第一。若無為法唯非有
者。無故不應名滅聖諦。且言聖諦其義云
何。豈不此言屬無倒義。聖見有無皆無顛
倒。謂聖於苦見唯是苦。於苦非有見唯非
有。此於聖諦義有何違。如何非有而可立
為第三聖諦。第二無間聖見及說故成第三。
若無為法其體唯無。空涅槃識應緣無境。此
緣無境亦無有過。辯去來中當應思擇。
若許無為別有實體。當有何失。復有何德。
許便擁護毘婆沙宗是名為德。若有可護
天神定知自當擁護。然許實有明虛妄計
是名為失。所以者何。此非有體可得如色
受等。亦非有用可得如眼耳等。又若別有。
如何可立彼事之滅第六轉聲。由滅與事
非互相屬。此彼相望非因果故。唯遮彼事。
第六可成。彼事之無名為滅故。滅雖別有
而由彼事或得斷時方得此滅可言此滅
屬於彼事。何因此滅定屬此得。如契經言。
苾蒭獲得現法涅槃。如何非有可言獲得。
由得對治便獲永違煩惱。後有所依身故
名得涅槃。復有聖教能顯涅槃唯以非有
為其自性。謂契經言。所有眾苦皆無餘斷。
各別捨棄盡離染滅靜息永沒。餘苦不續不
取不生。此極寂靜。此極美妙。謂捨諸依及
一切愛盡離染滅名為涅槃。云何不許言
不生者依此無生故言不生。我等見此第
七轉聲於證滅有都無功力。何意故說依
此無生。若依此言屬已有義。應本不生。涅
槃常故。若依此言屬已得義。是則應許依
道之得。故唯依道或依道得令苦不生。汝
應信受。由此善釋經說喻言。如燈焰涅槃
心解脫亦爾。此經意說。如燈涅槃唯燈焰謝
無別有物。如是世尊心得解脫。唯諸蘊滅
更無所有。阿毘達磨亦作是言。無事法云
何。謂諸無為法。言無事者。謂無體性毘婆
沙師不許此釋。若爾彼釋事義云何。彼言
事者略有五種。一自性事。如有處言。若已
得此事彼成就此事。二所緣事。如有處言。
一切法智所知隨其事。三繫縛事。如有處言。
若於此事愛結所繫。彼於此事恚結繫耶。
四所因事。如有處言。有事法云何。謂諸有為
法。五所攝事。如有處言。田事宅事妻子等
事。今於此中說因名事。顯無為法都無有
因。是故無為雖實有物。常無用故無因無
果。總論已竟。於諸果中應說何果何因所
得頌曰。

「　後因果異熟
　前因增上果
　同類遍等流
　俱相應士用」


論曰。言後因者。謂異熟因。於六因中最後
說故。初異熟果此因所得。言前因者。謂能
作因。於六因中最初說故。後增上果此因所
得。增上之果名增上果。唯無障住有何增
上。即由無障得增上名。或能作因亦有勝
力。如十處界於五識身。諸有情業於器世
界。耳等對於眼識生等。亦有展轉增上生力。
聞已便生欣見欲故。此等增上如應當思。
同類遍行得等流果。此二因果皆似因故。俱
有相應得士用果。非越士體有別士用。
即此所得名士用果。此士用名為目何法。
即目諸法所有作用。如士用故得士用名。
如世間說鴉足藥草醉象將軍。為唯此二
有士用果為餘亦然。有說。餘因亦有此果。
唯除異熟。由士用果與因俱生或無間生。
異熟不爾。有餘師說。此異熟因亦有隔越遠
士用果。譬如農夫所收果實。異熟等果其相
云何。頌曰。

「　異熟無記法
　有情有記生
　等流似自因
　離繫由慧盡
　若因彼力生
　是果名士用
　除前有為法
　有為增上果」


論曰。唯於無覆無記法中有異熟果。為此
亦通非有情數。唯局有情。為通等流及所
長養。應知唯是有記所生。一切不善及善有
漏能記異熟故名有記。從彼後時異熟方
起。非俱無間名有記生。如是名為異熟果
相。非有情數亦從業生。何非異熟。以共有
故。謂餘亦能如是受用。夫異熟果必無有
餘共受用義。非餘造業餘可因斯受異
熟果。其增上果亦業所生。何得共受。共業
生故。似自因法名等流果。謂似同類遍行
二因。若遍行因亦得等流果。何不許此即
名同類因。此果但由地等染故與因相似
不由種類。若由種類果亦似因。此果所因
乃名同類。故作是問。若是同類因亦遍行因
耶。應作四句。第一句者。非遍行法為同類
因。第二句者。他部遍法為遍行因。第三句
者。自部遍法為遍行因。第四句者。除前諸
相由慧盡法名離繫果。滅故名盡。擇故名
慧。即說擇滅名離繫果。若法因彼勢力所
生。即說此法名士用果。如因下地加行心
力上地有漏無漏定生。及因清淨靜慮心力
變化心生。如是等類擇滅應言由道力得。
諸有為法。除前已生。是餘有為之增上果。
士用增上二果何殊。士用果名唯對作者。增
上果稱通對此餘。如匠所成。對能成匠。具
得士用增上果名。對餘非匠唯增上果。於
上所說六種因中。何位何因取果與果。頌曰。

「　五取果唯現
　二與果亦然
　過現與二因
　一與唯過去」


論曰。五因取果唯於現在。定非過去。彼已
取故。亦非未來。彼無用故。亦應如是說。能
作因非定有果故此不說。俱有相應與果
亦爾。唯於現在。由此二因取果與果必俱
時故。同類遍行二因與果通於過現。過去可
然。如何現在與等流果。有等流果無間生
故。若果已生。因便過去。名已與果。不應更
與。善同類因有時取果而非與果。應作四
句。第一句者。謂斷善根時最後所捨得。第二
句者。謂續善根時最初所得得。應說爾時續
者前得。第三句者。謂不斷善根於所餘諸位。
第四句者。謂除前相。又於不善同類因中
亦有四句。第一句者。謂離欲貪時最後所
捨得。第二句者。謂退欲貪時最初所得得。
應說爾時退者前得。第三句者。謂未離欲貪
於所餘諸位。第四句者。謂除前相。有覆無
記同類因中。亦有四句。於阿羅漢得時退
時未得及餘。如理應說。無覆無記同類因中
有順後句。謂與果時必亦取果。或時取果而
非與果。謂阿羅漢最後諸蘊。約有所緣剎
那差別。善同類因亦有四句。第一句者。謂善
心無間起染無記心。第二句者。謂與上相
違。第三句者。謂善心無間還起善心。第四句
者。謂除前相。不善心等如其所應。亦有四
句。准例應說。取果與果其義云何。能為彼
種故名取果。正與彼力故名與果。異熟與
果唯於過去。由異熟果無與因俱及無間
故。復有餘師。前五果外別說四果。一安立果。
謂如水輪為風輪果。乃至草等為大地果。
二加行果。謂如無生智等遠為不淨等果。三
和合果。謂如眼識等為眼根等果。四修習
果。謂如化心等為諸靜慮果。如是四果皆
是士用增上果攝。說因果已。復應思擇。此
中何法幾因所生。法略有四。謂染污法。異熟
生法。初無漏法。三所餘法。餘法者何。謂除
異熟餘無記法。除初無漏諸餘善法。如是
四法。頌曰。

「　染污異熟生
　餘初聖如次
　除異熟遍二
　及同類餘生
　此謂心心所
　餘及除相應」


論曰。諸染污法除異熟因餘五因生。異熟
生法除遍行因餘五因生。三所餘法雙除
異熟遍行二因餘四因生。初無漏法。雙除前
二及同類因餘三因生。如是四法為說何
等。謂心心所不相應行及色四法。復幾因生。
如心心所所除因外及除相應。應知餘法
從四三二餘因所生。此中染污異熟生法餘
四因生。三所餘法餘三因生。初無漏法餘二
因生。一因生法決定無有。
《說一切有部俱舍論》卷第六



《阿毘達磨俱舍論》卷第七

尊者世親造
三藏法師玄奘奉　詔譯
分別根品第二之五

廣說因已。緣復云何。頌曰。

「　說有四種緣
　因緣五因性
　等無間非後
　心心所已生
　所緣一切法
　增上即能作」


論曰。於何處說。謂契經中。如契經中說四
緣性。謂因緣性。等無間緣性。所緣緣性。增上
緣性。此中性者是緣種類。於六因內除能
作因。所餘五因是因緣性。除阿羅漢臨涅
槃時最後心心所法諸餘已生心心所法。是
等無間緣性。此緣生法等而無間。依是義立
等無間名。由此色等皆不可立等無間緣。
不等生故。謂欲界色。或無間生欲界色界
二無表色。或無間生欲界無漏二無表色。以
諸色法雜亂現前等無間緣生無雜亂。故色
不立等無間緣。尊者世友作如是言。於一
身中一長養色相續不斷。復有第二長養
色生不相違害故不可立等無間緣。大德
復言。以諸色法無間生起或少或多。謂或有
時從多生少。如燒稻稈大聚為灰。或時
復有從少生多。如細種生諾瞿陀樹。根莖
枝葉漸次增榮。聳幹垂條多所蔭映。豈不
心所無間生時亦有少多品類非等。謂善不
善無記心中。有尋有伺三摩地等。此於異類
實有少多。然自類中無非等義。謂無少受
無間生多。或復從多無間生少。想等亦爾。
無非等過。豈唯自類前能為後等無間緣。
不爾。云何。前心品法總為後品等無間緣。
非唯自類。且於受等自體類中無少生多
以說等義。唯執同類相續者。說唯自類有
等無間緣。心唯生心受唯生受。乃至廣說若
從無染無間染生。此染心中所有煩惱用先
滅煩惱為等無間緣。如出滅定心還用先
滅正入滅定心為緣故起。彼說非善。初無
漏心應闕此緣而得生故。不相應行亦如
諸色。雜亂現前故非等無間緣。三界及不繫
可俱現前故。何緣不許未來世有等無間
緣。以未來法雜亂而住無前後故。如何世
尊知未來世此法無間此法應生。比過現
法而現知故。傳說。世尊見從過去如此類
業此類果生。是法無間生如是法。又從現
在如此類業此類果生。是法無間生如是
法。如是見已。便於未來諸亂住法。能正了
達此法無間此法應生。雖如是知而非比
智。由佛比類過去現在因果次第。便於未
來亂住諸法能現了達。謂未來世如是有情
造如是業招如是果。是願智攝故非比智。
若爾世尊未見前際。於後際法應不能知。
有餘復言。有情身內有未來世果因先兆。是
不相應行蘊差別。佛唯觀此便知未來。非
要現遊靜慮通慧。若爾諸佛便於未來占
相故知。非為現證。故如經部諸師所言。世
尊舉意遍知諸法非比非占。此說為善。
如世尊說。諸佛德用諸佛境界不可思議。若
於未來無定前後次第安立。何故但言世
第一法無間唯生苦法智忍不生餘法。如
是廣說。乃至金剛喻定無間。唯生盡智不
生餘法。若此法生繫屬彼法要彼無間此
乃得生。如芽等生要藉種等。然此非有等
無間緣。諸阿羅漢最後心心所。何緣故說非
等無間緣。無餘心等續此起故。豈不如是
無間滅心亦名為意。後心無間識既不生應
不名意。意是依所顯非作用所顯。此最後
心有所依義。餘緣闕故後識不生。等無間緣
作用所顯。若法此緣取為果已。定無諸法及
諸有情能為障礙令彼不起。故最後心雖
得名意而不可說等無間緣。若法與心
為等無間。彼法亦是心無間耶。應作四句。
第一句者。謂無心定出心心所。及第二等二
定剎那。第二句者。謂初所起二定剎那。及有
心位諸心心所生住異滅。第三句者。謂初所
起二定剎那。及有心位心心所法。第四句者。
謂第二等二定剎那。及無心定出心心所生
住異滅。若法與心為等無間。與無心定為
無間耶。應作四句。謂前第三第四句為今
第一第二句。即前第一第二句為今第三第
四句。從二定出諸心心所望入定心中間
遠隔。如何為彼等無間耶。中間不隔心心
所故。如是已釋等無間緣。所緣緣性。即一
切法望心心所隨其所應。謂如眼識及相
應法以一切色為所緣緣。如是耳識及相
應法以一切聲。鼻識相應以一切香。舌識
相應以一切味。身識相應以一切觸。意識相
應以一切法為所緣緣。若法與彼法為所
緣。無時此與彼非所緣。於不緣位亦所緣
攝。被緣不緣其相一故。譬如薪等於不燒
時亦名所燒。相無異故。心心所法。如於所
緣處事剎那三皆決定。於所依亦有如是
決定耶。應言亦有如是決定。然於現在
親附自所依。過去未來與所依相離。有說。
在過去亦親附所依。如是已釋所緣緣性。
增上緣性即能作因。以即能作因為增上
緣故。此緣體廣名增上緣。一切皆是增上緣
故。既一切法亦所緣緣。此增上緣何獨體
廣。俱有諸法未嘗為所緣。然為增上故。唯
此體廣。或所作廣名增上緣。以一切法各
除自性與一切有為為增上緣故。頗有法
於法全非四緣不。有謂自性於自性。於他
性亦有。謂有為於無為。無為於無為。如是
諸緣於何位法而興作用。頌曰。

「　二因於正滅
　三因於正生
　餘二緣相違
　而興於作用」


論曰。前說五因為因緣性。二因作用於正
滅時。正滅時言顯法現在滅現前故名正
滅時。俱有相應於法滅位方興作用。由此
二因令俱生果有作用故。所言三因於正
生者。謂未來法於正生位。生現前故名正
生時。同類遍行異熟三種。於法生位作用方
興。已說因緣二時作用。二緣作用與此相
違。等無間緣於法生位而興作用。以彼生
時前心心所與其處故。若所緣緣能緣滅位
而興作用。以心心所要現在時方取境故。
唯增上緣於一切位皆無障住故。彼作用隨
無障位一切無遮。已說諸緣及興作用。應
言何法由幾緣生。頌曰。

「　心心所由四
　二定但由三
　餘由二緣生
　非天次等故」


論曰。心心所法由四緣生。此中因緣謂五因
性。等無間緣謂前無間已生。非後心心所
法。所緣緣者謂隨所應或色等五。或一切
法。增上緣者謂隨所應各除自性餘一切
法。滅盡無想二定由三除所緣緣。非能緣
故。由因緣者。謂由二因。一俱有因。謂生等
相。二同類因。謂前已生同地善法。等無間緣
謂入定心及相應法。增上緣者。謂如前說。
如是二定心等引生礙心等起故。與心等
但為等無間。非等無間緣。餘不相應及諸色
法由因增上二緣所生。一切世間唯從如
上所說諸因諸緣所起。非自在天我勝
性等一因所起。此有何因。若一切成許由
因者。豈不便捨一切世間由自在等一因
生論。又諸世間非自在等一因所起。次第等
故。謂諸世間若自在等一因生者。則應一切
俱時而生非次第起。現見諸法次第而生。
故知定非一因所起。若執自在隨欲故然。
謂彼欲令此法今起此法今滅此於後時。
是則應成非一因起。亦由樂欲差別生故。
或差別欲應一時生。所因自在無差別故。
若欲差別更待餘因不俱起者。則非一切
唯用自在一法為因。或所待因亦應更待
餘因差別方次第生。則所待因應無邊際。
若更不待餘差別因。此因應無次第生義。
則差別欲非次第生。若許諸因展轉差別無
有邊際信無始故。徒執自在為諸法因
不越釋門因緣正理。若言自在欲雖頓生
而諸世間不俱起者。由隨自在欲所生故。
理亦不然。彼自在欲前位與後無差別故。
又彼自在作大功力。生諸世間得何義利。
若為發喜生諸世間。此喜離餘方便不發。
是則自在於發喜中既必待餘。應非自在。
於喜既爾。餘亦應然。差別因緣不可得故。
或若自在生地獄等無量苦具逼害有情。
為見如斯發生自喜。咄哉何用此自在為。
依彼頌言。誠為善說。

「　由險利能燒
　可畏恒逼害
　樂食血肉髓
　故名魯達羅」


又若信受一切世間唯自在天一因所起。則
為誹撥現見世間所餘因緣人功等事。若
言自在待餘因緣助發功能方成因者。但
是朋敬自在天言。離所餘因緣不見別用
故。或彼自在要餘因緣助方能生。應非自
在。若執初起自在為因餘後續生待餘因
者。則初所起不待餘因。應無始成猶如自
在。我勝性等隨其所應如自在天應廣徵
遣。故無有法唯一因生。奇哉世間不修勝
慧。如愚禽獸。良足可悲。彼彼生中別別造
業。自受異熟及士用果。而妄計有自在等
因。且止破邪應辯正義。前言餘法由二緣
生。於中云何大種所造。自他相望互為因緣。
頌曰。

「　大為大二因
　為所造五種
　造為造三種
　為大唯一因」


論曰。初言大為大二因者。是諸大種更互相
望。但為俱有同類因義。大於所造能為五
因。何等為五。謂生依立持養別故。如是五
因。但是能作因之差別。從彼起故說為生因。
生已隨逐大種轉故。如依師等說為依因。
能任持故。如壁持畫說為立因。不斷因故說
為持因。增長因故說為養因。如是則顯大
與所造為起變持住長因性。諸所造色自
互相望容有三因。所謂俱有同類異熟。其能
作因無差別轉故不恒數。俱有因者。謂隨
心轉身語二業。非餘造色。同類因者。一切前
生於後同類。異熟因者。謂身語業能招異熟
眼根等果。所造於大但為一因。謂異熟因。
身語二業能招異熟大種果故。前已總說諸
心心所前能為後等無間緣。未決定說何心
無間有幾心生復從幾心有何心起。今當
定說。謂且略說有十二心。云何十二。頌曰。

「　欲界有四心
　善惡覆無覆
　色無色除惡
　無漏有二心」


論曰。且於欲界有四種心。謂善不善有覆
無記無覆無記。色無色界各有三心。謂除不
善。餘如上說。如是十種說有漏心。若無漏
心唯有二種。謂學無學。合成十二。此十二
心互相生者。頌曰。

「　欲界善生九
　此復從八生
　染從十生四
　餘從五生七
　色善生十一
　此復從九生
　有覆從八生
　此復生於六
　無覆從三生
　此復能生六
　無色善生九
　此復從六生
　有覆生從七
　無覆如色辨
　學從四生五
　餘從五生四」


論曰。欲界善心無間生九。謂自界四色界二
心。於入定時及續生位。如其次第生善染
心。無色界一於續生位。欲善無間生彼染
心。不生彼善以極遠故。無色於欲四遠故
遠。一所依遠。二行相遠。三所緣遠。四對治
遠。及學無學。謂入觀時。即此復從八無間
起。謂自界四色界二心。於出定時從彼善
起。彼染污定所逼惱時。從彼染心生於下
善。為依下善防彼退故。及學無學。謂出觀
時。染謂不善有覆無記二各從十無間而生。
謂十二中除學無學。於續生位。三界諸心皆
可無間生欲界染心故。即此無間能生四
心。謂自界四。餘無生理。餘謂欲纏無覆無
記。此心從五無間而生。謂自界四及色界
善。欲界化心從彼生故。即此無間能生七
心。謂自界四及色界二善與染污。欲界化心
還生彼善。於續生位生彼染心。并無色一
於續生位此無覆心能生彼染。色界善心無
間生十一。謂除無色無覆無記心。即此復從
九無間起。謂除欲界二染污心。及除無色
無覆無記。有覆從八無間而生。除欲二染及
學無學。即此無間能生六心。謂自界三欲善
不善有覆無記。無覆從三無間而起。謂唯自
界。餘無生理。即此無間能生六心。謂自界
三欲無色染。無色界善無間生九心。謂除欲
善及欲色無覆。即此從六無間而生。謂自界
三及色界善并學無學。有覆無間能生七心。
謂自界三及色界善欲色界染。即此亦從七
無間起。謂除欲色染及學無學心。無覆如色
說從三無間生。謂自界三。餘皆非理。即此無
間能生六心。謂自界三及欲色染。學心從四
無間而生。謂即學心及三界善。即此無間能
生五心。謂前四心及無學一。餘謂無學從五
無間生。謂三界善及學無學二。即此無間能
生四心。謂三界善及無學一。說十二心互相
生已。云何分此為二十心。頌曰。

「　十二為二十
　謂三界善心
　分加行生得
　欲無覆分四
　異熟威儀路
　工巧處通果
　色界除工巧
　餘數如前說」


論曰。三界善心各分二種。謂加行得生得別
故。欲界無覆分為四心。一異熟生。二威儀路。
三工巧處。四通果心。色無覆心分為三種。除
工巧處。上界都無造作種種工巧事故。如
是十二為二十心。謂善分六。無覆分八。
無色界無威儀路等餘數如上故成二十。
威儀路等三無覆心色香味觸為所緣境。工
巧處等亦緣於聲。如是三心唯是意識。威
儀路工巧處加行亦通四識五識。有餘師說
有威儀路及工巧處所引意識能具足緣十
二處境。如是二十互相生者。且說欲界八種
心中。加行善心無間生十。謂自界七除通
果心。及色界一加行善心并學無學。即此復
從八無間起。謂自界四二善二染。及色界二
加行善心有覆無記。并學無學。生得善心無
間生九。謂自界七除通果心。及色無色有覆
無記。即此復從十一心起。謂自界七除通果
心。及色界二加行善心有覆無記。并學無學。
二染污心無間生七。謂自界七除通果心。即
此復從十四心起。謂自界七除通果心。及
色界四除加行善與通果心。并無色三。除
加行善。異熟威儀無間生八。謂自界六除加
行善與通果心。及色無色有覆無記。即此復
從七無間起。謂自界七除通果心。工巧處心
無間生六。謂自界六除加行善與通果心。
即此復從七無間起。謂自界七除通果心。從
通果心無間生二。謂自界一即通果心。及
色界一即加行善。即此亦從二無間起。謂即
前說自色二心。次說色界六種心中。從加
行善心無間生十二。謂自界六及欲界三加
行生得與通果心。并無色一加行善心學無
學心。即此復從十無間起。謂自界四。除威
儀路與異熟生。及欲界二加行通果。并無色
二加行有覆學無學心。生得善心無間生
八。謂自界五除通果心及欲界二不善有
覆。并無色一有覆無記。即此復從五無間起。
謂自界五除通果心。有覆無記無間生九。謂
自界五除通果心。及欲界四二善二染。即此
復從十一心起。謂自界五除通果心。及欲
界三生得善心威儀異熟。并無色三除加行
善。異熟威儀無間生七。謂自界四除加行善
與通果心。及欲界二不善有覆。并無色一有
覆無記。即此復從五無間起。謂自界五除通
果心。從通果心無間生二。謂自界二加行
通果。即此亦從二無間起。謂即前說自界二
心。次說無色四種心中。加行善心無間生
七。謂自界四及色界一加行善心。并學無學。
即此復從六無間起。謂自界三唯除異熟。及
色界一加行善心。并學無學。生得善心無間
生七。謂自界四及色界一有覆無記。并欲界
二不善有覆。即此復從四無間起。謂自界四。
有覆無記無間生八。謂自界四及色界二加
行有覆。并欲界二不善有覆。即此復從十無
間起。謂自界四及色界三生得異熟與威儀
路。并欲界三名如色說。異熟生心無間生
六。謂自界三除加行善。及色界一有覆無
記。并欲界二不善有覆。即此復從四無間起。
謂自界四。次說無漏二種心中。從有學心
無間生六。謂通三界加行善心及欲生得。并
學無學。即此復從四無間起。謂三加行及有
學心。從無學心無間生五。謂前有學所生
六中除有學一。即此復從五無間起。謂三加
行及學無學。復有何緣。加行無間能生異熟
工巧威儀。非彼無間生加行善。勢力劣故。
非作功用所引發故。樂作功用引發工巧
威儀轉故。不能順起加行善心。出心不由
功用轉故。加行無間可能生彼。若爾染污
無間。不應生加行善。不相順故。雖爾厭
倦煩惱現行為欲了知容起加行。欲界生
得以明利故。可有從彼學無學心色界加
行無間而起。非作功用所引發故。不能
從此引生彼心。又欲生得以明利故。可從
色染無間而生。色界生得不明利故。非無
色染無間而起。作意有三。一自相作意。謂如
觀色變礙為相。乃至觀識了別為相。如是
等觀相應作意。二共相作意。謂十六行相應
作意。三勝解作意。謂不淨觀及四無量有色
解脫勝處遍處。如是等觀相應作意。如是三
種作意無間聖道現前。聖道無間亦能具起
三種作意。若作是說便順此言。不淨觀俱
行修念等覺分。有餘師說。唯從共相作意
無間聖道現前。聖道無間通起三種。修不淨
觀調伏心已。方能引生共相作意。從此無
間聖道現前。依此傳傳密意故。說不淨觀
俱行修念等覺分。有餘復言。唯從共相作意
無間聖道現前。聖道無間亦唯能起共相作
意。若爾有依未至定等三地證入正性離生。
聖道無間可生欲界共相作意。若依第二第
三第四靜慮證入正性離生。聖道無間起何
作意。非起欲界共相作意。以極遠故。非於
彼地已有曾得共相作意。異於曾得順決
擇分。非諸聖者順決擇分可復現前。非得
果已可重發生加行道故。若謂有別共相
作意。順決擇分俱時已修。由繫屬彼是彼
類故。如觀諸行皆是無常。觀一切法皆是
非我涅槃寂靜。聖道無間引彼現前。毘婆沙
師不許此義。違正理故。若依未至定得
阿羅漢果後出觀心或即彼地或是欲界。依
無所有處得阿羅漢果後出觀心或即彼
地或是有頂。若依餘地得阿羅漢果後出
觀心唯自非餘地。於欲界中有三作意。一
聞所成。二思所成。三生所得。色界亦有三種
作意。一聞所成。二修所成。三生所得。無思
所成。舉心思時即入定故。無色唯有二種
作意。一修所成。二生所得。此中五種作意無
間聖道現前。除生所得聖道。繫屬加行心
故。聖道無間亦得發生。欲界生得以明利
故。於前所說十二心中何心現前幾心可得。
頌曰。

「　三界染心中
　得六六二種
　色善三學四
　餘皆自可得」


論曰。欲界染心正現前位。十二心內容得
六心。彼先不成今得成故。由疑續善及界
退還。欲界善心爾時名得。由起惑退及界
退還得欲二心。不善有覆及得色界一有
覆心。由起惑退得無色界一有覆心。及得
學心。故名得六。色界染心正現前位。十二
心內亦得六心。由界退還得欲界一無覆
無記及色界三。色界染心亦由退得。由起
惑退得無色界一有覆心。及得學心。故名
得六。無色染心正現前位。十二心內唯得
二心。由起惑退得彼染心。及得學心。故
名得二。色界善心正現前位。十二心內容
得三心。謂彼善心及欲色界無覆無記。由
昇進故。若有學心正現前位。十二心內容
得四心。謂有學心及欲色界無覆無記并無
色善。由初證入正性離生。及由聖道離欲
色染。餘謂前說染等心餘。不說彼心正現前
位得心差別。應知彼心正現前位。唯自可
得。有餘於此總說。頌曰。

「　慧者說染心
　現起時得九
　善心中得六
　無記唯無記」


於善心中應言得七。謂由正見續善根
時。欲界善心起位名得。離欲界染究竟
位中。頓得欲色無覆無記。得色無色三摩
地時。彼二善心說名為得。初入離生位證
阿羅漢時。學無學心說名為得。餘准前釋
應知其相。為攝前義。復說頌言。

「　由託生入定
　及離染退時
　續善位得心
　非先所成故」

《說一切有部俱舍論》卷第七


《阿毘達磨俱舍論》卷第八

尊者世親造
三藏法師玄奘奉　詔譯

* 分別世品第三之一

已依三界分別心等。今次應說。三界是何。
各於其中處別有幾。頌曰。

「　地獄傍生鬼
　人及六欲天
　名欲界二十
　由地獄洲異
　此上十七處
　名色界於中
　三靜慮各三
　第四靜慮八
　無色界無處
　由生有四種
　依同分及命
　令心等相續」


論曰。地獄等四及六欲天并器世間。是名欲
界。六欲天者。一四大王眾天。二三十三
天。三夜摩天。四覩史多天。五樂變化天。
六他化自在天。如是欲界處別有幾。地獄
洲異故成二十八大地獄名地獄異。一等活
地獄。二黑繩地獄。三眾合地獄。四號叫
地獄。五大叫地獄。六炎熱地獄。七大熱
地獄。八無間地獄。言洲異者。謂四大洲。一
南贍部洲。二東勝身洲。三西牛貨洲。四北
俱盧洲。如是十二并六欲天傍生餓鬼處成
二十。若有情界從自在天至無間獄。若器
世界乃至風輪皆欲界攝。此欲界上處有十
七。謂三靜慮處各有三。第四靜慮處獨有
八。器及有情總名色界。第一靜慮處有三者。
一梵眾天。二梵輔天。三大梵天。第二靜
慮處有三者。一少光天。二無量光天。三
極光淨天。第三靜慮處有三者。一少淨天。
二無量淨天。三遍淨天。第四靜慮處有八
者。一無雲天。二福生天。三廣果天。四無
煩天。五無熱天。六善現天。七善見天。八
色究竟天。迦濕彌羅國諸大論師皆言。色
界處但有十六。彼謂。即於梵輔天處有高
臺閣。名大梵天。一主所居非有別地。如
尊處座四眾圍繞。無色界中都無有處。以
無色法無有方所。過去未來無表無色不
住方所。理決然故。但異熟生差別有四。一
空無邊處。二識無邊處。三無所有處。四
非想非非想處。如是四種名無色界。此四
非由處有上下。但由生故勝劣有殊。復如
何知彼無方處。謂於是處得彼定者。命終
即於是處生故。復從彼沒生欲色時。即於
是處中有起故。如有色界一切有情要依色
身心等相續。於無色界受生有情。以何為
依心等相續。對法諸師說。彼心等依眾同分
及與命根而得相續。若爾有色有情心等何
不但依此二相續。有色界生此二劣故。無
色此二因何故強。彼界二從勝定生故。由
彼等至能伏色想。若爾於彼心等相續。但
依勝定何用別依。又今應說。如有色界受
生有情同分命根依色而轉。無色此二以何
為依。此二更互相依而轉。有色此二何不相
依。有色界生此二劣故。無色此二因何故強。
彼界此二種從勝定生故。前說彼定能伏色
想。是則還同心相續難。或心心所唯互相依
故。經部師說。無色界心等相續無別有依。
謂若有因未離色愛引起心等。所引心等
與色俱生。依色而轉。若因於色已得離愛。
厭背色故。所引心等非色俱生不依色轉。
何故名為欲等三界。能持自相故名為界。
或種族義如前已釋。欲所屬界說名欲界。色
所屬界說名色界。略去中言故作是說。如
胡椒飲如金剛環。於彼界中色非有故名
為無色。所言色者。是變礙義。或示現義。彼
體非色立無色名。非彼但用色無為體。無
色所屬界說名無色界。略去中言喻如前
說。又欲之界名為欲界。此界力能任持欲
故。色無色界應知亦然。此中欲言為說何
法略說段食婬所引貪。如經頌言。

「　世諸妙境非真欲
　真欲謂人分別貪
　妙境如本住世間
　智者於中已除欲」


邪命外道便詰尊者舍利子言。

「　若世妙境非真欲
　說欲是人分別貪
　比丘應名受欲人
　起惡分別尋思故」


時舍利子反質彼言。

「　若世妙境是真欲
　說欲非人分別貪
　汝師應名受欲人
　恒觀可意妙色故」


若法於彼三界現行。此法即說三界繫不。
不爾。云何於中隨增三界貪者是三界繫。
此中何法名三界貪。謂三界中各隨增者。今
此所言同縛馬答。猶如有問縛馬者誰。答
言馬主。即彼復問馬主是誰。答言縛者。如
是二答皆不令解。今此所言不同彼答。謂
於前說欲界諸處未離貪者貪名欲貪。此
所隨增名欲界繫。於前所說色無色中隨
其所應當知亦爾。或不定地貪名欲貪。此
所隨增名欲界繫。諸靜慮地貪名色貪。此
所隨增名色界繫。諸無色地貪名無色貪。
此所隨增名為無色界繫。於欲化心上如
何起欲貪。從他所聞。或自退失生愛味故。
或觀化者自在勢力於彼化心生貪愛故。
若心能化香味二法。此能化心是欲界繫。色
界心不能化作香味故。如是三界唯有一
耶。三界無邊如虛空量。故雖無有始起有
情。無量無邊佛出於世。一一化度無數有情
令證無餘般涅槃界而不窮盡猶若虛空。
世界當言云何安住。當言傍住故。契經
言。譬如天雨滴如車軸。無間無斷從空下
澍。如是東方無間無斷無量世界或壞或成。
如於東方。南西北方亦復如是。不說上下。
有說亦有上下二方。餘部經中說十方故。
色究竟上復有欲界。於欲界下有色究竟。
若有離一欲界貪時。諸欲界貪皆得滅離。
離色無色應知亦爾。依初靜慮起通慧
時。所發神通但能往至自所生界梵世非餘。
所餘通慧應知亦爾。已說三界。五趣云何。
頌曰。

「　於中地獄等
　自名說五趣
　唯無覆無記
　有情非中有」


論曰。於三界中說有五趣。即地獄等如
自名說。謂前所說地獄傍生鬼及人天是
名五趣。唯於欲界有四趣全。三界各有天
趣一分。為有三界非趣所攝。而於界中說
有五趣。有謂善染外器中有雖是界性而
非趣攝。五趣體唯無覆無記。若異此者趣
應相雜。於一趣中具有五趣業煩惱故。五
趣唯是有情數攝。體非中有。施設足論作
如是說。四生攝五趣非五攝四生。不攝者
何。所謂中有。法蘊足論亦作是言。眼界云
何。謂四大種所造淨色是眼。眼根眼處眼界
地獄傍生鬼人天趣修成中有。契經亦簡中
有異趣。是何契經。謂七有經。彼說七有。謂
地獄有傍生有餓鬼有天有人有業有中有。
彼經中說五趣及因并趣方便。故趣唯是無
覆無記其理極成。簡業有因異諸趣故。迦
濕彌羅國誦如是契經。尊者舍利子作是
言。具壽。若有地獄諸漏現前故造作增長
順地獄受業。彼身語意曲穢濁故於㮏落迦
中受五蘊異熟。異熟起已名那落迦。除五
蘊法彼那落迦都不可得。故趣唯是無覆無
記若如是者。品類足論當云何通。彼說五
趣一切隨眠所隨增故。彼說五趣續生心中
容有五部一切煩惱趣及入心。總說為趣。
無相違失。譬如村落及村落邊總名村落。
有說。趣體亦通善染。然七有經簡業有者。
非別說故定非彼攝。如五濁中煩惱與見
別說為濁。非別說故。彼見定非煩惱所攝。
如是業有雖亦是趣。為顯趣因。是故別說。
若爾中有亦應是趣。不爾。趣義不相應故。
趣謂所往不可說言中有是所往。即死處
生故。若爾無色亦應非趣。即於死處而受
生故。既爾中有名中有故不應名趣。二趣
中故名為中有。此若趣攝非中間故。是則
不應說名中有。然彼尊者舍利子言異熟
起已名地獄者。說異熟起方名地獄。非說
地獄唯是異熟。然復說言除五蘊法彼那
落迦不可得者。為遮實有能往諸趣補
特伽羅故作是說。非遮餘蘊故作是言。
毘婆沙師說。趣唯是無覆無記。有說。一向是
異熟生。有餘師言。亦通長養。即於三界及
五趣中。如其次第識住有七。其七者何頌
曰。

「　身異及想異
　身異同一想
　翻此身想一
　并無色下三
　故識住有七
　餘非有損壞」


論曰。契經中說。有色有情身異想異如人一
分天。是第一識住。一分天者。謂欲界天及初
靜慮除劫初起。言身異者。謂彼色身種種
顯形狀貌異故。彼由身異。或有異身故彼
有情說名身異。言想異者。謂彼苦樂不苦
不樂想差別故。彼由想異。或有異想故彼
有情說名想異。有色有情身異想一如梵眾
天謂劫初起。是第二識住。所以者何。以劫
初起。彼諸梵眾起如是想。我等皆是大梵所
生。大梵爾時亦起此想。是諸梵眾皆我所
生。同想一因故名想一。大梵王身其量高
廣。容貌威德言語光明衣冠等事。一一皆與
梵眾不同故名身異。經說。梵眾作是念言。
我等曾見如是有情長壽久住。乃至起願。云
何當令諸餘有情生我同分。於彼正起此
心願時。我等便生彼同分內。梵眾何處曾
見梵王。有餘師言。住極光淨。從彼天沒來
生此故。云何今時不得第二靜慮。而能憶
念彼地宿住事耶。若彼已得第二靜慮。云何
緣大梵猶起戒禁取。有餘師說。住中有中。
彼住中有中無長時住義。以於受生無障
礙故。如何梵眾可作念言。我等曾見如是
有情長壽久住。是故梵眾即住自天憶念此
生前所更事。謂先見彼長壽久住。後重見時
起如是念。有色有情身一想異如極光淨天。
是第三識住。此中舉後兼以攝初。應知具
攝第二靜慮。若不爾者。彼少光天無量光天
何識住攝。彼天顯形狀貌不異故名身一。樂
非苦樂二想交參故名想異。傳說。彼天厭根
本地喜根已起近分地捨根現前。厭近分
地捨根已起根本地喜根現前。如富貴人
厭欲樂已便受法樂。厭法樂已復受欲樂。
豈不遍淨想亦應然。非遍淨天曾有厭樂。
以樂寂靜曾無厭時。喜則不然擾動心
故。經部師說。有餘契經釋彼天中有想異
義。謂極光淨有天新生。未善了知世間成
壞。彼見下地火焰洞然。見已便生驚怖厭
離。勿彼火焰燒盡梵宮令彼皆空上侵我
處。彼極光淨有舊生天。已善了知世間成
壞。便慰喻彼驚怖天言。淨仙淨仙。勿怖
勿怖。昔彼火焰燒盡梵宮。令其皆空即
於彼滅。彼於火焰有來不來想及怖不怖
想故名想異。非由有樂非苦樂想有交
參故得想異名。有色有情身一想一如遍淨
天。是第四識住。唯有樂想故名想一。初靜
慮中由染污想故言想一。第二靜慮由二
善想故言想異。第三靜慮由異熟想故言
想一。下三無色名別。如經即三識住是名為
七。此中何法名為識住。謂彼所繫五蘊四
蘊。如其所應是名識住。所餘何故非識住
耶。於餘處皆有損壞識法故。餘處者何。
謂諸惡處第四靜慮及與有頂。所以者何。由
彼處有損壞識法故非識住。何等名為損
壞識法。謂諸惡處有重苦受能損於識。第
四靜慮有無想定及無想事。有頂天中有
滅盡定能壞於識令相續斷故非識住。復
說。若處餘處有情心樂來止。若至於此不
更求出。說名識住。於諸惡處二義俱無。第
四靜慮心恒求出。謂諸異生求入無想。若
諸聖者樂入淨居或無色處。若淨居天樂證
寂滅。有頂昧劣故非識住。如是分別七識
住已。因茲復說九有情居。其九者何。頌曰。

「　應知兼有頂
　及無想有情
　是九有情居
　餘非不樂住」


論曰。前七識住及第一有無想有情。是名為
九。諸有情類唯於此九欣樂住故。立有情
居。餘處皆非。不樂住故。言餘處者。謂諸惡
處。非有情類自樂居中。惡業羅剎逼之令
住故。彼如牢獄不立有情居。第四靜慮除
無想天。餘非有情居。如識住中釋。前所引
經說七識住。復有餘經說四識住。其四者
何。頌曰。

「　四識住當知
　四蘊唯自地
　說獨識非住
　有漏四句攝」


論曰。如契經言。識隨色住。識隨受住。識隨
想住。識隨行住。是名四種。如是四種其體
云何。謂隨次第有漏四蘊。又此唯在自地
非餘。識所依著名識住故。非於異地色
等蘊中識隨愛力依著於彼。如何不說
識為識住。由離能住立所住故。非能住
識可名所住。如非即王可名王座。或若有
法識所乘御如人船理說名識住。非識即
能乘御自體。是故不說識為識住。毘婆沙
師所說如是。若爾何故餘契經言。於識食
中有喜有染。有喜染故識住其中識所乘
御。又如何言前七識住五蘊為體。雖有是
說。而於生處所攝蘊中不別分析。總生喜
染故。識轉時亦名識住。非獨說識。然色等
蘊一一能生種種喜染令識依著。獨識不
然故言非住。是故於此四識住中識非識
住。於餘可說。又佛意說。此四識住猶如良
田。總說一切有取諸識猶如種子。不可種
子立為良田。仰測世尊教意如是。又法與
識可俱時生為識良田。可立識住。識蘊不
爾。故非識住。如是所說七種四種識住雖
殊而皆有漏。為七攝四四攝七耶。非遍相
攝。可為四句。謂審觀察應知二門體互寬
陿得成四句。或有七攝非四攝等。第一句
者。謂七中識。第二句者。謂諸惡處第四靜慮
及有頂中除識餘蘊。第三句者。七中四蘊。第
四句者。謂除前相。於前所說諸界趣中。應
知其生略有四種。何等為四。何處有何。頌
曰。

「　於中有四生
　有情謂卵等
　人傍生具四
　地獄及諸天
　中有唯化生
　鬼通胎化二」


論曰。謂有情類卵生胎生濕生化生。是名為
四。生謂生類。諸有情中雖餘類雜而生類
等。云何卵生。謂有情類生從卵㲉是名卵
生。如鵝孔雀鸚鵡鴈等。云何胎生。謂有情類
生從胎藏是名胎生。如象馬牛猪羊驢等。
云何濕生。謂有情類生從濕氣是名濕生。
如虫飛蛾蚊蚰蜒等。云何化生。謂有情類
生無所託是名化生。如那落迦天中有等。
具根無缺支分頓生。無而欻有故名為化。人
傍生趣各具四種。人卵生者。謂如世羅
鄔波世羅生從鶴卵。鹿母所生三十二子。
般遮羅王五百子等。人胎生者。如今世人。
人濕生者。如曼馱多遮盧鄔波遮盧。
鴿鬘菴羅衛等。人化生者。唯劫初人。傍生
三種共所現見。化生如龍揭路荼等。一切地
獄諸天中有皆唯化生。鬼趣唯通胎化二種。
鬼胎生者。如餓鬼女白目連云。

「　我夜生五子
　隨生皆自食
　晝生五亦然
　雖盡而無飽」


一切生中何生最勝。應言最勝唯是化生。若
爾何緣後身菩薩得生自在而受胎生。現
受胎生有大利故。謂為引導諸大釋種親
屬相因令入正法。又引餘類令知菩薩是
輪王種生敬慕心。因得捨邪趣於正法。又
令所化生增上心。彼既是人。能成大義。我
曹亦爾。何為不能因發正勤專修正法。
又若不爾族姓難知。恐疑幻化為天為鬼。
如外道論矯設謗言。過百劫後當有大幻
出現於世噉食世間。故受胎生息諸疑謗。
有餘師說。為留身界故受胎生。令無量人
及諸異類一興供養千返生天及證解脫。
若受化生無外種故。身纔殞逝無復遺形。
如滅燈光即無所見。若人信佛有持願
通能久留身。此不成釋因論生論。若化生
身如滅燈光死無遺者。何故契經說化生
揭路荼取化生龍為充所食。以不知故
為食取龍。不說充飢。斯有何失。或龍未
死暫得充飢。死已還飢。暫食何咎。於四生
內何者最多。唯化生。何以故。三趣少分及二
趣全一切中有皆化生故。此中何法說名中
有。何緣中有非即名生。頌曰。

「　死生二有中
　五蘊名中有
　未至應至處
　故中有非生」


論曰。於死有後在生有前。即彼中間有自
體起。為至生處故起此身。二趣中間故
名中有。此身已起何不名生。生謂當來所
應至處。依所至義建立生名。此中有身其
體雖起而未至彼。故不名生。何謂當來所
應至處。所引異熟究竟分明。是謂當來所應
至處。有餘部說。從死至生處容間絕。故無
中有。此不應許。所以者何。依理教故。理教
者何。頌曰。

「　如穀等相續
　處無間續生
　像實有不成
　不等故非譬
　一處無二並
　非相續二生
　說有健達縛
　及五七經故」


論曰。且依正理中有非無。現見世間相續
轉法。要處無間剎那續生。且如世間穀等
相續。有情相續理亦應然。剎那續生處必無
間。豈不現見有法續生而於其中處亦有
間。如依鏡等從質像生。如是有情死有生
有。處雖有間何妨續生。實有諸像理不成
故。又非等故為喻不成。謂別色生說名為
像。其體實有理所不成。設成非等。故不成
喻。言像不成故非喻者。以一處所無二並
故。謂於一處鏡色及像並見現前。二色不
應同處並有。依異大故。又陿水上兩岸色
形。同處一時俱現二像。居兩岸者互見分
明。曾無一處並見二色。不應謂此二色俱
生。又影與光未嘗同處。然曾見鏡懸置影
中。光像顯然現於鏡面。不應於此謂二並
生。或言一處無二並者。鏡面月像謂之為
二。近遠別見如觀井水。若有並生如何別
見。故知諸像於理實無。然諸因緣和合勢力
令如是見。以諸法性功能差別難可思議。
已辯不成所以非喻。言非等故亦非喻者。
以質與像非相續故。謂質與像非一相續。
唯依鏡等有像現故。像與本質俱時有故。
如死生有是一相續前後無間餘處續生。質
像相望無此相續。以不相似故不成喻。又
所現像由二生故。謂二緣故諸像得生。一者
本質。二者鏡等。二中勝者像依彼生。生有無
容由二緣起。唯有死有無別勝依。故所
引喻非等於法。亦不可說以外非情精血
等緣為勝依性。由化生者空中欻生。於中
計何為勝依性。已依正理對破彼宗從死
至生處容間絕。是故中有決定非無。次依
聖教證有中有。謂契經言。有有七種。即五
趣有業有中有。若此契經彼部不誦。豈亦不
誦健達縛經。如契經言。入母胎者要由三
事俱現在前。一者母身是時調適。二者父母
交愛和合。三健達縛正現在前。除中有身
何健達縛。前蘊已壞何現在前。若此契經彼
亦不誦。復云何釋掌馬族經。如彼經言。汝
今知不。此健達縛正現前者。為婆羅門。為
剎帝利。為是吠舍。為戍達羅。為東方來。為
南西北。前蘊已壞不可言來。此所言來固
唯中有。若復不誦如是契經。五不還經當
云何釋。如契經說。有五不還。一者中般。二
者生般。三無行般。四有行般。五者上流。中有
若無何名中般。有餘師執。有天名中。住彼
般涅槃。是故名中般。是則應許有生等天。
既不許然故執非善。又經說有七善士趣。
謂於前五中般分三。由處及時近中遠
故。譬如札火小星迸時纔起近即滅。初善士
亦爾。譬如鐵火小星迸時起至中乃滅。二善
士亦爾。譬如鐵火大星迸時遠未墮而滅。三
善士亦爾。非彼所執別有中天。有此時處
三品差別。故彼所執定非應理。有餘復說。
或壽量中間。或近天中間。斷餘煩惱成阿
羅漢。是名中般。由至界位或想或尋而般
涅槃。故有三品。或取色界眾同分已即般
涅槃。是名第一。從是次後受天樂已方般
涅槃。是名第二。復從此後入天法會乃般
涅槃。是名第三。入法會已復經多時方般
涅槃。是名生般。或減多壽方般涅槃。非
創生時故名生般。如是所說與火星喻皆
不相應。所以者何。以彼處行無差別故。又
無色界亦應說有中般涅槃。由彼亦有壽
量中間般涅槃故。然不說彼有中般者。如
嗢拕南伽他中說。

「　總集眾聖賢
　四靜慮各十
　三無色各七
　唯六謂非想」


故彼所執皆是虛妄。若復不誦如是等經。
無上法王久已滅度。諸大法將亦般涅槃。聖
教支離已成多部。其於文義異執交馳。取
捨任情于今轉盛。哀哉汝等固守愚迷違
理拒教。可傷之甚。諸有馮前理教為量。
中有於彼實有極成。若爾云何契經中說造
極惡業度使魔羅。現身顛墜無間地獄。此
經意說。彼命未捨。地獄猛焰已燒其身。因
此命終受彼中有。乘茲仍墮無間地獄。由
彼惡業勢力增強。不待命終苦相已至。先受
現受後受生受。何故經說。一類有情於五無
間業作及增長已。無間必定生那落迦。此經
意遮彼往異趣。及顯彼業定順生受。若但
執文。應要具五方生地獄。非隨闕一。或
餘業因便成大過。又言。無間生那落迦。應
作即生不待身壞。或誰不許中有是生。那
落迦名亦通中有。死有無間中有起時亦得
名生。生方便故。經言無間生那落迦。不言
爾時即是生有。若爾。經頌復云何通。如經頌
言。

「　再生汝今過盛位
　至衰將近琰魔王
　欲往前路無資糧
　求住中間無所止」


若有中有。如何世尊言彼中間無有所止。
此頌意顯彼於人中速歸磨滅無暫停義。
或彼中有為至所生亦無暫停。行無礙故。
寧知經意如此非餘。汝復焉知。如餘非此。
二責既等。何乃偏徵。二釋於經並無違害。
如何偏證中有是無。凡引證言理無異趣。此
有異趣為證不成。
《說一切有部俱舍論》卷第八



《阿毘達磨俱舍論》卷第九

尊者世親造
三藏法師玄奘奉　詔譯
分別世品第三之二

當往何趣。所起中有形狀如何。頌曰。

「　此一業引故
　如當本有形
　本有謂死前
　居生剎那後」


論曰。若業能引當所往趣。彼業即招能往中
有。故此中有若往彼趣。即如所趣當本有
形。若爾於一狗等腹中容有五趣中有頓
起。既有地獄中有現前。如何不能焚燒母
腹。彼居本有亦不恒燒。如暫遊園。況在
中有。設許能燒如不可見亦不可觸。以
中有身極微細故。所難非理。諸趣中有雖
居一腹非互觸燒。業所遮故。欲中有量雖
如小兒年五六歲而根明利。菩薩中有如
盛年時形量周圓具諸相好。故住中有將
入胎時照百俱胝四大洲等。若爾何故菩
薩母夢中見白象子來入己右脇。此吉瑞相
非關中有。菩薩久捨傍生趣故。如訖栗
枳王夢所見十事。

「　謂大象井􂌞
　栴檀妙園林
　小象二獼猴
　廣堅衣鬪諍」


如是所夢。但表當來餘事先兆。非如所見。
又諸中有從生門入。非破母腹而得入
胎。故雙生者前小後大。法善現說復云何
通。

「　白象相端嚴
　具六牙四足
　正知入母腹
　寢如仙隱林」


不必須通。非三藏故。諸諷頌言。或過實
故。若必須通如菩薩母所見夢相。造頌無
失。色界中有量圓滿如本有。與衣俱生。慚
愧增故。菩薩中有亦與衣俱。鮮白苾芻尼由
本願力故。彼於世世有自然衣。恒不離身
隨時改變。乃至最後般涅槃時。即以此衣
纏屍焚葬。所餘欲界中有無衣。由皆增長
無慚愧故。所似本有其體是何。謂死有前
生有後蘊。總說有體是五取蘊。於中位別分
析為四。一者中有。義如前說。二者生有。謂
於諸趣結生剎那。三者本有。除生剎那死
前餘位。四者死有。謂最後念。次中有前。有
色有情具足四有。若在無色中闕具三。已
說形量。餘義當辯。頌曰。

「　同淨天眼見
　業通疾具根
　無對不可轉
　食香非久住
　倒心趣欲境
　濕化染香處
　天首上三橫
　地獄頭歸下」


論曰。此中有身同類相見。若有修得極淨天
眼。亦能得見。諸生得眼皆不能觀。以極細
故。有餘師說。天中有眼具足能見。五趣中有。
人鬼傍生地獄中有見四三二一。謂自下除
上。一切通中業通最疾。𣣋虛自在是謂通
義。通由業得名為業通。此通勢用速故名
疾。中有具得最疾業通。上至世尊無能遮
抑。以業勢力最強盛故。一切中有皆具五
根。對謂對礙。此金剛等所不能遮故名無
對。曾聞析破炎赤鐵團見於其中有蟲
生故。應往彼趣中有已生。一切種力皆不
能轉。謂不可令人中有沒餘中有起。餘
類亦然。為往彼趣中有已起。但應往彼。定
不往餘。欲中有身資段食不。雖資段食
然細非麁。其細者何。謂唯香氣。由斯故得
健達縛名。諸字界中義非一故。而音短者如
設建途及羯建途。略故無過。諸少福者唯
食惡香。其多福者好香為食。如是中有為
住幾時。大德說言。此無定限。生緣未合中
有恒存。由彼命根非別業引。與所趣人等
眾同分一故。若異此者中有命根最後滅時
應立死有。設有肉聚等妙高山。至夏雨時
變成虫聚。應言諸中有漸待此時。為說從
何方頓來至此。雖無經論誠文判釋。然依
正理應作是言。有雜類生數無邊際貪著
香味壽量短促。彼諸有情因嗅此氣貪香
味故俱時命終。由愛覺先感虫身業同時
於此受細虫身。或多有情應俱生此。多緣
未合住中有中。今遇多緣方頓生此。應俱
生者定不異時。如有能招轉輪王業。要
至人壽八萬歲時或過此時方頓與果。非
於餘位。此亦應然。故世尊言。諸有情類業果
差別不可思議。尊者世友言。此極多七日。若
生緣未合。便數死數生。有餘師言。極七七
日。毘婆沙說。此住少時。以中有中樂求生
有故非久住。速往結生。其有生緣未即和
合。若定此處此類應生。業力即令此緣和
合。若非定託此和合緣。便即寄生餘處餘
類。有說轉受相似類生。且如家牛及狗熊
馬欲增次屬夏秋冬春。野牛野干羆驢無
定。前四中有若不遇時。如次轉生後四同
類。豈不中有必無與生眾同分別。一業引
故。如何可言轉受相似。

如是中有為至所生。先起倒心馳趣欲境。
彼由業力所起眼根雖住遠方能見生處
父母交會而起倒心。若男緣母起於男欲。
若女緣父起於女欲。翻此緣二俱起瞋心。
故施設論有如是說。時健達縛於二心中
隨一現行。謂愛或恚。彼由起此二種倒心。
便謂己身與所愛合。所憎不淨泄至胎時。
謂是已有便生喜慰。從茲蘊厚中有便沒
生有起已名已結生。若男處胎依母右脇
向背蹲坐。若女處胎依母左脇向腹而住。
若非男女住母胎時。隨所起貪如應而住。
必無中有非女非男。以中有身必具根故。
由處中有或女或男故入母胎隨應而住。
後胎增長或作不男。於此義中復應思擇。
為由業力精血大種即成根依。為業別生
根依大種依精血住。有言。精血即成根依
謂前無根中有俱滅。後有根者無間續生。如
種與芽滅生道理。由斯初位名羯剌藍。
亦妙順成此經文句。父母不淨生羯剌藍。
又告苾芻。汝等長夜執受血滴增羯吒
私。有餘師言。別生大種。如依葉糞別有
虫生。不淨聚中生羯剌藍。故說父母不淨
生羯剌藍。故與彼經無相違失。如是且
說胎卵二生。餘隨所應今次當說。若濕生
者染香故生。謂遠嗅知生處香氣便生愛
染往彼受生。隨業所應香有淨穢。若化生
者染處故生。謂遠觀知當所生處。便生愛
染往彼受生。隨業所應處有淨穢。豈於地
獄亦生愛染。由心倒故起染無失。謂彼
中有。或見自身冷雨寒風之所逼切。見熱
地獄火焰熾然。情欣煖觸投身於彼。或見
自身熱風盛火之所逼害。見寒地獄心欲
清涼投身於彼。先舊諸師作如是說。由見
先造感彼業時己身伴類馳往赴彼。又天
中有首正上升如從坐起。人鬼傍生中有
行相還如人等。地獄中有頭下足上顛墜其
中。故伽他說。

「　顛墜於地獄
　足上頭歸下
　由毀謗諸仙
　樂寂修苦行」


前說倒心入母胎藏。一切中有皆定爾耶。不
爾。經言。入胎有四。其四者何。頌曰。

「　一於入正知
　二三兼住出
　四於一切位
　及卵恒無知
　前三種入胎
　謂輪王二佛
　業智俱勝故
　如次四餘生」


論曰。有諸有情。多集福業勤修念慧。故死
生時念力所持正知無亂。於中或有正知
入胎。或有正知住胎兼入。或正知出兼知
入住。兼言為顯後必帶前。有諸有情福智
俱少。入住出位皆不正知。入不正知住出
必爾。順結頌法故逆說四。諸卵生者入胎
等位皆恒無知。如何卵生從卵而出言入胎
藏。以卵生者先必入胎。或據當來名卵生
者。如契經說造作有為。世間亦言煮飯
磨􂌞故說卵生入胎無失。云何三位正不
正知。且諸有情若福微薄入母胎位起倒
想解。見大風雨毒熱嚴寒或大軍眾聲威亂
逼。遂見自入密草稠林葉窟茅廬投樹
牆下。住時見已住在此中。出位見身從此
處出。若福增多入母胎位起倒想解。自見
己身入妙園林升花臺殿居勝床等。住出
如前。是謂三時不正知者。若於三位皆能
正知。於入等時無倒想解。謂入胎位知自
入胎。住出胎時自知住出。又別顯示四入
胎者。且前三種謂轉輪王獨覺大覺。如其
次第。初入胎者。謂轉輪王。入位正知非住非
出。二入胎者。謂獨勝覺。入住正知非於出
位。三入胎者。謂無上覺。入住出位皆能正知。
此初三人以當名顯。何緣如是三品不同。
由業智俱如次勝故。第一業勝。謂轉輪王
宿世曾修廣大福故。第二智勝。謂獨勝覺久
習多聞。勝思擇故。第三俱勝。謂無上覺。曠
劫修行勝福智故。除前三種餘胎卵生福
智俱劣合成第四。此中外道執我者言。若
許有情轉趣餘世。即我所執有我義成。今為
遮彼。頌曰。

「　無我唯諸蘊
　煩惱業所為
　由中有相續
　入胎如燈焰
　如引次第增
　相續由惑業
　更趣於餘世
　故有輪無初」


論曰。汝等所執我為何相。能捨此蘊能續
餘蘊。內用士夫此定非有如色眼等不可
得故。世尊亦言。有業有異熟作者不可
得。謂能捨此蘊及能續餘蘊。唯除法假。法
假謂何。依此有彼有。此生故彼生。廣說緣
起。若爾何等我非所遮。唯有諸蘊。謂唯於
蘊假立我名非所遮遣。若爾應許諸蘊即
能從此世間轉至餘世。蘊剎那滅於輪轉
無能。數習煩惱業所為故。令中有蘊相續
入胎。譬如燈焰雖剎那滅。而能相續轉至
餘方。諸蘊亦然。名轉無失。故雖無我而由
惑業諸蘊相續入胎義成。如業所引次第
轉增諸蘊相續。復由煩惱業力所為轉趣
餘世。謂非一切所引諸蘊增長相續脩促量
齊。引壽業因有差別故。隨能引業勢力增
徵。齊爾所時次第增長。云何次第。如聖說
言。

「　最初羯剌藍
　次生頞部曇
　從此生閉尸
　閉尸生鍵南
　次鉢羅奢佉
　後髮毛爪等
　及色根形相
　漸次而轉增」


謂母腹中分位有五。一羯剌藍位。二頞部
曇位。三閉尸位。四鍵南位。五鉢羅奢佉位。此
胎中箭漸次轉增。乃至色根形相滿位。由業
所起異熟風力轉胎中箭令趣產門。如強
糞團過量閟澁。從此轉墮劇苦難任。其
母或時威儀飲食執作過分。或由其子宿罪
業力死於胎內。時有女人或諸醫者。妙通
產法善養嬰兒。溫以穌油睒未梨汁用塗
其手執小利刀。內如糞坑最極猥賤雜
穢充塞。黑闇所居無量千虫之所依止。常
流惡汁恒須對治。精血垢膩潰爛臭滑。不
淨流溢鄙穢叵觀。穿漏薄皮以覆其上。宿
業所引。身瘡孔中分解肢節牽出於外。然
此胎子乘宿所為順後受業所趣難了。或
復無難安隱得生。體如新瘡細軟難觸。或
母愛子或餘女人以如刀灰麁澁兩手執
取洗拭而安處之。次含清酥飲以母乳漸
令習受細麁飲食。次第轉增至根熟位。復
起煩惱積集諸業。由此身壞。復有如前中
有相續更趣餘世。如是惑業為因故生。生
復為因起於惑業。從此惑業更復有生。故
知有輪旋環無始。若執有始始應無因。始
既無因餘應自起。現見芽等因種等生。由
處及時俱決定故。又由火等熟變等生。由
此定無無因起法。說常因論如前已遣。是
故生死決定無初。然有後邊由因盡故。生
依因故。因滅壞時生果必亡。理定應爾。如
種滅壞芽必不生。如是蘊相續說三生為
位。頌曰。

「　如是諸緣起
　十二支三際
　前後際各二
　中八據圓滿」


論曰。十二支者。一無明二行三識四名色五
六處六觸七受八愛九取十有十一生十二老
死。言三際者。一前際二後際三中際。即是
過未及現三生。云何十二支於三際建立。謂
前後際各立二支。中際八支。故成十二。無
明行在前際。生老死在後際。所餘八在中
際。此中際八一切有情此一生中皆具有不。
非皆具有。若爾何故說有八支。據圓滿者。
此中意說。補特伽羅歷一切位名圓滿者。
非諸中夭及色無色。但據欲界補特伽羅。
大緣起經說具有故。彼說。佛告阿難陀言。
識若不入胎得增廣大不。不也世尊。乃至
廣說。有時但說二分緣起。一前際攝。二後際
攝。前七支前際攝。謂無明乃至受。後五支後
際攝。謂從愛至老死。前後因果二分攝故。
無明等支何法為體。頌曰。

「　宿惑位無明
　宿諸業名行
　識正結生蘊
　六處前名色
　從生眼等根
　三和前六處
　於三受因異
　未了知名觸
　在婬愛前受
　貪資具婬愛
　為得諸境界
　遍馳求名取
　有謂正能造
　牽當有果業
　結當有名生
　至當受老死」


論曰。於宿生中諸煩惱位至今果熟總謂
無明。彼與無明俱時行故。由無明力彼現
行故。如說王行非無導從王俱勝故總謂
王行。於宿生中福等業位至今果熟總得
行名。初句位言流至老死。於母胎等正結
生時一剎那位五蘊名識。結生識後六處生
前中間諸位總稱名色。此中應說四處生
前而言六者據滿立故。眼等已生至根境
識未和合位得六處名。已至三和未了
三受因差別位總名為觸。已了三受因差
別相未起婬貪此位名受。貪妙資具婬愛
現行未廣追求此位名愛。為得種種上
妙境界周遍馳求。此位名取。因馳求故
積集能牽當有果業此位名有。由是業
力從此捨命正結當有此位名生。當有
生支即如今識生剎那後漸增乃至當來受
位總名老死。如是老死即如今世名色六
處觸受四支。辯十二支體別如是。又諸緣
起差別說四。一者剎那。二者連縛。三者
分位。四者遠續。云何剎那。謂剎那頃由貪
行殺具十二支。癡謂無明。思即是行。於諸
境事了別名識。識俱三蘊總稱名色。住名
色根說為六處。六處對餘和合有觸。領觸
名受。貪即是愛。與此相應諸纏名取。所起
身語二業名有。如是諸法起即名生。熟變
名老滅壞名死。復有說者。剎那連縛如品
類足。俱遍有為。十二支位所有五蘊皆分
位攝。即此懸遠相續無始說名遠續。世尊於
此意說者何。頌曰。

「　傳許約位說
　從勝立支名」


論曰。傳許。世尊唯約分位說諸緣起有十
二支。若支支中皆具五蘊。何緣但立無明等
名。以諸位中無明等勝故。就勝立無明等
名。謂若位中無明最勝。此位五蘊總名無明。
乃至位中老死最勝。此位五蘊總名老死。故
體雖總名別無失。何緣經說此十二支與
品類足所說有異。如彼論說。云何為緣起。
謂一切有為乃至廣說。素怛纜言因別意趣。
阿毘達磨依法相說如是宣說。分位剎那
遠續連縛唯有情數。情非情等是謂差別。契
經何故唯說有情。頌曰。

「　於前後中際
　為遣他愚惑」


論曰。為三際中遣他愚惑。三際差別唯在
有情。如何有情前際愚惑。謂於前際生如
是疑。我於過去世為曾有非有。何等我曾
有。云何我曾有。如何有情後際愚惑。謂於後
際生如是疑。我於未來世為當有非有。
何等我當有。云何我當有。如何有情中際愚
惑。謂於中際生如是疑。何等是我。此我
云何。我誰所有。我當有誰。為除如是三際
愚惑故。經唯說有情緣起。如其次第說無
明行及生老死并識至有。所以者何。以契經
說。苾芻諦聽。若有苾芻。於諸緣起緣已
生法。能以如實正慧觀見。彼必不於三際
愚惑謂我於過去世為曾有非有等。有餘
師說愛取有三亦為除他後際愚惑。此三
皆是後際因故。又應知。此說緣起門雖有
十二支而三二為性。三謂惑業事。二謂果與
因。其義云何。頌曰。

「　三煩惱二業
　七事亦名果
　略果及略因
　由中可比二」


論曰。無明愛取煩惱為性。行及有支以業為
性。餘識等七以事為性。是煩惱業所依事
故。如是七事即亦名果。義准餘五即亦名
因以煩惱業為自性故。何緣中際廣說果
因。開事為五惑為二故。後際略果。事唯二
故。前際略因。惑唯一故。由中際廣可以
比度前後二際。廣義已成故不別說。說便無
用。若緣起支唯十二者。不說老死果。生死
應有終。不說無明因。生死應有始。或應
更立餘緣起支。餘復有餘成無窮失。不應
更立。然無前過。此中世尊由義已顯。云何
已顯。頌曰。

「　從惑生惑業
　從業生於事
　從事事惑生
　有支理唯此」


論曰。從惑生惑謂愛生取。從惑生業謂取
生有。無明生行。從業生事謂行生識及有
生生。從事生事謂從識支生於名色。乃
至從觸生於受支及從生支生於老死。從
事生惑謂受生愛。由立有支其理唯此。已
顯老死為事惑因。及顯無明為事惑果。無
明老死事惑性故。豈假更立餘緣起支。故經
言如是純大苦蘊集。若不爾者此言何用。

有餘釋言。餘契經說。非理作意為無明因。無
明復生非理作意。非理作意亦取支攝。故亦
說在此契經中。此非理作意如何取支攝。若
言由此與彼相應。則愛無明亦應彼攝。設
許彼攝。云何能證非理作意為無明因。若
但彼攝即證因果。愛與無明亦彼攝故。應
不別立為緣起支。

餘復釋言。餘契經說。非理作意為無明因。
無明復生非理作意。非理作意說在觸時
故。餘經說。眼色為緣生癡所生染濁作意。
此於受位必引無明故。餘經言。由無明觸
所生諸受為緣生愛。是故觸時非理作意與
受俱轉無明為緣。由此無明無無因過。亦
不須立餘緣起支。又緣起支無無窮失。非
理作意從癡生故。如契經說。眼色為緣生
癡所生染濁作意。餘經雖有如是誠言。然
此經中應更須說。不須更說。如何證知。由
理證知。何等為理。非離無明受能為愛
緣。以阿羅漢受不生愛故。又非無倒觸能
為染受緣。亦非離無明觸可成顛倒。阿羅
漢觸非顛倒故。由如是理為證。故知若爾
便應有太過失。諸由正理可得證知。一
切皆應不須更說。故彼所說不成釋難。然
上所言。經不別說老死有果無明有因生
死便成有終始者。此難非理。經意別故。亦
非所說理不圓滿。所以者何。此經但欲除
所化者三際愚故。由所化者唯生是疑。云
何有情三世連續。謂從前世今世得生。今
世復能生於後世。如來但為除彼疑情。說
十二支如前已辯。謂前後中際為遣他愚
惑。如世尊告諸苾芻言。吾當為汝說緣
起法緣已生法。此二何異。且本論文此二無
別。以俱言攝一切法故。如何未來未已起
法可同過現說緣已生。云何未來未已作
法。得同過現說名有為。由能作思力已造
故。若爾無漏如何有為。彼亦善思力已造故。
若爾就得涅槃應然。理實應言依種類
說。如未變壞亦得色名。由種類同所說無
失。然今正釋契經意者。頌曰。

「　此中意正說
　因起果已生」


論曰。諸支因分說名緣起由此為緣能起
果故。諸支果分說緣已生。由此皆從緣所
生故。如是一切二義俱成。諸支皆有因果
性故。若爾安立應不俱成。不爾所觀有
差別故。謂若觀此名緣已生。非即觀斯復
名緣起。猶如因果父子等名。尊者望滿意
謂。諸法有是緣起非緣已生。應作四句。第
一句者。謂未來法。第二句者。謂阿羅漢最後
心位過現諸法。第三句者。餘過現法。第四句
者。諸無為法。經部諸師作如是白。此中所說
為述己情為是經義。若是經義。經義不然。
所以者何。且前所說分位緣起十二五蘊為
十二支違背契經。經異說故。如契經說。云
何為無明。謂前際無智乃至廣說。此了義說
不可抑令成不了義。故前所說分位緣起。
經義相違。非一切經皆了義說。亦有隨勝
說。如象迹喻經。云何內地界。謂髮毛爪等。
雖彼非無餘色等法而就勝說。此亦應爾。
所引非證。非彼經中欲以地界辯髮毛等
成非具說。然彼經中以髮毛等分別地界。
非有地界越髮毛等。故彼契經是具足說。
此經所說無明等支。亦應如彼成具足說。
除所說外無復有餘。豈不地界越髮毛等
洟淚等中其體亦有。洟等皆亦說在彼經。
如說復有身中餘物。設復同彼有餘無明。
今應顯示。若引異類置無明中此有何益。
雖於諸位皆有五蘊然隨此有無彼定有
無者。可立此法為彼法支。或有五蘊而
無有行隨福非福不動行識乃至愛等。是故
經義即如所說。所說四句理亦不然。若未來
諸法非緣已生者。便違契經。經說。云何緣
已生法。謂無明行至生老死。或應不許二
在未來。是則壞前所立三際。有說。緣起是
無為法。以契經言如來出世若不出世。如
是緣起法性常住。由如是意理則可然。若
由別意理則不然。云何如是意。云何為別
意而說可然及不可然。謂若意說。如來出
世若不出世。行等常緣無明等起非緣餘
法。或復無緣故言常住。如是意說。理則可
然。若謂意說有別法體名為緣起湛然常
住。此別意說理則不然。所以者何。生起俱是
有為相故。非別常法為無常相可應正理。
又起必應依起者立。此常住法彼無明等
何相關預而說此法依彼而立為彼緣起。
又名緣起而謂目常。如是句義無相應
理。此中緣起是何句義。鉢剌底是至義。醫
底界是行義。由先助力界義轉變。故行由至
轉變成緣。參是和合義。嗢是上升義。鉢地
界是有義。有藉合升轉變成起。由此有法
至於緣已和合升起。是緣起義。如是句義
理不應然所以者何。依一作者有二作用。
於前作用應有已言。如有一人浴已方
食。無少行法有在起前。先至於緣後時方
起。非無作者可有作用。故說頌曰。

「　至緣若起先
　非有不應理
　若俱便壞已
　彼應先說故」


無如是過。且應反詰聲論諸師。法何時起。
為在現在為在未來。設爾何失。起若現在
起非已生。如何成現。現是已生復如何起。
已生復起便致無窮。起若未來爾時未有何
成作者。作者既無何有作用。故於起位即
亦至緣。起位者何。謂未來世諸行正起。即
於此位亦說至緣。又聲論師妄所安立
作者作用理實不成。有是作者起是作用。
非於此中見有作者。異起作用真實可
得。故此義言於俗無謬。此緣起義即是所
說。依此有彼有。此生故彼生。故應引彼
釋緣起義。故說頌言。

「　如非有而起
　至緣應亦然
　生已起無窮
　或先有非有
　俱亦有言已
　闇至已燈滅
　及開口已眠
　若後眠應閉」


有執。更以餘義釋難。鉢剌底是種種義。醫
底界是不住義。不住由種種助故變成緣。
參是聚集義。嗢是上升義。鉢地界是行義。
由嗢為先行變成起。此說種種緣和合已
令諸行法聚集昇起。是緣起義。

如是所釋於此可然。眼色各為緣起於眼
識等。此中種種聚集豈成。何故世尊說前二
句。謂依此有彼有。及此生故彼生。為於緣
起知決定故。如餘處說。依無明有諸行得
有。非離無明可有諸行。又為顯示諸支
傳生。謂依此支有彼支得有。由彼支生故
餘支得生。又為顯示三際傳生。謂依前際
有中際得有。由中際生故後際得生。又為
顯示親傳二緣。謂有無明無間生行。或展
轉力諸行方生。有餘師釋。如是二句為破
無因常因二論。謂非無因諸行可有。亦非
由常自性我等無生因故諸行得生。若爾
便成前句無用。但由後句此生故彼生。能具
破前無因常因故。然或有執有我為依行
等得有。由無明等因分生故行等得生。是
故世尊為除彼執決判果有即由生因。若
此生故彼生。即依此有彼有。非謂果有別
依餘因。謂無明緣行。乃至如是純大苦蘊
集軌範諸師釋。此二句為顯因果不斷及
生。謂依無明不斷諸行不斷。即由無明生
故諸行得生。如是展轉皆應廣說。有釋。為
顯因果住生。謂乃至因相續有果相續亦有。
及即由因分生故諸果分亦生。此欲辯生。
何緣說住。又佛何故破次第說。先說住已
而後說生。復有釋言。依此有彼有者。依果
有因有滅。此生故彼生者。恐疑果無因
生。是故復言由因生故果方得起。非謂無
因。經義若然應作是說。依此有彼滅無。
又應先言因生故果生。已後乃可說依果
有因滅無。如是次第方名善說。若異此
者。欲辯緣起。依何次第。先說因滅。故彼
所釋非此經義。

復次云何無明緣行。廣說乃至生緣老死。
我今略顯符順經義。謂諸愚夫於緣生法不
知唯行。妄起我見及我慢執。為自受樂非
苦樂故。造作身等各三種業。謂為自身受
當樂故造諸福業。受當來樂非苦樂故造
不動業。受現樂故造非福業。如是名為無
明緣行。由引業力識相續流如火焰行。往
彼彼趣憑附中有馳赴所生結生有身。名
行緣識。若作此釋善順契經分別識支通
於六識。識為先故。於此趣中有名色生。具
足五蘊展轉相續。遍一期生。於大因緣辯
緣起等諸經皆有如是說故。如是名色漸
成熟時具眼等根說為六處。次與境合便
有識生。三和故有順樂等觸。依此便生樂
等三受。從此三受引生三愛。謂由苦逼有
於樂受發生欲愛。或有於樂非苦樂受發
生色愛。或有唯於非苦樂受生無色愛。從
欣受愛起欲等取。此中欲者謂五妙欲。見
謂六十二見。如梵網經廣說。戒謂遠離惡
戒。禁謂狗牛等禁。如諸離繫及婆羅門
播輸鉢多般利伐羅勺迦等異類外道受
持種種露形拔髮披烏鹿皮持髻塗灰
執三杖剪鬚髮等無義苦行。我語謂內身
依之說我故。有餘師說。我見我慢名為我
語。云何此二獨名我語。由此二種說有我
故。我非有故說名我語。如契經說。苾芻當
知。愚昧無聞諸異生類隨假言說起於我
執。於中實無我及我所。於前四種。取謂欲
貪。故薄伽梵諸經中釋。云何為取。所謂欲
貪。由取為緣積集種種招後有業說名
為有。如世尊告阿難陀言。招後有業說名
為有。有為緣故。識相續流趣未來生。如前
道理具足五蘊說名為生。以生為緣便有
老死。其相差別廣說如經。如是純言顯唯
有行無我我所。大苦蘊言顯苦積集無初
無後。集言為顯諸苦蘊生。毘婆沙宗如前
已說。
《說一切有部俱舍論》卷第九


《阿毘達磨俱舍論》卷第十

尊者世親造
三藏法師玄奘奉　詔譯
分別世品第三之三

無明何義。謂體非明。若爾無明應是眼等。
既爾。此義應謂明無。若爾無明體應非有。
為顯有體義不濫餘。頌曰。

「　明所治無明
　如非親實等」


論曰。如諸親友所對怨敵親友相違名非親
友。非異親友。非親友無。諦語名實。此所對
治虛誑言論名為非實。非異於實。亦非實
無。等言為顯非法非義非事等性非異非
無。如是無明別有實體。是明所治非異非
無。云何知然。說行緣故。復有誠證。頌曰。

「　說為結等故
　非惡慧見故
　與見相應故
　說能染慧故」


論曰。經說無明以為結縛隨眠及漏軛瀑
流等。非餘眼等及體全無可得說為結縛
等事。故有別法說名無明。如惡妻子名無
妻子。如是惡慧應名無明。彼非無明有是
見故。諸染污慧名為惡慧。於中有見故非
無明。若爾非見慧應許是無明。不爾。無明
見相應故。無明若是慧應見不相應。無二
慧體共相應故。又說無明能染慧故。如契經
言。貪欲染心令不解脫。無明染慧令不清
淨。非慧還能染於慧體。如貪異類能染於
心。無明亦應異慧能染。如何不許諸染污
慧間雜善慧令不清淨說為能染。如貪染
心令不解脫。豈必現起與心相應方說能
染。然由貪力損縛於心令不解脫。後轉
滅彼貪熏習時心便解脫。如是無明染污於
慧令不清淨。非慧相應。但由無明損濁
於慧。如是分別何理相違。誰復能遮自所
分別。然異慧類別有無明。如貪異心此說
為善。有執煩惱皆是無明。此亦應同前理
遮遣。若諸煩惱皆是無明。於結等中不應
別說。亦不應與見等相應。見等不應自相
應故。或亦應說無明染心。若謂此中就差
別說。應於染慧不說總名。既許無明別
法為體應說此體。其相云何。謂不了知諦
實業果。未測何相名不了知。為異了知。為
此非有。二俱有過。如無明說。此謂了知所
治別法。此復難測。其相是何。此類法爾應
如是說。如餘處言。云何為眼。謂清淨色眼
識所依。無明亦然。唯可辯用。大德法救說。
此無明是諸有情恃我類性。異於我慢類體
是何。經言。我今如是知已如是見已。諸所
有愛。諸所有見。諸所有類性。諸我我所執。我
慢執。隨眠。斷遍知故無影寂滅。故知類性
異於我慢。寧知類性即是無明。不可說為
餘煩惱故。豈不可說為餘慢等。若更於此
巨細研尋。言論繁雜故應且止。名色何義。
色如先辯。今唯辯名。頌曰。

「　名無色四蘊」


論曰。無色四蘊何故稱名。隨所立名根境勢
力於義轉變故說為名。云何隨名勢力轉
變。謂隨種種世共立名。於彼彼義轉變詮
表。即如牛馬色味等名。此復何緣標以名
稱。於彼彼境轉變而緣。又類似名。隨名顯
故。有餘師說。四無色蘊捨此身已轉趣餘
生。轉變如名。故標名稱。觸何為義。頌曰。

「　觸六三和生」


論曰。觸有六種。所謂眼觸乃至意觸。此復
是何。三和所生。謂根境識三和合故有別觸
生。且五觸生可三和合。許根境識俱時起
故。意根過去。法或未來。意識現在。如何和
合。此即名和合。謂因果義成。或同一果故
名和合。謂根境識三同順生觸故。諸師於
此覺慧不同。有說。三和即名為觸。彼引經
證。如契經言。如是三法聚集和合說名為
觸。有說。別法與心相應三和所生說名為
觸。彼引經證。經言。云何六。六法門。一六內
處。二六外處。三六識身。四六觸身。五六受
身。六六愛身。此契經中根境識外別說六觸。
故觸別有。說即三和名為觸者。釋後所引
六六經言。非由別說便有別體。勿受及愛
非法處攝無如是失。離愛受觸別有所餘
法處體故。汝宗離觸無別有三。可觸及三
差別而說。雖有根境不發於識。而無有識
不託根境。故已說三更別說觸便成無用。
有餘救言。非諸眼色皆諸眼識因。非諸眼識
皆諸眼色果。非因果者別說為三。因果所
收總立為觸。說離三和有別觸者。釋前
所引如是三法聚集和合名觸。經言我部所
誦經文異此。或於因上假說果名。如說
諸佛出現樂等。如是展轉更相難釋。言論
煩多故應且止。然對法者說有別觸。即前
六觸復合為二。頌曰。

「　五相應有對
　第六俱增語」


論曰。眼等五觸說名有對。以有對根為所
依故。第六意觸說名增語。所以然者。增
語謂名。名是意觸所緣長境故偏就此名增
語觸。如說眼識但能了青不了是青。意識
了青亦了是青。故名為長。故有對觸名從
所依。增語觸名就所緣立。有說。意識語為
增上方於境轉。五識不然。是故意識獨名
增語。與此相應名增語觸。故有對觸名從
所依。增語觸名就相應立。即前六觸隨別
相應復成八種。頌曰。

「　明無明非二
　無漏染污餘
　愛恚二相應
　樂等順三受」


論曰。明無明等相應成三。一明觸。二無明
觸。三非明非無明觸。此三如次應知。即是
無漏染污餘相應觸。餘謂無漏及染污餘。即
有漏善無覆無記。無明觸中一分數起。依彼
復立愛恚二觸。愛恚隨眠共相應故。總攝一
切復成三觸。一順樂受觸。二順苦受觸。三
順不苦不樂受觸。此三能引樂等受故。或是
樂等受所領故。或能為受行相依故名為順
受。如何觸為受所領行相依。行相極似觸。
依觸而生故。如是合成十六種觸。受何為
義。頌曰。

「　從此生六受
　五屬身餘心」


論曰。從前六觸生於六受。謂眼觸所生受
至意觸所生受。六中前五說為身受。依色
根故。意觸所生說為心受。但依心故。受生
與觸為後為俱。毘婆沙師說。俱時起觸受
展轉俱有因故。云何二法俱時而生能生所
生義可成立。如何不立。無功能故。於已生
法餘法無能。此與立宗義意無別。如言二法俱時而生能生所生義不成立。於已生法
餘法無能。義意同前。重說何用。若爾便有
互相生失。許故非失。我宗許二為俱有因。
亦互為果。仁雖許爾。而契經中不許此二
互為因果。契經但說眼觸為緣生眼觸所生
受。曾無經說眼受為緣生眼受所生觸。又
此義非理。越能生法故。若法極成能生彼
法。此法與彼時別極成。如先種後芽先乳後
酪先擊後聲先意後識等。先因後果非不極
成。亦有極成同時因果。如眼識等眼色等俱。
四大種俱有所造色。此中亦許前根境緣能
發後識。前大造聚生後造色。何理能遮。如
影與身。豈非俱有。有說。觸後方有受生。
根境為先次有識起。此三合故即名為觸。
第三剎那緣觸生受。若爾應識非皆有受。
諸識亦應非皆是觸。無如是失。因前位觸
故。後觸位受生故。諸觸時皆悉有受。所有識
體無非是觸。此不應理。何理相違。謂或有
時二觸境別。因前受位觸生後觸位受。如
何異境受從異境觸生。或應許受此心相
應非與此心同緣一境。既爾。若許有成
觸識是觸無受。於此位前有識有受而體
非觸。緣差故然。斯有何過。若爾便壞十
大地法。彼定一切心品恒俱。彼定恒俱依何
教立。依本論立。我等但以契經為量。本
論非量。壞之何咎。故世尊言。當依經量。或
大地法義非要遍諸心。若爾何名大地法
義。謂有三地。一有尋有伺地。二無尋唯伺
地。三無尋無伺地。復有三地。一善地。二不
善地。三無記地。復有三地。一學地。二無學
地。三非學非無學地。若法於前諸地皆有。
名大地法。若法唯於諸善地中有。名大善
地法。若法唯於諸染地中有。名大煩惱地
法。如是等法各隨所應更代而生。非皆並
起。餘說如是大不善地法。因誦引來。是今
所增益非本所誦。若於觸後方有受生。經
云何釋。如契經說。眼及色為緣生於眼識。
三和合觸俱起受想思。但言俱起不說觸
俱。此於我宗何違須釋。又於無間亦有
俱聲。如契經說。與慈俱行修念覺支。故彼
非證。若爾何故。契經中言。是受是想是思是
識。如是諸法相雜不離。故無有識離於受
等。今應審思。相雜何義。此經復說。諸所受
即所思。諸所思即所想。諸所想即所識。未了
於此為約所緣。為約剎那作如是說。於
壽與煖俱時起中。亦有如斯相雜言。故例
知。此說定約剎那。又契經言三和合觸。如
何有識而非三和。或是三和而不名觸。
故應定許一切識俱悉皆有觸諸所有觸
無不皆與受等俱生。傍論已終。應辯本
義。頌曰。

「　此復成十八
　由意近行異」


論曰。於前略說一心受中。由意近行異復
分成十八。應知此復聲顯乘前起後。此意
近行十八云何。謂喜憂捨各六近行。此復何
緣立為十八。若由自性應但有三。喜憂捨
三自性異故。若由相應應唯有一。一切皆
與意相應故。若由所緣應但有六。色等六
境為所緣故。此成十八。具足由三。於中十
五色等近行名不雜緣。境各別故。三法近行
皆通二種。意近行名為目何義。傳說。喜等
意為近緣於諸境中數遊行故。有說。喜等
能為近緣令意於境數遊行故。如何身受
非意近行。非唯依意故不名近。由無分
別故亦非行。第三靜慮意地樂根。意近行中
何故不攝。傳說。初界意識相應無樂根故。
又無所對苦根所攝意近行故。若唯意地何
故經言眼見色已於順喜色起喜近行。廣
說如經。依五識身所引意地喜等近行故
作是說。如依眼識引不淨觀。此不淨觀唯
意地攝。又彼經言眼見色已乃至廣說。故
不應難。若雖非見乃至觸已。而起喜憂捨
亦是意近行。若異此者。在欲界中應無緣
色界色等意近行。又在色界。應無緣欲香
味觸境諸意近行。見色等言隨明了說見
色等已於聲等中起喜憂捨亦意近行。隨
無雜亂故作是說。於中建立根境定故。
為有色等於喜等三唯能順生一近行不。
有就相續非約所緣。諸意近行中。幾欲界
繫。欲界意近行幾何所緣。色無色界為問亦
爾。頌曰。

「　欲緣欲十八
　色十二上三
　二緣欲十二
　八自二無色
　後二緣欲六
　四自一上緣
　初無色近分
　緣色四自一
　四本及三邊
　唯一緣自境」


論曰。欲界所繫具有十八。緣欲界境其數
亦然。緣色界境唯有十二。除香味六彼無
境故。緣無色境唯得有三。彼無色等五所
緣故說欲界繫已。當說色界繫。初二靜慮
唯有十二。謂除六憂緣欲界境亦有十二。
除香味四餘八自緣。二緣無色。謂法近行。
三四靜慮唯六。謂捨緣欲界境亦得有六。
除香味二餘四自緣。一緣無色謂法近行。
說色界繫已。當說無色繫。空處近分唯有
四種。謂捨但緣色聲觸法。緣第四靜慮亦
具有四種。此就許有別緣者說。若執彼
地唯總緣下。但有雜緣法意近行。緣無色
界唯一。謂法四根本地及上三邊唯一。謂法
但緣自境。無色根本不緣下故。彼上三邊
不緣色故。不緣下義如後當辯。此意近
行通無漏耶。頌曰。

「　十八唯有漏」


論曰。無意近行通無漏者。故言十八唯是
有漏。誰成就幾意近行耶。謂生欲界。若未
獲得色界善心。成欲一切初二定八三四定
四無色界一。所成上界皆不下緣。唯染污
故。若已獲得色界善心未離欲貪。成欲
一切初靜慮十。餘說如前。初靜慮中唯成
四喜。染不緣下香味境故。捨具成六。未至
定中善心得緣香味境故。餘隨此理如應
當知。若生色界。唯成欲界一捨法近行。謂
通果心俱。有說。如是諸意近行。毘婆沙師隨
義而立。然我所見經義有殊。所以者何。非
於此地已得離染。可緣此境起意近行。
故非有漏喜憂捨三皆近行攝。唯雜染者與
意相牽數行所緣。是意近行。云何與意相
牽數行。或愛或憎或不擇捨。為對治彼說
六恒住。謂見色已不喜不憂。心恒住捨具
念正智。廣說乃至知法亦爾。非阿羅漢無
有世間緣善法喜。但為遮止雜染近行故
作是說。又即喜等為三十六師句。謂為
耽嗜出離依別。此句差別。大師說故。耽嗜
依者。謂諸染受。出離依者。謂諸善受。如是
所說受。有支中應知。義門無量差別。何緣不
說所餘有支。頌曰。

「　餘已說當說」


論曰。所餘有支。或有已說。或有當說。故此
不論。此中識支如先已說識謂各了別此
即名意處等。其六處支如先已說彼識依
淨色名眼等五根等。行有二支業品當說。
愛取二支隨眠品當說。此諸緣起略立為三。
謂煩惱業異熟果事。應寄外喻顯別功能。
頌曰。

「　此中說煩惱
　如種復如龍
　如草根樹莖
　及如糠裹米
　業如有糠米
　如草藥如花
　諸異熟果事
　如成熟飲食」


論曰。如何此三種等相似。如從種子芽葉
等生。從煩惱生煩惱業事。如龍鎮池水恒
不竭。煩惱鎮業生續無窮。如草根未拔苗
剪剪還生。未拔煩惱根趣滅滅還起。如從
樹莖頻生枝花果。從諸煩惱數起惑業事
如糠裹米能生芽等。非獨能生。或得裹業
能感餘生。非獨能感。惑如種等應如是
知。如米有糠能生芽等。業有煩惱能招異
熟。如諸草藥果熟為後邊。業果熟已更不
招異熟。如花於果為生近因。業為近因
能生異熟。業如米等。應如是知。如熟飲食
但應受用。不可復轉成餘飲食。異熟果事
既成熟已。不能更招餘生異熟。若諸異熟
復感餘生。餘復感餘應無解脫。事如飲
食應如是知。如是緣起煩惱業事。生生相
續不過四有。中生本死。如前已釋。染不染
義三界有無。今當略辯。頌曰。

「　於四種有中
　生有唯染污
　由自地煩惱
　餘三無色三」


論曰。於四有中生有唯染。由何煩惱自地
諸惑。謂此地生此地一切煩惱染污此地生
有。故對法者咸作是言。諸煩惱中無一煩惱
於結生位無潤功能。然諸結生唯煩惱力。
非由自力現起纏垢。雖此位中心身昧劣。
而由數起或近現行引發力故。煩惱現起。應
知中有初續剎那亦必染污。猶如生有。然餘
三有一一通三。謂本死中三。各善染無記。
於無色界除中有三。非彼界中有處隔別。
為往餘處可立中有。頌中不說欲色二
界。故知於中許具四有。有情緣起已廣分
別。是諸有情由何而住。頌曰。

「　有情由食住
　段欲體唯三
　非色不能益
　自根解脫故
　觸思識三食
　有漏通三界
　意成及求生
　食香中有起
　前二益此世
　所依及能依
　後二於當有
　引及起如次」


論曰。經說。世尊自悟一法正覺正說。謂諸
有情一切無非由食而住。何等為食。食有
四種。一段二觸三思四識。段有二種。謂細及
麁。細謂中有食。香為食故。及天劫初食。無
變穢故。如油沃砂。散入支故。或細污虫嬰
兒等食說名為細。翻此為麁。如是段食唯
在欲界。離段食貪生上界故。唯欲界繫。香
味觸三。一切皆為段食自體。可成段別而
飲噉。故謂以口鼻分分受之。光影炎涼如
何成食。傳說。此語從多為論。又雖非飲噉
而能持身。亦細食所攝。如塗洗等。色亦可
成段別飲噉。何緣非食。此不能益自所對
根解脫者故。夫名食者。必先資益自根大
種。後乃及餘。飲噉色時於自根大尚不為
益。況能及餘。由彼諸根境各別故。有時見
色生喜樂者。緣色觸生。是食非色。又不還
者及阿羅漢解脫食貪。雖見種種上妙飲
食而無益故。觸謂三和所生諸觸。思謂意
業。識謂識蘊。此三唯有漏通三界皆有。如
何食體不通無漏。毘婆沙師作如是釋。能
資諸有是其食義。無漏修生為滅諸有。又
契經說。食有四種。能令部多有情安住。及
能資益諸求生者。無漏不然。故非食體。言
部多者。顯已生義。諸趣生已皆謂已生。復
說求生為何所目。此目中有。由佛世尊
以五種名說中有故。何等為五。一者意成。
從意生故。非精血等所有外緣合所成故。
二者求生。常喜尋察當生處故。三者食香。
身資香食往生處故。四者中有。二趣中間
所有蘊故。五者名起。對向當生暫時起故。
如契經說。有壞自體起。有壞世間生。起謂中
有。又經說。有補特伽羅。已斷起結未斷生
結。於此經中廣說四句。離二界貪諸上流
者為第一句。中般涅槃為第二句。諸阿羅漢
為第三句。除前諸相為第四句。又部多者。
謂阿羅漢。餘有愛者說名求生。幾食能令部
多安住。幾食資益求生有情。毘婆沙師說。皆
具四。諸有愛者。亦由段食為緣資益令招
從有。以世尊說四食皆為病癰箭根老死
緣故。亦見思食安住現身。世傳有言。昔有
一父。時遭飢饉。欲造他方。自既飢羸。二
子嬰稚。意欲攜去力所不任。以囊盛灰
挂於壁上。慰喻二子云是􂌞囊。二子希望
多時延命。後有人至取囊為開。子見是灰
望絕便死。又於大海有諸商人。遭難敗船
飲食俱失。遙瞻積沫疑為海岸。意望速至
命得延時。至觸知非望絕便死。集異門足
說。大海中有大眾生。登岸生卵埋於砂內
還入海中。母若常思卵便不壞。如其失念
卵即敗亡。此不應然。違食義故。豈他思食
能持自身。理實應言卵常思母得不爛壞。
忘則命終。起念母思在於觸位。諸有漏法
皆滋長有。如何世尊說食唯四。雖爾就勝
說四無失。謂初二食能益此身所依能依。
後之二食能引當有能起當有。言所依者。
謂有根身。段食於彼能為資益。言能依者。
謂心心所。觸食於彼能為資益。如是二食
於已生有資益功能最為殊勝。言當有者。
謂未來生。於彼當生思食能引。思食引已。
從業所熏識種子力後有得起。如是二食
於未生有引起功能最為殊勝。故雖有漏
皆滋長有而就勝能唯說四食。前二如養
母養已生故。後二如生母生未生故。諸所
有段皆是食耶。有段非食應作四句。第一
句者。謂所飲噉為緣損壞諸根大種。第二
句者。謂餘三食。第三句者。謂所飲噉為緣
資益諸根大種。第四句者。除前諸相。如是
觸等隨其所應一一當知。皆有四句。頗有
觸等為緣資益諸根大種而非食耶。有謂
異地無漏觸等。諸有食已捐食者身亦名
為食。初資益故。毘婆沙說。食於二時能為
食事。俱得名食。一初食時能除飢渴。二消
化已資根及大。何趣何生各具幾食。五趣四
生皆具四食。如何地獄有段食耶。鐵丸洋
銅豈非段食。若能為害亦是食者。則與前
說四句相違。又品類足言。云何為段食。謂
能資益諸根大種。廣說乃至識食亦爾。彼說
且依能資益者說名為食故不相違。然地
獄中熱鐵丸等雖於食已能為損害。而能
暫時解除飢渴。得食相故亦名為食。又孤
地獄段食如人。故五趣中皆有四食。世尊所
說。有人能施一百外道離欲仙食。若能施
一贍部林中異生者食。其果勝彼。何謂贍部
林中異生。有作是釋。所有一切住贍部洲
諸有腹者。彼釋非理。說一言故。又於此
中有施無量異生者食。理勝以食施少外
道離欲仙人。何足為奇挍量歎勝。有言。彼
是近佛菩薩。理亦不然。施彼獲福勝施俱
胝阿羅漢故。毘婆沙者說。此異生是已獲得
順決擇分。此名與義亦不相應。曾無契經
或本論說得順決擇分居贍部林中。當知
彼唯自所分別。後身菩薩居贍部林名彼
異生。此說應理。爾時菩薩同離欲仙故。對
彼仙挍量歎勝。雖施菩薩福勝無邊。乘前
挍量且言勝百。理必應爾。由後世尊除
彼異生還將外道對預流向挍量勝劣。若
不爾者世尊則應將彼異生對預流向。已
說有情緣起及住。如先所說壽盡死等。今
應正辦。何識現前何受相應有死生等。頌
曰。

「　斷善根與續
　離染退死生
　許唯意識中
　死生唯捨受
　非定無心二
　二無記涅槃
　漸死足齊心
　最後意識滅
　下人天不生
　斷末摩水等」


論曰。斷善續善離界地染從離染退命終
受生。於此六位法爾唯許意識非餘。所說
生言應知。亦攝初結中有。死生唯許捨受
相應。捨相應心不明利故。餘受明利不順
死生。又此二時唯散非定。要有心位必非無
心。非在定心有死生義。界地別故。加行生
故。能攝益故。亦非無心有死生義。以無心
位命必無損。若所依身將欲變壞。必定還
起屬所依心。然後命終。更無餘理。又無心
者不能受生。以無因故。離起煩惱無受
生故。雖說死有通三性心。然入涅槃唯二
無記。若說欲界有捨異熟。彼說欲界入涅
槃心亦具威儀異熟無記。若說欲界無捨異
熟。彼說欲界入涅槃心但有威儀而無異
熟。何故唯無記得入涅槃。無記勢力微順
心斷故。於命終位何身分中識最後滅。頓
命終者意識身根欻然總滅。若漸死者往下
人天。於足齊心如次識滅。謂墮惡趣說名
往下。彼識最後於足處滅。若往人趣識滅
於臍若往生天識滅心處。諸阿羅漢說名
不生。彼最後心亦心處滅。有餘師說。彼滅
在頂。正命終時於足等處身根滅故。意識
隨滅。臨命終時身根漸滅。至足等處欻然
都滅。如以少水置炎石上。漸減漸消一處
都盡。又漸命終者。臨命終時多為斷末摩
苦受所逼。無有別物名為末摩。然於身
中有異支節觸便致死。是謂末摩。若水
火風隨一增盛。如利刀刃觸彼末摩。因此
便生增上苦受。從斯不久遂致命終。非如
斬薪說名為斷。如斷無覺故得斷名。地界
何緣無斯斷用。以無第四內災患故。內三
災患。謂風熱淡水火風增隨所應起。有說。
此似外器三災。此斷末摩天中非有。然諸天
子將命終時。先有五種小衰相現。一者衣
服嚴具出非愛聲。二者自身光明忽然昧劣。
三者於沐浴位水渧著身。四者本性囂馳
今滯一境。五者眼本凝寂今數瞬動。此五
相現非定當死。復有五種大衰相現。一者
衣染埃塵。二者花鬘萎悴。三者兩腋汗出。四
者臭氣入身。五者不樂本座。此五相現必
定當死。世尊於此有情世間生住沒中建
立三聚。何謂三聚。頌曰。

「　正邪不定聚
　聖造無間餘」


論曰。一正性定聚。二邪性定聚。三不定性聚。
何名正性。謂契經言。貪無餘斷。瞋無餘斷。
癡無餘斷。一切煩惱皆無餘斷。是名正性。定
者謂聖。聖謂已有無漏道生。遠諸惡法故
名為聖。獲得畢竟離繫得故。定盡煩惱故
名正定。諸已獲得順解脫分者。亦定得涅
槃。何非正定。彼後或墮邪定聚故。又得涅
槃時未定故。非如預流者極七返有等。又
彼未能捨邪性故。不名正定。何名邪性。
謂諸地獄傍生餓鬼。是名邪性。定謂無間。
造無間者必墮地獄故名邪定。正邪定餘
名不定性。彼待二緣可成二故。
《說一切有部俱舍論》卷第十


《阿毘達磨俱舍論》卷第十一

尊者世親造
三藏法師玄奘奉　詔譯
分別世品第三之四

如是已說有情世間。器世間今當說。頌曰。

「　安立器世間
　風輪最居下
　其量廣無數
　厚十六洛叉
　次上水輪深
　十一億二萬
　下八洛叉水
　餘凝結成金
　此水金輪廣
　徑十二洛叉
　三千四百半
　周圍此三倍」


論曰。許此三千大千世界如是安立形量
不同。謂諸有情業增上力。先於最下依止
虛空有風輪生廣無數。厚十六億踰繕那。
如是風輪其體堅密。假設有一大諾健那。
以金剛輪奮威懸擊。金剛有碎風輪無損。
又諸有情業增上力。起大雲雨澍風輪上。
滴如車軸積水成輪。如是水輪於未凝結
位深十一億二萬踰繕那。如何水輪不傍流
散。有餘師說。一切有情業力所持令不流
散。如所飲食未熟變時。終不流移墮於
熟藏。有餘部說。由風所持令不流散。如篅
持穀。有情業力感別風起。搏擊此水上結
成金。如熟乳停上凝成膜。故水輪減唯厚
八洛叉。餘轉成金。厚三億二萬。二輪廣量其
數是同。謂徑十二億三千四百半。周圍其邊
數成三倍。謂周圍量成三十六億一萬三百
五十踰繕那。頌曰。

「　蘇迷盧處中
　次踰健達羅
　伊沙馱羅山
　朅地洛迦山
　蘇達梨舍那
　頞濕縛羯拏
　毘那怛迦山
　尼民達羅山
　於大洲等外
　有鐵輪圍山
　前七金所成
　蘇迷盧四寶
　入水皆八萬
　妙高出亦然
　餘八半半下
　廣皆等高量」


論曰。於金輪上有九大山。妙高山王處中
而住。餘八周匝繞妙高山。於八山中前七
名內。第七山外有大洲等。此外復有鐵輪
圍山。周匝如輪圍一世界。持雙等七唯金
所成。妙高山王四寶為體。謂如次四面北東
南西金銀吠琉璃頗胝迦寶。隨寶威德色
顯於空。故贍部洲空似吠琉璃色。如是寶
等從何而生。亦諸有情業增上力。復大雲起
雨金輪上滴如車軸。積水奔濤。其水即為
眾寶種藏。由具種種威德猛風鑽擊變生
眾寶類等。如是變水生寶等時。因滅果生。
體不俱有。非如數論轉變所成。數論云何
執轉變義。謂執有法自性常存有餘法生
有餘法滅。如是轉變何理相違。謂必無容
有法常住可執別有法滅法生。誰言法外
別有有法。唯即此法於轉變時異相所依
名為有法。此亦非理。非理者何。即是此物
而不如此。如是言義曾所未聞。如是變
生金寶等已。復由業力引起別風。簡別寶
等。攝令聚集成山成洲。分水甘醎令別
成立內海外海。如是九山住金輪上。入水
量皆等八萬踰繕那。蘇迷盧山出水亦爾。餘
八出水半半漸卑。謂初持雙出水四萬。乃至
最後鐵輪圍山出水三百一十二半。如是九
山一一廣量。各各與自出水量同。頌曰。

「　山間有八海
　前七名為內
　最初廣八萬
　四邊各三倍
　餘六半半陿
　第八名為外
　三洛叉二萬
　二千踰繕那」


論曰。妙高為初輪圍最後。中間八海。前七名
內。七中皆具八功德水。一甘。二冷。三軟。四
輕。五清淨。六不臭。七飲時不損喉。八飲已
不傷腹。如是七海初廣八萬。約持雙山內
邊周量。於其四面數各三倍。謂各成二億
四萬踰繕那。其餘六海量半半陿。謂第二海
量廣四萬。乃至第七量廣一千二百五十。此
等不說周圍量者。以煩多故。第八名外。
醎水盈滿。量廣三億二萬二千。頌曰。

「　於中大洲相
　南贍部如車
　三邊各二千
　南邊有三半
　東毘提訶洲
　其相如半月
　三邊如贍部
　東邊三百半
　西瞿陀尼洲
　其相圓無缺
　徑二千五百
　周圍此三倍
　北俱盧畟方
　面各二千等
　中洲復有八
　四洲邊各二」


論曰。於外海中大洲有四。謂於四面對妙
高山。南贍部洲北廣南陿。三邊量等。其相如
車。南邊唯廣三踰繕那半。三邊各有二千踰
繕那。唯此洲中有金剛座。上窮地際下據
金輪。一切菩薩將登正覺。皆坐此座上起
金剛喻定。以無餘依及餘處所有堅固力
能持此故。東勝身洲東陿西廣。三邊量等。形
如半月。東三百五十。三邊各二千。西牛貨洲
圓如滿月。徑二千五百。周圍七千半。北俱盧
洲形如方座。四邊量等。面各二千。等言為
明無少增減。隨其洲相人面亦然。復有八
中洲。是大洲眷屬。謂四大洲側各有二中洲。
贍部洲邊二中洲者。一遮末羅洲。二筏羅遮
末羅洲。勝身洲邊二中洲者。一提訶洲。二
毘提訶洲。牛貨洲邊二中洲者。一舍搋洲。二
嗢怛羅漫怛里拏洲。俱盧洲邊二中洲者。一
矩拉婆洲。二憍拉婆洲。此一切洲皆人所住。
有說。唯一邏剎娑居。頌曰。

「　此北九黑山
　雪香醉山內
　無熱池縱廣
　五十踰繕那」


論曰。此贍部洲從中向北。三處各有三重
黑山。有大雪山。在黑山北。大雪山北有香
醉山。雪北香南有大池水。名無熱惱。出四
大河。一殑伽河。二信度河。三徙多河。四縛芻
河。無熱惱池縱廣正等。面各五十踰繕那量。
八功德水盈滿其中。非得通人無由能至。
於此池側有贍部林樹形高大其果甘美。
依此林故名贍部洲。或依此果以立洲
號。復於何處置㮈落迦大㮈落迦。何量有
幾。頌曰。

「　此下過二萬
　無間深廣同
　上七㮈落迦
　八增皆十六
　謂煻煨屍糞
　鋒刃烈河增
　各住彼四方
　餘八寒地獄」


論曰。此贍部洲下過二萬。有阿鼻旨大㮈落
迦。深廣同前。謂各二萬故。彼底去此四萬
踰繕那。以於其中受苦無間非如餘七
大㮈落迦受苦非恒故名無間。且如等活
㮈落迦中。諸有情身雖被種種斫刺磨擣。
而彼暫遇涼風所吹還活如本。由斯理故
立等活名。阿鼻旨中無如是事。有餘師說。
阿鼻旨中無樂間苦。故名無間。餘地獄中
有樂間起。雖無異熟而有等流。七㮈落迦
在無間上重累而住。其七者何。一者極熱。
二者炎熱。三者大叫。四者號叫。五者眾合。六
者黑繩。七者等活。有說。此七在無間傍。八
㮈落迦增各十六。故薄伽梵說此頌言。

「　此八㮈落迦
　我說甚難越
　以熱鐵為地
　周匝有鐵牆
　四面有四門
　關閉以鐵扇
　巧安布分量
　各有十六增
　多百踰繕那
　滿中造惡者
　周遍焰交徹
　猛火恒洞然」


十六增者。八㮈落迦四面門外各有四所。一
煻煨增。謂此增內煻煨沒膝。有情遊彼纔下
足時。皮肉與血俱燋爛墜。舉足還生平復
如本。二屍糞增。謂此增內屍糞泥滿。於中
多有娘矩吒蟲。􂌯利如針身白頭黑。有情遊
彼皆為此蟲鑽皮破骨𠯗食其髓。三鋒刃
增。謂此增內復有三種。一刀刃路。謂於此
中仰布刀刃以為大道。有情遊彼纔下足
時。皮肉與血俱斷碎墜。舉足還生平復如
本。二劍葉林。謂此林上純以銛利劍刃為
葉。有情遊彼風吹葉墜。斬刺肢體骨肉
零落。有烏駁狗摣掣食之。三鐵刺林。謂此
林上有利鐵刺。長十六指。有情被逼上下
樹時。其刺銛鋒下上鑱刺。有鐵􂌯鳥。探啄
有情眼睛心肝爭競而食。刀刃路等三種雖
殊而鐵杖同故一增攝。四烈河增。謂此增
量廣滿中熱醎水。有情入中或浮或沒。或逆
或順或橫或轉。被蒸被煮骨肉糜爛。如大
鑊中滿盛灰汁置麻米等。猛火下燃。麻等於
中上下迴轉舉體糜爛。有情亦燃。設欲逃亡。
於兩岸上有諸獄卒。手執刀槍禦捍令迴。
無由得出。此河如塹。前三似園。四面各四
增故言皆十六。此是增上被刑害所。故說
名增。本地獄中適被害已重遭害故。有說。
有情從地獄出更遭此苦。故說為增。今於
此中因論生論。諸地獄卒是有情不。有說。
非情。如何動作。有情業力。如成劫風。若爾
云何。通彼大德法善現說。如彼頌言。

「　心常懷忿毒
　好集諸惡業
　見他苦欣悅
　死作琰魔卒」


琰魔王使諸邏剎娑。擲諸有情置地獄者
名琰魔卒。是實有情。非地獄中害有情者。
故地獄卒非實有情。有說有情。若爾此惡業
何處受異熟。即地獄中。以地獄中尚容無
間所感異熟。此何理遮。若爾何緣火不燒
彼。此定由業力所隔礙故。或感異大種故
不被燒。熱㮈落迦已說有八。復有餘八寒
㮈落迦。其八者何。一頞部陀。二尼剌部陀。三
頞唽吒。四臛臛婆。五虎虎婆。六嗢鉢羅。七鉢
特摩。八摩訶鉢特摩。此中有情嚴寒所逼
隨身聲變以立其名。此八并居贍部洲下
如前所說大地獄傍。此贍部洲其量無幾。
下寧容受無間等耶。洲如穀聚。上尖下闊。
是故大海漸陿漸深。如上所論十六地獄
一切有情增上業感。餘孤地獄各別業招。或
多或二或一所止。差別多種。處所不定。或近
江河山邊曠野。或在地下空及餘處。諸地獄
器安布如是。本處在下。支泒不定。傍生住
處。謂水陸空。本處大海。後流餘處。諸鬼本
處琰魔王國。於此贍部洲下過五百踰繕
那有琰魔王國。縱廣量亦爾。從此展轉散
居餘處。或有端嚴具大威德。受諸富樂自
在如天。或有飢羸顏貌醜陋。如是等類廣
說如經。日月所居量等義者。頌曰。

「　日月迷盧半
　五十一五十
　夜半日沒中
　日出四洲等
　雨際第二月
　後九夜漸增
　寒第四亦然
　夜減晝翻此
　晝夜增臘縛
　行南北路時
　近日自影覆
　故見月輪缺」


論曰。日月眾星依何而住。依風而住。謂諸有
情業增上力共引風起。繞妙高山空中旋環。
運持日等令不停墜。彼所住去此幾踰繕
那。持雙山頂齊妙高山半。日月徑量幾踰繕
那。日五十一。月唯五十。星最小者唯一俱盧
舍。其最大者十六踰繕那。日輪下面頗胝迦
寶火珠所成能熱能照。月輪下面頗胝迦寶
水珠所成能冷能照。隨有情業增上所生。
能於眼身果花稼穡藥草等物。如其所應為
益為損。唯一日月普於四洲作所作事。一
日所作事為四洲同時不。不爾。云何。北洲
夜半東洲日沒。南洲日中西洲日出。此四時
等。餘例應知。日行此洲路有差別故令晝
夜有減有增。從雨際第二月後半第九日夜
漸增。從寒際第四月後半第九日夜漸減。晝
增減位與此相違。夜漸增時晝便漸減。夜若
漸減晝則漸增。晝夜增時一晝夜增幾。增一
臘縛。晝夜減亦然。日行此洲向南向北。如
其次第夜增晝增。何故月輪於黑半末白半
初位。見有缺耶。世施設中作如是釋。以月
宮殿行近日輪。月被日輪光所侵照。餘邊
發影自覆月輪。令於爾時見不圓滿。先舊
師釋。由日月輪行度不同現有圓缺。日等
宮殿何有情居。四大天王所部天眾。是諸天
眾唯住此耶。若空居天唯住如是日等宮
殿。若地居天住妙高山諸層級等。有幾層
級。其量云何。何等諸天住何層級。頌曰。

「　妙高層有四
　相去各十千
　傍出十六千
　八四二千量
　堅手及持鬘
　恒憍大王眾
　如次居四級
　亦住餘七山」


論曰。蘇迷盧山有四層級。始從水際盡第
一層。相去十千踰繕那量。如是乃至從第
三層盡第四層亦十千量。此四層級從妙
高山傍出圍繞盡其下半。最初層級出十六
千。第二第三第四層級。如其次第。八四二
千。有藥叉神名為堅手住初層級。有名
持鬘住第二級。有名恒憍住第三級。此三
皆是四大天王所部天眾。第四層級四大天
王及諸眷屬共所居止故。經依此說四大
王眾天。如妙高山四外層級四大王眾及眷
屬居。如是持雙持軸山等七金山上亦有天
居。是四大王所部封邑。是名依地住四大
王眾天。於欲天中此天最廣。三十三天住
在何處。頌曰。

「　妙高頂八萬
　三十三天居
　四角有四峯
　金剛手所住
　中宮名善見
　周萬踰繕那
　高一半金城
　雜飾地柔軟
　中有殊勝殿
　周千踰繕那
　外四苑莊嚴
　眾車麁雜喜
　妙池居四方
　相去各二十
　東北圓生樹
　西南善法堂」


論曰。三十三天住迷盧頂。其頂四面各八十
千。與下四邊其量無別。有餘師說。周八十
千別說四邊各唯二萬。山頂四角各有一
峯。其高廣量各有五百。有藥叉神名金剛
手。於中止住守護諸天。於山頂中有宮名
善見。面二千半。周萬踰繕那。金城量高一踰
繕那半。其地平坦亦真金所成。俱用百一雜
寶嚴飾。地觸柔軟如妬羅綿。於踐躡時隨
足高下。是天帝釋所都大城。於其城中有
殊勝殿。種種妙寶具足莊嚴。蔽餘天宮故
名殊勝。面二百五十。周千踰繕那。是謂城
中諸可愛事。城外四面四苑莊嚴。是彼諸天
共遊戲處。一眾車苑。二麁惡苑。三雜林苑。四
喜林苑。此為外飾莊嚴大城。四苑四邊有
四妙池。中間各去苑二十踰繕那。是彼諸
天勝遊戲處。諸天於彼捔勝歡娛。城外東
北有圓生樹。是三十三天受欲樂勝所。盤
根深廣五十踰繕那。聳幹上昇枝條傍布。高
廣量等百踰繕那。挺葉開花妙香芬馥。順風
熏滿百踰繕那。若逆風時猶遍五十。順風可
爾。云何逆熏。有餘師言。香無逆熏義。依不
越樹界故說逆熏。理實圓生有如是德。所
流香氣能逆風熏。雖天和風力所擁遏。然能
相續流趣餘方。漸劣漸微近處便歇。非能遠
至如順風熏。如是花香。為依自地隨風相
續轉至餘方。為但熏風別生香氣。此義無
定。諸軌範師於此二門俱許無失。若爾何
故薄伽梵言。

「　花香不能逆風熏
　根莖等香亦復爾
　善士功德香芬馥
　逆風流美遍諸方」


據人間香故作是說。以世共了無如是
能。化地部經說。此香氣順風熏滿百踰繕那。
若無風時唯遍五十。外西南角有善法堂。
三十三天時集於彼詳論如法不如法事。如
是已辯三十三天所居外器。餘有色天眾所
住器云何。頌曰。

「　此上有色天
　住依空宮殿」


論曰。此前所說三十三天上有色諸天。住依
空宮殿。云何名上有色諸天。謂夜摩天。覩
史多天。樂變化天。他化自在天。及前所說梵
眾天等有十六處。并前合有二十二天。皆
依外器。如是所說諸天眾中。頌曰。

「　六受欲交抱
　執手笑視婬」


論曰。唯六欲天受妙欲境。於中初二依地
居天。形交成婬與人無別。然風氣泄熱惱
便除。非如人間有餘不淨。夜摩天眾纔抱
成婬。覩史多天但由執手。樂變化天唯相
向笑。他化自在相視成婬。毘婆沙師作如
是釋六天皆以形交成婬。世施設中說相
抱等。但為顯彼時量差別。以上諸天欲境轉
妙貪心轉捷故使之然。隨彼諸天男女膝上。
有童男童女欻爾化生。即說為彼天所生男
女。初生天眾身量云何。頌曰。

「　初如五至十
　色圓滿有衣」


論曰。且六欲諸天初生如次如五六七八九
十歲人。生已身形速得成滿。色界天眾於初
生時身量周圓具妙衣服。一切天眾皆作聖
言。謂彼言詞同中印度。欲樂生別云何應
知。頌曰。

「　欲生三人天
　樂生三九處」


論曰。欲生三者。有諸有情樂受現前諸妙欲
境。彼於如是現欲境中自在而轉。謂全人
趣及下四天。有諸有情樂受自化諸妙欲境。
彼於自化妙欲境中自在而轉。謂唯第五樂
變化天。有諸有情樂受他化諸妙欲境。彼
於他化妙欲境中自在而轉。謂第六他化自
在天。依受如生現前欲境故。依受如樂
自化欲境故。依受如樂他化欲境故。於欲
界中分別欲生差別三種。樂生三者。三靜慮
中於九處生受三種樂。謂彼安住離生喜
樂定生喜樂離喜樂故。長時安住。長時離
苦。長時受樂。故名樂生。生靜慮中間都無
喜樂應思。何故亦號樂生天。所說諸天二
十二處上下相去其量云何。頌曰。

「　如彼去下量
　去上數亦然」


論曰。一一中間踰繕那量。非易可數。但可
總舉彼去下量。去上例然。隨從何天去下
海量。彼上所至與去下同。謂妙高山從第
四層級。去下大海四萬踰繕那。是四大王本
所住處。從彼上去三十三天亦如彼天去
下海量。如三十三天去下大海上去夜摩
天其量亦爾。如是乃至如善見天去下大
海踰繕那量從彼上去色究竟天亦與彼
天去下海等。從此向上無復所居。此處最
高名色究竟。有餘師說。彼名礙究竟天。彼
謂。礙名目積集色。至彼礙盡得究竟名。於
下處生昇見上不。頌曰。

「　離通力依他
　下無昇見上」


論曰。三十三天由自通力能從本處昇夜
摩天。或復依他。謂得通者及上天眾接往夜
摩。所餘諸天昇上例爾。若來若至下見上
天。然下眼不能覩上界上地。非其境界故。
如不覺彼觸。是故從上地來下地時非
自身來。要作下地化。有餘部說。彼下地天隨
樂亦能見上地色。如生此界下見上天。
夜摩等天宮依處量有幾。有餘師說。此上四
天依處量同妙高山頂。有餘師說。上倍倍增。
有餘師言。初靜慮地宮殿依處等一四洲。第
二靜慮等小千界。第三靜慮等中千界。第四
靜慮等大千界。有餘師言。下三靜慮如次量
等小中大千。第四靜慮量無邊際。齊何量
說小中大千。頌曰。

「　四大洲日月
　蘇迷盧欲天
　梵世各一千
　名一小千界
　此小千千倍
　說名一中千
　此千倍大千
　皆同一成壞」


論曰。千四大洲乃至梵世。如是總說為一小
千。千倍小千名一中千界。千中千界總名一
大千。如是大千同成同壞。同成壞相後當廣
辯。如外器量別。身量亦別耶。亦別。云何。頌
曰。

「　贍部洲人量
　三肘半四肘
　東西北洲人
　倍倍增如次
　欲天俱盧舍
　四分一一增
　色天踰繕那
　初四增半半
　此上增倍倍
　唯無雲減三」


論曰。贍部洲人身多長三肘半。於中少分有
長四肘。東勝身人身長八肘。西牛貨人長十
六肘。北俱盧人三十二肘。欲界六天最下身
量一俱盧舍四分之一。如是後後一一分增。
至第六天身一俱盧舍半。色天身量初梵眾
天半踰繕那。梵輔全一。大梵一半。少光二全。
此上餘天皆增倍倍。唯無雲減三踰繕那。謂
無量光天倍增二至四。乃至色究竟增滿萬
六千。身量既殊。壽量別不。亦別。云何。頌曰。

「　北洲定千年
　西東半半減
　此洲壽不定
　後十初叵量
　人間五十年
　下天一晝夜
　乘斯壽五百
　上五倍倍增
　色無晝夜殊
　劫數等身量
　無色初二萬
　後後二二增
　少光上下天
　大全半為劫」


論曰。北俱盧人定壽千歲。西牛貨人壽五百
歲。東勝身人壽二百五十歲。南贍部人壽無
定限。劫減最後極壽十年。於劫初時人壽無
量。百千等數不能計量。已說人間壽量長
短。要先建立天上晝夜。方可算計天壽短
長。天上云何建立晝夜。人五十歲為六天中
最在下天一晝一夜。乘斯晝夜三十為月
十二月為歲。彼壽五百年。上五欲天漸俱增
倍。謂人百歲為第二天一晝一夜。乘此晝夜
成月及年彼壽千歲。夜摩等四隨次如人。
二四八百千六百歲為一晝夜。乘此晝夜
成月及年。如次彼壽二四八千萬六千歲。持
雙以上日月並無。彼天云何建立晝夜及光
明事依何得成。依花開合建立晝夜。如
拘物陀鉢特摩等。又依諸鳥鳴靜差別。或
依天眾寤寐不同。依自身光明成外光明
事。已說欲界天壽短長。色界天中無晝夜
別。但以劫數知壽短長。彼劫壽短長與身
量數等。謂若身量半踰繕那。壽量半劫。若彼
身量一踰繕那。壽量一劫。乃至身量長萬六
千。壽量亦同萬六千劫。已說色界天壽短長。
無色四天從下如次壽量二四六八萬劫。上
所說劫其量云何。為壞為成。為中為大。少
光以上大全為劫。自下諸天大半為劫。即
由此故說。大梵王過梵輔天壽一劫半。謂
以成住壞各二十中劫六十中劫為一劫半。
故以大半四十中劫。為下三天所壽劫量。
已說善趣壽量短長。惡趣云何。頌曰。

「　等活等上六
　如次以欲天
　壽為一晝夜
　壽量亦同彼
　極熱半中劫
　無間中劫全
　傍生極一中
　鬼月日五百
　頞部陀壽量
　如一婆訶麻
　百年除一盡
　後後倍二十」


論曰。四大王等六欲天壽。如其次第為等
活等六㮈落迦一晝一夜。壽量如次亦同
彼天。謂四大王壽量五百於等活地獄為
一晝一夜。乘此晝夜成月及年以如是年
彼壽五百。乃至他化壽萬六千於炎熱地獄
為一晝一夜。乘此晝夜成月及年。彼壽如
斯萬六千歲。極熱地獄壽半中劫。無間地獄
壽一中劫。傍生壽量多無定限。若壽極長亦
一中劫。謂難陀等諸大龍王。故世尊言。大龍
有八。皆住一劫能持大地。鬼以人間一月
為一日。乘此成月歲壽五百年。寒那落迦
云何壽量。世尊寄喻顯彼壽言。如此人間
佉梨二十成摩揭陀國一麻婆訶量。有置
巨勝平滿其中。設復有能百年除一。如是
巨勝易有盡期。生頞部陀壽量難盡。此二
十倍為第二壽。如是後後二十倍增。是謂
八寒地獄壽量。此諸壽量有中夭耶。頌曰。

「　諸處有中夭
　除北俱盧洲」


論曰。諸處壽量皆有中夭。唯北俱盧定壽千
歲。此約處說。非別有情。有別有情不中
夭故。謂住覩史多天。一生所繫菩薩。及
最後有佛記佛使隨信法行菩薩輪王母懷
彼二胎時。此等如應皆無中夭。
《說一切有部俱舍論》卷第十一



《阿毘達磨俱舍論》卷第十二

尊者世親造
三藏法師玄奘奉　詔譯
分別世品第三之五

如是已約踰繕那等。辯器世間身量差別。
約年等辯壽量有殊。二量不同未說應說。
此二建立無不依名。前二及名未詳極少。
今應先辯三極少量。頌曰。

「　極微字剎那
　色名時極少」


論曰。分析諸色至一極微。故一極微為色
極少。如是分析諸名及時至一字剎那。為
名時極少。一字名者。如說瞿名。何等名為
一剎那量。眾緣和合法得自體頃。或有動
法行度一極微。對法諸師說。如壯士一疾
彈指頃六十五剎那。如是名為一剎那量。
已知三極少。前二量云何。今且辯前踰繕那
等。頌曰。

「　極微微金水
　兔羊牛隙塵
　蟻虱麥指節
　後後增七倍
　二十四指肘
　四肘為弓量
　五百俱盧舍
　此八踰繕那」


論曰。極微為初。指節為後。應知後後皆七
倍增。謂七極微為一微量。積微至七為一
金塵。積七金塵為水塵量。水塵積至七為
一兔毛塵。積七兔毛塵為羊毛塵量。積羊
毛塵七為一牛毛塵。積七牛毛塵為隙遊
塵量。隙塵七為蟣。七蟣為一虱。七虱為穬
麥。七麥為指節。三節為一指。世所極成。是
故於頌中不別分別。二十四指橫布為肘。
竪積四肘為弓。謂尋。竪積五百弓為一俱
盧舍。一俱盧舍許是從村至阿練若中間
道量。說八俱盧舍為一踰繕那。如是已說
踰繕那等。今當辯後年等量別。頌曰。

「　百二十剎那
　為怛剎那量
　臘縛此六十
　此三十須臾
　此三十晝夜
　三十晝夜月
　十二月為年
　於中半減夜」


論曰。剎那百二十為一怛剎那。六十怛剎那
為一臘縛。三十臘縛為一牟呼栗多。三十牟
呼栗多為一晝夜。此晝夜有時增有時減有
時等。三十晝夜為一月。總十二月為一年。
於一年中分為三際。謂寒熱雨各有四月。
十二月中六月減夜。以一年內夜總減六。
云何如是。故有頌言。

「　寒熱雨際中
　一月半已度
　於所餘半月
　智者知夜減」


如是已辯剎那至年。劫量不同今次當辯。
頌曰。

「　應知有四劫
　謂壞成中大
　壞從獄不生
　至外器都盡
　成劫從風起
　至地獄初生
　中劫從無量
　減至壽唯十
　次增減十八
　後增至八萬
　如是成已住
　名中二十劫
　成壞壞已空
　時皆等住劫
　八十中大劫
　大劫三無數」


論曰。言壞劫者。謂從地獄有情不復生至
外器都盡。壞有二種。一趣壞。二界壞。復有
二種。一有情壞。二外器壞。謂此世間過於二
十中劫住已。從此復有等住二十壞劫便
至。若時地獄有情命終無復新生。為壞劫
始。乃至地獄無一有情。爾時名為地獄已壞。
諸有地獄定受業者。業力引置他方獄中。
由此准知傍生鬼趣。然各先壞本處住者。
人天雜居者與人天同壞。若時人趣此洲一
人無師法然得初靜慮。從靜慮起唱如是
言。離生喜樂甚樂甚靜。餘人聞已皆入靜慮。
命終並得生梵世中。乃至此洲有情都盡。是
名已壞贍部洲人。東西二洲例此應說。北
洲命盡生欲界天。由彼無能入定離欲。乃
至人趣無一有情。爾時名為人趣已壞。若時
天趣四大王天隨一法然得初靜慮。乃至並
得生梵世中。爾時彼天有情都盡。是名已
壞大王眾天。餘五欲天例同此說。乃至欲界
無一有情。名欲界中有情已壞。若時梵世隨
一有情無師法然得二靜慮。從彼定起唱
如是言。定生喜樂甚樂甚靜。餘天聞已皆入
彼靜慮。命終並得生極光淨天。乃至梵世中
有情都盡。如是名已壞有情世間。唯器世
間空曠而住。餘十方界一切有情感此三千
世界業盡。於此漸有七日輪現。諸海乾竭
眾山洞然。洲渚三輪並從焚燎。風吹猛焰
燒上天宮。乃至梵宮無遺灰燼。自地火焰
燒自地宮。非他地災能壞他地。由相引起
故作是言。下火風飄焚燒上地。謂欲界火猛
焰上昇為緣引生色界火焰。餘災亦爾。如
應當知。如是始從地獄漸減乃至器盡總
名壞劫。所言成劫。謂從風起乃至地獄始
有情生。謂此世間災所壞已。二十中劫唯有
虛空。過此長時次應復有等住二十成劫
便至。一切有情業增上力。空中漸有微細風
生。是器世間將成前相。風漸增盛成立如
前所說風輪水金輪等。然初成立大梵王
宮乃至夜摩宮。後起風輪等。是謂成立外
器世間。初一有情極光淨歿生大梵處為
大梵王。後諸有情亦從彼歿有生梵輔。有
生梵眾。有生他化自在天宮。漸漸下生
乃至人趣俱盧牛貨勝身贍部。後生餓鬼
傍生地獄。法爾後壞必最初成。若初一有
情生無間獄二十中成劫應知已滿。此後
復有二十中劫名成已住。次第而起。謂
從風起造器世間。乃至後時有情漸住。此
洲人壽經無量時至住劫初壽方漸減。從
無量減至極十年即名為初一住中劫。此
後十八皆有增減。謂從十年增至八萬。復
從八萬減至十年。爾乃名為第二中劫次
後十七例皆如是。於十八後從十歲增極
至八萬歲名第二十劫。一切劫增無過八
萬。一切劫減唯極十年。十八劫中一增一減
時。量方等初減後增故。二十劫時量皆等。
此總名為成已住劫。所餘成壞及壞已空
並無減增二十差別。然由時量與住劫同。
准住各成二十中劫。成中初劫起器世間。
後十九中有情漸住。壞中後劫減器世間。
前十九中有情漸捨。如是所說成住壞空。各
二十中積成八十。總此八十成大劫量。劫性
是何。謂唯五蘊。經說三劫阿僧企耶精進修
行方得成佛。於前所說四種劫中。積何劫
成三劫無數。累前大劫為十百千。乃至積
成三劫無數。既稱無數何復言三。非無數
言顯不可數。解脫經說六十數中。阿僧企
耶是其一數。云何六十。如彼經言。有一無
餘數始為一。一十為十。十十為百。十百
為千。十千為萬。十萬為洛叉。十洛叉為度
洛叉。十度洛叉為俱胝。十俱胝為末陀。十
末陀為阿庾多。十阿庾多為大阿庾多。十大
阿庾多為那庾多。十那庾多為大那庾多。十
大那庾多為鉢羅庾多。十鉢羅庾多為大鉢
羅庾多。十大鉢羅庾多為矜羯羅。十矜羯羅
為大矜羯羅。十大矜羯羅為頻跋羅。十頻跋
羅為大頻跋羅。十大頻跋羅為阿芻婆。十阿
芻婆為大阿芻婆。十大阿芻婆為毘婆訶。十
毘婆訶為大毘婆訶。十大毘婆訶為嗢蹭伽。
十嗢蹭伽為大嗢蹭伽。十大嗢蹭伽為婆喝
那。十婆喝那為大婆喝那。十大婆喝那為地
致婆。十地致婆為大地致婆。十大地致婆為
醯都。十醯都為大醯都。十大醯都為羯臘
婆。十羯臘婆為大羯臘婆。十大羯臘婆為印
達羅。十印達羅為大印達羅。十大印達羅為
三磨鉢耽。十三磨鉢耽為大三磨鉢耽。十大
三磨鉢耽為揭底。十揭底為大揭底。十大揭
底為拈筏羅闍。十拈筏羅闍為大拈筏羅闍。
十大拈筏羅闍為姥達羅。十姥達羅為大姥
達羅。十大姥達羅為跋藍。十跋藍為大跋
藍。十大跋藍為珊若。十珊若為大珊若。十大
珊若為毘步多。十毘步多為大毘步多。十大
毘步多為跋邏攙。十跋邏攙為大跋邏
攙十大跋邏攙為阿僧企耶。於此數中忘
失餘八。若數大劫至此數中阿僧企耶名
劫無數。此劫無數復積至三。經中說為三劫
無數。非諸算計不能數知。故得說為三劫
無數。何緣菩薩發願長時精進修行方期佛
果。如何不許願長時修。無上菩提甚難可
得。非多願行無容得成。菩薩要經三劫
無數。修大福德智慧資糧六波羅蜜多百
千苦行方證無上正等菩提。是故定應發
長時願。若餘方便亦得涅槃。何用為菩提
久修多苦行。為欲利樂一切有情故求菩
提發長時願。云何令我具大堪能。於苦瀑
流濟諸含識。故捨涅槃道求無上菩提。濟
他有情於己何益。菩薩濟物遂己悲心。故
以濟他即為己益。誰信菩薩有如是事。有
懷潤己無大慈悲。於如是有情此事實難
信。無心潤己有大慈悲。於如是有情此
事非難信。如有久習無哀愍者。雖無益
己而樂損他。世所同悉如是。菩薩久習慈
悲。雖無利己而樂他益。如何不信。又如有
情由數習力於無我行不了有為。執以為
我而生愛著。由此為因甘負眾苦。智者同
悉如是。菩薩數習力故。捨自我愛增戀他
心。由此為因甘負眾苦。如何不信。又由種
姓異有此志願起。以他苦為己苦。用他
樂為己樂。不以自苦樂為己苦樂事。不
見異益他而別有自益。依如是義故。有
頌言。

「　下士勤方便
　恒求自身樂
　中士求滅苦
　非樂苦依故
　上士恒勤求
　自苦他安樂
　及他苦永滅
　以他為己故」


如是已辯劫量差別。諸佛獨覺出現世間。
為劫增時為劫減位。頌曰。

「　減八萬至百
　諸佛現世間
　獨覺增減時
　麟角喻百劫」


論曰。從此洲人壽八萬歲。漸減乃至壽極百
年。於此中間諸佛出現。何緣增位無佛出
耶。有情樂增難教厭故。何緣減百無佛出
耶。五濁極增難可化故。言五濁者。一壽濁。
二劫濁。三煩惱濁。四見濁。五有情濁。劫減將
末。壽等鄙下如滓穢故。說名為濁。由前二
濁。如其次第。壽命資具極被衰損。由次二
濁。善品衰損。以耽欲樂自苦行故。或損在
家出家善故。由後一濁衰損自身。謂壞自
身身量色力念智勤勇及無病故。獨覺出現
通劫增減。然諸獨覺有二種殊。一者部行。
二麟角喻。部行獨覺先是聲聞得勝果時
轉名獨勝。有餘說。彼先是異生。曾修聲聞
順決擇分。今自證道得獨勝名。由本事中
說。一山處總有五百苦行外仙。有一獼猴
曾與獨覺相近而住。見彼威儀。展轉遊行
至外仙所。現先所見獨覺威儀。諸仙覩之
咸生敬慕。須臾皆證獨覺菩提。若先是聖
人不應修苦行。麟角喻者。謂必獨居。二
獨覺中麟角喻者。要百大劫修菩提資糧。然
後方成麟角喻獨覺。言獨覺者。謂現身中
離稟至教唯自悟道。以能自調不調他
故。何緣獨覺言不調他。非彼無能演說正
法。以彼亦得無礙解故。又能憶念過去所
聞諸佛所宣聖教理故。又不可說彼無慈
悲。為攝有情現神通故。又不可說無受
法機。爾時有情亦有能起世間離欲對治道
故。雖有此理。由彼宿習少欣樂勝解無說
希望故。又知有情難受深法。以順流既久
難令逆流故。又避攝眾故。不為他宣說
正法。怖諠雜故。輪王出世為在何時。幾種
幾俱何威何相。頌曰。

「　輪王八萬上
　金銀銅鐵輪
　一二三四洲
　逆次獨如佛
　他迎自往伏
　諍陣勝無害
　相不正圓明
　故與佛非等」


論曰。從此洲人壽無量歲。乃至八萬歲有
轉輪王生。減八萬時。有情富樂壽量損減。
眾惡漸盛。非大人器故無輪王。此王由輪
旋轉應導威伏一切名轉輪王。施設足中說
有四種。金銀銅鐵輪應別故。如其次第勝
上中下。逆次能王領一二三四洲。謂鐵輪王
王一洲界。銅輪王二。銀輪王三。若金輪王
王四洲界。契經就勝但說金輪。故契經言。
若王生在剎帝利種紹灑頂位。於十五日
受齋戒時。沐浴首身受勝齋戒。昇高臺殿
臣僚輔翼。東方忽有金輪寶現。其輪千輻具
足轂輞。眾相圓淨如巧匠成。舒妙光明來
應王所。此王定是轉金輪王。轉餘輪王應
知亦爾。輪王如佛無二俱生。故契經言。無
處無位非前非後有二如來應正等覺出
現於世。有處有位唯一如來。如說如來輪
王亦爾。應審思擇。此唯一言為據一三千。
為約一切界。有說。餘界定無佛生。所以者
何。勿薄伽梵功能有礙。唯一世尊普於十
方能教化故。若有一處一佛於中無教化
能。餘亦應爾。又世尊告舍利子言。設復有
人來至汝所。問言頗有梵志沙門。正於今
時與喬答摩氏平等平等得無上覺耶。汝
得彼問當云何答。時舍利子白世尊言。我
得彼問當如是答。今時無有梵志沙門得
無上菩提與我世尊等。所以然者。我從世
尊親聞親持。無處無位非前非後有二如
來應正等覺出現於世。有處有位唯一如
來。若爾何緣梵王經說我今於此三千大千
諸世界中得自在轉。彼有密意。密意者何。
謂若世尊不起加行。唯能觀此三千大千。
若時世尊發起加行。無邊世界皆佛眼境。天
耳通等例此應知。有餘部師說。餘世界亦
別有佛出現世間。所以者何。有多菩薩。現
俱修習菩提資糧。一界一時可無多佛。多
界多佛何理能遮。故無邊界中有無邊佛現。
若唯一佛設住一劫時。尚不遍為一世界佛
事。況同人壽能益無邊。然諸有情居無邊
界。時處根性差別無邊。佛應遍觀此有情
類。如是時處應見世尊。佛便應機現通說
法。令其過失未生不生。諸有已生能令斷
滅。令其功德未生得生。諸有已生能令圓
滿。如何一佛此事頓成。是故同時定有多佛。
然彼所引無處無位非前非後。有二如來出
於世等。應共思擇。此言為說一界多界。若
說多界則轉輪王餘世界中亦應非有。以
說如佛遮俱生故。若許輪王餘界別有
如何不許別界佛耶。佛出世間具吉祥福。
多界多佛何過而遮。謂多界中諸佛俱現。便
能饒益無量有情令得增上生及決定勝道。
若爾何故一世界中無二如來俱時出現。以
無用故。謂一界中一佛足能饒益一切。又
願力故。謂諸如來為菩薩時先發誓願。願
我當在無救無依盲闇界中成等正覺。利
益安樂一切有情。為救為依為眼為導。又
令敬重故。謂一界中唯有一如來便深敬
重。又令速行故。謂令如是知一切智尊甚
為難遇。彼所立教應速修行勿般涅槃。或
往餘處。便令我等無救無依。故一界中無
二佛現。如是所說四種輪王威定諸方亦
有差別。謂金輪者諸小國王各自來迎作如
是請。我等國土寬廣豐饒。安隱富樂多諸人
眾。唯願天尊親垂教勅。我等皆是天尊翼從。
若銀輪王自往彼土。威嚴近至彼方臣伏。若
銅輪王至彼國已。宣威競德彼方推勝。若
鐵輪王亦至彼國。現威列陣剋勝便止。一
切輪王皆無傷害。令伏得勝已各安其所
居。勸化令修十善業道。故輪王死定得生
天。經說輪王出現於世便有七寶出現世
間。其七者何。一者輪寶。二者象寶。三者馬
寶。四者珠寶。五者女寶。六者主藏臣寶。七者
主兵臣寶。象等五寶有情數攝。如何他業
生他有情。非他有情從他業起。然由先造
互相屬業。於中若一稟自業生。餘亦俱時
乘自業起。如是所說諸轉輪王。非唯有七
寶與餘王別。亦有三十二大士相殊。若爾
輪王與佛何異。佛大士相處正明圓。王相
不然故有差別。劫初人眾為有王無。頌曰。

「　劫初如色天
　後漸增貪味
　由墮貯賊起
　為防雇守田」


論曰。劫初時人皆如色界。故契經說。劫初時
人有色意成。肢體圓滿諸根無缺。形色端嚴
身帶光明。騰空自在飲食喜樂長壽久住。
有如是類地味漸生。其味甘美其香欝馥。時
有一人稟性耽味。嗅香起愛取甞便食。餘
人隨學競取食之。爾時方名初受段食。資
段食故身漸堅重。光明隱沒黑闇便生。日月
眾星從茲出現。由漸耽味地味便隱。從斯
復有地皮餅生。競耽食之。地餅復隱。爾時
復有林藤出現。競耽食故林藤復隱。有非
耕種香稻自生。眾共取之以充所食。此食
麁故殘穢在身為欲蠲除便生二道。因斯
遂有男女根生。由二根殊形相亦異。宿習
力故便相瞻視。因此遂生非理作意。欲貪鬼
魅惑亂身心。失意猖狂行非梵行。人中欲
鬼初發此時。爾時諸人隨食早晚隨取香
稻無所貯積。後時有人稟性嬾惰。長取香
稻貯擬後食。餘人隨學漸多停貯。由此於
稻生我所心。各縱貪情多收無厭。故隨收
處無復再生。遂共分田慮防遠盡。於己田
分生悋護心。於他分田有懷侵奪。劫盜過
起始於此時。為欲遮防共聚詳議。銓量眾
內一有德人。各以所收六分之一。雇令防護
封為田主。因斯故立剎帝利名。大眾欽承
恩流率土。故復名大三末多王。自後諸王
此王為首。時人或有情厭居家。樂在空閑
精修戒行。因斯故得婆羅門名。後時有王
貪悋財物。不能均給國土人民。故貧匱人
多行賊事。王為禁止行輕重罰。為殺害業
始於此時。時有罪人心怖刑罰。覆藏其過
異想發言。虛誑語生此時為首。於劫減位
有小三災。其相云何。頌曰。

「　業道增壽減
　至十三災現
　刀疾飢如次
　七日月年止」


論曰。從諸有情起虛誑語。諸惡業道後後轉
增。故此洲人壽量漸減。乃至極十小三災
現。故諸災患二法為本。一耽美食。二性嬾
惰。此小三災中劫末起。三災者。一刀兵二疾
疫。三飢饉。謂中劫末十歲時。人為非法貪
染污相續。不平等愛映蔽其心。邪法縈纏瞋
毒增上。相見便起猛利害心。如今獵師見
野禽獸。隨手所執皆成利刀。各逞兇狂
互相殘害。又中劫末十歲時人。由具如前諸
過失故。非人吐毒疾疫流行。遇輒命終難
可救療。又中劫末十歲時人。亦具如前諸過
失故。天龍忿責不降甘雨。由是世間久遭
飢饉。既無支濟多分命終。是故說言。由飢
饉故便有聚集白骨運籌。由二種因名有
聚集。一人聚集。謂彼時人由極飢羸聚集而
死。二種聚集。謂彼時人為益後人輟其所
食置於小篋擬為種子。故飢饉時名有聚
集。言有白骨亦由二因。一彼時人身形枯
燥命終未久白骨便現。二彼時人飢饉所逼
聚集白骨煎汁飲之。有運籌言亦二因故。
一由糧少行籌食之。謂一家中從長至幼
隨籌至日得少麁飡。二謂以籌挑故場蘊。
得少穀粒多用水煎。分共飲之以濟餘命。
然有至教說治彼方。謂若有能一晝一夜
持不殺戒。於未來生決定不逢刀兵災起。
若能以一訶梨怛雞。起殷淨心奉施僧眾。
於當來世決定不逢疾疫災起。若有能以
一摶之食起殷淨心奉施僧眾。於當來世
決定不逢飢饉災起。此三災起各經幾時。
刀兵災起極唯七日。疾疫災起七月七日。飢
饉七年七月七日。度此便止。人壽漸增。東西
二洲有似災起。謂瞋增盛身力羸劣。數加飢
渴。北洲總無。前說火災焚燒世界。餘災亦
爾。如應當知。何者為餘。今當具辯。頌曰。

「　三災火水風
　上三定為頂
　如次內災等
　四無不動故
　然彼器非常
　情俱生滅故
　要七火一水
　七水火後風」


論曰。此大三災逼有情類。令捨下地集上
天中。初火災興由七日現。次水災起由雨霖
淫。後風災生由風相擊。此三災力壞器世
間。乃至極微亦無餘在。一類外道執極微
常。彼謂。爾時餘極微在。何緣彼執猶有餘
極微。勿後麁事生無種子故。豈不前說。由
諸有情業所生風能為種子。或此即以前災
頂風為緣。引生風為種子。又化地部契經
中言。風從他方飄種來此。雖爾不許芽
等生時是種等因親所引起。若爾芽等從何
而生。從自分生。如是自分復從自分。展轉
乃至最細有分從極微生。於芽等生中種
等有何力。除能引集芽等極微種等更無
生芽等力。何緣定作如是執耶。從異類
生定不應理。不應何理。應無定故。功能
定故無不定失。如聲熟變等從異類定生。
德法有殊。實法不爾。現見實法唯從同類
生。如藤生枝及縷生衣等。此非應理。非
理者何。引不極成為能立故。今此所引何
不極成。非許藤枝縷衣別故。即藤縷合安布
不同得枝衣名。如蟻行等。云何知爾。一縷
合中曾不得衣。唯得縷故。有誰為障令不
得衣。若一縷中無全衣轉。則應一縷上有
衣分無衣。應許全衣唯集諸分。非更別有
有分名衣。又如何知衣分異縷。若謂衣要
待多所依合。於唯多經合應亦得衣。或
應畢竟無得衣理。中及餘邊不對根故。若
謂漸次皆可對根。則應眼身唯得諸分。
不應說彼得有分衣故。即於諸分漸次了
別。總起有分覺。如旋火輪。謂若離縷異色
類業衣色等三不可得故。若錦衣上色等屬
衣。則應許實從異類起。一一縷色等無種
種異故。或於一分無異色等邊應不見
衣。由彼顯衣故。或即彼分應見異色等。以
衣必有異色等相故。彼許有分體唯是一
而有種種色類業殊。審有如斯甚為靈異。
又於一火光明界中。遠近不同燒照有異。
觸色差別應不得成。各別極微雖越根境
而共聚集可現根證。如彼所宗合能生果。
或如眼等合能發識。又如瞖目視散髮時。
若多相隣彼則能見。一一遠住便無見能。極
微對根理亦應爾。又即於色等立極微名
故。色等壞時極微亦壞。極微實攝。色等德收。
異體不應定俱時滅。此二體別理必不然。
以審觀時非離色等有別地等。故非體
別。又彼宗中自許地等眼身所取寧異色
觸。又燒毛㲲紅花等時。彼覺則無故。毛等
覺但緣色等差別而起。熟變生時形量等故。
猶如行伍記識瓶盆。若不觀形不記識故。
誰當採錄愚類狂言。故對彼宗廣諍應止。
此三災頂為在何處。第二靜慮為火災頂。
此下為火所焚燒故。第三靜慮為水災頂。
此下為水所浸爛故。第四靜慮為風災頂。
此下為風所飄散故。隨何災上名彼災頂。
何緣下三定遭火水風災。初二三定中內災
等彼故。謂初靜慮尋伺為內災。能燒惱心
等外火災故。第二靜慮喜受為內災。與輕
安俱潤身如水故。遍身麁重由此皆除故。
經說苦根第二靜慮滅。第三靜慮動息為內
災。息亦是風。等外風炎故。若入此靜慮有
如是內災。生此靜慮時遭是外災壞。何緣
不立地亦為災。以器世間即是地故。但可
火等與地相違。不可說言地還違地。第四
靜慮何為外災。彼無外災。離內災故。由此
佛說彼名不動。內外三災所不及故。有說。
彼地有淨居天故。彼不遭諸災所壞。由彼
不可生無色天。亦復不應更往餘處。若爾
彼地器應是常。不爾。與有情俱生俱滅故。
謂彼天處無總地形。但如眾星居處各別。有
情於彼生時死時。所住天宮隨起隨滅。是故
彼器體亦非常。所說三災云何次第。要先無
間起七火災。其次定應一水災起。此後無間
復七火災。度七火災。還有一水。如是乃至
滿七水災。復七火災。後風災起。如是總有
八七火災一七水災一風災起。何緣如是。由
彼有情所修定因於上漸勝故。感身壽其
量漸長。由是所居亦漸久住。由此善釋施
設足文遍淨天壽六十四劫。
《說一切有部俱舍論》卷第十二


《阿毘達磨俱舍論》卷第十三

尊者世親造
三藏法師玄奘奉　詔譯

* 分別業品第四之一

如前所說有情世間及器世間各多差別。如
是差別由誰而生。頌曰。

「　世別由業生
　思及思所作
　思即是意業
　所作謂身語」


論曰。非由一主先覺而生。但由有情業差
別起。若爾何故。俱從業生欝金栴檀等甚
可愛樂。而內身形等與彼相違。以諸有情
業類如是。若造雜業感內身形。於九瘡門
常流不淨。為對治彼感外具生色香味觸
甚可愛樂。諸天眾等造純淨業故彼所招
二事俱妙。此所由業其體是何。謂心所思及
思所作。故契經說。有二種業。一者思業。二
思已業。思已業者謂思所作。如是二業分別
為三。謂即有情身語意業。如何建立此三
業耶。為約所依。為據自性。為就等起。縱
爾何違。若約所依應唯一業。以一切業並
依身故。若據自性應唯語是業。以三種中
唯語即業故。若就等起亦應唯一業。以一
切業皆意等起故。毘婆沙師說。立三業如
其次第由上三因。然心所思即是意業。思所
作業分為身語二業。是思所等起故。身語二
業自性云何。頌曰。

「　此身語二業
　俱表無表性」


論曰。應知如是所說諸業中。身語二業俱表
無表性。且身語表其相云何。頌曰。

「　身表許別形
　非行動為體
　以諸有為法
　有剎那盡故
　應無無因故
　生因應能滅
　形亦非實有
　應二根取故
　無別極微故
　語表許言聲」


論曰。由思力故。別起如是如是身形名
身表業。有餘部說。動名身表。以身動時由
業動故。為破此故。說非行動。以一切有
為皆有剎那故剎那何。謂得體無間滅。有
此剎那法名有剎那。如有杖人名為有杖。
諸有為法纔得自體。從此無間必滅歸無。
若此處生即此處滅。無容從此轉至餘方。
故不可言動名身表。若有為法皆有剎那。
不至餘方義可成立。諸有為法皆有剎那。
其理極成。後必盡故。謂有為法滅不待因。
所以者何。待因謂果。滅無非果故不待因
滅既不待因。纔生已即滅。若初不滅後亦
應然。以後與初有性等故。既後有盡知前
有滅若後有異方可滅者。不應即此而名
有異。即此相異。理必不然。豈不世間現見
薪等由與火合故致滅無。定無餘量過現
量者。故非法滅皆不待因。如何知薪等由
火合故滅。以薪等火合後便不見故。應共
審思。如是薪等為由火合滅故不見。為
前薪等生已自滅後不更生無故不見。如
風手合燈焰鈴聲。故此義成應由比量。何
謂比量。謂如前說。滅無非果故不待因。又
若待因薪等方滅。應一切滅無不待因。如
生待因無無因者。然世現見覺焰音聲。不
待餘因剎那自滅。故薪等滅亦不待因。有
執覺聲前因後滅。彼亦非理。二不俱故。疑
智苦樂及貪瞋等自相相違理無俱義。若復
有位明了覺聲無間便生不明了者。如何同
類不明了法能滅明了同類法耶。最後覺聲
復由誰滅。有執。燈焰滅以住無為因。有執。
焰滅時由法非法力。彼俱非理。無非因故。
非法非法為生滅因。以剎那剎那順違相
反故。或於一切有為法中。皆可計度有此
因義。既爾本諍便應止息。許不待餘因
皆有剎那故。又若薪等滅火合為因。於熟
變生中有下中上。應生因體即成滅因。所
以者何。謂由火合能令薪等有熟變生。中
上熟生下中熟滅。或即或似生上中因即能
為因滅下中熟則生因體應即滅因。或滅
生因應相無別。不應由即此或似此彼
有。彼復由即此或似此非有。設於火焰差
別生中容計能生能滅因異。於灰雪酢日
水地合。能令薪等熟變生中。如何計度生
滅因異。若爾現見煎水減盡。火合於中
為何所作。由事火合火界力增。由火界增
能令水聚於後後位生漸漸微。乃至最微
後便不續。是名火合於中所作。故無有因
令諸法滅。法自然滅。是壞性故。自然滅故。纔
生即滅。由纔生即滅。剎那滅義成。有剎那
故定無行動。然於無間異方生中如燒草
焰行起行增上慢。既由斯理行動定無。身
表是形理得成立。然經部說。形非實有。謂
顯色聚一面多生。即於其中假立長色。待
此長色於餘色聚一面少中假立短色。於
四方面並多生中假立方色。於一切處遍
滿生中假立圓色。所餘形色隨應當知如
見火㷮。於一方面無間速運。便謂為長。見
彼周旋謂為圓色。故形無實別類色體。若
謂實有別類形色。則應一色二根所取。謂
於色聚長等差別。眼見身觸俱能了知。由
此應成二根取過。理無色處二根所取。然
如依觸取長等相。如是依顯能取於形。豈
不觸形俱行一聚。故因取觸能憶念形。非
於觸中親取形色。如見火色便憶火煖。
及嗅花香能念花色。此中二法定不相離
故因取一可得念餘。無觸與形定不相
離。如何取觸能定憶形。若觸與形非定同
聚。然由取觸能憶念形。顯色亦應因觸定
憶。或應形色如顯無定。則取觸位。應不
了形。而實不然。故不應說因取於觸能
憶念形。或錦等中見多形故。便應一處有
多實形。理不應然。如眾顯色。是故形色非
實有體。又諸所有有對實色。必應有實別
類極微。然無極微名為長等。故即多物如
是安布差別相中假立長等。若謂即以形
色極微如是安布名為長等。此唯朋黨。非
極成故。謂若形色有別極微自相極成。可
得聚集如是安布以為長等。非諸形色有
別極微自相極成猶如顯色。云何得有聚
集安布。豈不現見諸土器等有顯相同而形
相異。為不已辯。即於多物安布差別。假立
長等。如眾蟻等有相不殊。然有行輪安布
形別。形依顯等理亦應然。豈不闇中或於
遠處觀杌等物了形非顯。寧即顯等安布
為形。以闇遠中觀顯不了。是故但起長等
分別。如於遠闇觀眾樹人。但了行軍不
知別相。理必應爾。以或有時不了顯形
唯知總聚。既已遮遣行動及形。汝等經部宗
立何為身表。立形為身表。但假而非實。既
執但用假為身表。復立何法為身業耶。
若業依身立為身業。謂能種種運動身思。
依身門行故名身業。語業意業隨其所應
立差別名當知亦爾。若爾何故契經中說
有二種業。一者思業。二思已業。此二何異。謂
前加行起思惟思。我當應為如是如是所
應作事名為思業。既思惟已起作事思。隨
前所思作所作事。動身發語名思已業。若
爾表業則為定無。表業既無。欲無表業亦
應非有。便成大過。如是大過有理能遮。謂
從如前所說二表殊勝思故。起思差別名
為無表。此有何過。此應名為隨心轉業。如
定無表心俱轉故。無如是過。審決勝思動
發勝思所引生故。設許有表。亦待如前所
說思力。以性鈍故。毘婆沙師說。形是實故。
身表業形色為體。語表業體謂即言聲。無表
業相如前已說。經部亦說。此非實有。由先
誓限唯不作故。彼亦依過去大種施設。然
過去大種體非有故。又諸無表無色相故。
毘婆沙說。此亦實有。云何知然。頌曰。

「　說三無漏色
　增非作等故」


論曰。以契經說色有三種。此三為處攝一
切色。一者有色有見有對。二者有色無見
有對。三者有色無見無對。又契經中說有
無漏色。如契經說。無漏法云何。謂於過
去未來現在諸所有色不起愛恚。乃至識亦
然。是名無漏法除無表色。何法名為無見
無對及無漏色。又契經說有福增長。如契
經言。諸有淨信。若善男子或善女人成就
有依七福業事。若行若住若寐若覺。恒時
相續福業漸增福業續起。無依亦爾。除無
表業。若起餘心或無心時。依何法說福
業增長。又非自作。但遣他為。若無無表業
不應成業道。以遣他表非彼業道攝。此
業未能正作所作故。使作所作已。此性
無異故。又契經說。苾芻當知。法謂外處。是
十一處所不攝法無見無對。不言無色。若
不觀於法處所攝無表色者。此言闕減便
成無用。又若無無表應無八道支。以在
定時語等無故。若爾何故契經中言。彼如
是知彼如是見。修習正見正思惟正精進
正念正定皆至圓滿。正語業命先時已得
清淨鮮白。此依先時已得世間離染道說。
無相違過。又若撥無無表色者。則亦應無
有別解脫律儀。非受戒後有戒相續雖
起異緣心而名苾芻等。又契經說。離殺
等戒名為隄塘戒。能長時相續堰遏犯戒
過故。非無有體可名隄塘。由此等證知
實有無表色。經部師說。此證雖多種種希
奇。然不應理。所以然者。所引證中且初經
言有三色者。瑜伽師說。修靜慮時定力所
生定境界色。非眼根境故名無見。不障處
所故名無對。若謂既爾如何名色。釋如是
難與無表同。又經所言無漏色者。瑜伽師
說。即由定力所生色中依無漏定者即
說為無漏。有餘師言。無學身色及諸外色皆
是無漏。非漏依故得無漏名。何故經言有
漏法者諸所有眼乃至廣說。此非漏對治
故得有漏名。是則此應言有漏亦無漏。若
爾何過。有相雜失。若依此理說為有漏。曾
不依此說為無漏。無漏亦然。有何相雜。若
色處等一向有漏。此經何緣差別而說。如說
有漏有取諸色心栽覆事。聲等亦爾。又經所
說福增長言。先軌範師作如是釋。由法爾
力福業增長。如如施主所施財物。如是如是
受者受用。由諸受者受用施物功德攝益
有差別故。於後施主心雖異緣而前緣施
思所熏習。微細相續漸漸轉變差別而生。由
此當來能感多果。故密意說恒時相續福
業漸增福業續起。若謂如何由餘相續德益
差別令餘相續心雖異緣而有轉變。釋此
疑難與無表同。彼復如何由餘相續德益
差別。令餘相續別有真實無表法生。若於
無依諸福業事如何相續福業增長。亦由數
習緣彼思故。乃至夢中亦恒隨轉。無表論者。
於無依福既無表業。寧有無表。有說。有依
諸福業事。亦由數習緣彼境思故說恒時
相續增長。若爾經說。諸有苾芻具淨尸羅成
調善法受他所施諸飲食已。入無量心定
身證具足住。由此因緣應知施主無量福善
滋潤相續。無量安樂流注其身。施主爾時福
恒增長。豈定常有緣彼勝思。是故所言思
所熏習微細相續漸漸轉變差別而生。定為
應理。又非自作但遣他為業道如何得
成滿者。應如是說。由本加行。使者依教所
作成時。法爾能令教者微細相續轉變差別
而生。由此當來能感多果。諸有自作事究竟
時。當知亦由如是道理。應知即此微細相
續轉變差別名為業道。此即於果假立因
名。是身語業所引果故。如執別有無表。論
宗無表亦名身語業道。然大德說。於取蘊
中由三時起思為殺罪所觸。謂我當殺正
殺殺已。非但由此業道究竟。勿自母等實未
被害由謂已害成無間業。然於自造不
誤殺事。起如是思殺罪便觸。若依此說非
不應理。何於無表偏懷憎嫉定撥為無。
而許所熏微細相續轉變差別。然此與彼俱
難了知。今於此中無所憎嫉。然許業道是
心種類。由身加行事究竟時。離於心身於
能教者身中別有無表法生。如是所宗不
令生喜。若由此引彼加行生事究竟時。即
此由彼相續轉變差別而生。如是所宗可令
生喜。但由心等相續轉變差別。能生未來
果故。又先已說。先說者何。謂表業既無寧
有無表等。又說法處不言無色。由有如
前所說定境無見無對法處攝色。又言道支
應無八者。且彼應說。正在道時如何得有
正語業命。為於此位有發正言起正作
業求衣等不。不爾。云何。由彼獲得如是
種類無漏無表故。出觀後由前勢力能起三
正不起三邪。以於因中立果名故。於無
表立語業命名。若爾云何不受此義。雖無
無表而在道時。獲得如斯意樂依止。故出
觀後由前勢力。能起三正不起三邪。以
於因中立果名故。可具安立八聖道支。有
餘師言。唯說不作邪語等事以為道支。謂
在定時由聖道力便能獲得決定不作。此
定不作依無漏道而得安立故名無漏。非
一切處要依真實別有法體方立名數。如
八世法。謂得不得及與毀譽稱譏苦樂。非此
不得衣食等事別有實體。此亦應然。別解脫
律儀亦應准此。謂由思願力先立要期。能
定遮防身語惡業。由斯故建立別解脫律
儀。若起異緣心應無律儀者。此難非理。
由熏習力欲起過時憶便止故。戒為隄塘
義亦應准此。謂先立誓限定不作惡。後數
憶念慚愧現前。能自制持令不犯戒。故隄塘
義由心受持。若由無表能遮犯戒。應無失
念而破戒者。且止此等眾多諍論。毘婆沙師
說。有實物名無表色。是我所宗。前說無表
大種所造性。為表大種造。為有異耶。頌
曰。

「　此能造大種
　異於表所依」


論曰。無表與表異大種生。所以者何。從一
和合有細麁果不應理故。如表與大心
同時生。無表亦然。為有差別。一切所造色
多與大種俱時而生。然現在未來亦有少分
依過去者。少分者何。頌曰。

「　欲後念無表
　依過大種生」


論曰。唯欲界繫初剎那後所有無表從過大
生。此為所依無表得起。現身大種但能為
依。為轉隨轉因。隨其次第如輪行於
地手地為依。何地身語業何地大所造。頌
曰。

「　有漏自地依
　無漏隨生處」


論曰。欲界所繫身語二業。唯欲界繫大種所
造。如是乃至第四靜慮身語二業。唯是彼地
大種所造。若身語業是無漏者。隨生此地
應起現前。即是此地大種所造。以無漏法不
墮界故。必無大種是無漏故。由所依力無
漏生故。此表無表其類是何。復是何類大種
所造。頌曰。

「　無表無執受
　亦等流情數
　散依等流性
　有受異大生
　定生依長養
　無受無異大
　表唯等流性
　屬身有執受」


論曰。今此頌中先辯無表是無執受。無變礙
故。亦等流性。亦言顯此有是剎那。謂初無
漏。餘皆等流性。謂同類因生。此唯有情。依
內起故。於中欲界所有無表。等流有受別異
大生。異大生言。顯身語七一一是別大種所
造。定生無表差別有二。謂諸靜慮無漏律儀。
此二俱依定所長養無受。無異大種所生。無
異大言。顯此無表七支同一具四大種所生。
所以者何。所依大種如心唯一無差別故。
應知有表唯是等流。此若屬身是有執受。餘
義皆與散無表同。表業生時為要破壞本身
形量。為不爾耶。若爾何失。若破壞者。異熟
色斷應可更續。是則違越毘婆沙宗。若不
破壞如何得有一身處所二形量成。有別
新生等流大種。造有表業不破本身。若爾
隨依何身分處起有表業應大於本。新生
大種遍增益故。若不遍增益。如何遍生表。
身有孔隙故得相容。已辯業門二三五別。
此性界地差別云何。頌曰。

「　無表記餘三
　不善唯在欲
　無表遍欲色
　表唯有伺二
　欲無有覆表
　以無等起故」


論曰。無表唯通善不善性無有無記。所以
者何。以無記心勢力微劣。不能引發強業
令生。可因滅時果仍續起。所言餘者謂表
及思。三謂皆通善惡無記。於中不善在欲
非餘。已斷不善根無慚無愧故。善及無記
諸地皆有。以於頌中不別遮故。欲色二界
皆有無表。以無色中無大種故。隨於何處
有身語轉。唯是處有身語律儀。若爾身生
欲色二界入無色定應有律儀。如起無漏
心有無漏無表。不爾以彼不墮界故。於
無色界若有無表。應有無表非大種生。不
可說言有漏無表以別界地大種為依。又
背諸色入無色定故彼定中不能生色。由
彼定有伏色想故。毘婆沙師作如是說。為
治惡戒故起尸羅。唯欲界中有諸惡戒。無
色於欲具四種遠。一所依遠。二行相遠。三
所緣遠。四對治遠。故無色中無無表色。表色
唯在二有伺地。謂通欲界初靜慮中。非上
地中可言有表。有覆無記表。欲界定無。唯
於梵世中可得說有。曾聞大梵有誑諂言。
謂自眾中為避馬勝所徵問故。矯自歎等。
上地既無言何得有聲處。有外大種為因
發聲。有餘師言。上三靜慮亦有無覆無記表
業。無善無染。所以者何。非上地生能起下
地善及染心發身語表。劣故斷故。前說為
善。復以何因二定以上都無表業。於欲界
中無有有覆無記表業。以無發業等起心
故。有尋伺心能發表業。二定以上都無此
心。又發表心唯修所斷。見所斷惑內門轉故。
以欲界中決定無有有覆無記修所斷惑。是
故表業上三地都無。欲界中無有覆無記表。
為但由等起令諸法成善不善性等。不爾。
云何。由四種因成善性等。一由勝義。二由
自性。三由相應。四由等起。何法何性由何
因成。頌曰。

「　勝義善解脫
　自性慚愧根
　相應彼相應
　等起色業等
　翻此名不善
　勝無記二常」


論曰。勝義善者。謂真解脫。以涅槃中最極安
隱眾苦永寂猶如無病。自性善者。謂慚愧根。
以有為中唯慚與愧及無貪等三種善根。不
待相應及餘等起。體性是善猶如良藥。相
應善者。謂彼相應。以心心所要與慚愧善
根相應方成善性。若不與彼慚等相應。善
性不成。如雜藥水。等起善者。謂身語業不
相應行。以是自性及相應善所等起故。如
良藥汁所引生乳。若異類心所起得等云
何成善。此義應思。如說善性四種差別。不
善四種與此相違。云何相違。勝義不善。謂生
死法。由生死中諸法皆以苦為自性極不
安隱猶如痼疾。自性不善。謂無慚愧三不善
根。由有漏中唯無慚愧及貪瞋等三不善根。
不待相應及餘等起。體是不善猶如毒藥。
相應不善。謂彼相應。由心心所法要與無慚
愧不善根相應。方成不善性。異則不然。如
雜毒水。等起不善。謂身語業不相應行。以
是自性相應不善所等起故。如毒藥汁所
引生乳。若爾便無一有漏法是無記或善。皆
生死攝故。若據勝義誠如所言。然於此中
約異熟說。諸有漏法若不能記異熟果者
立無記名。於中若能記愛異熟說名為善
故無有過。勝義無記。謂二無為。以太虛空
及非擇滅。唯無記性更無異門。於此應思。
若等起力令身語業成善不善。則諸大種例
亦應然。以作者心本欲起業。非四大種故
不成例。若爾定心隨轉無表。非正在定作
意引生。亦非散心加行引發。不同類故。如
何成善。或天眼耳應成善性。於如是義應
設劬勞。如上所言。見所斷惑內門轉故不
能發表。若爾何緣契經中說由邪見故
起邪思惟邪語邪業及邪命等。此不相違。何
以故。頌曰。

「　等起有二種
　因及彼剎那
　如次第應知
　名轉名隨轉
　見斷識唯轉
　唯隨轉五識
　修斷意通二
　無漏異熟非
　於轉善等性
　隨轉各容三
　牟尼善必同
　無記隨惑善」


論曰。表無表業等起有二。謂因等起。剎那
等起。在先為因故。彼剎那有故。如次初名
轉。第二名隨轉。謂因等起將作業時。能引
發故說名為轉。剎那等起正作業時。不相
離故名為隨轉。隨轉於業有何功能。雖有
先因為能引發。若無隨轉者如死業應無。
若爾無心如何發戒。諸有心者業起分明故
隨轉心於業有用。見所斷識於發表中唯
能為轉。於能起表尋伺生中為資糧故
不為隨轉。於外門心正起業時此無有故。
又見所斷若發表色此色則應是見所斷。若
許見斷斯有何失。是則違越阿毘達磨。又
明無明不相違故。有漏業色非見所斷。如
是道理應更成立。若爾大種亦應見斷。俱
見斷心力所起故。無如是過失如非善不
善。或復許爾理亦無違。不應許然。以諸
大種定非見斷及非所斷。以一切種不染污
法與明無明不相違故。彼經但據前因等
起而作是說。故不相違。若五識身唯作隨
轉。無分別故。外門起故。修斷意識通為二
種。有分別故。外門起故。一切無漏異熟生心
非轉隨轉。唯在定故。不由加行任運轉故。
如是即成四句差別。有轉非隨轉。謂見所
斷心。有隨轉非轉。謂眼等五識。有轉亦隨
轉。謂修所斷三性意識。有非轉隨轉。謂諸
無漏異熟生心。轉隨轉心定同性不。此不決
定。其事云何。謂前轉心若是善性。後隨轉識
通善等三。不善無記隨轉亦爾。唯牟尼尊轉
隨轉識多分同性少有不同。謂轉若善心隨
轉亦善。轉心若無記隨轉亦然。而或有時善
隨無記轉。曾無無記為善隨轉時。以佛世
尊於說法等心或增長無萎歇故。有餘部
說。諸佛世尊常在定故。心唯是善無無記
心。故契經說。

「　那伽行在定
　那伽住在定
　那伽坐在定
　那伽臥在定」


毘婆沙師作如是釋。此顯佛意。若不樂散
心則於四威儀能常在定。然於餘位非
無威儀及異熟生通果心起。諸有表業成善
等性。為如轉心。為如隨轉。設爾何失。若如
轉者。則欲界中應有有覆無記表業。身見邊
見能為轉故。或應簡別非一切種見所斷
心皆能為轉。若如隨轉惡無記心俱得別解
脫表應非善性。於此徵難應設劬勞。應
言如轉心表成善等性。然非如彼見斷轉
心。修斷轉心為間隔故。若表不由隨轉心
力成善等者。則不應言彼經但據前因等
起非據剎那。故欲界中定無有覆無記表
業。但應說言。彼經唯據餘心所間因等起
說故。見斷心雖能為轉。而於欲界定無有
覆無記表業。
《阿毘達磨俱舍論》卷第十三


《阿毘達磨俱舍論》卷第十四

尊者世親造
三藏法師玄奘奉　詔譯
分別業品第四之二

傍論已了。復應辯前表無表相。頌曰。

「　無表三律儀
　不律儀非二」


論曰。此中無表略說有三。一者律儀。二不
律儀。三者非二謂非律儀非不律儀。能遮
能滅惡戒相續故名律儀。如是律儀差別
有幾。頌曰。

「　律儀別解脫
　靜慮及道生」


論曰。律儀差別略有三種。一別解脫律儀。謂
欲纏戒。二靜慮生律儀。謂色纏戒。三道生律
儀。謂無漏戒。初律儀相差別云何。頌曰。

「　初律儀八種
　實體唯有四
　形轉名異故
　各別不相違」


論曰。別解脫律儀相差別有八。一苾芻律儀。
二苾芻尼律儀。三正學律儀。四勤策律儀。五
勤策女律儀。六近事律儀。七近事女律儀。八
近住律儀。如是八種律儀相差別。總名第一
別解脫律儀。雖有八名實體唯四。一苾芻
律儀。二勤策律儀。三近事律儀。四近住律儀。
唯此四種別解律儀皆有體實。相各別故。
所以者何。離苾芻律儀。無別苾芻尼律
儀。離勤策律儀無別正學勤策女律
儀。離近事律儀無別近事女律儀。云何
知然。由形改轉。體雖無捨得而名有異
故。形謂形相。即男女根。由此二根男女形
別。但由形轉令諸律儀名為苾芻苾芻尼
等。謂轉根位令本苾芻律儀名苾芻尼律
儀。或苾芻尼律儀名苾芻律儀。令本勤策律
儀名勤策女律儀。或勤策女律儀及正學律
儀名勤策律儀。令本近事律儀名近事女律
儀。或近事女律儀名近事律儀。非轉根位
有捨先得得先未得律儀因緣。故四律儀
非異三體。若從近事律儀受勤策律儀。復
從勤策律儀受苾芻律儀。此三律儀為由
增足遠離方便立別別名。如隻雙金錢及
五十二十。為體各別具足頓生。三種律儀體
不相雜。其相各別具足頓生。三律儀中具
三離殺。乃至具足三離飲酒。餘數多少隨其
所應。既爾相望同類何別。由因緣別相望有
異。其事云何。如如求受多種學處。如是如
是。能離多種憍逸處時。即離眾多殺等緣
起。以諸遠離依因緣發故。因緣別遠離有
異。若無此事捨苾芻律儀。爾時則應三律
儀皆捨。前二攝在後一中故。既不許然。故
三各別。然此三種互不相違。於一身中俱時
而轉。非由受後捨前律儀。勿捨苾芻戒
便非近事等。近事近住勤策苾芻四種律儀
云何安立。頌曰。

「　受離五八十
　一切所應離
　立近事近住
　勤策及苾芻」


論曰。應知此中如數次第。依四遠離立四
律儀。謂受離五所應遠離。安立第一近事
律儀。何等名為五所應離。一者殺生。二不與
取。三欲邪行。四虛誑語。五飲諸酒。若受離
八所應遠離。安立第二近住律儀。何等名
為八所應離。一者殺生。二不與取。三非梵行。
四虛誑語。五飲諸酒。六塗飾香鬘舞歌觀聽。
七眠坐高廣嚴麗床座。八食非時食。若受離
十所應遠離。安立第三勤策律儀。何等名
為十所應離。謂於前八塗飾香鬘舞歌觀聽
開為二種。復加受畜金銀等寶以為第十。
若受離一切應離身語業。安立第四苾芻
律儀。別解律儀名差別者。頌曰。

「　俱得名尸羅
　妙行業律儀
　唯初表無表
　名別解業道」


論曰。能平險業故名尸羅。訓釋詞者。謂清
涼故。如伽他言。受持戒樂。身無熱惱故
名尸羅。智者稱揚故名妙行。所作自體故名
為業。豈不無表亦名不作。如何今說所作
自體。有慚恥者受無表力不造眾惡故名
不作。表思所造得所作名。有餘釋言。是作因
故。是作果故。名作無失。能防身語故名律
儀。如是應知。別解脫戒通初後位無差
別名。唯初剎那表及無表得別解脫及業道
名。謂受戒時初表無表。別別棄捨種種惡
故。依初別捨義立別解脫名。即於爾時所
作究竟。依業暢義立業道名。故初剎那名
別解脫。亦得名曰別解律儀。亦得名為根
本業道。從第二念乃至未捨不名別解脫
名別解律儀。不名業道名為後起。誰成就
何律儀。頌曰。

「　八成別解脫
　得靜慮聖者
　成靜慮道生
　後二隨心轉」


論曰。八眾皆成就別解脫律儀。謂從苾芻
乃至近住。外道無有所受戒耶。雖有不名
別解脫戒。由彼所受無有功能永脫諸惡
依著有故。靜慮生者。謂此律儀從靜慮生。
或依靜慮。若得靜慮者定成此律儀。諸靜
慮邊亦名靜慮。如近村邑得村邑名故。有
說言於此村邑有稻田等。此亦應然。道生
律儀聖者成就。此復有二。謂學無學。於前
分別俱有因中說二律儀是隨心轉。於此
三內其二者何。謂靜慮生及道生二。非別解
脫。所以者何。異心無心亦恒轉故。靜慮無漏
二種律儀。亦名斷律儀。依何位建立。頌曰。

「　未至九無間
　俱生二名斷」


論曰。未至定中九無間道。俱生靜慮無漏律
儀。以能永斷欲纏惡戒及能起惑名斷律
儀。由此或有靜慮律儀非斷律儀。應作四
句。第一句者。除未至定九無間道有漏律儀。
所餘有漏靜慮律儀。第二句者。依未至定九
無間道無漏律儀。第三句者。依未至定九無
間道有漏律儀。第四句者。除未至定九無間
道無漏律儀所餘一切無漏律儀。如是或有
無漏律儀非斷律儀。應作四句。准前四句
如應當知。若爾世尊所說略戒。

「　身律儀善哉
　善哉語律儀
　意律儀善哉
　善哉遍律儀」


又契經說。應善守護應善安住眼根律儀。
此意根律儀以何為自性。此二自性非無表
色。若爾是何。頌曰。

「　正知正念合
　名意根律儀」


論曰。為顯如是二種律儀俱以正知正念
為體故。列名已復說合言。謂意律儀慧念
為體。即合二種為根律儀。故離合言顯勿
如次。今應思擇。表及無表誰成就何。齊
何時分。且辯成無表律儀不律儀。頌曰。

「　住別解無表
　未捨恒成現
　剎那後成過
　不律儀亦然
　得靜慮律儀
　恒成就過未
　聖初除過去
　住定道成中」


論曰。住別解脫補特伽羅。未捨以來恒成
現世。此別解脫律儀無表。初剎那後亦成過
去。前未捨言遍流至後。無散無表有成未
來。不隨心色勢微劣故。如說安住別解律
儀。住不律儀應知亦爾。謂至未捨惡戒
以來恒成現世。惡戒無表初剎那後亦成過
去。諸有獲得靜慮律儀。乃至未捨恒成過
未。餘生所失過去定律儀。今初剎那必還得
彼故。一切聖者無漏律儀。過去未來亦恒成
就。有差別者。謂初剎那必成未來非成過
去。此類聖道先未起故。若有現住靜慮彼
道。如次成現在靜慮道律儀。非出觀時有
成現在。已辯安住善惡律儀。住中云何。頌
曰。

「　住中有無表
　初成中後二」


論曰。言住中者。謂非律儀非不律儀。彼所
起業未必一切皆有無表。若有無表即是
善戒或是惡戒種類所攝。彼初剎那但成現
在。然現在世處過未中。故以成中說成現
在。初剎那後未捨以來。恒成過現二世無
表。若有安住律不律儀。亦有成惡善無表
不。設有成就為經幾時。頌曰。

「　住律不律儀
　起染淨無表
　初成中後二
　至染淨勢終」


論曰。若住律儀由勝煩惱作殺縛等諸不
善業。由此便發不善無表。住不律儀。由淳
淨信。作禮佛等諸勝善業。由此亦發諸善
無表。乃至此二心未斷來。所發無表恒時相
續。然其初念唯成現在。自茲以後通成過
現。已辯無表。成表云何。頌曰。

「　表正作成中
　後成過非未
　有覆及無覆
　唯成就現在」


論曰。諸有安住律不律儀及住中者。乃至
正作諸表業來恒成現表。初剎那後至未
捨來恒成過去。必無成就未來表者。如
無表釋。有覆無覆二無記表。定無有能成
就過未。法力既劣得力亦微。是故無能逆追
成者。此法力劣誰之所為。是心所為。若爾有
覆無記心等勿成過未。此責非理。表昧鈍
故。依他起故。心等不然。無記表業從劣心
起。其力倍劣彼能起心。故表與心成有差
別。如前所說住不律儀。此不律儀名差別
者。頌曰。

「　惡行惡戒業
　業道不律儀」


論曰。此惡行等五種異名。是不律儀名之差
別。是諸智者所訶厭故。果非愛故立惡行
名。障淨尸羅故名惡戒。身語所造故名為
業。根本所攝故名業道。不禁身語名不律
儀。然業道名唯目初念。通初後位立餘四
名。或成表業非無表等。應作四句。其事云
何。頌曰。

「　成表非無表
　住中劣思作
　捨未生表聖
　成無表非表」


論曰。唯成就表非無表者。謂住非律儀
非不律儀。以微劣思造善造惡。唯發表業
尚無無表。況無記思所發表業。除有依福及
成業道。唯成無表非表業者。謂易生聖補
特伽羅。表業未生或生已捨。俱成非句如應
當知。說住律儀不律儀等成就表業無表
業已。此諸律儀由何而得。頌曰。

「　定生得定地
　彼聖得道生
　別解脫律儀
　得由他教等」


論曰。靜慮律儀由得有漏根本近分靜慮地
心。爾時便得。與心俱故。無漏律儀由得無
漏根本近分靜慮地心。爾時便得。亦心俱故。
彼聲為顯前靜慮心。復說聖言簡取無漏。
六靜慮地有無漏心。謂未至中間及四根本
定。非三近分。如後當辯。別解脫律儀由他
教等得。能教他者說名為他。從如是他教
力發戒。故說此戒由他教得。此復二種。謂
從僧伽補特伽羅有差別故。從僧伽得者。
謂苾芻苾芻尼及正學戒。從補特伽羅得
者。謂餘五種戒。諸毘柰耶毘婆沙師說。有十
種得具戒法。為攝彼故復說等言。何者為
十。一由自然。謂佛獨覺。二由得入正性離
生。謂五苾芻。三由佛命善來苾芻。謂耶舍
等。四由信受佛為大師。謂大迦葉。五由
善巧酬答所問。謂蘇陀夷。六由敬受八
尊重法。謂大生主。七由遣使。謂法授尼。
八由持律為第五人。謂於邊國。九由十眾。
謂於中國。十由三說歸佛法僧。謂六十賢
部共集受具戒。如是所得別解律儀。非必
定依表業而發。又此所說別解律儀。應齊
幾時要期而受。頌曰。

「　別解脫律儀
　盡壽或晝夜」


論曰。七眾所持別解脫戒。唯應盡壽要期而
受。近住所持別解脫戒。唯一晝夜要期而受。
此時定爾。所以者何。戒時邊際但有二種。
一壽命邊際。二晝夜邊際。重說晝夜為半
月等。時名是何法。謂諸行增語。於四洲中
光位闇位如其次第立晝夜名二邊際中盡
壽可爾。於命終後雖有要期而不能生
別解脫戒。依身別故。別依身中無加行故
無憶念故。一晝夜後或五戒十晝夜等中
受近住戒。何法為障令彼眾多近住律儀
非亦得起。必應有法能為障礙。以薄伽梵
於契經中說近住律儀唯一晝夜故於如
是義應共尋思。為佛正觀一晝夜後理無
容起近住律儀。故於經中說一晝夜。為
觀所化根難調者。旦應授與一晝夜戒。依
何理教作如是言。過此戒生不違理故。毘
婆沙者作如是言。曾無契經說過晝夜有
別受得近住律儀。是故我宗不許斯義。依
何邊際得不律儀。頌曰。

「　惡戒無晝夜
　謂非如善受」


論曰。要期盡壽造諸惡業得不律儀。非
一晝夜如近住戒。所以者何。謂此非如善
戒受故。謂必無有立限對師受不律儀
如近住戒我一晝夜定受不律儀。此是智人
所訶厭業故。若爾亦無有立限對師我乃
至命終定受惡戒。勿盡形壽得不律儀。雖
無對師要期盡壽作諸惡業。由起畢竟
壞善意樂得不律儀。非起暫時壞善意樂。
無師令彼得不律儀。故不律儀無一晝夜。
然近住戒由現對師要期受力。雖無畢竟
壞惡意樂。而得律儀。設有對師要期暫受
不律儀者。亦必應得。然未曾見故不立有。
經部師說如善律儀無別實物名為無表。此
不律儀亦應非實。即欲造惡不善意樂相
續不捨名不律儀。由此後時善心雖起而
名成就不律儀者。以不捨此阿世耶故。
說一晝夜近住律儀。欲正受時當如何受。
頌曰。

「　近住於晨旦
　下座從師受
　隨教說具支
　離嚴飾晝夜」


論曰。近住律儀於晨旦受。謂受此戒要日
出時。此戒要經一晝夜故。諸有先作如是
要期。謂我恒於月八日等必當受此近住
律儀。若旦有礙緣齋竟亦得受。言下座者。
謂在師前居卑劣座。或蹲或跪曲躬合掌。
唯除有病。若不恭敬不發律儀。此必從
師無容自受。以後若遇諸犯戒緣。由愧
戒師能不違犯。受此戒者應隨師教受
者後說。勿前勿俱。如是方成從師教受。
異此授受二俱不成。具受八支方成近住。
隨有所闕近住不成。受此律儀必離嚴飾。
憍逸處故。常嚴身具不必須捨。緣彼不能
生甚憍逸如新異故。受此律儀必須晝
夜。謂至明旦日初出時。若不如斯依法受
者。但生妙行不得律儀。又若如斯盡晝
夜受。具制屠獵姦盜有情。近住律儀深成
有用。言近住者。謂此律儀近阿羅漢住。以
隨學彼故。有說。此近盡壽戒住。如是律
儀或名長養。長養薄少善根有情。令其善
根漸增多故。如有頌言。

「　由此能長養
　自他善淨心
　是故薄伽梵
　說此名長養」


何緣受此必具八支。頌曰。

「　戒不逸禁支
　四一三如次
　為防諸性罪
　失念及憍逸」


論曰。八中前四是尸羅支。謂離殺生至虛誑
語。由此四種離性罪故。次有一種是不放
逸支。謂離飲諸酒。生放逸處。雖受尸羅若
飲諸酒則心放逸。犯尸羅故。後有三種是
禁約支。謂離塗飾香鬘乃至食非時食。以能
隨順厭離心故。何緣具受如是三支。若不
具支便不能離性罪失念憍逸過失。謂初
離殺至虛誑語。能防性罪。離貪瞋癡所起
殺等諸惡業故。次離飲酒能防失念。以飲
酒時能令忘失應不應作諸事業故。後離
三種能防憍逸。以若受用種種香鬘高廣
床座習近歌舞心便憍舉。尋即毀戒。由遠
彼故心便離憍。若有能持依時食者。以能
遮止恒食時故。便憶自受近住律儀。能於
世間深生厭離。若非時食二事俱無。數食能
令心縱逸故。有餘師說。離非時食名為齋
體。餘有八種說名齋支。塗飾香鬘舞歌觀
聽分為二故。若作此執便違契經。經中說
離非時食已。便作是說。此第八支我今隨
聖阿羅漢學。隨行隨作。若爾有何別齋體。
而說此八名齋支。總摽齋號別說為支。以
別成總得支名故。如車眾分及四支軍五
支散等。齋戒八支應知亦爾。毘婆沙師作如
是說。離非時食是齋亦齋支。所餘七支是齋
支非齋。如正見是道亦道支。餘七支是道支
非道。擇法覺是覺亦覺支。餘六支是覺支非
覺。三摩地是靜慮亦靜慮支。所餘支是靜慮
支非靜慮。如是所說不應正理。不可正見
等即正見等支。若謂前生正見等為後生正
見等支。則初剎那聖道等應不具有八支
等。為唯近事得受近住。為餘亦有受近
住耶。頌曰。

「　近住餘亦有
　不受三歸無」


論曰。諸有未受近事律儀。一晝夜中歸依
三寶。說三歸已受近住戒。彼亦受得近住
律儀。異此則無。除不知者。如契經說。佛告
大名。諸有在家白衣男子男根成就。歸佛法
僧起殷淨心。發誠諦語自稱我是鄔波索
迦。願尊憶持慈悲護念。齊是名曰鄔波索
迦。為但受三歸即成近事。外國諸師說。唯
此即成。迦濕彌羅國諸論師言。離近事律儀
則非近事。若爾應與此經相違。此不相違。
已發戒故。何時發戒。頌曰。

「　稱近事發戒
　說如苾芻等」


論曰。起殷淨心發誠諦語自稱我是鄔波
索迦。願尊憶持慈悲護念。爾時即發近事律
儀。稱近事等言便發律儀故。以經復說我
從今時乃至命終捨生言故。此經意說捨
殺生等。略去殺等但說捨生。故於前時已
得五戒。彼雖已得近事律儀。為令了知所
應學處故。復為說離殺生等五種戒相令
識堅持。如得苾芻具足戒已。說重學處
令識堅持。勤策亦然。此亦應爾。是故近事
必具律儀。頌曰。

「　若皆具律儀
　何言一分等
　謂約能持說」


論曰。若諸近事皆具律儀。何緣世尊言有
四種。一能學一分。二能學少分。三能學多
分。四能學滿分。謂約能持故作是說。能持
先所受故說能學言。不爾應言受一分等。
理實約受等具律儀。以具律儀故名近事。
如是所執違越契經。如何違經。謂無經說
自稱我是近事等言便發五戒。此經不說
我從今者乃至命終捨生言故。經如何說。如
大名經。唯此經中說近事相。餘經不爾故
違越經。然餘經說。我從今時乃至命終捨
生歸淨。是歸三寶發誠信言。此中顯示以
見諦者。由得證淨舉命自要。表於正法
深懷愛重乃至為救自生命緣。終不捨於
如來正法。非彼為欲說近事相。故說如是
捨生等言。設說亦非分明理教。誰能准此不
明了文。便信前時已發五戒。又約持犯戒
說學一分等尚不應問。況應為答。誰有已
解近事律儀必具五支。而不能解於所學
處持一非餘。乃至具持名一分等。由彼未
解近事律儀受量少多故應請問。凡有幾
種鄔波索迦能學學處。答言。有四鄔波索
迦。謂能學一分等。猶未能了。復問何名能
學一分。乃至廣說。若闕律儀得名近事。苾
芻勤策闕亦應成。彼既不成。此亦應爾。何
緣近事乃至苾芻所受律儀支量定爾。由佛
教力施設故然。若爾何緣不許由佛教力
施設雖闕律儀。而名近事非苾芻等。迦濕
彌羅國毘婆沙師。不許闕律儀得成近事。
此近事等一切律儀。由何得成下中上品。
頌曰。

「　下中上隨心」


論曰。八眾所受別解脫律儀。皆隨受心有
下中上品。由如是理諸阿羅漢或有成
就下品律儀。然諸異生或成上品。為有但
受近事律儀不受三歸成近事不。不成
近事除有不知。諸有歸依佛法僧者。為
歸何等。頌曰。

「　歸依成佛僧
　無學二種法
　及涅槃擇滅
　是說具三歸」


論曰。歸依佛者。謂但歸依能成佛無學法。
由彼勝故身得佛名。或由得彼法佛能覺
一切。何等名為佛無學法。謂盡智等及彼隨
行。非色等身。前後等故。為歸一佛。一切佛
耶。理實應言歸一切佛。以諸佛道相無異
故。歸依僧者。謂通歸依諸能成僧學無學
法。由得彼故僧成八種補特伽羅。不可破
故。為歸一佛僧。一切佛僧耶。理實通歸一切
佛僧。以諸僧道相無異故。然契經說當來
有僧汝應歸者。彼經但為顯示當來現見
僧寶。歸依法者。謂歸涅槃。此涅槃言唯顯擇
滅。自他相續煩惱及苦寂滅一相。故通歸依。
若唯無學法即是佛者。如何於佛所惡心出
血。但損生身成無間罪。毘婆沙者作是釋
言。壞彼所依彼隨壞故。然尋本論不見有
言唯無學法即名為佛。但言無學法能成
於佛。既不遮佛體亦攝依身。故於此中不
容前難。若異此者。應佛與僧住世俗心
非僧非佛。又應唯執成苾芻戒即是苾芻。
然如有欲供養苾芻者。彼唯供養成苾
芻尸羅。如是有欲歸依佛者。亦應但歸
成佛無學法。有餘師說。歸依佛者。總歸依
如來十八不共法。此能歸依何法為體。語表
為體。如是歸依以何為義。救濟為義。由
彼為依能永解脫一切苦故。如世尊言。

「　眾人怖所逼
　多歸依諸山
　園苑及叢林
　孤樹制多等
　此歸依非勝
　此歸依非尊
　不因此歸依
　能解脫眾苦
　諸有歸依佛
　及歸依法僧
　於四聖諦中
　恒以慧觀察
　知苦知苦集
　知永超眾苦
　知八支聖道
　趣安隱涅槃
　此歸依最勝
　此歸依最尊
　必因此歸依
　能解脫眾苦」


是故歸依普於一切受律儀處為方便門。何
緣世尊於餘律儀處立離非梵行為其所
學。唯於近事一律儀中但制令其離欲邪
行。頌曰。

「　邪行最可訶
　易離得不作」


論曰。唯欲邪行世極訶責。以能侵毀他妻
等故。感惡趣故非非梵行。又欲邪行易
遠離故。諸在家者耽著欲故離非梵行難
可受持。觀彼不能長時修學故不制彼
離非梵行。又諸聖者於欲邪行一切定得
不作律儀。經生聖者亦不行故離非梵行則
不如是。故於近事所受律儀但為制立離
欲邪行。勿經生聖者犯近事律儀。不作律
儀謂定不作。諸有先受近事律儀後娶妻
妾。於彼妻妾先受戒時得律儀不。理實應
得。勿但於一分得別解律儀。若爾云何後
非犯戒。頌曰。

「　得律儀如誓
　非總於相續」


論曰。如本受誓而得律儀。本受誓云何。謂
離欲邪行。非於一切有情相續言我皆當
離非梵行。由此普於有情相續唯得離欲
邪行戒。非離非梵行律儀故後納妻妾非
毀犯前戒。何緣但制離虛誑語。非離間語
等為近事律儀。亦由前說三種因故。謂虛
誑語最可訶故。諸在家者易遠離故。一切
聖者得不作故。復有別因。頌曰。

「　以開虛誑語
　便越諸學處」


論曰。越諸學處被檢問時。若開虛誑語。便
言我不作。因斯於戒多所違越。故佛為
欲令彼堅持。於一切律儀制離虛誑語。
云何令彼若犯戒時便自發露能防後犯。復
以何緣不於遠離遮罪建立近事律儀。誰
言此中不離遮罪。離何遮罪。謂離飲酒。何
緣於彼諸遮罪中不制離餘。唯遮飲酒。頌
曰。

「　遮中唯離酒
　為護餘律儀」


論曰。諸飲酒者心多縱逸。不能守護諸餘
律儀。故為護餘令離飲酒。寧知飲酒遮罪
攝耶。由此中無性罪相故。以諸性罪唯染
心行。為療病時雖飲諸酒不為醉亂能
無染心。豈不先知酒能醉亂而故欲飲即
是染心。此非染心由自知量。為療病故
分限而飲不令醉亂故非染心。諸持律者
言。飲酒是性罪。如彼尊者鄔波離言。我當
如何供給病者。世尊告曰。唯除性罪餘隨
所應皆可供給。然有染疾釋種須酒。世尊
不開彼飲酒故。又契經說。諸有苾芻稱我
為師不應飲酒。乃至極少如一茅端所霑
酒量亦不應飲。故知飲酒是性罪攝。又諸
聖者雖易多生亦不犯故。如殺生等。又
經說是身惡行故。對法諸師言非性罪。然
為病者總開遮戒。復於異時遮飲酒者。
為防因此犯性罪故。又令醉亂量無定
限。故遮乃至飲茅端所霑量。又一切聖皆不
飲者。以諸聖者具慚羞故。飲酒能令失
正念故。乃至少分亦不飲者。以如毒藥量
無定故。又經說是身惡行者。酒是一切放
逸處故。由是獨立放逸處名。餘不立此名。
皆是性罪故。然說數習墮惡趣者。顯數飲
酒能令身中諸不善法相續轉故。又能引發惡趣業故。或能令彼轉增盛故。如契經
說。窣羅迷麗耶末陀放逸處。依何義說。醞
食成酒名為窣羅。醞餘物所成名迷麗耶
酒。即前二酒未熟已壞不能令醉不名末
陀。若令醉時名末陀酒。簡無用位重立此
名。然以檳榔及稗子等亦能令醉。為簡彼
故。須說窣羅迷麗耶酒。雖是遮罪而令放
逸廣造眾惡。為令殷重遮斷故說放逸處
言。酒是放逸所依處故。
《說一切有部俱舍論》卷第十四



《阿毘達磨俱舍論》卷第十五

尊者世親造
三藏法師玄奘奉　詔譯
分別業品第四之三

此別解脫靜慮無漏三種律儀。從彼得一亦
餘二不。不爾。云何。頌曰。

「　從一切二現
　得欲界律儀
　從根本恒時
　得靜慮無漏」


論曰。欲界律儀。謂別解脫。此從一切根本
業道及從加行後起而得。從二得者。謂
從二類。即情非情性罪遮罪。從現得者。
謂從現世蘊處界得。非從去來。由此律儀
有情處轉。去來非是有情處故。若得靜慮
無漏律儀。應知但從根本業道。尚不從彼
加行後起得此律儀況從遮罪。從恒時者。
謂從過去現在未來蘊處界得。由此差別
應作四句。有蘊處界從彼唯得別解律儀
非餘二等。第一句者。謂從現世加行後起
及諸遮罪。第二句者。謂從去來根本業道。第
三句者。謂從現世根本業道。第四句者。謂
從去來加行後起。非於正得善律儀時可
有現世惡業道等。是故應言從現處得。理
應但說防護未來。定不應言防護過現。
諸有獲得律不律儀。從一切有情支因有
異不。此定有異相云何。頌曰。

「　律從諸有情
　支因說不定
　不律從一切
　有情支非因」


論曰。律儀定從一切有情得。無少分理。支
因說不定。支不定者。有從一切得謂苾芻
律儀。有從四支得謂所餘律儀。唯根本業
道名律儀支故。因不定者。謂或有義從一
切因。或約餘義唯許從一。從一切者。謂
從無貪瞋癡。必俱起故。唯從一者。謂從下
中上心。不俱起故。此中且就後三因說。或
有一類住律儀者。於一切有情得律儀。非
一切支非一切因。謂以下心或中或上。受
近事勤策戒。或有一類住律儀者。於一切
有情得律儀。由一切支非一切因。謂以下
心或中或上。受苾芻戒。或有一類住律儀
者。於一切有情得律儀。由一切支及一切
因。謂以三心受近事勤策苾芻戒。或有一
類住律儀者。於一切有情得律儀。由一切
因非一切支。謂以三心受近事近住勤策
戒。無有不遍。於諸有情得律儀者。以於
一切諸有情所住善意樂方得律儀。異則
不然。以惡意樂不全息故。若人不作五種
定限方可受得別解律儀。謂有情支處時緣
定。有情定者。念我唯於某類有情當離殺
等。言支定者。念我唯於某律儀支當持
不犯。言處定者。念我唯住某類方域當
離殺等。言時定者。念我唯於一月等時能
離殺等。言緣定者。念我唯除鬪戰等緣能
離殺等。如是受者不得律儀。但得律儀相
似妙行。於非所能境如何得律儀。由普於
有情發起增上不損命意樂故得律儀。毘
婆沙師有作是說。若謂一向於所能境方
可受得別解律儀。則此律儀應有增減。以
所能境與非所能二類有情有轉易故。如
是便有別解律儀離得捨緣有得捨過。彼
說不然。如生草等先無後起或起已枯於彼
律儀無增無減。能不能境所得律儀。境轉易
時例亦應爾。彼言不爾。所以者何。以諸有
情前後性等草等前後性不同故。若爾有情
般涅槃已。如前性類今時既無。於彼律儀
如何無減。故如是釋於理不然。前所說因
於理為善。若爾前佛及所度生已涅槃者。後
佛於彼既不發得別解律儀。如何尸羅無
減前過。以一切佛別解律儀皆從一切有情
處得。設彼有情今猶在者。後佛從彼亦得
律儀。故後尸羅無減前過。已說從彼得諸
律儀。得不律儀定從一切有情業道。無少
分境及不具支不律儀者。此定無有由一切
因。下品等心無俱起故。若有一類由下品
心得不律儀。後於異時由上品心斷眾生
命。彼但成就下不律儀。亦成殺生上品表
等。中品上品例此應知。此中何名不律儀
者。謂諸屠羊屠鷄屠猪捕鳥捕魚。獵獸劫盜
魁膾典獄。縛龍煮狗及罝弶等。等言類顯王
典刑罰及餘聽察斷罪等人。但恒有害心
名不律儀者。由彼一類住不律儀。或有不
律儀名不律儀者。言屠羊者。謂為活命
要期盡壽恒欲害羊。餘隨所應當知亦
爾。遍於有情界得諸律儀其理可爾。由
普欲利樂勝阿世耶而受得故。非屠羊等
不律儀人於己至親有損害意。乃至為救
自身命緣亦不欲殺。如何可說普於一切
得不律儀。由彼至親若為羊等於彼亦可
有損害心。既知至親現非羊等。如何於彼
可有害心。又聖必無作羊等理。如何於彼
得不律儀。若觀未來羊等自體。於現相續
得不律儀。是則羊等於未來世亦有至親
及聖自體。於彼決定無損害心。是則應觀
未來自體。不於現在得不律儀。於羊等現
身既有害意。如何不於彼得不律儀。於母
等現身既無害意。如何亦於彼得不律儀。
於等事中應求異理。又屠羊等不律儀人。
於一生中不與不取。於己妻妾住知足
心。瘂不能言無語四過。如何彼亦得具支
不律儀。彼遍損善阿世耶故。雖瘂不言而
身表語所欲說義故得具支。若爾彼人或
時先受二三學處。後但受殺。於餘不損善
阿世耶。如何具發七支惡戒。毘婆沙者作如
是言。必無缺支及餘一分可得名住不律
儀人。經部諸師作如是說。隨所期限支具
不具及全分一分皆得不律儀。律儀亦然。唯
除八戒。由隨彼量善惡尸羅性相相違互
相遮故。已說從彼得不律儀。得不律儀及
餘無表。如何方便未說當說。頌曰。

「　諸得不律儀
　由作及誓受
　得所餘無表
　由田受重行」


論曰。諸不律儀由二因得。一者生在不律
儀家。由初現行殺等加行。二者雖復生在
餘家。由初要期受殺等事。謂我當作如是
事業。以求財物養活自身。當於爾時便發
惡戒。得餘無表由三種因。一者由田。謂於
如是諸福田所施園林等。彼善無表初施便
生。如說有依諸福業事。二者由受。謂自誓
言。若未禮佛不先食等。或作誓限。於齋
日月半月及年常施食施。三由重行。謂起
如是殷重作意行善行惡。由此三因起
餘無表。如是已說得律儀等。捨律儀等未
說當說。具云何捨別解律儀。頌曰。

「　捨別解調伏
　由故捨命終
　及二形俱生
　斷善根夜盡
　有說由犯重
　餘說由法滅
　伽濕彌羅說
　犯二如負財」


論曰。言調伏者意顯律儀。由此能令根調
伏故。唯除近住所餘七種別解律儀。由四
緣捨。一由意樂對有解人發有表業捨
學處故。二由棄捨眾同分故。三由二形俱
時生故。四由所因善根斷故。捨近住戒由
前四緣及由夜盡。是故總說別解律儀由五
緣捨。何緣捨戒由此五緣。與受相違表業
生故。所依捨故。所依變故。所因斷故。過期
限故。有餘部說。於四極重感墮罪中。若隨
犯一亦捨勤策苾芻律儀。有餘部言。由正
法滅亦能令捨別解律儀。以法滅時一切
學處結界羯磨皆止息故。迦濕彌羅國毘婆
沙師言。犯根本罪時不捨出家戒。所以然
者。非犯一邊一切律儀應遍捨故。非犯
餘罪有斷尸羅。然有二名。謂持犯戒。如有
財者負他債時名為富人及負債者。若於
所犯發露悔除名具尸羅。不名犯戒。如還
債已但名富人。若爾何緣薄伽梵說犯四
重者不名苾芻。不名沙門非釋迦子。破
苾芻體害沙門性。壞滅墮落立他勝名。依
勝義苾芻密意作是說。此言兇勃。兇勃者
何。謂於世尊了義所說以別義釋令成不
了。與多煩惱者為犯重罪緣。寧知此言是
了義說。由律自釋有四苾芻。一名想苾芻。
二自稱苾芻。三乞匃苾芻。四破惑苾芻。此義
中言非苾芻者。謂非白四羯磨受具足戒
苾芻。非此苾芻先是勝義。後由犯重成非
苾芻。故知此言是了義說。然彼所說。非犯
一邊一切律儀應遍捨者。彼言便是徵詰
大師。大師此中立如是喻。如多羅樹若被
斷頭必不復能生長廣大。諸苾芻等犯重
亦然。大師此中喻顯何義。意顯於戒隨犯
一邊根本重罪。令餘所受必不復能生長廣
大。謂彼毀犯諸重罪時。違越苾芻根本行
故。與極猛利無慚無愧共相應故。行根既斷。
理應遍捨一切律儀。又犯重人世尊不許
食僧祇食下至一摶。踐毘訶羅一足跟
地。擯出一切苾芻事業。大師依彼說如是
言。應速拔除稻禾稗莠。應速簡棄腐朽棟
梁。應速簸颺種中穅秕。如是應速驅擯眾
中實非苾芻稱苾芻者。彼苾芻體其相如
何。隨相是何體必應有。以世尊說准他
當知有四沙門。更無第五。所言四者。一勝
道沙門。二示道沙門。三命道沙門。四污道沙
門。雖有此說而彼唯有餘沙門相故名沙
門。如被燒材假鸚鵡􂌯涸池敗種火輪死人。
若犯重人非苾芻者。則應無有授學苾芻。
不說犯重人皆成他勝罪。但成他勝罪。定
說非苾芻。謂或有人相續殊勝。雖犯極重
戒而非他勝罪。由彼無有一念覆心。法主
世尊制立如是。若犯他勝便非苾芻。何不
重令出家受戒。由彼相續已為極重無慚
愧懷。無力能發出家律儀。如蕉種故。非
觀彼有苾芻律儀故。不重令出家受戒。所
以然者。設彼後時謂是苾芻更捨所學亦
不許彼重出家故。於此無義苦救何為。若
如是人猶有苾芻性。應自歸禮如是類苾
芻。正法滅時雖無一切結界羯磨及毘奈耶。
未得律儀無新得理。而先得者無有捨義。
靜慮無漏二律儀等。云何當捨。頌曰。

「　捨定生善法
　由易地退等
　捨聖由得果
　練根及退失」


論曰。諸靜慮地所繫善法由二緣捨。一由易
地。謂從下地生上地時。或上地沒來生下
地。二由得退。謂從已獲勝定功德還退失
時。等言為顯捨眾同分亦捨少分殊勝善
根。如色界中所有善法由易地退捨。無色界
亦然。唯無律儀與色界異。無漏善法由三
緣捨。一由得果謂得果時捨前向道及果道
故。二由練根。謂練根位由得利道捨鈍道
故。三由退失。謂得退時退失果道勝果道故。
如是已說捨諸律儀。不律儀云何捨。頌曰。

「　捨惡戒由死
　得戒二形生」


論曰。諸不律儀由三緣捨。一者由死捨所
依故。二由得戒。謂若受得別解律儀。或由
獲得靜慮律儀惡戒便捨。由因緣力得律
儀時。諸不律儀一切皆斷。以善惡戒其性相
違。善戒於中勢力強故。三由相續二形俱
生。以於爾時所依變故。住惡戒者。雖或
有時起不作思捨刀網等。若不受得諸善
律儀。諸不律儀無容棄捨。譬如雖避發病
因緣。不服良藥病終難愈。不律儀者。受近
住戒至夜盡位捨律儀時。為得不律儀。為
名處中者。有餘師說。得不律儀。惡阿世耶
非永捨故。如停熱鐵赤滅青生。有餘師言。
若不更作無緣令彼得不律儀。以不律儀
依表得故。處中無表捨復云何。頌曰。

「　捨中由受勢
　作事壽根斷」


論曰。處中無表捨由六緣。一由受心斷壞
故捨。謂捨所受。作是念言。我從今時棄
先所受。二由勢力斷壞故捨。謂由淨信煩
惱勢力所引無表。彼二限勢若斷壞時無表
便捨。如所放箭及陶家輪。弦等勢力盡時便
止。三由作業斷壞故捨。謂如所受後更不
作。四由事物斷壞故捨。事物者何。謂所捨
施寺舍敷具制多園林。及所施為罝網等
事。五由壽命斷壞故捨。謂所依止有轉易
故。六由善根斷壞故捨。謂起加行斷善根
時。便捨善根所引無表。欲非色善及餘一切
非色染法捨。復云何。頌曰。

「　捨欲非色善
　由根斷上生
　由對治道生
　捨諸非色染」


論曰。欲界一切非色善法捨由二緣。一斷善
根。二生上界。三界一切非色染法捨由一緣。
謂彼但由對治道起。若此品類能斷道生。當
捨此中所有煩惱及彼助伴。非餘方便。善
惡律儀何有情有。頌曰。

「　惡戒人除北
　二黃門二形
　律儀亦在天
　唯人具三種
　生欲天色界
　有靜慮律儀
　無漏并無色
　除中定無想」


論曰。唯於人趣有不律儀。然除北洲唯三
方有。於三洲內。復除扇搋及半擇迦具二
形者。律儀亦爾。謂於人中除前所除。并天
亦有。故於二趣容有律儀。復以何緣知
扇搋等所有相續非律儀依。由經律中有誠
證故。謂契經說。佛告大名。諸有在家白衣
男子男根成就。歸佛法僧起殷淨心。發誠
諦語自稱我是鄔波索迦。願尊憶持慈悲護
念。齊是名曰鄔波索迦。毘奈耶中亦作是
說。汝應除棄此色類人。故知律儀非彼類
有。復由何理彼無律儀。由二所依所起煩
惱於一相續俱增上故。於正思擇無堪能
故。無有極重慚愧心故。若爾何故無不律
儀。彼於惡中心不定故。又若是處有善律
儀。則惡律儀於彼亦有。由此二種相翻立
故。北俱盧人無受及定。及無造惡勝阿世耶。
是故彼無善戒惡戒。猛利慚愧惡趣中無。故
律不律儀於彼亦非有。與勝慚愧相應相
違。方有律儀不律儀故。又扇搋等如醎鹵
田故不能生善戒惡戒。世間現見諸醎鹵
田。不能滋生嘉苗穢草。若爾何故契經中
言有卵生龍半月八日。每從宮出來至人
間。求受八支近住齋戒。此得妙行。非得律
儀。是故律儀唯人天有。然唯人具三種律儀。
謂別解脫靜慮無漏。若生欲天及生色界。
皆容得有靜慮律儀。生無色界彼必非有。
無漏律儀亦在無色。謂若生在欲界天中及
生色界中。除中定無想皆容得有無漏律
儀。生無色中唯得成就以無色故必不現
起。因辯諸業性相不同。當釋經中所摽諸
業。且經中說。業有三種。善惡無記。其相云
何。頌曰。

「　安不安非業
　名善惡無記」


論曰。如是名為善等業相。謂安隱業說名為
善。能得可愛異熟涅槃。暫永二時濟眾苦
故。不安隱業名為不善。由此能招非愛異
熟。與前安隱性相違故。非前二業立無記
名。不可記為善不善故。又經中說。業有三
種。福非福等。其相云何。頌曰。

「　福非福不動
　欲善業名福
　不善名非福
　上界善不動
　約自地處所
　業果無動故」


論曰。欲界善業說名為福。招可愛果益有
情故。諸不善業說名非福。招非愛果損有
情故。上二界善說名不動。豈不世尊說下
三定皆名有動。聖說此中有尋伺等名為
動故。由下三定有尋伺等災患未息故立
動名。不動經中據能感得不動異熟說名
不動。如何有動定招無動異熟。雖此定中
有災患動。而業對果非如欲界有動轉故
立不動名。謂欲界中餘趣處業。由別緣力
異趣處受。以或有業能感外內財位形量色
力樂等。於天等中此業應熟。由別緣力所
引轉故。於人等中此業便熟。色無色界餘
地處業。無容轉令異地處受。業果處定立
不動名。又經中說。業有三種。順樂受等。其
相云何。頌曰。

「　順樂苦非二
　善至三順樂
　諸不善順苦
　上善順非二
　餘說下亦有
　由中招異熟
　又許此三業
　非前後熟故
　順受總有五
　謂自性相應
　及所緣異熟
　現前差別故」


論曰。諸善業中始從欲界至第三靜慮名
順樂受業。以諸樂受唯至此故。諸不善業名
順苦受。過三靜慮上地諸善業。說名為順
不苦不樂受。此上都無苦樂受故。非此諸
業唯感受果。應知亦感彼受資糧。受及資
糧此中名受。有餘師說。下諸地中亦有第三
順非二業。由中定業招異熟故。若異此者。
中間定業應無異熟。或應無業。以無苦樂
異熟果故。有餘師說。此業能感根本地中
樂根異熟。有說。此業不感受果。二說俱與
本論相違。故本論言。頗有業感心受異熟
非身耶。曰有。謂善無尋業。又本論說。頗有
三業非前非後受異熟耶。曰有。謂順樂受業
色。順苦受業心心所法。順不苦不樂受業心
不相應行。乃至廣說。由此證知下地亦有順
非二業。非離欲界有此三業俱時熟故。此
業為善為不善耶。是善而劣。若爾便與所
說相違。謂善至三名順樂受。得可愛果名
為善業。應知彼據多分為言。此業與受體
性既殊。如何說為順樂受等。業與樂受體
性雖殊。而能為因利益樂受。或復此業是
樂所受。彼樂如何能受於業。樂是此業異熟
果故。或復彼樂是業所受。由此能受樂異
熟故。如順浴散。此亦應然。是故名為順樂
受業。順餘二業應知亦爾。總說順受略有
五種。一自性順受。謂一切受。如契經說。受
樂受時如實了知受於樂受。乃至廣說。二
相應順受。謂一切觸。如契經說。順樂受觸。
乃至廣說。三所緣順受。謂一切境。如契經
說。眼見色已。唯受於色不受色貪。乃至廣
說。由色等是受所緣故。四異熟順受。謂感
異熟業。如契經說。順現受業。乃至廣說。五
現前順受。謂正現行受。如契經言。受樂受
時二受便滅。乃至廣說。非此樂受現在前時
有餘受能受此樂受。但據樂受自體現前
即說名為受於樂受。此中但說異熟順受。
由業能招受異熟故。雖業與受體性有殊。
而得名為順樂受等。如是三業有定不定。
其相云何。頌曰。

「　此有定不定
　定三順現等
　或說業有五
　餘師說四句」


論曰。此上所說順樂受等。應知各有定不定
異。非定受故立不定名。定復有三。一順現
法受。二順次生受。三順後次受。此三定業并
前不定總成四種。或有欲令不定受業復
有二種。謂於異熟有定不定。并定業三合
成五種順現法受者。謂此生造即此生熟。順
次生受者。謂此生造第二生熟。順後次受者。
謂此生造從第三生後次第熟。有餘師說。順
現法受業。餘生亦得熟。隨初熟位建立業
名為順現等。勿強力業異熟果少。毘婆沙
師不許此義。以或有業果近非勝。或有相
違。譬如外種經三半月葵便結實。要經六
月麥方結實。譬喻者說業有四句。一者有
業於時分定異熟不定。謂順現等三非定
得異熟。二者有業於異熟定時分不定。謂
不定業定得異熟。三者有業於二俱定。謂
順現等定得異熟。四者有業於二俱不定。
謂不定業非定得異熟。彼說諸業總成八
種。謂順現受有定不定。乃至不定亦有二
種。於此所說業差別中。頌曰。

「　四善容俱作
　引同分唯三
　諸處造四種
　地獄善除現
　堅於離染地
　異生不造生
　聖不造生後
　并欲有頂退」


論曰。順現法受等三業唯定并不定為四。是
說為善。此中唯顯時定不定。釋經所說四
業相故。頗有四業俱時作耶。容有。云何。
遣三使已自行邪欲俱時究竟。幾業能引
眾同分耶。能引唯三。除順現受。現身同分
先業引故。何界何趣能造幾業。諸界諸趣
或善或惡。隨其所應皆容造四。總開如是
若就別遮。於地獄中善除順現。無愛果故
餘皆得造。不退姓名堅。彼於離染地。若異
生類除順生受可造餘三。聖者雙除順生
順後可造餘二。異生不退無次更生。後還
生下。不退聖者必無還生下諸地故。隨所
生地容造順現受。造不定業一切處無遮。
然諸聖者若於欲界及有頂處已得離染。
雖有退墮而亦不造順生後業。從彼退者
必退果故。諸退果已必不命終。如後當辯。
住中有位亦造業耶。亦造。云何。頌曰。

「　欲中有能造
　二十二種業
　皆順現受攝
　類同分一故」


論曰。於欲界中住中有位。容有能造二十
二業。謂中有位及處胎中。出胎以後各有
五位。胎中五者。一羯剌藍。二頞部曇。三閉
尸。四鍵南。五鉢羅奢佉。胎外五者。一嬰孩。
二童子。三少年。四中年。五老年。住中有位
能造中有乃至老年定不定業。應知如是
中有所造十一種定業。皆順現受攝。由類同
分無差別故。謂此中有位與自類十位。一
眾同分一業引故。由此不別說順中有受
業。即順生等業所引故。諸定受業其相云何。
頌曰。

「　由重惑淨心
　及是恒所造
　於功德田起
　害父母業定」


論曰。若所造業。由重煩惱或淳淨心。或常所
作。或於增上功德田起。功德田者。謂佛法
僧。或勝補特伽羅。謂得勝果勝定。於此田
所雖無重惑及淳淨心亦非常行。若善不
善所起諸業。或於父母隨輕重心行損害
事。如是一切皆定業攝。餘非定受。現法果
業其相云何。頌曰。

「　由田意殊勝
　及定招異熟
　得永離地業
　定招現法果」


論曰。由田勝者。聞有苾芻於僧眾中作
女人語。彼於現世轉作女人。此等傳聞其
類非一。由意勝者。聞有黃門救脫諸牛
黃門事故。彼於現世轉作丈夫。此等傳聞
事亦非一。或生此地永離此地染。於此地
中諸善不善業。於異熟定位不定者。此業必
能招現法果。若有餘位順定受業。彼必定
無永離染義。必於餘位受異熟果。若於異
熟亦不定者。永離染故不受異熟。何田起
業定即受耶。頌曰。

「　於佛上首僧
　及滅定無諍
　慈見修道出
　損益業即受」


論曰。於如是類功德田中為善惡業定即
受果。功德田者。謂佛上首僧。約補特伽羅
差別有五。一從滅定出。謂此定中得心
寂靜。此定寂靜似涅槃故。若從此定初起
心時。如入涅槃還復出者。二從無諍出。
謂此定中有緣無量有情為境。增上利益
意樂隨逐。出此定時。有為無量最勝功德
所熏修身相續而轉。三從慈定出。謂此定
中有緣無量有情為境。增上安樂意樂隨
逐。出此定時。有為無量最勝功德所熏修
身相續而轉。四從見道出。謂此道中永斷
一切見所斷惑得勝轉依。從此出時淨身續
起。五從修道出。謂此道中永斷一切修所
斷惑得勝轉依。從此出時淨身續起。故說
此五名功德田。若有於中為損益業。此業
必定能招即果。若從餘定餘果出時。由前
所修定非殊勝修所斷惑未畢竟盡故彼相
續非勝福田。異熟果中受最為勝。今應思
擇。於諸業中頗有唯招心受異熟。或招身
受非心受耶。亦有。云何。頌曰。

「　諸善無尋業
　許唯感心受
　惡唯感身受
　是感受業異」


論曰。善無尋業。謂從中定乃至有頂所有善
業。於中能招受異熟者。應知但感心受非
身。身受必與尋伺俱故。諸不善業能感受
者。應知但感身受非心。以不善因苦受
為果心俱苦受。決定名憂憂非異熟。如前
已辯。有情心狂何識因處。頌曰。

「　心狂唯意識
　由業異熟生
　及怖害違憂
　除北洲在欲」


論曰。有情心狂唯在意識。若在五識必無
心狂。以五識身無分別故。由五因故有情
心狂。一由有情業異熟起。謂由彼用藥物
呪術令他心狂。或復令他飲非所欲若毒若
酒。或現威嚴怖禽獸等。或放猛火焚燒山
澤。或作坑穽陷墜眾生。或餘事業令他失
念。由此業因於當來世感別異熟能令心
狂。二由驚怖。謂非人等現可怖形來相逼
迫。有情見已遂致心狂。三由傷害。謂因事
業惱非人等由彼瞋故傷其支節遂致
心狂。四由乖違。謂由身內風熱痰界互相違
反大種乖適故致心狂。五由愁憂。謂因喪
失親愛等事。愁毒纏懷心遂發狂。如婆
私等。若在意識方有心狂。復許心狂業異
熟起。如何心受非異熟耶。不說心狂是業
異熟。但言是業異熟所生。謂惡業因感不平
等異熟大種。依此大種心便失念。故說為
狂。如是心狂對於心亂應作四句。謂有
心狂而非心亂。乃至廣說。狂非亂者。謂諸
狂者不染污心。亂非狂者。謂不狂者諸染污
心。狂亦亂者。謂諸狂者諸染污心。非狂亂
者。謂不狂者不染污心。除北俱盧所餘欲
界。諸有情類容有心狂。謂欲天心尚有狂
者。況人惡趣得離心狂。地獄恒狂。多苦逼
故。謂諸地獄恒為種種異類苦具傷害末
摩猛利難忍。苦受所逼尚不自識。況了是
非。故地獄中怨心傷歎。猖狂馳叫世傳有文。
欲界聖中唯除諸佛。大種乖適容有心狂。
無異熟生。若有定業必應先受後方得聖。
若非定業。由得聖故。能令無果亦無驚
怖。超五畏故。亦無傷害以諸聖者無非
人等憎嫌事故。亦無愁憂證法性故。又經
中說。業有三種。謂曲穢濁。其相云何。頌曰。

「　說曲穢濁業
　依諂瞋貪生」


論曰。身語意三各有三種。謂曲穢濁。如其
次第應知依諂瞋貪所生。謂依諂生身語
意業名為曲業。諂曲類故。若依瞋生身語
意業名為穢業。瞋穢類故。若依貪生身語意
業名為濁業。貪濁類故。
《說一切有部俱舍論》卷第十五



《阿毘達磨俱舍論》卷第十六

尊者世親造
三藏法師玄奘奉　詔譯
分別業品第四之四

又經中說。業有四種。謂或有業黑黑異熟。
或復有業白白異熟。或復有業黑白黑白異
熟。或復有業非黑非白無異熟能盡諸業。
其相云何。頌曰。

「　依黑黑等殊
　所說四種業
　惡色欲界善
　能盡彼無漏
　應知如次第
　名黑白俱非」


論曰。佛依業果性類不同所治能治殊說黑
黑等四。諸不善業一向名黑。染污性故。異熟
亦黑。不可意故。色界善業一向名白。不雜
惡故。異熟亦白。是可意故。何故不言無色
界善。傳說若處有二異熟謂中生有。具三種
業謂身語意。則說非餘。然契經中有處亦
說。欲界善業名為黑白。惡所雜故。異熟亦
黑白。非愛果雜故。此黑白名依相續立。非
據自性。所以者何。以無一業及一異熟是
黑亦白。互相違故。豈不惡業果善業果雜故。
是則亦應名為白黑。不善業果非必應為
善業果雜。欲善業果必定應為惡業果雜。
以欲界中惡勝善故。諸無漏業能永斷盡前
三業者名為非黑。不染污故。亦名非白。以
不能招白異熟故。此非白言是密意說。
以佛於彼大空經中告阿難陀。諸無學法
純善純白一向無罪。本論亦言。云何白法。
謂諸善法無覆無記。無異熟者不墮界故。
與流轉法性相違故。諸無漏業為皆能盡
前三業不。不爾。云何。頌曰。

「　四法忍離欲
　前八無間俱
　十二無漏思
　唯盡純黑業
　離欲四靜慮
　第九無間思
　一盡雜純黑
　四令純白盡」


論曰。於見道中四法智忍。及於修道離欲
染位前八無間聖道俱行有十二思唯盡純
黑。離欲界染第九無間聖道俱行一無漏
思。雙令黑白及純黑盡。此時總斷欲界善
故。亦斷第九不善業故。離四靜慮一一地
染。第九無間道俱行無漏思。此四唯令純白
業盡。何緣諸地有漏善法。唯最後道能斷非
餘。以諸善法非自性斷。已斷有容現在前
故。然由緣彼煩惱盡時方說名為斷彼善
法。爾時善法得離繫故。由此乃至緣彼煩
惱餘一品在。斷義不成。善法爾時未離繫
故。頌曰。

「　有說地獄受
　餘欲業黑雜
　有說欲見滅
　餘欲業黑俱」


論曰。有餘師說。順地獄受及欲界中順餘受
業如次名為純黑雜業。謂地獄異熟唯不善
業感。故順彼受名純黑業。唯除地獄餘欲
界中異熟皆通善惡業感。故順彼受名黑
白業。有餘師說。欲見所斷及欲界中所有餘
業。如次名為純黑俱業。謂見所斷無善雜
故名純黑業。欲修所斷有善不善故名俱
業。又經中說有三牟尼。又經中言有三清
淨。俱身語意。相各云何。頌曰。

「　無學身語業
　即意三牟尼
　三清淨應知
　即諸三妙行」


論曰。無學身語業名身語牟尼。意牟尼即無
學意。非意業。所以者何。勝義牟尼唯心為
體。謂由身語二業比知。又身語業是遠離
體。意業不然。無無表故由遠離義建立牟
尼。是故即心由身語業能有所離故名牟
尼。何故牟尼唯在無學。以阿羅漢是實牟尼
諸煩惱言永寂靜故。諸身語意三種妙行名
身語意三種清淨。暫永遠離一切惡行煩惱
垢故名為清淨。說此二者為息有情計
邪牟尼邪清淨故。又經中說有三惡行又
經中言有三妙行。俱身語意。相各云何。頌
曰。

「　惡身語意業
　說名三惡行
　及貪瞋邪見
　三妙行翻此」


論曰。一切不善身語意業。如次名身語意惡
行。然意惡行復有三種。謂非意業貪瞋邪
見。貪等離思別有體故。譬喻者言。貪瞋邪
見即是意業。故思經中說此三種為意業
故。若爾則應業與煩惱合成一體。許有煩
惱即是意業斯有何失。毘婆沙師說。彼非理
若許爾者。便與眾多理教相違成大過失。
然契經說是意業者。顯思以彼為門轉故。
由此能感非愛果故。是聰慧者所訶厭故。
此行即惡。故名惡行。三妙行者。翻此應知。
謂身語意一切善業。非業無貪無瞋正見。正
見邪見。既無故思欲益他損他。如何成善
惡。能與損益為根本故。又經中言有十業
道。或善或惡。其相云何。頌曰。

「　所說十業道
　攝惡妙行中
　麁品為其性
　如應成善惡」


論曰。於前所說。惡妙行中若麁顯易知攝
為十業道。如應若善攝前妙行。不善業道
攝前惡行。不攝何等惡妙行耶。且不善中
身惡業道。於身惡行不攝一分。謂加行後
起餘不善身業。即飲諸酒執打縛等。以加
行等非麁顯故。若身惡行令他有情失命
失財失妻妾等說為業道。令遠離故。語惡
業道於語惡行不攝加行後起及輕。意惡
業道於意惡行不攝惡思及輕貪等。善業
道中身善業道於身妙行不攝一分。謂加行
後起及餘善身業。即離飲酒施供養等。語善
業道於語妙行不攝一分。謂愛語等。意善
業道於意妙行不攝一分。謂諸善思。十業
道中。前七業道為皆定有表無表耶。不爾。
云何。頌曰。

「　惡六定無表
　彼自作婬二
　善七受生二
　定生唯無表」


論曰。七惡業道中。六定有無表。謂殺生不與
取虛誑語離間語麁惡語雜穢語。如是六種
若遣他為。根本成時自表無故。若有自作
彼六業道。則六皆有表無表二。謂起表時彼
便死等。後方死等與遣使同。根本成時唯無
表故。唯欲邪行必具二種。要是自身所究
竟故。非遣他作。如自生喜。七善業道若從
受生。必皆具二。謂表無表。受生尸羅必依
表故。靜慮無漏所攝律儀名為定生。此唯無
表。但依心力而得生故。加行後起如根本
耶。不爾。云何。頌曰。

「　加行定有表
　無表或有無
　後起此相違」


論曰。業道加行必定有表。此位無表或有或
無。若猛利纏淳淨心起則有無表。異此則
無。後起翻前。定有無表。此位表業或有或
無。謂若後時起隨前業。則有表業。異此便
無。於此義中如何建立加行根本後起位
耶。且不善中最初殺業。如屠羊者將行殺
時。先發殺心從床而起。執持價直趣賣
羊廛。㨊觸羊身酬價捉取。牽還養飯將
入屠坊。手執杖刀若打若刺。或一或再至
命未終。如是皆名殺生加行。隨此表業彼
正命終。此剎那頃表無表業。是謂殺生根本
業道。由二緣故。令諸有情根本業道殺罪
所觸。一由加行。二由果滿。此剎那後殺無
表業隨轉不絕名殺後起。及於後時剝截
治洗。若稱若賣或煮或食讚述其美表業
剎那。如是亦名殺生後起。餘六業道隨其
所應三分不同。准例應說。貪瞋邪見纔現在
前。即說名為根本業道。故無加行後起差
別。此中應說。為所殺生住死有時能殺生
者彼剎那頃表無表業即成業道。為死後耶。
若爾何失。二俱有過。若所殺生正住死有
能殺生者業道即成。即能殺者與所殺生。俱
時命終應成業道。然宗不許彼業道成。若
所殺生命終以後。能殺生者業道方成。是
即不應先作是說。隨此表業彼正命終。此
剎那頃表無表業。是謂殺生根本業道。又應
違害毘婆沙師釋本論中加行未息。謂本論
說頗有已害生殺生未滅耶。曰有。如已斷
生命彼加行未息。毘婆沙者釋此文言。此
中於後起以加行聲說。應言於根本說
加行聲。許命終後根本未息故。如無有過
此中應說。此中說何名為無過。謂於根本
說加行聲。若爾于時所有表業如何可成
根本業道。何為不成。以無用故。無表於此
有何用耶。故業道成非由有用。但由加行
果圓滿時。此二俱成根本業道。又諸業道展
轉相望容有互為加行後起。今且應說殺
生業道以十業道為起加行。謂如有人欲
害怨敵。設諸謀計合搆殺緣。或殺眾生
祈請助力。或盜他物以資殺事。或婬彼婦
令殺其夫。或為乖離彼親友故起語四過
令生猜阻。設有勢力無救護心。或於彼
財心生貪著。或即於彼起瞋恚心。或起邪
見長養殺業然後方殺。如是名為以十業
道為殺加行。殺怨敵已復於後時誅其所
親收其財物婬彼所愛。乃至復起貪瞋邪
見。次第現前。此十名為殺生後起。所餘業道
如應當知。貪等不應能為加行。非唯心起
加行即成。唯起心時未作事故。又經中說。
苾芻當知。殺有三種。一從貪生。二從瞋生。
三從癡生。乃至邪見有三亦爾。此中應說。
何相殺生名從貪生。問餘亦爾。非諸業道
一切皆由三根究竟。然其加行不與彼同。
云何不同。頌曰。

「　加行三根起
　彼無間生故
　貪等三根生」


論曰。不善業道加行生時。一一由三不善根
起。依先等起故作是說。殺生加行由貪起
者。如有為欲得彼身分或為得財或為
戲樂或為拔濟親友自身。從貪引起殺生
加行。從瞋起者。如為除怨發憤恚心起
殺加行。從癡起者。如有祠中謂是法心起
殺加行。又諸王等依世法律。誅戮怨敵除
剪凶徒。謂成大福起殺加行。又波剌私作
如是說。父母老病若令命終得免困苦便
生勝福。又諸外道有作是言。蛇蠍蜂等為
人毒害。若能殺者便生勝福。羊鹿水牛及餘
禽獸。本擬供食故殺無罪。又因邪見殺害
眾生。此等加行皆從癡起。偷盜加行從貪起
者。謂隨所須起盜加行。或為別利恭敬名
譽。或為救拔自身親友。從貪引起偷盜加
行。從瞋起者。謂為除怨發憤恚心起盜加
行。從癡起者。謂諸王等依世法律奪惡人
財。謂法應爾無偷盜罪。又婆羅門作如是
說。世間財物於劫初時。大梵天王施諸梵
志。於後梵志勢力微劣。為諸卑族侵奪受
用。今諸梵志於世他財若奪若偷。充衣充
食或充餘用。或轉施他皆用己財無偷盜
罪。然彼取時有他物想。又因邪見盜他財
物。皆名從癡起盜加行。邪婬加行從貪起
者。謂於他妻等起染著心。或為求他財名
位恭敬。或為救拔自身他身。從貪著心起
婬加行。從瞋生者。謂為除怨發憤恚心起
婬加行。從癡生者。如波剌私讚於母等行
非梵行。又諸梵志讚牛祠中有諸女男受
持牛禁吸水齧草或住或行。不簡親疎
隨遇隨合。又諸外道作如是言。一切女人
如臼花果熟食階隥道路橋船。世間眾人應
共受用。此等加行從癡所生。虛誑語等語四
業道從貪瞋生。類前應說。然虛誑語所有
加行從癡生者。如外論言。

「　若人因戲笑
　嫁娶對女王
　及救命救財
　虛誑語無罪」


又因邪見起虛誑語離間語等所有加
行。當知一切從癡所生。又諸吠陀及餘邪
論。皆雜穢語攝。加行從癡生。貪瞋等三既
無加行。如何可說從貪等生。以從三根
無間生故。可說貪等從三根生。謂或有
時從貪無間生貪業道。從二亦然。瞋及邪
見從三亦爾。已說不善從三根生。善復
云何。頌曰。

「　善於三位中
　皆三善根起」


論曰。諸善業道所有加行根本後起。皆從無
貪無瞋無癡善根所起。以善三位皆是善心
所等起故。善心必與三種善根共相應故。
此善三位其相云何。謂遠離前不善三位離
惡加行即善加行。離惡根本即善根本。離
惡後起即善後起。且如勤策受具戒時。來
入戒壇禮苾芻眾。至誠發語請親教師。乃
至一白二羯磨等。皆名為善業道加行。第三
羯磨竟一剎那中表無表業名根本業道。從
此以後至說四依及餘依前相續隨轉表
無表業皆名後起。如先所說。非諸業道一
切皆由三根究竟。何根究竟何業道耶。頌
曰。

「　殺麁語瞋恚
　究竟皆由瞋
　盜邪行及貪
　皆由貪究竟
　邪見癡究竟
　許所餘由三」


論曰。惡業道中殺生麁語瞋恚業道由瞋究
竟。要無所顧極麁惡心現在前時。此三成
故。諸不與取欲邪行貪。此三業道由貪究竟。
要有所顧極染污心現在前時。此三成故。邪
見究竟要由愚癡。由上品癡現前成故。虛
誑離間雜穢語三許一一由三根究竟。以
貪瞋等現在前時一一能令此三成故。諸惡
業道何處起耶。頌曰。

「　有情具名色
　名身等處起」


論曰。如前所說四節業道。三三一三隨其
次第於有情等四處而生。謂殺等三有情處
起。偷盜等三眾具處起。唯邪見一名色處起。
虛誑語等三名身等處起。有起加行定欲
殺他。而與所殺生俱死或前死亦得根本
業道罪耶。頌曰。

「　俱死及前死
　無根依別故」


論曰。若能殺者與所殺生俱時命終。或在
前死。彼定不得根本業道故。有問言。頗有
殺者起殺加行及令果滿而彼不為殺罪
觸耶。曰有。云何。謂能殺者與所殺生俱死
前死。何緣如是。以所殺生其命猶存不可
令彼能殺生者成殺罪故。非能殺者其命
已終可得殺罪。別依生故。謂殺加行所依止
身今已斷滅。雖有別類身同分生。非罪依
止。此曾未起殺生加行。成殺業道理不應
然。若有多人集為軍眾欲殺怨敵。或獵
獸等。於中隨有一殺生時。何人得成殺生
業道。頌曰。

「　軍等若同事
　皆成如作者」


論曰。於軍等中若隨有一作殺生事。如自
作者一切皆成殺生業道。由彼同許為一
事故。如為一事展轉相教。故一殺生餘皆
得罪。若有他力逼入此中。因即同心亦成
殺罪。唯除若有立誓自要救自命緣。亦不
行殺。雖由他力逼在此中。而無殺心故
無殺罪。今次應辯成業道相。謂齊何量
名曰殺生。乃至齊何名為邪見。且先分別
殺生相者。頌曰。

「　殺生由故思
　他想不誤殺」


論曰。要由先發欲殺故思於他有情他有
情想作殺加行不誤而殺。謂唯殺彼不漫
殺餘。齊此名為殺生業道。有猶豫殺亦成
殺生。謂彼先於所欲殺境心懷猶豫為生
非生。設復是生為彼非彼。後起決志若是
若非我定當殺。由心無顧。若殺有情亦成
業道。於剎那滅蘊如何成殺生。息風名生。
依身心轉。若有令斷不更續生。如滅燈光
鈴聲名殺。或復生者即是命根。若有令斷
不續名殺。謂以惡心隔斷他命。乃至一念
應生不生。唯此非餘殺罪所觸。此所斷命
為屬於誰。謂命若無彼便死者。既標第六
非我而誰。破我論中當廣思擇。故薄伽梵所
說頌言。

「　壽煖及與識
　三法捨身時
　所捨身僵仆
　如木無思覺」


故有根身名有命者。無根名死。其理決然。
離繫者言。不思而殺亦得殺罪。猶如觸火
設不先思亦被燒害。若爾汝等遇見他妻。
或誤觸身亦應有罪。又善心者拔離繫髮。
或師慈心勸修苦行。或因施主宿食不消。
此等皆應獲苦他罪。又胎與母互為苦
因。應母與胎有苦他罪。又所殺者既與殺
合。亦應如火能燒自依。不應但令能殺得
罪。又遣他殺殺罪應無。如火不燒教觸
火者。又諸木等應為罪觸。如舍等崩亦害
生故。又非但喻立義可成。已分別殺生。當
辯不與取。頌曰。

「　不與取他物
　力竊取屬己」


論曰。前不誤等如其所應。流至後門故不
重說。謂要先發欲盜故思。於他物中起他
物想。或力或竊起盜加行。不誤而取令屬
己身。齊此名為不與取罪。若有盜取窣堵
波物。彼於如來得偷盜罪。以佛臨欲入
涅槃時哀愍世間總受所施。有餘師說。望
守護者。若有掘取無主伏藏。於國主邊得
偷盜罪。若有盜取諸迴轉物。已作羯磨
於界內僧。若羯磨未成。普於佛弟子得偷
盜罪。餘例應思。已辯不與取。當辯欲邪行。
頌曰。

「　欲邪行四種
　行所不應行」


論曰。總有四種行不應行。皆得名為欲邪
行罪。一於非境行不應行。謂行於他所攝
妻妾或母或父或父母親乃至或王所守護
境。二於非道行不應行。謂於自妻口及餘
道。三於非處行不應行。謂於寺中制多逈
處。四於非時行不應行。非時者何。謂懷胎時
飲兒乳時受齋戒時。設自妻妾亦犯邪行。
有說。若夫許受齋戒而有所犯方謂非時。
既不誤言亦流至此。若於他婦謂是己妻。
或於己妻謂為他婦。道非道等但有誤心
雖有所行而非業道。若於此他婦作餘他
婦想行非梵行成業道耶。有說亦成。以於
他婦起婬加行及受用故。有說不成。如殺
業道於此起加行於餘究竟故。於苾芻尼
行非梵行。為從何處得業道耶。此從國
王不忍許故。於自妻妾受齋戒時尚不應
行。況出家者。若於童女行非梵行。為從
何處得業道耶。若已許他於所許處。未許
他者於能護人。此及所餘皆於王得。已辯
欲邪行。當辯虛誑語。頌曰。

「　染異想發言
　解義虛誑語」


論曰。於所說義異想發言。及所誑者解所
說義。染心不誤成虛誑語。若所誑者未解
言義。此言是何。是雜穢語。既虛誑語是所發
言有多字成言。何時成業道。與最後字
俱生表聲及無表業成此業道。或隨何時所
誑解義。表無表業成此業道。前字俱行皆此
加行。所言解義定據何時。為據已聞正解
名解。為據正聞能解名解。若爾何失。若
據已聞正解名解。言所詮義意識所知。語
表耳識俱時滅故。應此業道唯無表成。若據
正聞能解名解。雖無有失然未了知。如何
正聞可名能解。善言義者無迷亂緣。耳識
已生名為能解。如無失者應取為宗。經說
諸言略有十六。謂於不見不聞不覺不知事
中言實見等或於所見所聞所覺所知事
中言不見等。如是八種名非聖言。若於不
見乃至不知言不見等或於所見乃至所知
言實見等。如是八種名為聖言。何等名為
所見等相。頌曰。

「　由眼耳意識
　并餘三所證
　如次第名為
　所見聞知覺」


論曰。毘婆沙師作如是說。若境由眼識所
證名所見。若境由耳識所證名所聞。若境
由意識所證名所知。若境由鼻識舌識及
身識所證名所覺。所以然者。香味觸三無
記性故如死無覺。故能證者偏立覺名。何
證知然。由經理證。言由經者。謂契經說。佛
告大母。汝意云何。諸所有色非汝眼見。非
汝曾見。非汝當見。非希求見。汝為因此起
欲起貪起親起愛起阿賴耶起尼延底起
耽著不。不爾。大德。諸所有聲非汝耳聞。廣
說乃至諸所有法非汝意知。廣說乃至。不
爾。大德。復告大母。汝於此中應知所見。雖
有所見應知所聞所覺所知。唯有所聞所
覺所知。此經既於色聲法境。說為所見所聞
所知。准此定於香等三境。總合建立一所
覺名。若不許然何名所覺。又香味觸在所
見等外。於彼三境應不起言說。是名為
理。此證不成。且經非證。經義別故。非此
經中世尊為欲決判見等四所言相。然見
此經所說義者。謂佛勸彼於六境中。及於
見等四所言事。應知但有所見等言。不應
增益愛非愛相。若爾何相名所見等。有餘
師說。若是五根現所證境名為所見。若他傳
說名為所聞。若運自心以種種理。比度所
許名為所覺。若意現證名為所知。於五境
中一一容起見聞覺知四種言說。於第六
境除見有三。由此覺名非無所目。香等
三境言說非無。故彼理言亦為無理。先軌
範師作如是說。眼所現見名為所見。從他
傳聞名為所聞。自運己心諸所思構名為
所覺。自內所受及自所證名為所知。且止
傍言應申正論。頗有由身表異想義不
由發語成虛誑語耶。曰有。故論言。頗有
不動身殺生罪觸耶。曰有。謂發語。頗有不
發語誑語罪觸耶。曰有。謂動身。頗有不動
身不發語二罪所觸耶。曰有。謂仙人意憤
及布灑他時。若不動身亦不發語。欲無
無表離表而生。此二如何得成業道。於如
是難應設劬勞。已辯虛誑語。當辯餘三
語。頌曰。

「　染心壞他語
　說名離間語
　非愛麁惡語
　諸染雜穢語
　餘說異三染
　佞歌邪論等」


論曰。若染污心發壞他語。若他壞不壞俱
成離間語。解義不誤流至此中。若以染心
發非愛語毀呰於他名麁惡語。前染心語
流至此故。解義不誤亦與前同。謂本期心
所欲罵者。解所說義業道方成。一切染
心所發諸語名雜穢語。所以者何。染所
發言皆雜穢語故。唯前語字流至此中。有
餘師說。異虛誑等前三種語所有一切染
心發言名雜穢語。此謂佞歌及邪論等。佞
謂諂佞。如有苾芻邪命居懷發諂佞語。
歌謂歌詠。如世有人以染污心諷吟相
調。及倡妓者為悅他情以染污心作諸
詞曲。言邪論者。謂廣辯說諸不正見所執
言詞。等謂染心所發悲嘆。及諸世俗戲論言
詞。但異前三染心所發一切皆是雜穢語收。
輪王現時亦有歌詠。如何不是雜穢語收。
由彼語從出離心發能引出離非預染
心。有餘師言。爾時亦有成嫁娶等所發染言。
由過輕故不成業道。已辯三語。當辯意
三。頌曰。

「　惡欲他財貪
　憎有情瞋恚
　撥善惡等見
　名邪見業道」


論曰。於他財物惡欲名貪。謂於他財非理
起欲。如何令彼屬我非他。起力竊心耽
求他物。如是惡欲名貪業道。有餘師言。諸
欲界愛皆貪業道。所以者何。五蓋經中依貪
欲蓋佛說應斷此世間貪。故知貪名總說
欲愛。有說。欲愛雖盡名貪。而不可說皆
成業道。此惡行中攝麁品故。勿輪王世及
北俱盧所起欲貪成貪業道。於有情類憎恚
名瞋。謂於他有情欲為傷害事。如是憎恚
名瞋業道。於善惡等惡見撥無。此見名為
邪見業道。如經說。無施與無愛樂無祠
祀無妙行無惡行。無妙惡行業果異熟。無
此世間無彼世間。無母無父。無化生有
情世間無沙門。或婆羅門是阿羅漢。彼經
具顯謗業謗果謗聖邪見。此頌舉初等言攝
後。
《說一切有部俱舍論》卷第十六



《阿毘達磨俱舍論》卷第十七

尊者世親造
三藏法師玄奘奉　詔譯
分別業品第四之五

如是已辯十業道相。依何義名業道。頌曰。

「　此中三唯道
　七業亦道故」


論曰。十業道中後三唯道。業之道故立業道
名。彼相應思說名為業。彼轉故轉。彼行故
行。如彼勢力而造作故。前七是業。身語業
故。亦業之道。思所遊故。由能等起身語
業思託身語業為境轉故。業業之道立
業道名。故於此中言業道者。具顯業道
業業道義。雖不同類而一為餘。於世典
中俱極成故。離殺等七無貪等三立業道
名類此應釋。此加行後起何緣非業道。為
此依此彼方轉故。又前說此攝麁品故。又
若由此有減有增令內外物有增有減立
為業道。異此不然。譬喻論師執貪瞋等即
是意業。依何義釋彼名業道。應問彼師。
然亦可言。彼是意業惡趣道故立業道名。
或互相乘皆名業道。如是所說十　業道。皆
與善法現起相違。諸斷善根由何業道。斷
續善相差別云何。頌曰。

「　唯邪見斷善
　所斷欲生得
　撥因果一切
　漸斷二俱捨
　人三洲男女
　見行斷非得
　續善疑有見
　頓現除逆者」


論曰。惡業道中唯有上品圓滿邪見能斷善
根。若爾何緣本論中說云何上品諸不善根。
謂諸不善根能斷善根者。或離欲位最初所
除。由不善根能引邪見。故邪見事推在彼根。
如火燒村火由賊起故世間說彼賊燒村。
何等善根為此所斷。謂唯欲界生得善根。色
無色善先不成故。施設足論當云何通。如
彼論言。唯由此量是人已斷三界善根。依
上善根得更遠說。令此相續非彼器故。何
緣唯斷生得善根。加行善根先已退故。緣何
邪見能斷善根。謂定撥無因果邪見。撥無
因者。謂定撥無妙行惡行。撥無果者。謂定
撥無彼果異熟。有餘師說。此二邪見猶如無
間解脫道別。有餘師說。斷善邪見唯緣有漏。
非無漏緣。唯自界緣不緣他界。由彼唯作
相應隨眠。境不隨增。勢力劣故。如是說者
通一切緣。隨因亦增。有強力故。有餘師說。
九品善根由一剎那邪見頓斷。如見道斷
見所斷惑。如是說者漸斷善根。謂九品善根
由九品邪見逆順相對漸次而斷。如修道
斷修所斷惑。即下下邪見。能斷上上善根。
乃至下下善根。上上邪見所斷。若作是說
符本論文。如本論言。云何名微俱行善根。
謂斷善根時最後所捨者。由捨彼故名斷
善根。若爾彼文何理復說云何上品諸不善
根。謂諸不善根能斷善根者。彼依究竟密
說此言。由此善根斷無餘故。謂若猶有一
品善根。餘品善根因斯可起。未可說彼名
斷善根。斷究竟時方名斷善。故唯說上品
名能斷善根。有餘師言。斷九品善終無中
出如見道中。如是說者通出不出。有餘師
說先捨律儀後斷善根。未易捨故。如是說
者若彼律儀是此品心所等起果。此品心斷
捨彼律儀。以果與因品類同故。為在何處
能斷善根。人趣三洲非在惡趣。亦非天趣。
所以者何。以惡趣中染不染慧不堅牢故。
以天趣中現見善惡諸業果故。言三洲者。
除北俱盧。彼無極惡阿世耶故。有餘師說。
唯贍部洲。若爾便違本論所說。如本論說。贍
部洲人極少成八根。東西洲亦爾。如是斷善
依何類身。唯男女身。志意定故。有餘師說。
亦非女身。欲勤慧等皆昧鈍故。若爾便違本
論所說。如本論說。若成女根定成八根。男
根亦爾。為何行者能斷善根。唯見行人非
愛行者。諸愛行者惡阿世耶極躁動故。諸
見行者惡阿世耶極堅深故。由斯理趣非
扇搋等能斷善根。愛行類故。又此類人如
惡趣故。此善根斷其體是何。善斷應知非得
為體。以斷善位善得不生。非得續生替善
根得非得生位名斷善根。故斷善根非得為
體。善根斷已由何復續。由疑有見。謂因果
中有時生疑。此或應有。或生正見定有非
無。爾時善根得還續起。善得起故名續善
根。有餘師言。九品漸續。如是說者頓續善
根。然後後時漸漸現起。如頓除病氣力漸
增。於現身中能續善不。亦有能續除造逆
人。經依彼人作如是說。彼定於現法不
能續善根。彼人定從地獄將歿。或即於彼
將受生時能續善根。非餘位故。言將生
位。謂中有中。將歿時言。謂彼將死。若由因
力彼斷善根將死時續。若由緣力彼斷善
根將生時續。由自他力應知亦爾。又意樂
壞非加行壞斷善根者。是人現世能續善根。
若意樂壞加行亦壞斷善根者。要身壞後方
續善根。見壞戒不壞見壞戒亦壞斷善根者
應知亦爾。有斷善根非墮邪定。應作四句。
第一句者。謂布剌拏等。第二句者。謂未生
怨等。第三句者。謂天授等。第四句者。謂除
前相。已乘義便辯斷善根。今應復明本業
道義。所說善惡二業道中。有幾並生與思
俱轉。頌曰。

「　業道思俱轉
　不善一至八
　善總開至十
　別遮一八五」


論曰。於諸業道思俱轉中。且不善與思從
一唯至八。一俱轉者。謂離所餘貪等三中
隨一現起。若先加行造惡色業不染心時隨
一究竟。二俱轉者。謂瞋心時究竟殺業。若起
貪位成不與取或欲邪行或雜穢語。三俱
轉者。謂以瞋心於屬他生俱時殺盜。若爾
所說偷盜業道由貪究竟理應不成。依不
異心所作究竟故作如是決判應知。若先
加行造惡色業貪等起時隨二究竟。四俱轉
者。謂欲壞他說虛誑言或麁惡語意業道
一語業道三。若先加行造惡色業貪等現前
隨三究竟。如是五六七皆如理應知。八俱
轉者。謂先加行造作所餘六惡色業。自行邪
欲俱時究竟。後三業道自力現前必不俱行
故無九十。如是已說不善業道與思俱轉
數有不同。善業道與思總開容至十。別據
顯相遮一八五。二俱轉者。謂善五識及依
無色盡無生智現在前時無散善七。三俱轉
者。謂與正見相應意識現在前時無七色
善。四俱轉者。謂惡無記心現在前位。得近住
近事勤策律儀。六俱轉者。謂善五識現在
前時得上三戒。七俱轉者。謂善意識無隨轉
色。正見相應現在前時得上三戒。或惡無記
心現前時得苾芻戒。九俱轉者。謂善五識現
在前時得苾芻戒。或依無色盡無生智現在
前時得苾芻戒。或靜慮攝盡無生智相應意
識現在前時。十俱轉者。謂善意識無隨轉色
正見相應現在前時得苾芻戒。或餘一切有
隨轉色正見相應心正起位。別據顯相所
遮如是。通據隱顯則無所遮。謂離律儀
有一八五。一俱轉者。謂惡無記心現在前時
得一支遠離。五俱轉者。謂善意識無隨轉
色正見相應現在前時得二支等。八俱轉
者。謂此意識現在前時得五支等。善惡業道
於何界趣處。幾唯成就幾亦通現行。頌曰。

「　不善地獄中
　麁雜瞋通二
　貪邪見成就
　北洲成後三
　雜語通現成
　餘欲十通二
　善於一切處
　後三通現成
　無色無想天
　前七唯成就
　餘處通成現
　除地獄北洲」


論曰。且於不善十業道中。那落迦中三通二
種。為麁惡語雜穢語瞋三種皆通現行成就。
由相罵故有麁惡語。由悲叫故有雜穢語。
身心麁強𢤱悷不調。由互相憎故有瞋恚。
貪及邪見成而不行。無可愛境故。現見業
果故。業盡死故無殺業道。無攝財物及女
人故。無不與取及欲邪行。以無用故無虛
誑語。即由此故及常離故無離間語。北俱
盧洲貪瞋邪見皆定成就而不現行。不攝
我所故。身心柔軟故。無惱害事故。無惡
意樂故。唯雜穢語通現及成。由彼有時染
心歌詠。無惡意樂故。彼無殺生等。壽量定
故。無攝財物及女人故。身心軟故。及無用
故。隨其所應。彼人云何行非梵行。謂彼男
女互起染時。執手相牽往詣樹下。樹枝垂
覆知是應行。樹不垂枝並愧而別。除前地
獄北俱盧洲餘欲界中十皆通二。謂於欲界
天鬼傍生及人三洲十惡業道皆通成現。然
有差別。謂天鬼傍生。前七業道唯有處中
攝無不律儀。人三洲中二種俱有。雖諸天
眾無有殺天。而或有時殺害餘趣。有餘師
說。天亦殺天。斬首截腰其命方斷。已說不
善。善業道中無貪等三於三界五趣皆通
二種。謂成就現行。身語七支無色無想但
容成就必不現行。謂聖有情生無色界。成
就過未無漏律儀。無想有情必成過未第四
靜慮靜慮律儀。然聖隨依何地依止曾起
曾滅無漏律儀。生無色時成彼過去。若未
來世依五地身。無漏律儀皆得成就餘界趣
處除地獄北洲。七善皆通現行及成就。然
有差別。謂鬼傍生有離律儀處中業道。若
於色界唯有律儀。三洲欲天皆具二種。不
善善業道所得果云何。頌曰。

「　皆能招異熟
　等流增上果
　此令他受苦
　斷命壞威故」


論曰。且先分別十惡業道各招三果。其三者
何。異熟等流增上別故。謂於十種若習若修
若多所作。由此力故。生那落迦是異熟果。
從彼出已來生此間。人同分中受等流果。
謂殺生者壽量短促。不與取者資財乏匱。欲
邪行者妻不貞良。虛誑語者多遭誹謗。離間
語者親友乖穆。麁惡語者恒聞惡聲。雜穢語
者言不威肅。貪者貪盛。瞋者瞋增。邪見者增
癡。彼品癡增故。是名業道等流果別。人中短
壽亦善業果。如何可說是殺等流。不言人
壽即殺業果。但言由殺人壽量短。應知殺
業與人命根作障礙因令不久住。此十所
得增上果者。謂外所有諸資生具。由殺生故
光澤鮮少。不與取故多遭霜雹。欲邪行故多
諸塵埃。虛誑語故多諸臭穢。離間語故所居
險曲。麁惡語故田多荊棘磽确醎鹵稼穡匪
宜。雜穢語故時候變改。貪故果少。瞋故果
辣。由邪見故果少或無。是名業道增上果
別。為一殺業感那落迦異熟果已復令人
趣壽量短促。為更有餘。有餘師言。即一殺
業先感彼異熟後感此等流。有餘復言。二
果因別。先謂加行後謂根本。雖復總說一殺
生言。而實通收根本眷屬。此中所說等流果
言非越異熟及增上果。據少相似假說等
流。此十何緣各招三果。且初殺業於殺他
位令他受苦斷命失威。謂殺生時令他
受苦故墮於地獄受苦異熟果。斷他命故
來生人中受命短促為等流果。壞他威故
感諸外物鮮少光澤為增上果。餘惡業道
如理應思。由此應准知善業道三果。謂離
殺等若習若修若多所作。由此力故。生於
天中受異熟果。從彼歿已來生此間。人
同分中受等流果。謂離殺者得壽命長。餘
上相違如理應說。又契經說。八邪支中分
色業為三。謂邪語業命。離邪語業邪命是
何。雖離彼無。而別說者。頌曰。

「　貪生身語業
　邪命難除故
　執命資貪生
　違經故非理」


論曰。瞋癡所生語身二業。如次名為邪語
邪業。從貪所生身語二業。以難除故別立
邪命。謂貪能奪諸有情心。彼所起業難可
禁護。為於正命令殷重修故。佛離前別說
為一。如有頌曰。

「　俗邪見難除
　由恒執異見
　道邪命難護
　由資具屬他」


有餘師執。緣命資具貪欲所生身語二業
方名邪命。非餘貪生。所以者何。為自戲樂
作歌舞等。非資命故。此違經故。理定不
然。戒蘊經中觀象鬪等。世尊亦立在邪命
中。邪受外境虛延命故。正語業命翻此應
知。如前所言果有五種。此中何業有幾果
耶。頌曰。

「　斷道有漏業
　具足有五果
　無漏業有四
　謂唯除異熟
　餘有漏善惡
　亦四除離繫
　餘無漏無記
　三除前所除」


論曰。道能證斷。及能斷惑。得斷道名。即無
間道。此道有二種。謂有漏無漏。有漏道業具
有五果。異熟果者。謂自地中斷道所招可愛
異熟。等流果者。謂自地中後等若增諸相似
法。離繫果者。謂此道力斷惑所證擇滅無
為。士用果者。謂道所牽俱有解脫所修及斷。
增上果者。謂離自性餘有為法。唯除前生。
即斷道中無漏道業唯有四果。謂除異熟。餘
有漏善及不善業亦有四果。謂除離繫。異前
斷道故說為餘。次後餘言例此應釋。謂
餘無漏及無記業。唯有三果除前所除。謂
除前所除異熟及離繫。已總分別諸業有
果。次辯異門業有果相。於中先辯善等三
業。頌曰。

「　善等於善等
　初有四二三
　中有二三四
　後二三三果」


論曰。最後所說皆如次言。顯隨所應遍前
門義。且善不善無記三業一一為因。如其次
第對善不善無記三法辯有果數。後例應
知。謂初善業以善法為四果除異熟。以
不善為二果。謂士用及增上。以無記為三
果。除等流及離繫。中不善業以善法為二
果。謂士用及增上。以不善為三果。除異熟
及離繫。以無記為四果。除離繫。等流云何。
謂遍行不善及見苦所斷餘不善業。以有身
見邊執見品諸無記法為等流故。後無記
業以善法為二果。謂士用及增上。以不善
為三果。除異熟及離繫。等流云何。謂有身見
邊執見品諸無記業。以諸不善為等流故。
以無記為三果。除異熟及離繫。已辯三性。
當辯三世。頌曰。

「　過於三各四
　現於未亦爾
　現於現二果
　未於未果三」


論曰。過去現在未來三業一一為因。如其所
應以過去等為果別者。謂過去業以三世
法各為四果。唯除離繫。現在業以未來為
四果如前說。以現在為二果。謂士用及增
上。未來業以未來為三果。除等流及離繫。
不說後業有前果者。前法定非後業果故。
已辯三世。當辯諸地。頌曰。

「　同地有四果
　異地二或三」


論曰。於諸地中隨何地業以同地法為四
果。除離繫。若是有漏以異地法為二果。謂
士用及增上。若是無漏以異地法為三果。
除異熟及離繫。不墮界故不遮等流已辯
諸地。當辯學等。頌曰。

「　學於三各三
　無學一三二
　非學非無學
　有二二五果」


論曰。學無學非學非無學三業一一為因。如
其次第各以三法為果別者。謂學業以學
法為三果。除異熟及離繫。以無學法為三
亦爾。以非二為三果。除異熟及等流。無學
業以學法為一果。謂增上。以無學為三
果除異熟及離繫。以非二為二果。謂士用
及增上。非二業以學法為二果。謂士用及
增上。以無學法為二亦爾。以非二為五
果。已辯學等。當辯見所斷等。頌曰。

「　見所斷業等
　一一各於三
　初有三四一
　中二四三果
　後有一二四
　皆如次應知」


論曰。見所斷修所斷非所斷三業一一為因。
如其次第各以三法為果別者。初見所斷
業以見所斷法為三果。除異熟及離繫。以
修所斷法為四果。除離繫。以非所斷法為
一果。謂增上。果修所斷業以見所斷法為
二果。謂士用及增上。以修所斷法為四果。
除離繫。以非所斷法為三果。除異熟及等
流。後非所斷業以見所斷法為一果。謂增
上。以修所斷法為二果。謂士用及增上。以
非所斷法為四果。除異熟。皆如次者。隨其
所應遍上諸門。略法應爾。因辯諸業應
復問言。如本論中所說三業。謂應作業不應
作業。及非應作非不應作業。其相云何。頌
曰。

「　染業不應作
　有說亦壞軌
　應作業翻此
　俱相違第三」


論曰。有說。染業名不應作。以從非理作意
所生。有餘師言。諸壞軌則身語意業亦不
應作。謂諸所有應如是行。應如是住。應如
是說。應如是著衣。應如是食等。若不如
是名不應作。由彼不合世俗禮儀。與此相
翻名應作業。有說。善業名為應作。以從如
理作意所生。有餘師言。諸合軌則身語意
業亦名應作。俱違前二名為第三。隨其所
應二說差別。為由一業但引一生。為引
多生。又為一生但一業引。為多業引。頌曰。

「　一業引一生
　多業能圓滿」


論曰。依我所宗應作是說。但由一業唯引
一生。此一生言顯一同分。以得同分方說
名生。若爾何緣尊者無滅自言。我憶昔於
一時於殊勝福田一施食異熟便得七返
生三十三天。七生人中為轉輪聖帝。最後
生在大釋迦家豐足珍財多受快樂。彼由
一業感一生中大貴多財及宿生智。乘斯更
造感餘生福。如是展轉至最後身生富貴
家得究竟果。顯由初力故作是言。譬如
有人持金錢一。展轉貿易得千金錢。唱如
是言。我本由有一金錢故獲大富樂。復有
說者。彼於昔時一施食。為依起多勝思
願有感天上。有感人中。剎那不同熟有
先後。故非一業能引多生。亦無一生多業
所引。勿眾同分分分差別。雖但一業引一
同分。而彼圓滿許由多業。譬如畫師先以
一色圖其形狀後填眾彩。是故雖有同稟
人身。而於其中有具支體諸根形量色力
莊嚴。或有於前多缺減者。非唯業力能引
滿生。一切不善善有漏法有異熟故皆容
引滿。以業勝故但標業名。然於其中業俱
有者能引能滿。隨業勝故。若不與業為俱
有者。能滿非引。勢力劣故。如是二類其體
是何。頌曰。

「　二無心定得
　不能引餘通」


論曰。二無心定雖有異熟。而無勢力引眾
同分。以與諸業非俱有故。得亦無力引
眾同分。以與諸業非一果故。所餘一切皆
通引滿。薄伽梵說。重障有三。謂業障煩惱
障異熟障。如是三障其體是何。頌曰。

「　三障無間業
　及數行煩惱
　并一切惡趣
　北洲無想天」


論曰。言無間業者。謂五無間業。其五者
何。一者害母。二者害父。三者害阿羅漢。四者
破和合僧。五者惡心出佛身血。如是五種名
為業障。煩惱有二。一者數行。謂恒起煩惱。
二者猛利。謂上品煩惱。應知此中唯數行者
名煩惱障。如扇搋等。煩惱數行難可伏除
故說為障。上品煩惱雖復猛利非恒起故
易可伏除。於下品中數行煩惱雖非猛
利而難伏除。由彼恒行難得便故。謂從下
品為緣生中。中品為緣復生上品。令伏除
道無便得生。故煩惱中隨品上下。但數行
者名煩惱障。全三惡趣人趣北洲及無想天
名異熟障。此障何法。謂障聖道及障聖道
加行善根。又業障中理亦應說餘決定業。
謂餘一切定感惡趣卵生濕生及女人身第
八有等。然若有業由五因緣易見易知。此
中偏說。謂處趣生果及補特伽羅。於諸業中
唯五無間具此五種易見易知。餘業不然
故此不說。餘障廢立如應當知。此三障中
煩惱與業二障皆重。以有此者第二生內亦
不可治。毘婆沙師作如是釋。由前能引後
故後輕於前。此無間名為目何義。約異熟
果決定更無餘業餘生能為間隔。故此唯目
無間隔義。或造此業補特伽羅從此命終
定墮地獄中無間隔故名無間。彼有無間
得無間名。與無間法合故名無間。如與沙
門合故名沙門。三障應知何趣中有。頌
曰。

「　三洲有無間
　非餘扇搋等
　少恩少羞恥
　餘障通五趣」


論曰。且無間業唯人三洲。非北俱盧餘趣餘
界。於三洲內。唯女男及造無間業。非扇搋等。
所以者何。即前所說彼無斷善不律儀。因即
是此中無逆所以。又彼父母及彼己身。如次
少恩少羞恥故。謂彼父母於彼少恩。為彼
缺身增上緣故。又由於彼少愛念故。彼於
父母慚愧心微。以無現前增上慚愧可言
壞故觸無間罪。由此已釋。鬼及傍生雖害
母等而非無間。然大德說。若覺分明亦成
無間。如聰慧馬。若有人害非人父母不成
逆罪。心境劣故。已辯業障唯人三洲。餘障應
知五趣皆有。然於人趣唯北俱盧。在天趣
中唯無想處。
《說一切有部俱舍論》卷第十七



《阿毘達磨俱舍論》卷第十八

尊者世親造
三藏法師玄奘奉　詔譯
分別業品第四之六

於前所辯三重障中。說五無間為業障體。
五無間業其體是何。頌曰。

「　此五無間中
　四身一語業
　三殺一誑語
　一殺生加行」


論曰。五無間中四是身業。一是語業。三是殺
生。一虛誑語根本業道。一是殺生業道加行。
以如來身不可害故。破僧無間是虛誑語。
既是虛誑語何緣名破僧。因受果名。或能破
故。若爾僧破其體是何。能所破人誰所成
就。頌曰。

「　僧破不和合
　心不相應行
　無覆無記性
　所破僧所成」


論曰。僧破體是不和合性。無覆無記心不相
應行蘊所攝。豈成無間。如是僧破因誑
語生。故說破僧是無間果。非能破者成此
僧破。但是所破僧眾所成。此能破人何所
成就。破僧異熟何處幾時。頌曰。

「　能破者唯成
　此虛誑語罪
　無間一劫熟
　隨罪增苦增」


論曰。能破僧人成破僧罪。此破僧罪誑語為
性。即僧破俱生語表無表業。此必無間大地
獄中經一中劫受極重苦。餘逆不必生於
無間。若作多逆罪皆於次生熟如何多逆
同感一生。隨彼罪增苦還增劇。謂由多逆
感地獄中大柔軟身多猛苦具。受二三四五
倍重苦。誰於何處能破於誰。破在何時。經
幾時破。頌曰。

「　苾芻見淨行
　破異處愚夫
　忍異師道時
　名破不經宿」


論曰。能破僧者要大苾芻。必非在家苾芻尼
等。唯見行者非愛行人。住淨行人非犯戒
者。以犯戒者言無威故。要異處破。非對大
師。以諸如來不可輕逼。言詞威肅對必無
能。唯破異生非破聖者。以諸聖者證法
性故。有說。得忍亦不可破。為含二義說
愚夫言。要所破僧忍師異佛。忍異佛說有
餘聖道。應說僧破在如是時。此夜必和不
經宿住。如是名曰破法輪僧。能障聖道輪
壞僧和合故。何洲人幾破法輪僧。破羯
磨僧何洲人幾。頌曰。

「　贍部洲九等
　方破法輪僧
　唯破羯磨僧
　通三洲八等」


論曰。唯贍部洲人。少至九。或復過此能破
法輪。非於餘洲。以無佛故。有世尊處方
有異師。要八苾芻分為二眾。以為所破。能
破第九。故眾極少猶須九人。等言為明過
此無限。唯破羯磨通在三洲。極少八人。多
亦無限。通三洲者。有聖教故。要一界中
僧分二部。別作羯磨故須八人。過此無
遮故亦言等。於何時分無破法輪。頌曰。

「　初後皰雙前
　佛滅未結界
　於如是六位
　無破法輪僧」


論曰。初謂世尊轉法輪未久。後謂善逝將般
涅槃時。此二時中僧一味故。於正戒見皰
未起時。要二皰生方可破故。未立止觀第
一雙時。法爾由彼速還合故。佛滅後時無
真大師為敵對故。未結界時無一界中分
二部故。於此六位無破法輪。非破法輪諸
佛皆有。必依宿業有此事故。且止傍論
應辯逆緣。頌曰。

「　棄壞恩德田
　轉形亦成逆
　母謂因彼血
　誤等無或有
　打心出佛血
　害後無學無」


論曰。何緣害母等成無間非餘。由棄恩田
壞德田故。謂害父母是棄恩田。如何有
恩。身生本故。如何棄彼。謂捨彼恩。德田謂
餘阿羅漢等。具諸勝德及能生故。壞德所
依故成逆罪。父母形轉殺成逆耶。逆罪亦
成。依止一故。由如是義故。有問。言頗有
令男離命根。非父阿羅漢而為無間罪觸
不。曰有。謂母轉形。頗有令女離命根非
母阿羅漢而為無間罪觸不。曰有。謂父轉
形。設有女人羯剌藍墮。餘女收取置產門
中生子。殺何成害母逆。因彼血者身生本
故。諸有所作應諮後母。能飲能養能長成
故。若於父母起殺加行。誤殺餘人無無間
罪。於非父母起殺加行。誤殺父母亦不
成逆。如子執杖擊父母蚊。母隱在床
謂餘而殺。若一加行害母及餘二無表生。
表唯逆罪。以無間業勢力強故。尊者妙音說
有二表。表是積集極微成故。若害阿羅漢
無阿羅漢想。於彼依止起定殺心。無簡別
故亦成逆罪。若有害父父是阿羅漢得一
逆罪。以依止一故。若爾喻說當云何通。佛
告始欠持。汝已造二逆。所謂害父殺阿
羅漢。彼顯一逆由二緣成。或以二門訶責
彼罪。若於佛所惡心出血。一切皆得無間
罪耶。要以殺心方成逆罪。打心出血無間
則無。若殺加行時彼非阿羅漢將死方得
阿羅漢果。能殺彼者有逆罪耶。無。於無學
身無殺加行故。若造無間加行不可轉。
為有離染及得聖果耶。頌曰。

「　造逆定加行
　無離染得果」


論曰。無間加行若必定成中間決無離染得
果。餘惡業道加行中間。若聖道生業道不起。
依止與彼定相違故。於諸惡行無間業中何
罪最重。於諸妙行世善業中何最大果。頌
曰。

「　破僧虛誑語
　於罪中最大
　感第一有思
　世善中大果」


論曰。雖了法非法。為欲破僧而起虛誑語
顛倒顯示。此無間中為最大罪。由此傷毀
佛法身故。障世生天解脫道故。謂僧已破
乃至未合。一切世間入聖得果離染盡漏
皆悉被遮。習定溫誦思等業息。大千世界法
輪不轉。天人龍等身心擾亂故招無間一劫
異熟。由此破僧罪為最重。餘無間罪如其
次第第五三一後後漸輕。第二最輕。恩等少
故。若爾何故三罰業中。佛說意罰為最大
罪。又說罪中邪見最大。據五無間說破僧
重。約三罰業說意罪大。就五僻見說邪見
重。或依大果害多有情斷諸善根。如次說
重。感第一有異熟果思。於世善中為最大
果。感八萬大劫極靜異熟故。約異熟果故
說此言。據離繫果則金剛喻定相應思能
得大果。諸結永斷為此果故。為簡此故說
世善言。為唯無間罪定生地獄。諸無間同類
亦定生彼。有餘師說。非無間生。同類者何。
頌曰。

「　污母無學尼
　殺住定菩薩
　及有學聖者
　奪僧和合緣
　破壞窣堵波
　是無間同類」


論曰。如是五種隨其次第是五無間同類
業體。謂有於母阿羅漢尼行極污染謂非
梵行。或有殺害住定菩薩。或殺學聖者。或
奪僧合緣。或破窣堵波。是五逆同類。有異
熟業於三時中極能為障。言三時者。頌曰。

「　將得忍不還
　無學業為障」


論曰。若從頂位將得忍時感惡趣業皆極
為障。以忍超彼異熟地故。如人將離本
所居國一切債主皆極為障。若有將得不
還果時。欲界繫業皆極為障。唯除隨順現
法受業。若有將得無學果時。色無色業皆
極為障。亦除順現。二喻如前。如上所言住
定菩薩為從何位得住定名。彼復於何說
名為定。頌曰。

「　從修妙相業
　菩薩得定名
　生善趣貴家
　具男念堅故」


論曰。從修能感妙三十二大丈夫相異熟
果業。菩薩方得立住定名。以從此時乃至
成佛常生善趣及貴家等。生善趣者。謂生
人天。趣妙可稱故名善趣。於善趣內常生
貴家。謂婆羅門或剎帝利巨富長者大婆
羅家。於貴家中根有具缺。然彼菩薩恒
具勝根。恒受男身尚不為女。何況有受
扇搋等身。生生常能憶念宿命。所作善事常
無退屈。謂於利樂有情事中。眾苦逼身皆
能堪忍。雖他種種惡行違逆。而彼菩薩心無
厭倦。如世傳有無價䭾。當知此言目
彼菩薩。由彼大士雖已成就一切殊勝圓滿
功德。而由久習無緣大悲。任運恒時繫屬
他故。普於一切有情類中。以無慢心皆攝
同己。或常觀己如彼僕使。故於一切難求
事中皆能堪忍。及於一切勞迫事中皆能荷
負。修妙相業其相云何。頌曰。

「　贍部男對佛
　佛思思所成
　餘百劫方修
　各百福嚴飾」


論曰。菩薩要在贍部洲中。方能造修引妙
相業。此洲覺慧最明利故。唯是男子非女等
身。爾時已超女等位故。唯現對佛。緣佛起
思是思所成。非聞修類。唯餘百劫造修非
多。諸佛因中法應如是。唯薄伽梵釋迦牟
尼。精進熾然能超九劫。九十一劫妙相業成。
是故如來告聚落主。我憶九十一劫以來。
不見一家因施我食有少傷損。唯成大
利。從此自性恒憶宿生。是故但言九十一
劫。宿舊師說。菩薩出初無數劫來。離四過
失得二功德。如前所辯。一一妙相百福莊
嚴。何等名為一一福量。有說。唯除近佛菩
薩所餘一切有情所修富樂果業名一福量。
有說。世界將欲成時。一切有情感大千土
業增上力為一福量。有說。此量唯佛乃知。今
我大師昔菩薩位於三無數劫供養幾佛耶。
頌曰。

「　於三無數劫
　各供養七萬
　又如次供養
　五六七千佛」


論曰。初無數劫中供養七萬五千佛。次無數
劫中供養七萬六千佛。後無數劫中供養七
萬七千佛。三無數劫一一滿時。及初發心各
逢何佛。頌曰。

「　三無數劫滿
　逆次逢勝觀
　然燈寶髻佛
　初釋迦牟尼」


論曰。言逆次者。自後向前。謂於第三無數
劫滿所逢事佛名為勝觀。第二劫滿所
逢事佛名曰然燈。第一劫滿所逢事佛名
為寶髻。最初發心位逢釋迦牟尼。謂我世尊
昔菩薩位最初逢一佛號釋迦牟尼。遂對
其前發弘誓願。願我當作佛一如今世尊。
彼佛亦於末劫出世。滅後正法亦住千年。故
今如來一一同彼。我釋迦菩薩於何位中
何波羅蜜多修習圓滿。頌曰。

「　但由悲普施
　被折身無忿
　讚歎底沙佛
　次無上菩提
　六波羅蜜多
　於如是四位
　一二又一二
　如次修圓滿」


論曰。若時菩薩普於一切能施一切乃至眼
髓。所行惠捨但由悲心。非自希求勝生差
別。齊此布施波羅蜜多修習圓滿。若時菩薩
被析身支。雖未離欲貪而心無少忿。齊
此戒忍波羅蜜多。修習圓滿。若時菩薩勇猛
精進因行。遇見底沙如來坐寶龕中入火
界定威光赫奕特異於常。專誠瞻仰忘下
一足。經七晝夜無怠。淨心以妙伽他讚彼
佛曰。

「　天地此界多聞室
　逝宮天處十方無
　丈夫牛王大沙門
　尋地山林遍無等」


如是讚已便超九劫。齊此精進波羅蜜多
修習圓滿。若時菩薩處金剛座。將登無上
正等菩提。次無上覺前住金剛喻定。齊此
定慧波羅蜜多修習圓滿。能到自所往圓德
彼岸。故此六名曰波羅蜜多。契經說。有三
福業事。一施類福業事。二戒類福業事。三修
類福業事。此云何立福業事名。頌曰。

「　施戒修三類
　各隨其所應
　受福業事名
　差別如業道」


論曰。三類皆福。或業或事。隨其所應如業
道說。謂如分別十業道中有業亦道有道
非業。此中有福亦業亦事。有福業非事。有
福事非業。有唯是福非業非事。且施類中
身語二業具福業事三種義名。彼等起思唯
名福業。思俱有法唯受福名。戒類既唯身語
業性故。皆具受福業事名。修類中慈唯名福
事。業之事故。慈相應思以慈為門。而造作
故。慈俱思戒唯名福業。餘俱有法唯受福
名。或福業名顯作福義。謂福加行事顯所依。
謂施戒修是福業之事。為成彼三起福加
行故。有說。唯思是真福業。福業之事謂施戒
修。以三為門福業轉故。何法名施。施招何
果。頌曰。

「　由此捨名施
　謂為供為益
　身語及能發
　此招大富果」


論曰。雖所捨物亦得施名。而於此中捨具
名施。謂由此具捨事得成故。捨所由是真
施體。或由怖畏希求貪等捨事亦成。非此
意說。簡彼故說為供益言。謂為於他供養
饒益而有所捨。此具名施。具名何謂。謂身
語業及此能發。能發謂何。謂無貪俱能起
此聚。如有頌曰。

「　若人以淨心
　輟己而行施
　此剎那善蘊
　總立以施名」


應知如是施類福業事。能招當現大財富
為果。言施類福者。顯施為體義。如葉類
器草類舍等。戒修類言准此應釋。為何所
益而行施耶。頌曰。

「　為益自他俱
　不為二行施」


論曰。此中一切未離欲貪及離欲貪諸異生
類。持己所有奉施制多。此施名為唯為自
益非他。由此有獲益故。若諸聖者已離
欲貪。施諸有情除順現受。此施名曰唯為
益他。以他由此獲饒益故。非為自益。超
果地故。若彼一切未離欲貪。及離欲貪諸
異生類。持己所有施諸有情。此施名為為
二俱益。若彼聖者已離欲貪。奉施制多除
順現受。此施名曰不為益二。以此唯為恭
敬報恩。前已總明施招大富。今次當辯施
果別因。頌曰。

「　由主財田異
　故施果差別」


論曰。施有差別由三種因。謂主財田有差
別故。施差別故果有差別。且由施主差別
云何。頌曰。

「　主異由信等
　行敬重等施
　得尊重廣愛
　應時難奪果」


論曰。由施主成信戒聞等差別功德。故名
主異。由主異故施成差別。由施差別與果
有異。諸有施主具如是德。能如法行敬
重等四施。如次便得尊重等四果。謂若施
主行敬重施。便感常為他所尊重。若自手
施。便能感得於廣大財愛樂受用。若應時施
感應時財。所須應時不過時故。若無損
施便感資財。不為他侵及火等壞。由所施
財差別云何。頌曰。

「　財異由色等
　得妙色好名
　眾愛柔軟身
　有隨時樂觸」


論曰。由所施財或闕或具色香味觸。如次
便得或闕或具妙色等果。謂所施財色具足
故便感妙色。香具足故便感好名。如香芬
馥遍諸方故。味具足故便感眾愛。如味美
妙眾所愛故。觸具足故感柔軟身及有隨
時生樂受觸。如女寶等。果有減者由因闕
故。如是亦由具色香等故名財異。由財
異故。施體及果皆有差別。由所施田差別
云何。頌曰。

「　田異由趣苦
　恩德有差別」


論曰。由所施田趣苦恩德各有差別。故名
田異。由田異故施果有殊。由趣別者。如
世尊說。若施傍生受百倍果。施犯戒人受
千倍果。由苦別者。如七有依福業事中先
說應施客行病侍園林常食及寒風熱隨時
食等。復說。若有具足淨信男子女人成此
所說七種有依福業事者。所獲福德不可
取量。由恩別者。如父母師及餘有恩。如
熊鹿等本生經說諸有恩類。由德別者。如
契經言。若施持戒人受億倍果等。於諸施
福最勝者何。頌曰。

「　脫於勝菩薩
　第八施最勝」


論曰。薄伽梵說。若離染者於離染者施諸
資財。於財施中此為最勝。若諸菩薩所行
惠施。是普利樂諸有情因。雖不名為脫施
於脫。而於施福亦為最勝。除此更有八種
施中。第八施福亦為最勝。八施者何。一隨
至施。二怖畏施。三報恩施。四求報施。五習先
施。六希天施。七要名施。八為莊嚴心為資
助心為資瑜伽為得上義而行惠施。隨
至施者。宿舊師言。隨近己至方能施與。怖
畏施者。謂見此財壞相現前寧施不失。習
先施者。謂習先人父祖家法而行惠施。餘
施易了故不別釋。如契經說。施預流向。其
果無量。施預流果果量更增。乃至廣說頗
有施非聖果亦無量耶。頌曰。

「　父母病法師
　最後生菩薩
　設非證聖者
　施果亦無量」


論曰。如是五種設是異生。但施亦能招無量
果。住最後有名最後生。法師四田中是何
田所攝。是恩田攝。所以者何。為諸世間大
善友故。無明所盲者能施慧眼故。開示世
間安危事故。令有情生起無漏法身故。以
要說者。善說法師乃至能為佛所作事故。
於彼行施便招無量果。欲知諸業輕重相
者。應知輕重略由六因。其六者何。頌曰。

「　後起田根本
　加行思意樂
　由此下上故
　業成下上品」


論曰。後起者謂作已隨作。田謂於彼作損
作益。根本者謂根本業道。加行者謂引彼身
語。思謂由彼業道究竟。意樂者謂所有意趣。
我應造作如是如是。我當造作如是如是。
或有諸業唯由後起所攝受故得成重品。
定安立彼異熟果故。或有諸業由田成重。
或有於田由根本力成重非餘。如父母田
行殺罪重非盜等業。由餘成重。例此應思。
若有六因皆是上品。此業最重。翻此最輕。
除此中間非最輕重。如契經說。有二種業。
一造作業。二增長業。何因說業名增長耶。
由五種因。何等為五。頌曰。

「　由審思圓滿
　無惡作對治
　有伴異熟故
　此業名增長」


論曰。由審思故者。謂彼所作業非先全不
思。非率爾思作。由圓滿故者。謂諸有情中。
或由一惡行便墮惡趣。或乃至三。或由一
業道便墮惡趣。或乃至十。此中若有齊此
量業應墮惡趣。未圓滿時但名造作不
名增長。若此已圓滿亦得增長名。由無惡
作對治故者。謂無追悔無對治業。由有伴
故者。謂作不善業不善為助伴。由異熟故
者。謂定與異熟善翻此應知。異此諸業唯
名造作。如前所明。未離欲等持己所有奉
施制多。此施名為唯為自益。既無受者福
如何成。頌曰。

「　制多捨類福
　如慈等無受」


論曰。福有二類。一捨二受。捨類福者。謂由
善心但捨資財施福便起。受類福者。謂所
施田受用施物施福方起。於制多所奉施
供具雖無受類有捨類福。彼既不受福由
何生。復以何因知福生者要由彼受不
受不生。不受於他無攝益故。此非定證。
若福要由攝益他成。則修慈等及正見等
應不生福。是故應許供養制多有多福
生。如修慈等。謂如有一修慈等定。雖無
受者及攝益他。而從自心生無量福。如是
有德者雖已滅過去而追伸敬養福由自
心生。豈不唐捐此施敬業。不爾發業心方
勝故。謂如有一欲害怨家。彼命雖終猶懷
怨想發起種種惡身語業。生多非福非但
起心。如是大師雖已過去追伸敬養起身
語業。方生多福非但起心。若於善田殖
施業種可招愛果。若於惡田雖施但應
招非愛果。此不應爾。所以者何。頌曰。

「　惡田有愛果
　種果無倒故」


論曰。現見田中種果無倒。從末度迦種末
度迦果生。其味極美。從賃婆種賃婆果生。
其味極苦。非由田力種果有倒。如是施主
雖於惡田而益他心殖諸施種。但招愛果
不招非愛。然由田過令所殖種或生果少
或果全無。施類福業事傍論已了。今次應辯
戒類福業事。頌曰。

「　離犯戒及遮
　名戒各有二
　非犯戒因壞
　依治滅淨等」


論曰。諸不善色名為犯戒。此中性罪立犯戒
名。遮謂所遮非時食等。雖非性罪而佛為
護法及有情別意遮止。受戒者犯亦名犯
戒。簡性罪故但立遮名。離性及遮俱說名
戒。此各有二。謂表無表。以身語業為自性
故。已略辯戒自性差別。若具四德得清淨
名。與此相違名不清淨。言四德者。一者不
為犯戒所壞。犯戒謂前諸不善色。二者不
為彼因所壞。彼因謂貪等煩惱隨煩惱。三
者依治。謂依念住等。此能對治犯戒及因
故。四者依滅。謂依涅槃迴向涅槃非勝
生故。等言為顯復有異說。有說。戒淨由五
種因。一根本淨。二眷屬淨。三非尋害。四念攝
受。五迴向寂。有餘師說。戒有四種。一怖畏
戒。謂怖不活惡名治罰惡趣畏故受護尸
羅。二希望戒。謂貪諸有勝位多財恭敬稱譽
受持淨戒。三順覺支戒。謂為求解脫及正
見等受持淨戒。四清淨戒。謂無漏戒。彼能
永離業惑垢故。已辯戒類。修類當辯。頌曰。

「　等引善名修
　極能熏心故」


論曰。言等引善其體是何。謂三摩地自性俱
有。修名何義。謂熏習心以定地善於心相
續極能熏習令成德類。如花熏苣蕂。是
故獨名修。前辯施福能招大富。戒修二類
所感云何。頌曰。

「　戒修勝如次
　感生天解脫」


論曰。戒感生天。修感解脫。勝言為顯就勝
為言。謂施亦能感生天果就勝說戒。持戒
亦能感離繫果就勝說修。經說四人能生
梵福。一為供養如來䭾都建窣堵波於未
曾處。二為供養四方僧伽造寺施園四事
供給。三佛弟子破已能和。四於有情普修
慈等。如是梵福其量云何。頌曰。

「　感劫生天等
　為一梵福量」


論曰。先軌範師作如是說。隨福能感一劫
生天受諸快樂是一福量。由彼所感受快
樂時同梵輔天一劫壽故。以於餘部有伽
他言。

「　有信正見人
　修十勝行者
　便為生梵福
　感劫天樂故」


毘婆沙師作如是說。即於分別妙相業中。
所辯福量此即同彼。等言為顯如是異說。
財施已說。法施云何。頌曰。

「　法施謂如實
　無染辯經等」


論曰。若能如實為諸有情以無染心辯契
經等令生正解名為法施。故有顛倒或染
污心求利名譽恭敬辯者。是人便損自他
大福。前已別釋三福業事。今釋經中順三分
善。頌曰。

「　順福順解脫
　順決擇分三
　感愛果涅槃
　聖道善如次」


論曰。言順福分者。謂感世間可愛果善。順
解脫分者。謂定能感涅槃果善。此善生已。
令彼有情名為身中有涅槃法。若有聞說
生死有過諸法無我涅槃有德。身毛為竪悲
泣墮淚。當知彼已殖順解脫分善。如見得
雨場有芽生知其穴中先有種子。順決擇
分者。謂近能感聖道果善。即煖等四。後當
廣說。如世間所說書印算文數。此五自體云
何應知。頌曰。

「　諸如理所起
　三業并能發
　如次為書印
　算文數自體」


論曰。如理起者。正加行生。三業應知即身
語意。能發即是能起此三。如其所應受想
等法。此中書印以前身業及彼能發五蘊為
體。次算及文以前語業及彼能發五蘊為
體。後數應知。以前意業及彼能發四蘊為
體。但由意思能數法故今應略辯諸法異
名。頌曰。

「　善無漏名妙
　染有罪覆劣
　善有為應習
　解脫名無上」


論曰。善無漏法亦名為妙。諸染污法亦名
有罪有覆及劣。准此妙劣餘中已成。故頌
不辯。諸有為善亦名應習。餘非應習義准
已成。何故無為不名應習。不可數習令增
長故。又習為果。此無果故。解脫涅槃亦名
無上。以無一法能勝涅槃是善是常超眾
法故。餘法有上義准已成。
《說一切有部俱舍論》卷第十八



《阿毘達磨俱舍論》卷第十九

尊者世親造
三藏法師玄奘奉　詔譯

* 分別隨眠品第五之一

前言世別皆由業生。業由隨眠方得生
長。離隨眠業無感有能。所以者何。隨眠有
幾。頌曰。

「　隨眠諸有本
　此差別有六
　謂貪瞋亦慢
　無明見及疑」


論曰。由此隨眠是諸有本故業離此無感
有能。何故隨眠能為有本。以諸煩惱現起
能為十種事故。一堅根本。二立相續。三
治自田。四引等流。五發業有。六攝自具。七
迷所緣。八導識流。九越善品。十廣縛義。令
不能越自界地故。由此隨眠能為有本。
故業因此有感有能。此略應知差別有六。
謂貪瞋慢無明見疑。頌說亦言。意顯慢等亦
由貪力於境隨增。由貪隨增義如後辯。及
聲顯六體各不同。若諸隨眠體唯有六。何緣
經說有七隨眠。頌曰。

「　六由貪異七
　有貪上二界
　於內門轉故
　為遮解脫想」


論曰。即前所說六隨眠中分貪為二。故經
說七。何等為七。一欲貪隨眠。二瞋隨眠。三
有貪隨眠。四慢隨眠。五無明隨眠。六見隨眠。
七疑隨眠。欲貪隨眠依何義釋。為欲貪體
即是隨眠。為是欲貪之隨眠義。於餘六義
徵問亦爾。苦爾何失。二俱有過。若欲貪體
即是隨眠。便違契經。如契經說。若有一類。
非於多時為欲貪纏纏心而住。設心暫爾
起欲貪纏尋如實知出離方便。彼由此故
於欲貪纏能正遣除并隨眠斷。若是欲貪之
隨眠義。隨眠應是心不相應。便違對法。如
本論說。欲貪隨眠三根相應。毘婆沙師作如
是說。欲貪等體即是隨眠。豈不違經。無違
經失。并隨眠者并隨縛故。或經於得假說
隨眠。如火等中立苦等想。阿毘達磨依實
相說。即諸煩惱說名隨眠。由此隨眠是相
應法。何理為證知定相應。以諸隨眠染惱
心故。覆障心故。能違善故。謂隨眠力能染
惱心。未生善不生。已生善退失。故隨眠體
非不相應。若不相應能為此事。則諸善法應
無起時。以不相應恒現前故。既諸善法容
有起時。故知隨眠是相應法。此皆非證。所
以者何。若許隨眠非相應者。不許上三事
是隨眠所為。然經部師所說最善。經部於此
所說如何。彼說欲貪之隨眠義。然隨眠體非
心相應。非不相應。無別物故。煩惱睡位說
名隨眠。於覺位中即名纏故。何名為睡。謂
不現行種子隨逐。何名為覺。謂諸煩惱現
起纏心。何等名為煩惱種子。謂自體上差別
功能。從煩惱生能生煩惱。如念種子是證
智生能生當念功能差別。又如芽等有前
果生能生後果功能差別。若執煩惱別有
隨眠心不相應名煩惱種。應許念種非
但功能別有不相應能引生後念。此既不
爾。彼云何然。差別因緣不可得故。若爾六
六契經相違。經說於樂受有貪隨眠故。經
但說有。不言爾時即有隨眠。何所違害。
於何時有。於彼睡時。或假於因立隨眠想。
傍論且止。應辯正論。言貪分二。謂欲有貪。
此中有貪以何為體。謂色無色二界中貪此。
名何因唯於彼立。彼貪多託內門轉故。謂
彼二界多起定貪。一切定貪於內門轉故。唯
於彼立有貪名。又由有人於上二界起解
脫想。為遮彼故。謂於上界立有貪名。顯
彼所緣非真解脫。此中自體立以有名。彼諸
有情多於等至及所依止深生味著故。說
彼唯味著自體。非味著境。離欲貪故。由
此唯彼立有貪名。既說有貪在上二界。義
准欲界貪名欲貪。故於頌中不別顯示。即
上所說六種隨眠。於本論中復分為十。如
何成十。頌曰。

「　六由見異十
　異謂有身見
　邊執見邪見
　見取戒禁取」


論曰。六隨眠中見行異為五。餘非見五積
數總成十故於十中五是見性。一有身見。
二邊執見。三邪見。四見取。五戒禁取。五非
見性。一貪二瞋三慢四無明五疑。又即所說
六種隨眠。於本論中說九十八。依何義
說九十八耶。頌曰。

「　六行部界異
　故成九十八
　欲見苦等斷
　十七七八四
　謂如次具離
　三二見見疑
　色無色除瞋
　餘等如欲說」


論曰。六種隨眠由行部界有差別故成九
十八。謂於六中由見行異分別為十。如前
已辯。即此所辯十種隨眠。部界不同成九十
八。部謂見四諦修所斷五部。界謂欲色無色
三界。且於欲界五部不同乘十隨眠成三
十六。謂見苦諦至修所斷。如次有十七七
八四。即上五部。於十隨眠一二一一如其
次第。具離三見二見見疑。謂見苦諦所斷具
十。見集滅諦所斷各七。離有身見邊見
戒取。見道諦所斷八。離有身見及邊執見。
修所斷四。離見及疑。如是合成三十六種。
前三十二名見所斷。纔見諦時彼則斷故。最
後有四名修所斷。見四諦已後後時中數
數習道彼方斷故。如是已顯。十隨眠中薩迦
耶見唯在一部。謂見苦所斷。邊執見亦爾。
戒禁取通在二部。謂見苦見道所斷。邪見通
四部。謂見苦集滅道所斷。見取疑亦爾。餘貪
等四各通五部。謂見四諦及修所斷。此中
何相見苦所斷。乃至何相是修所斷。若緣
見此所斷為境名見此所斷。餘名修所斷。
如是六中見分十二。疑分為四。餘四各五。
故欲界中有三十六。色無色界五部各除瞋。
餘與欲同。故各三十一。由是本論以六隨
眠行部界殊說九十八。於此所辯九十
八中八十八見所斷。忍所害故。十隨眠修所
斷。智所害故。如是所說見修所斷為決定
爾。不爾云何。頌曰。

「　忍所害隨眠
　有頂唯見斷
　餘通見修斷
　智所害唯修」


論曰。忍聲通說法類智忍。於忍所害諸
隨眠中有頂地攝唯見所斷。唯類智忍方能
斷故。餘八地攝通見修斷。謂聖者斷唯見非
修。法類智忍如應斷故。若異生斷唯修非
見。數習世俗智所斷故。智所害諸隨眠。一
切地攝。唯修所斷。以諸聖者及諸異生。如其
所應。皆由數習無漏世俗智所斷故。有餘
師說。外道諸仙不能伏斷見所斷惑。如大
分別諸業契經說。離欲貪諸外道類有緣
欲界邪見現行。及梵網經亦說。彼類有緣
欲界諸見現行。謂於前際分別論者。有
執全常。有執一分。有執諸法無因生等。
非色界惑緣欲界生。於欲界境已離貪故。
定是欲界諸見未斷。毘婆沙師釋彼經義。起
見時暫退。如提婆達多。由行有殊分見
為五。名先已列。自體如何。頌曰。

「　我我所斷常
　撥無劣謂勝
　非因道妄謂
　是五見自體」


論曰。執我及我所是薩迦耶見。壞故名薩。
聚謂迦耶。即是無常和合蘊義。迦耶即薩
名薩迦耶。此薩迦耶即五取蘊。為遮常一
想故立此名。要此想為先方執我故。毘婆
沙者作如是釋。有故名薩。身義如前。勿
無所緣計我我所。故說此見緣於有身。緣
薩迦耶而起此見。故標此見名薩迦耶。諸
見但緣有漏法者。皆應標以薩迦耶名。
然佛但於我我所執摽此名者。令知此
見緣薩迦耶。非我我所。以我我所畢竟無
故。如契經說。苾芻當知。世間沙門婆羅門
等。諸有執我等隨觀見一切。唯於五取蘊
起。即於所執我我所事執斷執常名邊執
見。以妄執取斷常邊故。於實有體苦等諦
中。起見撥無名為邪見。一切妄見皆顛倒轉
並應名邪。而但撥無名邪見者。以過甚故。
如說臭酥惡執惡等。此唯損減。餘增益故。
於劣謂勝名為見取。有漏名劣。聖所斷故。
執劣為勝總名見取。理實應立見等取名。
略去等言。但名見取。於非因道謂因道
見。一切總說名戒禁取。如大自在生主。或餘
非世間因妄起因執。投水火等種種邪行。
非生天因妄起因執唯受持戒禁。數相應
智等。非解脫道妄起道執。理實應立戒禁
等取名。略去等言但名戒禁取。是謂五見
自體。應知。若於非因起是因見。此見何故
非見集斷。頌曰。

「　於大自在等
　非因妄執因
　從常我倒生
　故唯見苦斷」


論曰。執大自在生主或餘為世間因生世
間者。必先計度彼體是常一我作者方起
因執。纔見苦時於自在等。常執我執永斷無
餘故。彼所生因執亦斷。若爾有執投水火
等種種邪行是生天因。或執但由受持戒
禁等便得清淨。不應見苦斷。然本論說
有諸外道。起如是見立如是論。若有士
夫補特伽羅受持牛戒鹿戒狗戒便得清淨
解脫出離。永超眾苦樂至超苦樂處。如是
等類非因執因。一切應知。是戒禁取見苦
所斷。如彼廣說。此復何因是見苦斷。迷苦
諦故有太過失。緣有漏惑皆迷苦故。復有
何相別戒禁取。可說彼為見道所斷。諸緣
見道所斷法生。彼亦應名迷苦諦故。又緣
道諦邪見及疑。若撥若疑無解脫道。如何即
執此能得永清淨。若彼撥無真解脫道。妄
執別有餘清淨因。是則執餘能得清淨。非
邪見等。此緣見道所斷諸法。理亦不成。又
若有緣見集滅諦所斷邪見等執為清淨因。
此復何因非見彼斷。故所執義應更思擇。
如前所說。常我倒生。為但有斯二種顛倒。
應知顛倒總有四種。一於無常執常顛
倒。二於諸苦執樂顛倒。三於不淨執淨顛
倒。四於無我執我顛倒。如是四倒其體云
何。頌曰。

「　四顛倒自體
　謂從於三見
　唯倒推增故
　想心隨見力」


論曰。從於三見立四倒體。謂邊見中唯取
常見以為常倒。諸見取中取計樂淨為樂
淨倒。有身見中唯取我見以為我倒。有
說。我倒攝身見全。我倒如何攝我所見。如何
不攝。由倒纏故。諸有計我。於彼事中有
自在力是我所見。此即我見由二門轉。是
我屬我。若是別見由我為我見亦應別。何
故餘惑非顛倒體。要具三因勝者成倒。言
三因者。一向倒故。推度性故。妄增益故。謂戒
禁取非一向倒。緣少淨故。斷見邪見非妄
增益。無門轉故。所餘煩惱不能推度。非見
性故。由具三因勝者成倒。是故餘惑非顛
倒體。若爾何故契經中言於無常計常。有
想心見倒。於苦不淨無我亦然。理實應知。
唯見是倒。想心隨見亦立倒名。與見相應
行相同故。若爾何故不說受等。彼於世
間不極成故。謂心想倒世間極成。受等不
然。故經不說。如是諸倒預流已斷。見及相
應見所斷故。有餘部說。倒有十二。謂於無
常計常倒中有想心見三種顛倒。乃至於
無我計我倒亦爾。於中八唯見斷。四通見
修斷。謂樂淨想心。若謂不然。未離欲聖離
樂淨想。寧起欲貪。毘婆沙師不許此義。若
有樂淨想心現行。便許聖者有樂淨倒。聖
者亦起有情想心。是則亦應許有我倒。非
於女等及於自身離有情想心有起欲
貪故。由契經說。若有多聞諸聖弟子。於苦
聖諦如實見知。乃至爾時彼聖弟子。無常計
常想心見倒皆已永斷。乃至廣說。故知想心
唯取見倒相應力起。是倒非餘。然聖有時
暫迷亂故。率爾於境欲貪現前。如於旋火輪
畫藥叉迷亂。若爾何故尊者慶喜告彼尊
者辯自在言。

「　由有想亂倒
　故汝心燋熱
　遠離彼想已
　貪息心便淨」


故有餘師復作是說。八想心倒學未全斷。如
是八種纏。由如實見知聖諦方得永斷。
離此無餘永斷方便。故此所說不違彼經。
為唯見隨眠有多差別。為餘亦有。慢亦有。
云何。頌曰。

「　慢七九從三
　皆通見脩斷
　聖如殺纏等
　有脩斷不行」


論曰。且慢隨眠差別有七。一慢二過慢三慢
過慢四我慢五增上慢六卑慢七邪慢。令心
高舉總立慢名。行轉不同故分七種。於劣
於等如其次第謂己為勝謂己為等令心
高舉總說為慢。於等於勝如其次第謂
勝謂等總名過慢。於勝謂勝名慢過慢。於
五取蘊執我我所令心高舉名為我慢。於
未證得殊勝德中謂已證得名增上慢。於
多分勝謂己少劣名為卑慢。於無德中謂
己有德名為邪慢。然本論說慢類有九。一
我勝慢類。二我等慢類。三我劣慢類。四有勝
我慢類。五有等我慢類。六有劣我慢類。七無
勝我慢類。八無等我慢類。九無劣我慢類。如
是九種從前七慢三中離出。從三者何。謂
從前慢過慢卑慢。如是三慢若依見生行。
次有殊成三三類。初三如次即過慢慢
卑慢。中三如次即卑慢慢過慢。後三如次
即慢過慢卑慢。於多分勝謂己少劣卑慢
可成。有高處故。無劣我慢高處是何。謂於
如是自所愛樂勝有情聚雖於己身知極
下劣而自尊重。如是且依發智論釋。依
品類足釋慢類者。且我勝慢從三慢出。
謂慢過慢慢過慢三。由觀劣等勝境別
故。如是七慢何所斷耶。一切皆通見修所
斷。諸脩所斷聖未斷時為可現行。此不決
定。謂有脩所斷。而聖定不行。如殺生纏
是脩所斷。而諸聖者必不現行。殺生纏者。
顯由此惑發起故思斷眾生命。等言為顯
盜婬誑纏無有愛全有愛一分。無有名何法。
謂三界無常於此貪求名無有愛。有愛一
分謂願當為藹羅筏拏大龍王等。此諸纏
愛一切皆緣脩所斷故唯脩所斷。已說慢
類等。有是脩所斷。何緣聖者未斷不起。
頌曰。

「　慢類等我慢
　惡作中不善
　聖者而不起
　見疑所增故」


論曰。等言為顯殺等諸纏無有愛全有愛一
分。此慢類等我慢惡悔。是見及疑親所增
長。雖脩所斷而由見疑背已折故。聖不能
起。謂慢類我慢有身見所增。殺生等纏邪
見所增。諸無有愛斷見所增。有愛一分常
見所增。不善惡作是疑所增。故聖身中皆
定不起。九十八隨眠中幾是遍行幾非遍行。
頌曰。

「　見苦集所斷
　諸見疑相應
　及不共無明
　遍行自界地
　於中除二見
　餘九能上緣
　除得餘隨行
　亦是遍行攝」


論曰。唯見苦集所斷見疑及彼相應不共無
明力。能遍行自界地五部故。此十一皆得遍
行名。謂七見二疑二無明十一。如是十一
於自界地五部諸法遍緣。隨眠為因遍生
五部染法。依此三義立遍行名。此中所言
遍緣五部。為約漸次。為約頓緣。若漸次緣
餘亦應遍。若頓緣者誰復普於欲界諸法頓
計為勝能得清淨或世間因。不說頓緣自
界地一切。然說有力能頓緣五部。雖爾遍
行亦非唯此。以於是處有我見行。是處
必應起我愛慢。若於是處淨勝見行。是處必應希求高舉。是則愛慢應亦遍行。若爾頓
緣見脩斷故。應言此二何所斷耶。應言
脩所斷。雜緣境故。或應見所斷。見力引故。
毘婆沙師作如是說。此二煩惱自相非共。
無頓緣力故非遍行。是故遍行唯此十一。
餘非。准此不說自成。於十一中除身邊見。
所餘九種亦能上緣。上言正明上界上地。兼
顯無有緣下隨眠。此九雖能通緣自上。
然理無有自上頓緣。於緣上中且約界
說。或唯緣一或二合緣。故本論言。有諸隨
眠是欲界繫緣色界繫。有諸隨眠是欲界
繫緣無色界繫。有諸隨眠是欲界繫緣色
無色界繫。有諸隨眠是色界繫緣無色界繫。
約地分別准界應思。生在欲界若緣大梵
起有情見。或起常見。如何身邊見不緣上
界地。不執彼為我我所故。邊見必由身見
起故。若爾計彼為有情常是何見攝。對法
者言。此二非見是邪智攝。何緣所餘緣彼
是見。此亦緣彼而非見耶。以宗為量故作
是說。為遍行體唯是隨眠。不爾。云何并隨
行法。謂上所說十一隨眠并彼隨行皆遍行
攝。然除彼得。非一果故。由此故有作是
問言。諸遍行隨眠皆遍行因不。答言。於此
應作四句。第一句者。謂未來世遍行隨眠。
第二句者。謂過現世彼俱有法。第三第四
如理應辯。九十八隨眠中。幾緣有漏。幾緣
無漏。頌曰。

「　見滅道所斷
　邪見疑相應
　及不共無明
　六能緣無漏
　於中緣滅者
　唯緣自地滅
　緣道六九地
　由別治相因
　貪瞋慢二取
　並非無漏緣
　應離境非怨
　靜淨勝性故」


論曰。唯見滅道所斷邪見疑彼相應不共無
明。各三成六。能緣無漏。餘緣有漏准此
自成。於此六中緣滅諦者。各以自地滅為
所緣。滅互相望非因果故。謂欲界繫三種隨
眠。唯緣欲界諸行擇滅。乃至有頂三種隨眠。
唯緣有頂諸行擇滅。緣道諦者緣六九地。
謂欲界繫三種隨眠。唯緣六地法智品道。若
治欲界若能治餘皆彼所緣。以類同故。色
無色界八地各有三種隨眠。一一唯能通緣
九地類智品道。若治自地若能治餘皆彼
所緣。以類同故。何故緣滅自地非餘。緣道
便通六九同類。以諸地道互相因故。雖法
類品亦互相因。而類智品不治欲界。故類智
品道非欲三所緣。法智品既能治色無色。
應為彼八地各三所緣。非此皆能治色無
色。苦集法智品非彼對治故。亦非全能治
色無色。不能治彼見所斷故。二初無故。非
彼所緣。即由此因顯遍行惑有緣苦集諸
地無遮。境互為緣因。非能對治故。何緣貪
瞋慢戒禁取見取見。無漏斷非無漏緣。以貪
隨眠應捨離故。若緣無漏便非過失。如善
法欲不應捨離。緣怨害事起瞋隨眠。滅道
非怨故非瞋境。緣麁動事起慢隨眠。滅道
寂靜故非慢境。於非淨法執為淨因名戒
禁取。滅道真淨故不應為戒禁取境。於非
勝法執為最勝名為見取。滅道真勝故亦
不應為見取境。是故貪等不緣無漏。九十
八隨眠中。幾由所緣故隨增。幾由相應故
隨增。頌曰。

「　未斷遍隨眠
　於自地一切
　非遍於自部
　所緣故隨增
　非無漏上緣
　無攝有違故
　隨於相應法
　相應故隨增」


論曰。遍行隨眠。普於自地五部諸法所緣隨
增。以能遍緣自地法故。所餘五部非遍隨
眠。所緣隨增唯於自部。唯以自部為所緣
故。此據總說。別分別者。六無漏緣九上緣惑
於所緣境無隨增義。所以者何。無漏上境非
所攝受及相違故。謂若有法為此地中身
見及愛攝為己有。可有為此身見愛地中
所有隨眠所緣隨增理。如衣潤濕埃塵隨住。
非諸無漏及上地法為諸下身見愛攝為己
有故緣彼下惑非所緣隨增。住下地心求
上地等。是善法欲非謂隨眠。聖道涅槃及上
地法與能緣彼下惑相違故。彼二亦無所
緣隨增理。如於炎石足不隨住。有說。隨眠
是隨順義。非無漏上境順。諸下隨眠故。雖
是所緣而無隨增理。如風病者服乾澁藥
病者於藥非所隨增。已約所緣辯隨增
義。今次應辯相應隨增。謂隨何隨眠於自
相應法由相應故於彼隨增。諸說隨增。謂
至未斷故。初頌首標未斷言。頗有隨眠
不緣無漏不緣上界而彼隨增但於相應
非所緣不。有。謂緣上地諸遍行隨眠。九十
八隨眠中幾不善幾無記。頌曰。

「　上二界隨眠
　及欲身邊見
　彼俱癡無記
　此餘皆不善」


論曰。色無色界一切隨眠唯無記性。以染污
法若是不善有苦異熟。苦異熟果上二界無。
他逼惱因彼定無故。身邊二見及相應癡欲
界繫者亦無記性。所以者何。此與施等不
相違故。為我當樂現在勤脩施戒等故。執
斷邊見能順解脫。故世尊說。於諸外道諸
見趣中此見最勝。謂我不有我所亦不有。
我當不有我所當不有。又此二見迷自事
故。非欲逼害他有情故。若爾貪求天上快
樂及起我慢例亦應然。先軌範師作如
是說。俱生身見是無記性。如禽獸等身見現
行。若分別生是不善性。餘欲界繫一切隨眠
與上相違皆不善性。於上所說不善惑中。幾
是不善根。幾非不善根。頌曰。

「　不善根欲界
　貪瞋不善癡」


論曰。唯欲界繫一切貪瞋及不善癡不善根
攝。如其次第世尊說為貪瞋癡三不善根。
性唯不善煩惱為不善法根立不善根。餘
則不爾。所餘煩惱非不善根。義准已成。故
頌不說。於上所說無記惑中。幾是無記根。
幾非　記根。頌曰。

「　無記根有三
　無記愛癡慧
　非餘二高故
　外方立四種
　中愛見慢癡
　三定皆癡故」


論曰。迦濕彌羅國諸毘婆沙師說無記根亦
有三種。謂諸無記愛癡慧三。下至異熟生
亦無記根攝。何緣疑慢非無記根。疑二趣轉。
慢高轉故。彼師謂疑二趣相轉。性動搖故不
應立根。慢於所緣高舉相轉。異根法故
亦不立根。為根必應堅住下轉。世間共了
故彼非根。外方諸師立此有四。謂諸無記
愛見慢癡。無記名中遮善惡故。何緣此四
立無記根。以諸愚夫脩上定者不過依託
愛見慢三。此三皆依無明力轉。故立此四
為無記根。諸契經中說十四無記事。彼亦是
此無記攝耶。不爾。云何。彼經但約應捨置
問立無記名。謂問記門總有四種。何等為
四。頌曰。

「　應一向分別
　反詰捨置記
　如死生殊勝
　我蘊一異等」


論曰。且問四者。一應一向記。二應分別記。
三應反詰記。四應捨置記。此四如次。如有
問者。問死生勝我一異等。記有四者。謂答
四問。若作是問。一切有情皆當死不。應一
向記一切有情皆定當死。若作是問。一切
死者皆當生不。應分別記有煩惱者當
生非餘。若作是問。人為勝劣。應反詰記。
為何所方。若言方天應記人劣。若言方
下應記人勝。若作是問。蘊與有情為一
為異。應捨置記。有情無實故一異性不成。
如石女兒白黑等性。如何捨置而立記名。
以記彼問言此不應記故。有作是說。彼
第二問亦應一向記非一切當生。然問者
言一切死者皆當生不。理應分別記彼所
問。總答不成。雖令總知仍未解故。又作
是說。彼第三問亦應一向記。人亦勝亦劣。
所待異故如識果因。然彼問者一向為問。
非一向記故應成分別記。但此應詰問意
所方故此名為應反詰記。又作是說。彼第
四問既全不記蘊與有情若異若一。云何
名記。然彼所問理應捨置。記言應捨置。如
何不名記。對法諸師作如是說。一向記者。
若有問言世尊是如來應正等覺耶。所說法
要是善說耶。諸弟子眾行妙行耶。色乃至識
皆無常耶。苦乃至道善施設耶。應一向記契
實義故。分別記者。若有直心請言。願尊為
我說法。應為分別。法有眾多。謂去來今。欲
說何者。若言為我說過去法。應復分別。
過去法中亦有眾多色乃至識。若請說色。
應分別言。色中有三。善惡無記。若請說善
應分別言。善中有七。謂離殺生廣說乃至離
雜穢語。若彼復請說離殺生。應分別言。此
有三種。謂無貪瞋癡三善根所發。若彼請
說無貪發者。應分別言。此復有二。謂表無
表。欲說何者。反詰記者。若有諂心請言願
尊為我說法。應反詰彼。法有眾多欲說
何者。不應分別。乃至令彼默然而住。或
令自記無便求非。豈不二中都無有問
唯有請說亦無有記唯反詰言欲說何
者。如何此二成問記耶。如有請言為我說
道。豈非問道。即由反詰記彼所問。豈非
記道。若爾應俱是反詰記。不爾。問意直
諂有殊。記有分別無分別故。捨置記者。若
有問言。世為有邊為無邊等。此應捨置不
應為說。今依契經辯問記相。如大眾部契
經中言。苾芻當知。問記有四。何等為四。謂
或有問應一向記。乃至有問但應捨置。云
何有問應一向記。謂問諸行皆無常耶。此
問名為應一向記。云何有問應分別記。謂
若有問諸有故思造作業已為受何果。
此問名為應分別記。云何有問應反詰記。
謂若有問士夫想與我為一為異耶。應反
詰言。汝依何我作如是問。若言依麁我。
應記與想異。此問名為應反詰記。云何有
問但應捨置。謂若有問。世為常無常亦常
亦無常非常非無常。世為有邊無邊亦有邊
亦無邊非有邊非無邊。如來死後為有非有
亦有亦非有非有非非有。為命者即身。為
命者異身。此問名為但應捨置。
《說一切有部俱舍論》卷第十九


《阿毘達磨俱舍論》卷第二十

尊者世親造
三藏法師玄奘奉　詔譯
分別隨眠品第五之二

諸有情類於此事中隨眠隨增名繫此事。
應說過去現在未來何等隨眠能繫何事。頌
曰。

「　若於此事中
　未斷貪瞋慢
　過現若已起
　未來意遍行
　五可生自世
　不生亦遍行
　餘過未遍行
　現正緣能繫」


論曰。且諸隨眠總有二種。一者自相。謂貪瞋
慢。二者共相。謂見疑癡。事雖有多此說所
繫。如應未斷流至後門。若此事中有貪瞋
慢。於過去世已生未斷。現在已生能繫此
事。以貪瞋慢是自相惑。非諸有情定遍起
故。若未來世意識相應貪瞋慢三遍於三世
乃至未斷皆能繫縛。未來五識相應貪瞋若
未斷可生唯繫未來世。未來五識相應貪
瞋若未斷不生亦能繫三世。所餘一切見疑
無明去來未斷遍縛三世。由此三種是共相
惑一切有情俱遍縛故。若現在世正緣境時。
隨其所應能繫此事。應辯諸事過去未來。
為實有無方可說繫。若實是有則一切行
恒時有故應說為常。若實是無如何可說
有能所繫及離繫耶。毘婆沙師定立實
有。然彼諸行不名為常。由與有為諸相合
故。為此所立決定增明應略標宗顯其理
趣。頌曰。

「　三世有由說
　二有境果故
　說三世有故
　許說一切有」


論曰。三世實有。所以者何。由契經中世尊
說故。謂世尊說。苾芻當知。若過去色非有。
不應多聞聖弟子眾於過去色勤脩厭捨。
以過去色是有故。應多聞聖弟子眾於過
去色勤脩厭捨。若未來色非有。不應多聞
聖弟子眾於未來色勤斷欣求。以未來色
是有故。應多聞聖弟子眾於未來色勤斷
欣求。又具二緣識方生故。謂契經說。識二
緣生。其二者何。謂眼及色。廣說乃至意及諸
法。若去來世非實有者。能緣彼識應闕二
緣。已依聖教證去來有。當依正理證有
去來。以識起時必有境故。謂必有境識乃
得生。無則不生。其理決定。若去來世境體
實無。是則應有無所緣識。所緣無故識亦
應無。又已謝業有當果故。謂若實無過去
體者。善惡二業當果應無。非果生時有現
因在。由此教理。毘婆沙師。定立去來二世
實有。若自謂是說一切有宗決定應許實
有去來世。以說三世皆定實有故。許是說
一切有宗。謂若有人說三世實有。方許彼
是說一切有宗。若人唯說有現在世及過去
世未與果業。說無未來及過去世已與果
業。彼可許為分別說部。非此部攝。今此部
中差別有幾。誰所立世最善可依。頌曰。

「　此中有四種
　類相位待異
　第三約作用
　立世最為善」


論曰。尊者法救作如是說。由類不同三世
有異。彼謂諸法行於世時。由類有殊非體
有異。如破金器作餘物時。形雖有殊而
體無異。又如乳變成於酪時。捨味勢等。
非捨顯色。如是諸法行於世時。從未來
至現在。從現在入過去。唯捨得類非捨得
體。尊者妙音作如是說。由相不同三世有
異。彼謂諸法行於世時。過去正與過去相
合。而不名為離現未相。未來正與未來相
合。而不名為離過現相。現在正與現在相
合。而不名為離過未相。如人正染一妻室
時。於餘姬媵不名離染。尊者世友作如
是說。由位不同三世有異。彼謂諸法行於
世時。至位位中作異異說。由位有別非
體有異。如運一籌置一名一置百名百
置千名千。尊者覺天作如是說。由待有別
三世有異。彼謂諸法行於世時。前後相待
立名有異。如一女人名母名女。此四種說
一切有中。第一執法有轉變故。應置數論
外道朋中。第二所立世相雜亂。三世皆有三
世相故。人於妻室貪現行時。於餘境貪唯
有成就。現無貪起何義為同。第四所立前
後相待。一世法中應有三世。謂過去世前後
剎那。應名去來中為現在。未來現在類亦
應然。故此四中第三最善。以約作用位有
差別。由位不同立世有異。彼謂諸法作用
未有名為未來。有作用時名為現在。作
用已滅名為過去。非體有殊。此已具知。彼
應復說。若去來世體亦實有應名現在。何
謂去來。豈不前言約作用立。若爾現在有
眼等根彼同分攝有何作用。彼豈不能取
果與果。是則過去同類因等既能與果。應
有作用。有半作用世相應雜。已略推徵。
次當廣破。頌曰。

「　何礙用云何
　無異世便壞
　有誰未生滅
　此法性甚深」


論曰。應說若法自體恒有。應一切時能起
作用。以何礙力令此法體所起作用時有時
無。若謂眾緣不和合者。此救非理。許常
有故。又此作用云何得說為去來今。豈作
用中而得更立有餘作用。若此作用非去
來今而復說言作用是有。則無為故應常
非無故不應言作用已滅及此未有法名
去來。若許作用異法體者。可有此失。然無
有異。故不應言有此過失。若爾所立世
義便壞。謂若作用即是法體。體既恒有用亦
應然。何得有時名為過未。故彼所立世義
不成。何為不成。以有為法未已生名未
來。若已生未已滅名現在。若已滅名過去。
彼復應說若如現在法體實有去來亦然。誰
未已生誰復已滅。謂有為法體實恒有。如何
可得成未已生已滅。先何所闕。彼未有故
名未已生。後復闕何。彼已無故名為已滅。
故不許法本無今有有已還無則三世義。
應一切種皆不成立。然彼所說恒與有為
諸相合故。行非常者此但有虛言。生滅理
無故。許體恒有說性非常。如是義言所未
曾有。依如是義。故有頌言。

「　許法體恒有
　而說性非常
　性體復無別
　此真自在作」


又彼所言世尊說故。去來二世體實有者。我
等亦說有去來世。謂過去世曾有名有。未
來當有。有果因故。依如是義說有去來。
非謂去來如現實有。誰言彼有如現在世。
非如現世彼有云何。彼有去來二世自性。
此復應詰。若俱是有如何可言是去來性。
故說彼有。但據曾當因果二性。非體實有。
世尊為遮謗因果見據曾當義說有去
來。有聲通顯有無法故。如世間說有燈先
無有燈後無。又如有言有燈已滅非我
今滅。說有去來其義亦應爾。若不爾者去
來性不成。若爾何緣世尊依彼杖髻外道
說業過去盡滅變壞而猶是有。豈彼不許
業曾有性。而今世尊重為說有。依彼所引現
相續中與果功能。密說為有。若不爾者。彼
過去業現實有性過去豈成。理必應爾。以薄
伽梵於勝義空契經中說。眼根生位無所
從來。眼根滅時無所造集。本無今有有已
還無。去來眼根若實有者。經不應說本無
等言。若謂此言依現世說此救非理。以現
世性與彼眼根體無別故。若許現世本無
今有有已還無。是則眼根去來無體義已成
立。又彼所說。要具二緣識方生故。去來二
世體實有者。應共尋思。意法為緣生意識
者。為法如意作能生緣。為法但能作所緣
境。若法如意作能生緣。如何未來百千劫
後當有彼法。或當亦無為能生緣生今時
識。又涅槃性違一切生立為能生不應正
理。若法但能為所緣境。我說過未亦是所緣。
若無如何成所緣境。我說彼有如成所緣。
如何成所緣。謂曾有當有。非憶過去色受
等時。如現分明觀彼為有。但追憶彼曾有
之相。逆觀未來當有亦爾。謂如曾現在所
領色相。如是追憶過去為有。亦如當現在
所領色相如是逆觀未來為有。若如現有
應成現世。若體現無。則應許有緣無境
識。其理自成。若謂去來極微散亂有而非現。
理亦不然。取彼相時非散亂故。又若彼色
有同現在。唯有極微散亂為異。則極微色
其體應常。又色唯應極微聚散竟無少分
可名生滅。是則遵崇邪命者論棄背善逝
所說契經。如契經說。眼根生位無所從來。
乃至廣說。又非受等極微集成。如何可言
去來散亂。然於受等追憶逆觀。亦如未滅
已生時相。若如現有體應是常。若體現無。
還應許有緣無境識。理亦自成。若體全無
是所緣者第十三處應是所緣。諸有達無第
十三處。此能緣識為何所緣。若謂即緣彼
名為境。是則應撥彼名為無。又若緣聲
先非有者。此能緣識為何所緣。若謂即緣
彼聲為境求聲無者應更發聲。若謂聲
無住未來位。未來實有如何謂無。若謂去
來無現世者。此亦非理。其體一故。若有少
分體差別者。本無今有其理自成。故識通緣
有非有境。然菩薩說世間所無我知我見無
是處者。意說。他人懷增上慢亦於非有現
相謂有。我唯於有方觀為有。若異此者則
一切覺皆有所緣。何緣於境得有猶豫。或
有差別。理必應然。以薄伽梵於餘處說
善來苾芻。汝等若能為我弟子。無諂無誑
有信有勤。我旦教汝令暮獲勝。我暮教汝
令旦獲勝。便知有是有。非有是非有。有上
是有上。無上是無上。由此彼說。識有境故
有去來者。亦不成因。又彼所言。業有果
故有去來者。理亦不然。非經部師作如是
說。即過去業能生當果。然業為先所引相
續。轉變差別令當果生。彼我品中當廣顯
示。若執實有過去未來則一切時果體常
有業於彼果有何功能。若謂能生則所生
果本無今有其理自成。若一切法一切時有。
誰於誰有能生功能。又應顯成雨眾外道
所黨邪論。彼作是說。有必常有。無必常無。
無必不生。有必不滅。若謂能令果成現在
如何令果成現在耶。若謂引令至餘方所
則所引果其體應常。又無色法當如何引。又
此所引應體本無。若謂但令體有差別。本
無今有其理自成。是故此說一切有部。若說
實有過去未來。於聖教中非為善說。若欲
善說一切有者。應如契經所說而說。經如
何說。如契經言。梵志當知。一切有者。唯十
二處或唯三世。如其所有而說有言。若去
來無如何可說有能所繫及離繫耶。彼所
生因隨眠有故。說有去來能繫煩惱。緣彼
煩惱隨眠有故。說有去來所繫縛事。若隨眠
斷得離繫名。毘婆沙師作如是說。如現實
有過去未來。所有於中不能通釋。諸自愛
者應如是知。法性甚深非尋思境。豈不能
釋便撥為無。有異門故此生此滅。謂色等
生即色等滅。有異門故異生異滅。謂未來生
現在世滅。有異門故即世名生。以正生時
世所攝故。有異門故說世有生。未來世有
多剎那故。傍論已了。今應思擇。諸事已斷
彼離繫耶。設事離繫彼已斷耶。若事離繫
彼必已斷。有事已斷而非離繫。斷非離繫
其事云何。頌曰。

「　於見苦已斷
　餘遍行隨眠
　及前品已斷
　餘緣此猶繫」


論曰。且見道位。苦智已生集智未生。見苦所
斷諸事已斷。見集所斷遍行隨眠若未永斷
能緣此者於此猶繫。及脩道位隨何道生。九
品事中前品已斷。餘未斷品所有隨眠能緣
此者於此猶繫。斷非離繫。如是應知。何事
有幾隨眠隨增。若隨事別答。便費多言論。
是故應造略毘婆沙。由此雖勞少少功力。
而能越渡大大問流。謂法雖多略為十六
種即三界五部及無漏法。能緣彼識名數亦
然但應了知何法何識境。易思何事何隨
眠隨增。此中且應知何法何識境。頌曰。

「　見苦集脩斷
　若欲界所繫
　自界三色一
　無漏識所行
　色自下各三
　上一淨識境
　無色通三界
　各三淨識緣
　見滅道所斷
　皆增自識行
　無漏三界中
　後三淨識境」


論曰。若欲界繫見苦見集脩所斷法。各五識
緣。謂自界三即如前說。及色界一即脩所斷。
無漏第五。皆容緣故。若色界繫即前所說三
部諸法各八識緣。謂自下三皆如前說。及
上界一即脩所斷。無漏第八。皆容緣故。若無
色繫即前所說三部諸法各十識緣。謂三界
三皆如前說。無漏第十皆容緣故。見滅見道
所斷諸法。應知一一增自識緣。此復云何。
謂欲界繫見滅所斷為六識緣。五即如前。
增見滅斷。見道所斷為六識緣。五亦如前。
增見道斷。色無色界見滅道斷。隨應為九
十一識緣。若無漏法為十識緣。謂三界中各
後三部。即見滅道脩所斷識。無漏第十。皆容
緣故。為攝前義。復說頌言。

「　見苦集脩斷
　欲色無色繫
　應知如次第
　五八十識緣
　見滅道所斷
　各增自識緣
　無漏法應知
　能為十識境」


如是了知十六種法為十六識所緣境已。
今應思何事何隨眠隨增。若別疏條恐文煩
廣。故我於此略示方隅。且有問言。所繫事
內樂根有幾隨眠隨增。應觀樂根總有七
種。謂欲界一即脩所斷。色界五部。無漏第七。
一切無漏非諸隨眠之所隨增。如前已說。
此中前六隨其所應欲脩所斷及諸遍行色
界一切隨眠隨增。若有問言。緣樂根識復
有幾種隨眠隨增。應觀此識總有十二。謂
欲界四除見滅斷。色界五部。無色界二。即見
道諦及脩所斷。無漏第十二。皆能緣樂根。此
隨所應欲界四部。色界有為緣。無色界二部。
及諸遍行隨眠隨增。若復有問言。緣緣樂根
識復有幾種隨眠隨增。應觀此識總有十
四。於前十二更加二種。即無色界見苦集
斷。如是十四識能緣緣樂根。此隨所應欲
色如上。無色四部隨眠隨增。准此方隅餘
應思擇。若心由彼名有隨眠。彼於此心定
隨增不。此不決定。或有隨眠。謂與心相
應。及緣心未斷相應已斷則不隨增。依此
義門應作是說。頌曰。

「　有隨眠心二
　謂有染無染
　有染心通二
　無染局隨增」


論曰。有隨眠心總有二種。有染無染心差別
故。於中有染或有隨增。謂相應緣隨眠未
斷。相應已斷則不隨增。仍說有隨眠。以恒
相應故。若無染者。唯局隨增。緣此隨眠必
未永斷。此唯據隨增名有隨眠故。如上所
說十種隨眠次第生時。誰前誰後。頌曰。

「　無明疑邪身
　邊見戒見取
　貪慢瞋如次
　由前引後生」


論曰。且諸煩惱次第生時。先由無明於諦不
了。不欲觀苦乃至道諦。由不了故。次引
生疑。謂聞二途便懷猶豫。為苦非苦。乃至
廣說。從此猶豫引邪見生。謂邪聞思生邪
決定撥無苦諦乃至廣說。由撥無諦引身
見生。謂取蘊中撥無苦理。便決定執此是
我故。從此身見引邊見生。謂依我執斷
常邊故從此邊見引生戒取。謂由於我隨
執一邊便計此執為能淨故。從戒禁取
引見取生。謂計能淨已必執為勝故。從此
見取次引貪生。謂自見中情深愛故。從此
貪後次引慢生。謂自見中深愛著己。恃生
高舉𣣋蔑他故。從此慢後次引生瞋。謂
自見中深愛恃己。於他所起違己見中情
不能忍必憎嫌故。有餘師說。於自見解取
捨位中起憎嫌故。見諦所斷貪等生時。緣
自相續見為境故。如是且依次第起。說越
次起者前後無定。諸煩惱起由幾因緣。頌
曰。

「　由未斷隨眠
　及隨應境現
　非理作意起
　說或具因緣」


論曰。由三因緣諸煩惱起。且如將起欲貪
纏時。未斷未遍知欲貪隨眠故。順欲貪
境現在前故。緣彼非理作意起故。由此力故
便起欲貪。此三因緣如其次第即因境界加
行三力。餘煩惱起類此應知。謂此且據具
因緣說。或有唯託境界力生。如退法根阿
羅漢等。即上所說隨眠并纏。經說為漏瀑
流軛取。漏謂三漏。一欲漏。二有漏。三無明
漏。言瀑流者。謂四瀑流。一欲瀑流。二有瀑
流。三見瀑流。四無明瀑流。軛謂四軛。如瀑
流說。取謂四取。一欲取。二見取。三戒禁取。
四我語取。如是漏等其體云何。頌曰。

「　欲煩惱并纏
　除癡名欲漏
　有漏上二界
　唯煩惱除癡
　同無記內門
　定地故合一
　無明諸有本
　故別為一漏
　瀑流軛亦然
　別立見利故
　見不順住故
　非於漏獨立
　欲有軛并癡
　見分二名取
　無明不別立
　以非能取故」


論曰。欲界煩惱并纏除癡四十一物總名欲
漏。謂欲界繫根本煩惱三十一并十纏。色
無色界煩惱除癡五十二物總名有漏。謂上
二界根本煩惱各二十六。豈不彼有惛沈掉
舉二種纏耶。品類足中亦作是說。云何有
漏。謂除無明餘色無色二界所繫結縛隨眠
隨煩惱纏。今於此中何故不說。迦濕彌羅
國毘婆沙師言。彼界纏少不自在故。何緣
合說二界隨眠為一有漏。同無記性於內
門轉。依定地生。由三義同故合為一。如前
所說名有貪因。即是此中名有漏義。准
此三界十五無明義至已立為無明漏。何緣
唯此別立漏名。無明能為諸有本故。瀑流
及軛體與漏同。然於其中見亦別立。謂前
欲漏即欲瀑流及欲軛。如是有漏即有瀑
流及有軛。析出諸見為見瀑流及見軛者。
謂猛利故令住名漏。如後當說。見不順
彼。性猛利故。由此於漏不獨立名。但可
與餘合立為漏。如是已顯二十九物名欲
瀑流謂貪瞋慢各有五種疑四纏十。二十
八物名有瀑流。謂貪與慢各十疑八。三十
六物名見瀑流謂三界中各十二見。十五物
名無明瀑流。謂三界無明各有五。應知四
軛與瀑流同。四取應知體同四軛。然欲我
語各并無明。見分為二與前軛別。即前欲
軛并欲無明三十四物總名欲取。謂貪瞋慢
無明各五疑有四并十纏。即前有軛并二界
無明三十八物總名我語取。謂貪慢無明各
十疑有八。於見軛中除戒禁取餘三十物
總名見取。所除六物名戒禁取。何緣別立
戒禁取耶。由此獨為聖道怨故。雙誑在家
出家眾故。謂在家眾由此誑惑計自餓等
為天道故。諸出家眾由此誑惑計捨可愛
境為清淨道故。何緣無明不別立取。能取
諸有故立取名。然諸無明非能取故。謂不
了相說名無明。彼非能取。非猛利故。但可
與餘合立為取。然契經說。欲軛云何。謂諸
欲中欲貪欲欲欲親欲愛欲樂欲悶欲耽欲
嗜欲喜欲藏欲隨欲著纏壓於心。是名欲軛。
有軛見軛應知亦爾。又餘經說。欲貪名取。
由此故知。於欲等四所起欲貪名欲等取。
如是已辯隨眠并纏。經說為漏瀑流軛取。
此隨眠等名有何義。頌曰。

「　微細二隨增
　隨逐與隨縛
　住流漂合執
　是隨眠等義」


論曰。根本煩惱現在前時行相難知故名微
細。二隨增者。能於所緣及所相應增惛滯
故。言隨逐者。謂能起得恒隨有情常為
過患。不作加行為令彼生。或設劬勞為
遮彼起而數現起故名隨縛。由如是義故
名隨眠。稽留有情久住生死。或令流轉於
生死中。從有頂天至無間獄。由彼相續於
六瘡門泄過無窮故名為漏。極漂善品故
名瀑流。和合有情故名為軛。能為依執故
名為取。若善釋者應作是言。諸境界中流
注相續泄過不絕故名為漏。如契經說。具
壽當知。譬如挽船逆流而上。設大功用行
尚為難。若放此船順流而去。雖捨功用
行不為難。起善染心應知亦爾。准此經
意。於境界中煩惱不絕說名為漏。若勢增
上說名瀑流。謂諸有情若墜於彼。唯可隨
順無能違逆。涌泛漂激難違拒故。於現
行時非極增上說名為軛。但令有情與種
種類苦和合故。或數現行故名為軛。執欲
等故說名為取。
《說一切有部俱舍論》卷第二十



《阿毘達磨俱舍論》卷第二十一

尊者世親造
三藏法師玄奘奉　詔譯
分別隨眠品第五之三

如是已辯隨眠并纏。世尊說為漏瀑流等。
為唯爾所。為復有餘。頌曰。

「　由結等差別
　復說有五種」


論曰。即諸煩惱結縛隨眠隨煩惱纏義差別
故。復說五種。且結云何。頌曰。

「　結九物取等
　立見取二結
　由二唯不善
　及自在起故
　纏中唯嫉慳
　建立為二結
　或二數行故
　為賤貧因故
　遍顯隨惑故
　惱亂二部故」


論曰。結有九種。一愛結。二恚結。三慢結。四
無明結。五見結。六取結。七疑結。八嫉結。九
慳結。此中愛結謂三界貪。餘隨所應當辯
其相。見結謂三見。取結謂二取。依如是理
故。有說言。頗有見相應法為愛結繫非見
結繫。非不有見隨眠隨增。曰有。云何。集智
已生滅智未生見滅道所斷二取相應法。彼
為愛結為所緣繫非見結繫。遍行見結已
永斷故。非遍見結所緣相應二俱無故。然彼
有見隨眠隨增。二取見隨眠於彼隨增故。何
緣三見別立見結二取別立為取結耶。三
見二取物取等故。謂彼三見有十八物。二取
亦然。故名物等。三等所取。二等能取。故名
取等。所取能取有差別故立為二結。何故
纏中嫉慳二種建立為結非餘纏耶。二唯不
善自在起故。謂唯此二兩義具足。餘皆不然。
故唯立二。若纏唯八此釋可然。許有十纏
此釋非理。以忿覆二種亦具兩義故。由此
若許具有十纏。應言嫉慳過失尤重。謂此
二種數現行故。又二能為賤貪因故。遍顯
慼歡隨煩惱故。惱亂出家在家部故。或惱
亂天阿素洛故。或惱人天二勝趣故。或惱
亂他及自部故。佛於餘處依差別門。即
以結聲說有五種。頌曰。

「　又五順下分
　由二不超欲
　由三復還下
　攝門根故三
　或不欲發趣
　迷道及疑道
　能障趣解脫
　故唯說斷三」


論曰。何等為五。謂有身見戒禁取疑欲貪瞋
恚。何緣此五名順下分。此五順益下分界
故。謂唯欲界得下分名。此五於彼能為順
益。由後二種不能超欲界。設有能超由
前三還下。如守獄卒防邏人故。有餘師說。
言下分者。謂下有情即諸異生。及下界即欲
界。前三能障超下有情。後二能令不超下
界。故五皆得順下分名。諸得預流六煩惱
斷。何緣但說斷三結耶。理實應言斷六煩
惱。攝門根故但說斷三。謂所斷中類有三
種。唯一通二通四部故。說斷三種攝彼
三門。又所斷中三隨三轉。謂邊執見隨身
見轉。見取隨戒取轉。邪見隨疑轉。說斷
三種攝彼三根。故說斷三已說斷六。有
作是釋。凡趣異方有三種障。一不欲發。
二迷正道。依邪道故。三疑正道。趣解脫
者亦有如斯相似三障。謂由身見怖畏解
脫不欲發趣。由戒禁取依執邪道迷失
正路。由疑於道深懷猶預。佛顯預流永斷
如是趣解脫障故說斷三。佛於餘經如
順下分。說順上分亦有五種。頌曰。

「　順上分亦五
　色無色二貪
　掉舉慢無明
　令不超上故」


論曰。如是五種若未斷時。能令有情不超
上界。順益上界故名順上分結。已辯結。縛
云何。頌曰。

「　縛三由三受」


論曰。縛有三種。一貪縛。謂一切貪。二瞋縛。
謂一切瞋。三癡縛。謂一切癡。何緣唯說此
三為縛。由隨三受說縛有三。謂於樂
受貪縛隨增。所緣相應俱隨增故。於苦受
瞋。於捨受癡。應知亦爾。雖於捨受亦有
貪瞋非如癡故。約自相續樂等三受為
縛所緣作此定說。已分別縛。隨眠云何。頌
曰。

「　隨眠前已說」


論曰。隨眠有六。或七或十或九十八。如前
已說。隨眠既已說。隨煩惱云何。頌曰。

「　隨煩惱此餘
　染心所行蘊」


論曰。此諸煩惱亦名隨煩惱。以皆隨心為
惱亂事故。復有此餘異諸煩惱染污心所
行蘊所攝。隨煩惱起故亦名隨煩惱。不名
煩惱非根本故。廣列彼相如雜事中。後
當略論纏煩惱垢攝者。且應先辯。纏相云
何。頌曰。

「　纏八無慚愧
　嫉慳并悔眠
　及掉舉惛沈
　或十加忿覆
　無慚慳掉舉
　皆從貪所生
　無愧眠惛沈
　從無明所起
　嫉忿從瞋起
　悔從疑覆諍」


論曰。根本煩惱亦名為纏。經說欲貪纏為
緣故。然品類足說有八纏。毘婆沙宗說纏
有十。謂於前八更加忿覆。無慚無愧如前
已釋。嫉謂於他諸興盛事令心不喜。慳謂
財法巧施相違令心悋著。悔即惡作。如前
已辯。眠謂令心昧略為性。無有功力執持
於身。悔眠二纏唯取染污。掉舉惛沈亦如前
釋。除瞋及害於情非情令心憤發說名為
忿。隱藏自罪說名為覆。於此所說十種纏
中無慚慳掉舉是貪等流。無愧眠惛沈是無
明等流。嫉忿是瞋等流。悔是疑等流。有說。覆
是貪等流。有說。是無明等流。有說。是俱等
流。有知無知如其次第。餘煩惱垢其相云何。
頌曰。

「　煩惱垢六惱
　害恨諂誑憍
　誑憍從貪生
　害恨從瞋起
　惱從見取起
　諂從諸見生」


論曰。惱謂堅執諸有罪事。由此不取如理
諫悔。害謂於他能為逼迫。由此能行打罵
等事。恨謂於忿所緣事中數數尋思結怨不
捨。諂謂心曲。由此不能如實自顯。或矯非
撥。或設方便令解不明。誑謂惑他。憍前
已釋。如是六種從煩惱生。穢污相麁名煩
惱垢。於此六種煩惱垢中。誑憍是貪等流。害
恨是瞋等流。惱是見取等流。諂是諸見等流。
如言何曲謂諸惡見。故諂定是諸見等流。此
垢并纏從煩惱起。是故皆立隨煩惱名。此
垢及纏為何所斷。頌曰。

「　纏無慚愧眠
　惛掉見修斷
　餘及煩惱垢
　自在故唯修」


論曰。且十纏中無慚等五通見修斷。由此
通與二部煩惱相應起故。隨與見此諦所
斷相應。即說名為見此諦所斷。餘嫉慳悔忿
覆并垢自在起故唯修所斷。唯與修斷他力
無明共相應故名自在起。此隨煩惱誰通何
性。頌曰。

「　欲三二餘惡
　上界皆無記」


論曰。欲界所繫眠惛掉三皆通不善無記二
性所餘一切皆唯不善。上二界中隨應所有
一切唯是無記性攝。此隨煩惱誰何界繫。頌
曰。

「　諂誑欲初定
　三三界餘欲」


論曰。諂誑唯在欲界初定。寧知梵世有諂
誑耶。以大梵王匿己情事。現相誑惑馬
勝苾芻。此二於前雖已分別義相應故今
復重辯。惛掉憍三通在三界。所餘一切皆唯
在欲。謂十六中五如前辯。所餘十一唯欲界
繫。已辯隨眠及隨煩惱。於中有幾唯在意
地。有幾通依六識地起。頌曰。

「　見所斷慢眠
　自在隨煩惱
　皆唯意地起
　餘通依六識」


論曰。略說應知。諸見所斷及修所斷。一切
慢眠隨煩惱中自在起者。如是一切皆依意
識。依五識身無容起故。所餘一切通依六
識。謂修所斷貪瞋無明及彼相應諸隨煩惱
即無慚愧惛掉及餘大煩惱地法所攝隨煩惱
依六識身皆容起故。如先所辯樂等五受
根。今此所明煩惱隨煩惱。何煩惱等何根相
應。於此先應辯諸煩惱。頌曰。

「　欲界諸煩惱
　貪喜樂相應
　瞋憂苦癡遍
　邪見憂及喜
　疑憂餘五喜
　一切捨相應
　上地皆隨應
　遍自識諸受」


論曰。欲界所繫諸煩惱中。貪喜樂相應。以歡
行轉遍六識故。瞋憂苦相應。以慼行轉遍
六識故。無明遍與前四相應。歡慼行轉遍
六識故。邪見通與憂喜相應。歡慼行轉唯
意地故。何緣邪見歡慼行轉。如次先造罪福
業故。疑憂相應。以慼行轉唯意地故。懷猶
預者求決定知心愁慼故。餘四見慢與喜
相應。以歡行轉唯意地故。已約別相說受
相應。就通相說受相應者。一切皆與捨受
相應。以諸隨眠相續斷位勢力衰歇必住捨
受。欲界既爾。上地云何。皆隨所應遍與自
地自識俱起諸受相應。謂若地中具有四識
彼一一識所起煩惱各遍自識諸受相應。若
諸地中唯有意識即彼意識所起煩惱遍與
意識識受相應。上諸地中識受多少如前
已辯。故不別說。已辯煩惱諸受相應。今次
復應辯隨煩惱。頌曰。

「　諸隨煩惱中
　嫉悔忿及惱
　害恨憂俱起
　慳喜受相應
　諂誑及眠覆
　通憂喜俱起
　憍喜樂皆捨
　餘四遍相應」


論曰。隨煩惱中嫉等六種。一切皆與憂根相
應。以慼行轉唯意地故。慳喜相應。以歡行
轉唯意地故。歡行轉者。慳相與貪極相似故。
諂誑眠覆憂喜相應。歡慼行轉唯意地故。歡
慼行者。謂或有時以歡喜心而行諂等。或
時有以憂慼心行。憍喜樂相應。歡行唯意
故。在第三靜慮與樂相應。若在下諸地與
喜相應。此上所說諸隨煩惱一切皆與捨受
相應。相續斷時皆住捨故。有通行在唯捨
地故。捨於一切相應無遮。譬如無明遍相
應故。餘無慚愧惛沈掉舉四皆遍與五受
相應。前二是大不善地法攝故。後二是大煩
惱地法攝故。所說煩惱隨煩惱中。有依異
門。佛說為蓋。今次應辯。蓋相云何。頌曰。

「　蓋五唯在欲
　食治用同故
　雖二立一蓋
　障蘊故唯五」


論曰。佛於經中說蓋有五。一欲貪蓋。二瞋
恚蓋。三惛眠蓋。四掉悔蓋。五疑蓋。此中所說
惛掉及疑。為如欲貪瞋恚眠悔唯在欲界。
通三界耶。應知此三亦唯在欲。以契經
說如是五種純是圓滿不善聚故。色無色
界無有不善。然此五種純不善故。唯在欲
界非色無色。何故惛眠掉悔二蓋各有二
體合立一耶。食治用同故合立一。食謂所食。
亦名資糧。治謂能治。亦名非食。用謂事用。
亦名功能。由此經中作如是說。惛眠雖二
食非食同。何等名為惛眠蓋食。謂五種法。一
𧄼瞢。二不樂。三頻申。四食不平性。五心昧劣
性。何等名為此蓋非食。謂光明想。如是二
種事用亦同。謂俱能令心性沈昧。掉悔雖
二食非食同。何等名為掉悔蓋食。謂四種
法。一親里尋。二國土尋。三不死尋。四隨念
昔種種所更戲笑歡娛承奉等事。何等名為
此蓋非食。謂奢摩他。如是二種事用亦同。謂
俱能令心不寂靜。由此說食治用同故惛
眠掉悔二合為一。諸煩惱等皆有蓋義。何故
如來唯說此五。唯此於五蘊能為勝障故。
謂貪恚蓋能障戒蘊。惛沈睡眠能障慧蘊。掉
舉惡作能障定蘊。定慧無故於四諦疑。疑
故能令乃至解脫解脫智見皆不得起。故
唯此五建立為蓋。若作如是解釋經意。掉
悔理應惛眠前說。以必依定方有慧生。定
障亦應先慧障故。依如是理。有餘師言。此
五蓋中。惛眠掉悔如次能障定蘊慧蘊。由
此契經作如是說。修等持者怖畏惛眠。修
擇法者怖畏掉悔。有餘別說。唯立五因。彼
說云何。謂在行位。先於色等種種境中取
可愛憎二種相故。後在住位由先為因。
便起欲貪瞋恚二蓋。此二能障將入定心。
由此後時正入定位於止及觀不能正習。
由此便起惛眠掉悔如其次第障奢摩他
毘鉢舍那令不得起。由此於後出定位
中思擇法時疑復為障。故建立蓋唯有此
五。今應思擇。他界遍行及見滅道斷有漏緣
諸惑於彼斷位不知彼所緣。知彼所緣時
而彼不斷。如是諸惑斷由何因。非要遍
知所緣故斷。若爾斷惑總由幾因。由四種
因。何等為四。頌曰。

「　遍知所緣故
　斷彼能緣故
　斷彼所緣故
　對治起故斷」


論曰。且見所斷惑斷由前三因。一由遍知
所緣故斷。謂見苦集斷自界緣。及見滅道斷
無漏緣。二由斷彼能緣故斷。謂見苦集斷
他界緣。以自界緣能緣於彼。能緣若斷彼隨
斷故。三由斷彼所緣故斷。謂見滅道斷有
漏緣。以無漏緣能為彼境所緣若斷彼隨斷
故。若修所斷惑斷由後一因。謂但由第四對
治起故斷。以若此品對治道生則此品中諸
惑頓斷。何品諸惑誰為對治。謂上上品所有
諸惑。下下品道能為對治。至下下品所有
諸惑。上上品道能為對治。如是義門後當
廣辯。所言對治總有幾種。頌曰。

「　對治有四種
　謂斷持遠厭」


論曰。諸對治門總有四種。一斷對治。謂無間
道。二持對治。謂此後道。由彼能持此斷得
故。三遠分對治。謂解脫道後所有道。由彼
道能令此所斷惑得更遠故。有餘師說。亦解
脫道。以解脫道如彼能令此所斷惑得更
遠故四厭患對治。謂若有道見此界過失
深生厭患。然此對治若欲善說。理實應為
如是次第。一厭患對治。謂緣苦集起加行
道。二斷對治。謂緣一切起無間道。三持對
治。謂緣一切起解脫道。四遠分對治。謂緣
一切起勝進道。諸惑永斷為定從何。頌曰。

「　應知從所緣
　可令諸惑斷」


論曰。應知諸惑得永斷時。不可令其離相
應法。但可令彼遠離所緣。令於所緣不
復生故。斷未來惑理且可然。容令於境
不復生故。過去諸惑云何說斷。若謂頌說
從所緣言意顯遍知所緣故斷。此亦非理。
不決定故。由此應說煩惱等斷定何所從。
自相續中煩惱等斷由得斷故。他相續中諸
煩惱等及一切色不染法斷。由能緣彼自相
續中所有諸惑究竟斷故。所言遠分遠性
有幾。頌曰。

「　遠性有四種
　謂相治處時
　如大種尸羅
　異方二世等」


論曰。傳說。遠性總有四種。一相遠性。如四
大種。雖復俱在一聚中生以相異故亦名
為遠二治遠性。如持犯戒。雖復俱在一身
中行以相治故亦名為遠。三處遠性。如東
西海。雖復俱在一世界中方處隔故亦名
為遠。四時遠性。如過未世。雖復俱依一法
上立時分隔故亦名為遠。望何說遠。望現
在世。無間已滅及正生時與現相隣。如何名
遠。由世性別故得遠名。非久曾當方得名
遠。若爾現在亦應得遠名。以望去來世性
亦別故。若謂去來法無作用離作用故名
為遠者。諸無為法作用說無。云何名近。若
謂由現遍得無為故名近者。去來二世例
亦應然。虛空無為如何名近。若謂過未更
互相望由隔現在故名為遠。現望二世俱
極相隣。無為無隔故皆近者。則應去來隣
現在世。相望有隔故具二名。不應一向說
名為遠。若依正理應說去來離法自相故
名為遠。未來未得法自相故。過去已捨法
自相故。等言為明舉事未盡。前言惑斷
由治道生。道勝進時所斷諸惑為再斷不。
所得離繫有重得耶。頌曰。

「　諸惑無再斷
　離繫有重得
　謂治生得果
　練根六時中」


論曰。諸惑若得彼能斷道。即由彼道此惑
頓斷。必無後時再斷惑義。所得離繫雖無
隨道漸勝進理。而道進時。容有重起。彼勝
得義。所言重得總有幾時。總有六時。何等
為六。謂治道起得果練根。治道起時。謂解脫
道。得果時者。謂得預流一來不還阿羅漢果。
練根時者。謂轉根時。此六時中諸惑離繫隨
道勝進重起勝得。然諸離繫隨應當知。有
具六時起勝得者。乃至亦有唯具二時。謂
欲界繫見四諦斷及色無色見三諦斷所有離
繫具六時得。色無色界見道諦斷所有離
繫唯五時得。由治生時即得果故。不應
於此分為二時。欲界修斷五品離繫亦五時
得。除預流果。第六離繫唯四時得。謂於前
五又除一時。得果治生時無異故。第七八
品亦四時得。得果四中除前二故。第九離繫
唯三時得。謂於前四又除一時。亦治生時即
得果故。色無色界修所斷中。唯除有頂第九
離繫所餘離繫亦三時得。得果四中除前三
故。有頂第九唯二時得。謂前三內又除一時。
亦治生時即得果故。如是且說容有理說。
以利根者前諸位中一一皆除練根得故。諸
有超越入聖道者隨應有除預流等故。即
諸離繫彼彼位中得遍知名。遍知有二。一智
遍知。二斷遍知。智遍知者。謂無漏智。斷遍
知者。謂即諸斷。此於果上立因名故。為一
切斷立一遍知。不爾。云何。頌曰。

「　斷遍知有九
　欲初二斷一
　二各一合三
　上界三亦爾
　餘五順下分
　色一切斷三」


論曰。諸斷總立九種遍知。謂三界繫見諦所
斷煩惱等斷立六遍知。所餘三界修道所斷
煩惱等斷立三遍知。且三界繫見諦所斷煩
惱等斷立六云何。謂欲界繫初二部斷立一
遍知。初二部言即顯見苦見集所斷。次二部
斷各立一遍知。次二部言顯見滅道斷。如
是欲界見諦所斷煩惱等斷立三遍知。如
欲界三上界亦爾。謂色無色二界所繫。亦初
二斷一二各一合三。是見苦集見滅見道所
斷法斷合立三義。如是名為三界見諦所斷
法斷六種遍知。餘三界繫修道所斷煩惱等
斷立三云何。謂欲界繫修道所斷煩惱等斷
立一遍知。應知即是五順下分結盡遍知。并
前立故。色界所繫修道所斷煩惱等斷立一
遍知。應知此即是色愛盡遍知。無色界繫修
道所斷煩惱等斷立一遍知。即一切結永盡
遍知。此亦并前合立一故。如是名為三界
修道所斷法斷三種遍知。以何因緣色無色
界修道所斷煩惱等斷別立遍知非見所斷。
以修所斷治不同故。如是所立九種遍知。
應辯於中幾何道果。頌曰。

「　於中忍果六
　餘三是智果
　未至果一切
　根本五或八
　無色邊果一
　三根本亦爾
　俗果二聖九
　法智三類二
　法智品果六
　類智品果五」


論曰。於此九中且應先辯與忍智道為果
差別。忍果有六。謂三界繫見斷法斷六種遍
知。智果有三。謂順下分色愛一切結盡遍知。
由此三遍知是修道果故。如何忍果說為遍
知。諸忍皆是智眷屬故。如王眷屬假立王名。
或忍與智同一果故。今次應辯與靜慮地眷
屬根本為果差別。未至靜慮果具有九。謂
此為依能斷三界見修所斷煩惱等故。根本
靜慮果五或八。所言五者。毘婆沙師說。根本
地唯能永斷色無色攝煩惱等故。欲界所繫
煩惱等斷彼唯許是未至果故。所言八者。
尊者妙音說。根本地亦與欲界諸煩惱等為
斷對治。諸有先離欲界染者。依根本地入
見諦時。於欲界繫見斷法斷許別道引無
漏得故。由此亦是彼見道果。除順下分結
盡遍知。以彼唯是未至果故。無容修彼斷
對治故。中間靜慮如根本說。今次應辯與
無色地眷屬根本為果差別。無色邊地果唯
有一。謂依空處近分地道得色愛盡遍知
果故。前三根本果亦唯一。謂依無色前三根
本得一切盡遍知果故。今次應辯與世俗
道及諸聖道為果差別。俗道果二。謂俗道
力唯能獲得順下分盡及色愛盡遍知果故。
聖道果九。謂聖道力遍能永斷三界法故。今
次應辯與法類智為果差別。法智果三。
謂法智力能斷三界修所斷故得後三果類
智果二。謂類智力但能永斷色無色界修所
斷故。得後二果。今次應辯與法類智同品
諸道為果差別。法智品果六。謂即是前法
智法忍所得六果。類智品果五。謂即是前類
智類忍所得五果。品言通攝智及忍故。何故
一一斷不別立遍知。唯就如前九位建立。
頌曰。

「　得無漏斷得
　及缺第一有
　滅雙因越界
　故立九遍知」


論曰。有漏法斷雖多體位。而四緣故立九遍
知。且由三緣立六忍果。謂得無漏離繫得
故。缺有頂故。滅雙因故。諸斷要具如是
三緣立遍知名。闕則不爾。如異生位有滅
雙因無無漏斷得。未缺有頂故。雖亦得斷
不名遍知。若聖位中從入見諦至苦類忍
現行以前。雖有已得無漏斷得未缺有頂
未滅雙因。至苦類智集法忍位。雖亦缺有
頂猶未滅雙因。未滅見集斷諸遍行因故。
至後法智類智位中諸所得斷。三緣具故。
於一一位建立遍知。具由四緣立三智果。
謂於前三加越界故。言越界者。謂此界中
煩惱等法皆全離故。有立離俱繫亦是一
緣故。立遍知緣總有五種。離俱繫者。謂此
雖斷未立遍知。要離所餘緣此境。或方
可建立。此離俱繫與滅雙因及越界緣。用無
別故。雖義有異而不別說。雖諸越界位皆
滅雙因而滅雙因時非皆越界故。滅雙因
外別立越界緣。滅三地雙因未立遍知
故。誰成就幾遍知。頌曰。

「　住見諦位無
　或成一至五
　修成六一二
　無學唯成一」


論曰。異生定無成遍知理。若諸聖者住見
諦位。從初乃至集法忍時。於諸遍知亦未
成就。至集法智集類忍時唯成就一。至集
類智滅法忍時便成就二。至滅法智滅類忍
時便成就三。至滅類智道法忍時便成就
四。至道法智道類忍時便成就五。住修道
位道類智為初。乃至未得全離欲界染及
離欲退皆成就六。至全離欲色愛未盡。或
先離欲從道類智未起色盡勝果道前。
唯成一遍知。謂順下分盡。從色愛盡及無
學位起色纏退亦一如前。有色愛者從
色愛永盡先離色者從起色盡道至未全
離無色愛前成下分盡色愛盡二。從無學
退起無色纏成二遍知。名如前說。住無學
位唯成就一。謂一切結永盡遍知。何緣不還
阿羅漢果總集諸斷立一遍知。頌曰。

「　越界得果故
　二處集遍知」


論曰。具二緣故。於一切斷總集建立為一
遍知。一者越界。二者得果。唯彼兩位具足二
緣。故彼遍知總集為一。誰捨誰得幾種遍
知。頌曰。

「　捨一二五六
　得亦然除五」


論曰。言捨一者。謂從無學及色愛盡全離
欲退。言捨二者。謂諸不還從色愛盡起欲
纏退。及彼獲得阿羅漢時。言捨五者。謂先
離欲後入見諦道類智時得下分盡捨前
五故。言捨六者。謂未離欲所有聖者得離
欲時。得亦然者。謂有得一得二得六。唯除
得五。言得一者。謂得未得。及從無學
起色纏退。言得二者。謂從無學起無色
界諸纏退時。言得六者。謂退不還。因辯
隨眠分別斷竟。
《說一切有部俱舍論》卷第二十一


《阿毘達磨俱舍論》卷第二十二

尊者世親造
三藏法師玄奘奉　詔譯

* 分別賢聖品第六之一

如是已說煩惱等斷於九勝位得遍知名。
然斷必由道力故得。此所由道其相云何。
頌曰。

「　已說煩惱斷
　由見諦修故
　見道唯無漏
　修道通二種」


論曰。前已廣說諸煩惱斷由見諦道及修
道故。道唯無漏亦有漏耶。見道應知唯是
無漏。修道通二。所以者何。見道速能治三
界故。頓斷九品見所斷故。非世間道有此
堪能。故見位中道唯無漏。修道有異故通二
種。如向所言。由見諦故。此所見諦其相云
何。頌曰。

「　諦四先已說
　謂苦集滅道
　彼自體亦然
　次第隨現觀」


論曰。諦有四種。名先已說。於何處說。謂初
品中分別有漏無漏法處。彼如何說。謂彼頌
言。無漏謂聖道。此說道諦。擇滅謂離繫。此
說滅諦。及苦集世間。此說苦集諦。四諦次
第如彼說耶。不爾。云何。如今所列。一苦
二集三滅四道。四諦自體亦有異耶。不爾。
云何。如先所辯。為顯體同彼故說亦然聲。
四諦何緣如是次第。隨現觀位先後而說。
謂現觀中先所觀者便在先說。若異此者
應先說因後方說果。然或有法說次隨生。
如念住等。或復有法說次隨便。如正勝等。
謂此中無決定理趣起。如是欲先斷已生
後遮未生。但隨言便。今說四諦隨瑜伽師
現觀位中先後次第。何緣現觀次第必然。加
行位中如是觀故。何緣加行必如是觀。謂若
有法是愛著處能作逼惱。為求脫因。此法
理應最初觀察。故修行者加行位中最初觀
苦。苦即苦諦。次復觀苦以誰為因。便觀苦
因。因即集諦。次復觀苦以誰為滅。便觀苦
滅。滅即滅諦。後觀苦滅以誰為道。便觀滅
道。道即道諦。如見病已次尋病因。續思病
愈後求良藥。契經亦說諦次第喻。何契經
說。謂良醫經。如彼經言。夫醫王者。謂具四
德能拔毒箭。一善知病狀。二善知病因。三
善知病愈。四善知良藥。如來亦爾為大醫
王如實了知苦集滅道。故加行位如是次
觀。現觀位中次第亦爾。由加行力所引發
故。如已觀地縱馬奔馳。此現觀名為目何
義。應知此目現等覺義。何緣說此唯是無
漏。對向涅槃正覺境故。此覺真淨故得正
名。應知此中果性取蘊名為苦諦。因性取蘊
名為集諦。是能集故。由此苦集因果性分。
名雖有殊非物有異。滅道二諦物亦有殊。
何義經中說為聖諦。是聖者諦故得聖名。
於非聖者此豈成妄。於一切是諦性無顛
倒故。然唯聖者實見非餘。是故經中但名
聖諦。非非聖諦顛倒見故。如有頌言。聖者
說是樂。非聖說為苦。聖者說為苦。非聖說
是樂。

有餘師說。二唯聖諦。餘二通是聖非聖諦。唯
受一分是苦自體。所餘並非。如何可言諸
有漏行皆是苦諦。頌曰。

「　苦由三苦合
　如所應一切
　可意非可意
　餘有漏行法」


論曰。有三苦性。一苦苦性。二行苦性。三壞
苦性。諸有漏行如其所應與此三種苦性
合故。皆是苦諦。亦無有失。此中可意有漏
行法與壞苦合故名為苦。諸非可意有漏
行法與苦苦合故名為苦。除此所餘有漏
行法與行苦合故名為苦。何謂為可意非
可意餘。謂樂等三受如其次第由三受力
令順樂受等諸有漏行得可意等名。所以者
何。若諸樂受由壞成苦性。如契經言。諸樂
受生時樂住時樂壞時苦。若諸苦受由體成
苦性。如契經言。諸苦受生時苦住時苦。不苦
不樂受由行成苦性。眾緣造故。如契經言。
若非常即是苦。如受順受諸行亦然。有餘師
釋。苦即苦性名苦苦性。如是乃至行即苦性
名行苦性。應知此中說可意非可意為壞
苦苦苦者。由不共故。理實一切行苦故苦。
此唯聖者所能觀見。故有頌言。

「　如以一睫毛
　置掌人不覺
　若置眼睛上
　為損及不安
　愚夫如手掌
　不覺行苦睫
　智者如眼睛
　緣極生厭怖」


以諸愚夫於無間獄受劇苦蘊生苦怖心。
不如眾聖於有頂蘊。道諦亦應是行苦攝。
有為性故。道諦非苦。違逆聖心是行苦相。
非聖道起違逆聖心。由此能引眾苦盡故。
若觀諸有為涅槃寂靜者。亦由先見彼法
是苦後觀彼滅以為寂靜故。有為言唯顯
有漏。若諸法中亦許有樂。何緣但說苦為
聖諦。有一類釋。由樂少故。如置綠豆烏豆
聚中。以少從多名烏豆聚。誰有智者瀝水
澆癰有少樂生計癰為樂。有餘於此以
頌釋言。

「　能為苦因故
　能集眾苦故
　有苦希彼故
　說樂亦名苦」


理實應言。聖者觀察諸有及樂體皆是苦。以
就行苦同一味故。由此立苦為諦非樂。
如何亦觀樂受為苦。由性非常違聖心故。
如以苦相觀色等時非彼苦相一如苦受。
有謂。樂受是苦因故。諸聖亦觀彼為苦者。
此釋非理。能為苦因是集行相。豈關於苦。
又諸聖者生色無色。緣彼如何有苦想轉。
非彼諸蘊為苦受因。又經復說行苦何用。
若由非常觀樂為苦。非常苦觀行相何別。
生滅法故觀為非常。違聖心故觀之為苦。
但見非常知違聖心故非常行相能引苦
行相。有餘部師作如是執。定無實樂受唯
是苦。云何知然。由教理故。云何由教。如
世尊言。諸所有受無非是苦。又契經言。汝
應以苦觀於樂受。又契經言。於苦謂樂名
為顛倒。云何由理。以諸樂因皆不定故。謂
諸所有衣服飲食冷煖等事。諸有情類許為
樂因。此若非時過量受用便能生苦。復成
苦因不應樂因。於增盛位或雖平等但
由非時便成苦因能生於苦。故知衣等本
是苦因。苦增盛時其相方顯。威儀易脫理亦
應然。又治苦時方起樂覺。及苦易脫樂覺
乃生。謂若未遭飢渴寒熱疲欲等苦所逼
迫時。不於樂因生於樂覺。故於對治重
苦因中。愚夫妄計此能生樂。實無決定能
生樂因。苦易脫中愚夫謂樂。如荷重擔暫
易肩等。故受唯苦。定無實樂。對法諸師言
樂實有。此言應理。云何知然。且應反徵
撥無樂者何名為苦。若謂逼迫既有適
悅有樂應成。若謂損害既有饒益有樂
應成。若謂非愛既有可愛有樂應成。若
謂可愛體非成實。以諸聖者於離染時可
愛復成非可愛故。不爾。可愛聖離染時。由
異門觀為非愛故。謂若有受自相可愛。此
受未常成非可愛。然諸聖者於離染時。以
餘行相厭患此受。謂觀此受是放逸處。要
由廣大功力所成變壞無常故非可愛。非
彼自相是非愛法。若彼自體是非可愛不應
於中有起愛者。若不起愛於離染時聖者
不應以餘行相觀察樂受深生厭患。故
由自相有實樂受。然世尊言諸所有受無
非苦者。佛自釋通。如契經言。佛告慶喜。
我依諸行皆是無常。及諸有為皆是變壞。密
作是說。諸所有受無非是苦。故知此經不
依苦苦作如是說。若由自相說受皆苦。
何緣慶喜作是問言。佛於餘經說有三受。
謂樂及苦不苦不樂。依何密意此經復言諸
所有受無非是苦。慶喜但應作如是問。依
何密意說有三受。世尊亦應但作是答。我
依此密意故說有三受。經中既無如是問
答。故由自相實有三受。世尊既言我密意
說諸所有受無非是苦。即已顯示此所說
經依別意說非真了義。又契經言。汝應以
苦觀樂受者。應知此經意顯樂受有二種
性。一有樂性。謂此樂受依自相門是可愛
故。二有苦性。謂依異門亦是無常變壞法
故。然觀樂時能為繫縛。諸有貪者噉此味
故。若觀苦時能令解脫。如是觀者得離貪
故。佛以觀苦能令解脫故。勸有情觀樂
為苦。如何知此自相是樂。如有頌言。

「　諸佛正遍覺
　知諸行非常
　及有為變壞
　故說受皆苦」


又契經言於苦謂樂名顛倒者。此別意說。
以諸世間於諸樂受妙欲諸有一分樂中一
向計樂故成顛倒。謂諸樂受若依異門亦
有苦性。然諸世間唯觀為樂故成顛倒。諸
妙欲境樂少苦多。唯觀為樂故成顛倒。諸有
亦然。故不由此能證樂受無實理成。若受
自相實皆苦者。佛說三受有何勝利。若謂
世尊隨俗說者。不應正理。以世尊言我密
說受無非苦故。又於觀五受說如實言
故。謂契經說。所有樂根所有喜根應知此二
皆是樂受。乃至廣說。復作是說。若以正慧
如實觀見如是五根三結永斷。乃至廣說。
又佛如何於一苦受。隨順世俗分別說三。
若謂世間於下上中苦。如其次第起樂等
三覺。佛隨順彼說樂等三。理亦不然。樂亦
三故。應於下等三苦唯起上等樂覺。又受
殊勝香味觸等所生樂時。有何下苦而世
於中起樂受覺。若許爾時有下苦者。如是
下苦已滅未生。世應爾時有極樂覺。此位
眾苦都無有故。受欲樂時徵問亦爾。又下
品受現在前時。許受分明猛利可取。許中
品受現在前時與此相違。如何應理。又下
三定說有樂故。應有下苦。以上諸地說有
捨故。應有中苦。定勝苦增。豈應正理。故不
應依下等三苦如次建立樂等三受。又契
經說。佛告大名。若色一向是苦非樂非樂
所隨。乃至廣說。故知定有少分實樂。如是
且辯彼所引教顯無實樂為證不成。所立
理言亦不成證。且以諸樂因皆不定故者。
此非正理。迷因義故。謂觀所依分位差別
諸外境界方為樂因或為苦因。非唯外境。
若此外境至此所依如是分位能為樂因。
未嘗至此不為樂因。是故樂因非不決定。
如世間火觀所煮炙分位差別為美熟因
或為違因非唯彼火。若此火至此所煮炙
如是分位。為美熟因。未嘗至此非美熟因
故美熟因非不決定。樂因亦爾。決定理成。
又三靜慮中樂因豈不定。彼因無時能生苦
故。又彼所說要治苦時起樂覺者。准前已
破。謂受殊勝香味觸等所生樂時。對治何
苦而世於中起於樂覺。設許爾時治麁苦
者。此能治苦已滅未生。爾時轉應生極樂
覺。又靜慮樂治何故生。如是等破准前應
說。又彼所說苦易脫中樂覺乃生如易肩
者。此身分位實能生樂。乃至身如是分位
未滅前必有樂生。滅則不爾。若異此者此
位後時樂應轉增。苦漸微故。如是易脫身
四威儀生樂解勞應知亦爾。若先無苦於
最後時何為欻然生於苦覺。由身變易分位
別故。如酒等後時有甘醋味起。是故樂受
實有理成。由此定知。諸有漏行三苦合故如
應名苦。即苦行體亦名集諦。此說必定違
越契經。契經唯說愛為集故。經就勝故說
愛為集。理實所餘亦是集諦。如是理趣由
何證知。餘契經中亦說餘故。如薄伽梵伽
他中言。

「　業愛及無明
　為因招後行
　令諸有相續
　名補特伽羅」


又契經說五種種子。此即別名說有取識。又
彼經說置地界中。此即別名說四識住。故經
所說是密意言。阿毘達磨依法相說。然經中
說愛為集者。偏說起因。伽他中說業愛無
明皆為因者。具說生起及彼因因。云何知
爾。業為生因愛為起因。經所說故。又彼經
中次第顯示後行業有因有緣有緒故。為
別建立種子及田說有取識及四識住。故
非唯愛為集諦體。何法名生。何法名起。界
趣生等品類差別自體出現。說名為生。若無
差別後有相續。說名為起。業與有愛如其
次第為彼二因。譬如種子與穀麥等別種
類芽為能生因。水與一切無差別芽為
能起因。業及有愛為生起因。應知亦爾。愛
為起因何理為證。離愛後有必不起故。謂
有愛離愛二俱命終。唯見有愛者後有更起。
由此理證愛為起因。起有起無定隨愛故。
又由愛故相續趣後。現見若於是處有愛。
則心相續數趣於彼。由此比知。以有愛故
能令相續馳趣後有。又取後身。更無有法
封執堅著如貪愛者。如蓽豆屑於澡浴時
和水塗身至乾燥位著身難離餘無以
加。如是無有餘為因法執取後身如我
愛者。由此理證愛為起因。如是世尊說
諦有四。餘經復說。諦有二種。一世俗諦。二
勝義諦。如是二諦。其相云何。頌曰。

「　彼覺破便無
　慧析餘亦爾
　如瓶水世俗
　異此名勝義」


論曰。若彼物覺彼破便無。彼物應知名世俗
諦。如瓶被破為碎凡時瓶覺則無。衣等亦
爾。又若有物以慧析除彼覺便無亦是世
俗。如水被慧析色等時水覺則無。火等亦
爾。即於彼物未破析時以世想名施設為
彼。施設有故名為世俗。依世俗理說有瓶
等。是實非虛名世俗諦。若物異此名勝
義諦。謂彼物覺彼破不無及慧析餘彼覺仍
有。應知彼物名勝義諦。如色等物碎至極
微。或以勝慧析除味等。彼覺恒有。受等亦
然。此真實有故名勝義。依勝義理說有色
等。是實非虛名勝義諦。先軌範師作如是
說。如出世智及此後得世間正智所取諸法
名勝義諦。如此餘智所聚諸法名世俗諦。
已辯諸諦。應說云何方便勤修趣見諦道。
頌曰。

「　將趣見諦道
　應住戒勤修
　聞思修所成
　謂名俱義境」


論曰。諸有發心將趣見諦。應先安住清淨
尸羅然後勤修聞所成等。謂先攝受順見
諦聞。聞已勤求所聞法義。聞法義已無倒
思惟。思已方能依定修習。行者如是住戒
勤修。依聞所成慧起思所成慧。依思所成
慧起修所成慧。此三慧相差別云何。毘婆沙
師謂。三慧相緣名俱義。如次有別。聞所成
慧唯緣名境。未能捨文而觀義故。思所成
慧緣名義境。有時由文引義。有時由義引
文。未全捨文而觀義故。修所成慧唯緣義
境。已能捨文唯觀義故。譬若有人浮深駛
水。曾未學者不捨所依。曾學未成或捨或
執。曾善學者不待所依。自力浮渡。三慧亦
爾。有言。若爾思慧不成。謂此既通緣名緣
義。如次應是聞修所成。今詳三相無過別
者。謂修行者依聞至教所生勝慧名聞所
成。依思正理所生勝慧名思所成。依修
等持所生勝慧名修所成。說所成言顯三
勝慧是聞思等三因所成。猶如世間於命牛
等如次說是食草所成。諸有欲於修精勤
學者。如何淨身器令修速成。頌曰。

「　具身心遠離
　無不足大欲
　謂已得未得
　多求名所無
　治相違界三
　無漏無貪性
　四聖種亦爾
　前三唯喜足
　三生具後業
　為治四愛生
　我所我事欲
　暫息永除故」


論曰。身器清淨略由三因。何等謂三因。一
身心遠離。二喜足少欲。三住四聖種。身遠離
者。離相雜住。心遠離者。離不善尋。此二易
可成。由喜足少欲。言喜足者無不喜足。
少欲者無大欲。所無二種差別云何。對法諸
師咸作是說。於已得妙衣服等更多求名
不喜足。於未得妙衣等多希求名大欲。豈
不更求亦緣未得。此二差別便應不成。是
故此中應作是說。於所已得不妙不多
悵望不歡名不喜足。於所未得衣服等事
求妙求多名為大欲。喜足少欲能治此故
與此相違應知差別。喜足少欲通三界無
漏。所治二種唯欲界所繫。喜足少欲體是無
貪。所治二種欲貪為性。能生眾聖故名聖
種。四聖種體亦是無貪。四中前三體唯喜足。
謂於衣服飲食臥具。隨所得中皆生喜足。
第四聖種謂樂斷修。如何亦用無貪為體。
以能棄捨有欲貪故。為顯何義立四聖
種。以諸弟子捨俗生具及俗事業。為求解
脫歸佛出家。法主世尊愍彼安立助道二
事。一者生具。二者事業。前三即是助道生具。
最後即是助道事業。汝等若能依前生具作
後事業解脫非久。何故安立如是二事。為
欲對治四種愛生故。契經言。苾芻諦聽。愛
因衣服應生時生。應住時住。應執時執。如
是愛因飲食臥具及有無有。皆如是說。為
治此四說四聖種。即依此義更異門說。謂
佛為欲暫息永除我所我事欲故說四聖
種。我所事者謂衣服等。我事者謂自身。緣
彼貪名為欲。為暫止息前三貪故說前
三聖種。為永滅除四種貪故說第四聖種。
如是已說修所依器。由何門故能正入修。
頌曰。

「　入修要二門
　不淨觀息念
　貪尋增上者
　如次第應修」


論曰。正入修門要者有二。一不淨觀。二持
息念。誰於何門能正入修。如次應知。貪尋
增者。謂貪猛盛數現在前。如是有情名貪行
者。彼觀不淨能正入修。尋多亂心名尋行
者。彼依息念能正入修。有餘師言。此持息
念非多緣故能止亂尋。不淨多緣顯形差
別引多尋故治彼無能。有餘復言。此時
息念內門轉故能止亂尋。不淨多於外門
轉故。猶如眼識治彼無能。此中先應辯不
淨觀。如是觀相云何。頌曰。

「　為通治四貪
　且辯觀骨鎖
　廣至海復略
　名初習業位
　除足至頭半
　名為已熟修
　繫心在眉間
　名超作意位」


論曰。修不淨觀正為治貪。然貪差別略有
四種。一顯色貪。二形色貪。三妙觸貪。四供
奉貪。緣青瘀等修不淨觀治第一貪。緣
彼食等修不淨觀治第二貪。緣蟲蛆
等修不淨觀治第三貪。緣屍不動修不
淨觀治第四貪。若緣骨鎖修不淨觀。通能
對治如是四貪。以骨鎖中無四貪境故。應
且辯修骨鎖觀。此唯勝解作意攝故。少分
緣故。不斷煩惱。唯能制伏令不現行。然瑜
伽師修骨鎖觀總有三位。一初習業。二已
熟修。三超作意。謂觀行者。欲修如是不淨
觀時。應先繫心於自身分。或於足指或額
或餘。隨所樂處心得住已。依勝解力於自
身分假想思惟。皮肉爛墮漸令骨淨。乃至具
觀全身骨鎖。見一具已復觀第二。如是漸
次廣至一房一寺一園一村一國。乃至遍地
以海為邊。於其中間骨鎖充滿。為令勝解
得增長故。於所廣事漸略而觀。乃至唯觀
一具骨鎖。齊此漸略不淨觀成名瑜伽師初
習業位。為令略觀勝解力增於一具中先
除足骨思惟餘骨繫心而住。漸次乃至除
頭半骨思惟半骨繫心而住。齊此轉略不
淨觀成名瑜伽師已熟修位。為令略觀勝
解自在除半頭骨繫心眉間。專注一緣湛
然而住。齊此極略不淨觀成名瑜伽師超作
意位。有不淨觀由所緣小非自在小應作
四句。此由作意已熟未熟未熟已熟。及由所
緣自身至海有差別故。此不淨觀何性。幾
地緣何境。何處生。何行相。緣何世。為有
漏。為無漏。為離染得。為加行得。頌曰。

「　無貪性十地
　緣欲色人生
　不淨自世緣
　有漏通二得」


論曰。如先所問今次第答。謂此觀以無貪
為性通依十地。謂四靜慮及四近分中間欲
界。唯緣欲界所見色境。所見者何。謂顯形色。
緣義為境。由此已成。唯人趣生。三洲除北。
尚非餘趣。況餘界生。既立不淨名。唯不淨
行相。隨在何世緣自世境。若不生法通緣
三世。既唯勝解作意相應。此觀理應唯是有
漏。通離染得及加行得。由有曾得未曾得
故。說不淨觀相差別已。次應辯持息念。此
差別相云何。頌曰。

「　息念慧五地
　緣風依欲身
　二得實外無
　有六謂數等」


論曰。言息念者。即契經中所說阿那阿波
那念。言阿那者。謂持息入。是引外風令
入身義。阿波那者。謂持息出。是引內風令
出身義。慧由念力觀此為境故名阿那阿
波那念。以慧為性。而說念者。念力持故於
境分明所作事成。如念住故。通於五地。
謂初二三靜慮近分中間欲界。此念唯與捨
相應故。謂苦樂受能順引尋。此念治尋故
不俱起。喜樂二受能違專注。此念於境專
注故成。由此相違故不俱起。有說。根本下
三靜慮中亦有捨受。彼說依八地。上定現
前息無有故。此定緣風。依欲身起。唯人天
趣除北俱盧。通離染得及加行得。唯與真
實作意相應。正法有情方能修習。外道無有。
無說者故。自不能覺微細法故。此相圓滿
由具六因。一數二隨三止四觀五轉六淨。數
謂繫心緣入出息不作加行。放捨身心唯
念憶持入出息數。從一至十不減不增。
恐心於現。極聚散故。然於此中容有
三失。一數減失。於二謂一。二數增失。於
一謂二。三雜亂失。於入謂出於出謂入。
若離如是三種過失名為正數。若十中間
心散亂者。復應從一次第數之。終而復始
乃至得定。隨謂繫心緣入出息不作加行
隨息而行。念息入出時各遠至何所。謂念
息入。為行遍身。為行一分。隨彼息入行
至喉心臍髖髀脛。乃至足指念恒隨逐。若
念息出離身為至一磔一尋。隨所至方
念恒隨逐。有餘師說。息出極遠乃至風輪或
吠嵐婆。此不應理。此念真實作意俱故。止
謂繫念唯在鼻端。或在眉間乃至足指。隨
所樂處安止其心。觀息住身如珠中縷。為
冷為煖為損為益。觀謂觀察此息風已。
兼觀息俱大種造色及依色住心及心所。具
觀五蘊以為境界。轉謂移轉緣息風覺
安置後後勝善根中乃至世間第一法位。淨
謂昇進入見道等。有餘師說。念住為初金剛
喻定為後名轉。盡智等方名淨。為攝六相
故。說頌言。

「　持息念應知
　有六種異相
　謂數隨止觀
　轉淨相差別」


息相差別云何應知。頌曰。

「　入出息隨身
　依二差別轉
　情數非執受
　等流非下緣」


論曰。隨身生地息彼地攝。以息是身一分
攝故。此入出息轉依身心差別。以生無色
界及羯剌藍等并入無心定及第四定等。
此息於彼皆不轉故。謂要身中有諸孔隙。
入出息地心正現前息於爾時方得轉故。
出第四定等及初生時息最先入。入第四定
等及後死時息最後出。息有情數攝。有情身
分故。非有執受。與根相離故。是等流性。同
類因生故。非所長養。身增長時彼損減故。非
異熟生。斷已後時更相續故。餘異熟色無如
是故。唯自上地心之所緣。非下地威儀通果
心境故。
《說一切有部俱舍論》卷第二十二



《阿毘達磨俱舍論》卷第二十三

尊者世親造
三藏法師玄奘奉　詔譯
分別賢聖品第六之二

如是已說入修二門。由此二門心便得定。
心得定已復何所修。頌曰。

「　依已修成止
　為觀修念住
　以自相共相
　觀身受心法
　自性聞等慧
　餘相雜所緣
　說次第隨生
　治倒故唯四」


論曰。依已修成滿勝奢摩他。為毘鉢舍那
修四念住。如何修習四念住耶。謂以自共
相觀身受心法。身受心法各別自性名為自
相。一切有為皆非常性。一切有漏皆是苦性。
及一切法空非我性名為共相。身自性者。大
種造色。受心自性如自名顯。法自性者。除
三餘法。傳說。在定以極微剎那。各別觀身
名身念住滿。餘三滿相如應當知。何等名
為四念住體。此四念住體各有三。自性相雜
所緣別故。自性念住以慧為體。此慧有三
種。謂聞等所成。即此亦名三種念住。相雜念
住以慧所餘俱有為體。所緣念住以慧所
緣諸法為體。寧知自性是慧非餘。經說。於
身住循身觀名身念住。餘三亦然。諸循觀
名唯目慧體。非慧無有循觀用故。何緣
於慧立念住名。毘婆沙師說。此品念增故。
是念力持慧得轉義。如斧破木由楔力持。
理實應言慧令念住。是故於慧立念住名。
隨慧所觀能明記故。由此無滅作如是言。
若有能於身住循身觀。緣身念得住乃至
廣說。世尊亦說。若有於身住循身觀者念
便住不謬。然有經言。此四念住由何故集。
由何故滅。食觸名色作意集故。如次令身
受心法集。食觸名色作意滅故。如次令身受
心法滅。應知彼說所緣念住以念於彼得
安住故。又念住別名隨所緣緣自他俱相
續異故。一一念住各有三種。此四念住說次
隨生。生復何緣次第如是。隨境麁者應先
觀故。或諸欲貪於身處轉。故四念住觀身
在初。然貪於身由欣樂受。欣樂於受由
心不調。心之不調由惑未斷。故觀受等如
是次第。此四念住如次治彼淨樂常我四種
顛倒。故唯有四不增不減。四中三種唯不
雜緣。第四所緣通雜不雜。若唯觀法名不
雜緣。若於身等二三或四。總而觀察名為
雜緣。如是熟修雜緣身等法念住已。復何
所修。頌曰。

「　彼居法念住
　總觀四所緣
　修非常及苦
　空非我行相」


論曰。彼觀行者。居緣總雜法念住中。總觀
所緣身等四境修四行相。所謂非常苦空非
我。修此觀已生何善根。頌曰。

「　從此生煖法
　具觀四聖諦
　修十六行相
　次生頂亦然
　如是二善根
　皆初法後四
　次忍唯法念
　下中品同頂
　上唯觀欲苦
　一行一剎那
　世第一亦然
　皆慧五除得」


論曰。修習總緣共相法念住。漸次成熟乃
至上上品。從此念住後。有順決擇分初善
根生。名為煖法。此法如煖立煖法名。是能
燒惑薪聖道火前相。如火前相故名為煖。
此煖善根分位長故。能具觀察四聖諦境。及
能具修十六行相。觀苦聖諦修四行相。一
非常二苦三空四非我。觀集聖諦修四行
相。一因二集三生四緣。觀滅聖諦修四行
相。一滅二靜三妙四離。觀道聖諦修四行
相。一道二如三行四出。此相差別如後當辯。
此煖善根下中上品漸次增長至成滿時有
善根生。名為頂法。此轉勝故更立異名。動
善根中此法最勝如人頂故名為頂法。或
由此是進退兩際如山頂故。說名為頂。此
亦如煖具觀四諦。及能具修十六行相。如
是煖頂二種善根。初安足時唯法念住。以何
義故名初安足。謂隨何善根以十六行相
最初遊踐四聖諦迹。後增進時具四念住。諸
先所得後不現前。於彼不生欽重心故。此
頂善根下中上品漸次增長至成滿時有
善根生名為忍法。於四諦理能忍可中此
最勝故。又此位忍無退墮故名為忍法。此
忍善根安足增進皆法念住。與前有別。然此
忍法有下中上。下中二品與頂法同。謂具
觀察四聖諦境及能具修十六行相。上品有
異。唯觀欲苦與世第一相隣接故。由此義
准。煖等善根皆能具緣三界苦等義已成立。
無簡別故。謂瑜伽師於色無色對治道等一
一聖諦行相所緣漸減漸略。乃至但有二念
作意思惟欲界苦聖諦境。齊此以前名中
忍位。從此位無間起勝善根一行一剎那
名上品忍。此善根起不相續故。上品忍無
間生世第一法。如上品忍緣欲苦諦修一
行相唯一剎那。此有漏故名為世間。是最勝
故名為第一。此有漏法世間中勝。是故名為
世第一法。有士用力離同類因引聖道生。
故名最勝。如是煖等四種善根。念住性故。
皆慧為體。若并助伴皆五蘊性。然除彼得
勿諸聖者煖等善根重現前故。此中煖法初
安足時。緣三諦法念住現在。修未來四。隨
一行相現在。修未來四。緣滅諦法念住現
在。修未來一。隨一行相現在。修未來四。由
此種性先未曾得。要同分者方能修故。後增
進時緣三諦。隨一念住現在。修未來四。隨
一行相現在。修未來十六。緣滅諦法念住
現在。修未來四。隨一行相現在。修未來十
六。由此種性先已曾得。不同分者亦能修
故。頂初安足緣四諦法念住現在。修未來
四。隨一行相現在。修未來十六。後增進時
緣三諦隨一念住現在。修未來四。隨一行
相現在。修未來十六。緣滅諦法念住現在。
修未來四。隨一行相現在。修未來十六。忍
初安足及後增進。緣四諦法念住現在。修
未來四。隨一行相現在。修未來十六。然於
增進略所緣時。隨略彼所緣不修彼行
相。世第一法緣欲苦諦法念住現在。修未來
四。隨一行相現在。修未來四。無異分故。似
見道故。已辯所生善根相體。今次應辯此
差別義。頌曰。

「　此順決擇分
　四皆修所成
　六地二或七
　依欲界身九
　三女男得二
　第四女亦爾
　聖由失地捨
　異生由命終
　初二亦退捨
　依本必見諦
　捨已得非先
　二捨性非得」


論曰。此煖頂忍世第一法。四殊勝善根名順
決擇分。依何義建立順決擇分名。決謂決
斷。擇謂簡擇。決斷簡擇謂諸聖道。以諸聖道
能斷疑故。及能分別四諦相故。分謂分段。
此言意顯所順唯是見道一分。決擇之分故
得決擇分名。此四為緣引決擇分。順益彼
故得順彼名故。此名為順決擇分。如是四
種皆修所成。非聞思所成。唯等引地故。四中
前二是下品攝。以俱可動猶可退故。忍中品
攝。勝前二故。有世第一為其上故。世第一
法獨是上品。此四善根皆依六地。謂四靜慮
未至中間。欲界中無。闕等引故。餘上地亦
無。見道眷屬故。又無色界心不緣欲界故。
欲界先應遍知斷故。此四善根能感色界五
蘊異熟為圓滿因。不能牽引。憎背有故。
或聲為顯二有異說。謂煖頂二。尊者妙音
說。依前六及欲七地。此四善根依欲身起。
人天九處除北俱盧。前三善根三洲初起。後
生天處亦續現前。第四善根天處亦起。此
無初後一剎那故。此四善根唯依男女。前
三男女俱通得二。第四女身亦得二種。依
男唯得男身善根。已得女身非擇滅故。聖
依此地得此善根。失此地時善根方捨。失
地言顯遷生上地。異生於地若失不失。但
失眾同分。必捨此善根。初二善根亦由退
捨。由死退捨唯異生非聖。由失地捨唯
聖非異生。忍及世第一異生亦無退。依根
本地起煖等善根。彼於此生必定得見諦。
厭生死心極猛利故。若先捨已後重得時。所
得必非先之所捨。如捨已重得別解脫律
儀。以未曾熟修大功用成故。若先已得煖
等善根經生故捨。遇了分位善說法師便
生頂等。若不遇者還從本修。失退二捨非
得為性。退必起過。失不必然。得此善根
有何勝利。頌曰。

「　煖必至涅槃
　頂終不斷善
　忍不墮惡趣
　第一入離生」


論曰。四善根中若得煖法。雖有退斷善根
造無間業墮惡趣等。而無久流轉必至涅
槃故。若爾何殊順解脫分。若無障礙去見
諦近。此與見道行相同故。若得頂法雖
有退等而增畢竟不斷善根。若得忍時雖
命終捨住異生位而增無退不造無間。不
墮惡趣。然頌但說不墮惡趣言。義准已知
不造無間業。造無間業者必墮惡趣故。忍
位無退如前已辯。此位不墮諸惡趣者。已
遠趣彼業煩惱故。若至忍位於少趣生處
身有惑中得不生法故。趣謂諸惡趣。生謂
卵濕生。處謂無想北俱盧大梵處。身謂扇搋
半擇迦二形身。有謂第八等有。惑謂見所斷
惑。此於下上位隨所應而得。謂於下忍
得惡趣不生。所餘不生至上忍方得。得世
第一法。雖住異生位而能趣入正性離生。
頌雖不言離命終捨。既無間入正性離生。
義准已成。無命終捨。何緣唯此能入離生。已
得異生非擇滅故。能如無間道捨異生性
故。此四善根各有三品。由聲聞等種性別
故。隨何種性善根已生。彼可移轉向餘乘
不。頌曰。

「　轉聲聞種性
　二成佛三餘
　麟角佛無轉
　一坐成覺故」


論曰。聲聞種性煖頂已生。容可轉成無上正
覺。彼若得忍無成佛理。謂於惡趣已超越
故。菩提薩埵利物為懷。為化有情必往惡
趣。彼忍種性不可迴轉。是故定無得成佛
義。聲聞種性煖頂忍三。皆有可轉成獨覺
義。在佛乘外故說為餘。麟角佛言顯麟
角喻及無上覺煖等善根。並無移轉向餘乘
義。皆以第四靜慮為依。一坐便成自乘覺
故。第四靜慮是不傾動。最極明利三摩地故。
堪為麟角喻無上覺所依。此中覺言顯盡
無生智。後當辯。此是菩提性故。言一坐者。
從煖善根乃至菩提不起于座。有餘師說。
從不淨觀不起于座乃至菩提。有餘獨覺
異麟角喻。起彼種性初二善根。轉向餘乘。
理無遮礙。頗有此生創修此行即此生引
起順決擇分耶。不爾。云何。頌曰。

「　前順解脫分
　速三生解脫
　聞思成三業
　殖在人三洲」


論曰。順決擇分今生起者。必前生起順解脫
分。諸有創殖順解脫分。極速三生方得解
脫。謂初生起順解脫分。第二生起順決擇
分。第三生入聖。乃至得解脫。譬如下種苗
成結實三位不同。身入法性成熟解脫三位
亦爾。傳說。如是順解脫分。唯聞思所成。通
三業為體。雖就最勝唯是意業。而此思願
攝起身語亦得名為順解脫分。有施一
食持一戒等深樂解脫。願力所持便名種
殖順解脫分。殖順解脫分唯人三洲。餘厭
離般若如應無故。遇佛出世殖此善根。有
餘師言。亦遇獨覺。已因便說順解脫分。入
觀次第是正所論。於中已明諸加行道世第
一法為其後邊。應說從斯復生何道。頌曰。

「　世第一無間
　即緣欲界苦
　生無漏法忍
　忍次生法智
　次緣餘界苦
　生類忍類智
　緣集滅道諦
　各生四亦然
　如是十六心
　名聖諦現觀
　此總有三種
　謂見緣事別」


論曰。從世第一善根無間。即緣欲界苦聖
諦境有無漏攝法智忍生。此忍名為苦法智
忍。為顯此忍是無漏故。舉後等流以為
標別。此能生法智。是法智因得法智忍名。
如花果樹。即此名入正性離生。亦復名入
正性決定。由此是初入正性離生亦是初
入正性決定故。經說。正性所謂涅槃。或正
性言因諸聖道。生謂煩惱。或根未熟。聖道
能越故名離生。能決趣涅槃。或決了諦相
故。諸聖道得決定名。至此位中說名為入。
此忍生已得聖者名。此在未來捨異生性。
謂許此忍未來生時有此用非餘。如燈及
生相。有餘師說。世第一法捨異生性。此義不
然。彼此同名世間法故。性相違故。亦無有
失。如上怨肩能害怨命。有餘師說。此二
共捨。如無間道解脫道故。此忍無間即緣
欲苦有法智生。名苦法智。應知此智亦無
漏攝。前無漏言遍流後故。如緣欲界苦聖
諦境有苦法忍苦法智生。如是復於法智
無間總緣餘界苦聖諦境。有類智忍生。名
苦類智忍。此忍無間即緣此境有類智生。
名苦類智。最初證知諸法真理故名法智。
此後境智與前相似故得類名。以後隨前
而證境故。如緣苦諦欲界及餘生法類忍
法類智四。緣餘三諦各四亦然。謂復於前苦
類智後。次緣欲界集聖諦境有法智忍生。
名集法智忍。此忍無間即緣欲集有法智
生。名集法智。次緣餘界集聖諦境有類智
忍生。名集類智忍。此忍無間即緣此境有
類智生。名集類智。次緣欲界滅聖諦境有
法智忍生。名滅法智忍。此忍無間即緣欲
滅有法智生。名滅法智。次緣餘界滅聖諦
境有類智忍生。名滅類智忍。此忍無間即
緣此境有類智生。名滅類智。次緣欲界道
聖諦境有法智忍生。名道法智忍。此忍無
間即緣欲道有法智生。名道法智。次緣餘
界道聖諦境有類智忍生。名道類智忍。此
忍無間即緣此境有類智生。名道類智。如
是次第有十六心。總說名為聖諦現觀。此
中餘部有作是言。於諸諦中唯頓現觀。然
彼意趣應更推尋。彼現觀言無差別故。詳
諸現觀總有三種。謂見緣事有差別故。唯
無漏慧於諸諦境現見分明名見現觀。此
無漏慧并餘相應同一所緣名緣現觀。此諸
能緣并餘俱有戒生相等不相應法同一事業
名事現觀。見苦諦時於苦聖諦具三現觀。
於餘三諦唯事現觀。謂斷證修。若諸諦中約
見現觀說頓現觀理必不然。以諸諦中行
相別故。若言以一無我行相總見諸諦則
不應用苦等行相見苦諦等。如是便與契
經相違。如契經言。諸聖弟子以苦行相思
惟於苦。以集行相思惟於集。以滅行相思
惟於滅。以道行相思惟於道。無漏作意相
應擇法。若言此經說修道位此亦不然。如
見修故。若彼復謂見一諦時於餘諦中得
自在故說頓現觀理亦無失。然於如是現
觀中間有起不起。別應思擇。若彼復謂於
見苦時。即能斷集證滅修道說頓現觀理
亦無失。由先已說見苦諦時於餘三諦中
有事現觀故。依見現觀。於契經中見有
誠文。說漸現觀。如契經說。佛告長者。於四
聖諦非頓現觀必漸現觀。乃至廣說。如是
等有三經。一一經有別喻。若謂有經作如
是說。但於苦諦無惑無疑。於佛亦無故頓
現觀。此亦非證。依定不行。或必當斷。密意
說故。已辯現觀具十六心。此十六心為依
何地。頌曰。

「　皆與世第一
　同依於一地」


論曰。隨世第一所依諸地應知即此十六心
依。彼依六地。如先已說。何緣必有如是忍
智前後次第間雜而起。頌曰。

「　忍智如次第
　無間解脫道」


論曰。十六心中忍是無間道。約斷惑得無
能隔礙故。智是解脫道。已解脫惑得與離
繫得俱時起故。具二次第理定應然。猶
如世間驅賊閉戶。若謂第二唯無間道與
離繫得俱時而生。則此位中於彼彼境應
定不起已斷疑智。若謂見位唯忍斷惑則
與本論說九結聚相違。此難不然。諸忍皆
是智眷屬故。如王眷屬所作事業名王所作。
此十六心皆見諦理。一切可說見道攝耶。
不爾。云何。頌曰。

「　前十五見道
　見未曾見故」


論曰。苦法智忍為初。道類智忍為後。其中
總有十五剎那。皆見道所攝。見未見諦故。
至第十六道類智時。無一諦理未見今見。
如習曾見。故修道攝。豈不爾時觀道類忍
見道諦理未見今見。此中約諦不約剎那。
非一剎那未見今見可名今見未見諦理。
如刈畦稻唯餘一科不可名為此畦未
刈。又道類智是果攝故。頓修八智十六行
故。捨前道故。相續起故。如餘修道。非見道
攝。然道類智必不退者。任持見道所斷斷
故。即由此故應見道攝。此難不然。太過失
故。何緣七智亦見道攝。見諸諦理未究竟
故。謂未周遍見諸諦理中間起故。亦見道
攝。已說見修二道生異。當依此道分位差
別建立眾聖補特伽羅。且依見道十五心
位建立眾聖有差別者。頌曰。

「　名隨信法行
　由根鈍利別
　具修惑斷一
　至五向初果
　斷次三向二
　離八地向三」


論曰。見道位中聖者有二。一隨信行。二隨法
行。由根鈍利別立二名。諸鈍根名隨信行
者。諸利根名隨法行者。由信隨行名隨信
行。彼有隨信行名隨信行者。或由串習
此隨信行以成其性故名隨信行者。彼先
信他隨行義故。准此應釋隨法行者。彼
於先時由自披閱契經等法隨行義故。即
二聖者。由於修惑具斷有殊立為三向。謂
彼二聖若於先時未以世道斷修斷惑名
為具縛。或先已斷欲界一品乃至五品至
此位中名初果向。趣初果故。言初果者。
謂預流果。此於一切沙門果中必初得故。若
先已斷欲界六品或七八品至此位中名
第二果向。趣第二果故。第二果者。謂一來
果。遍得果中此第二故。若先已離欲界九
品。或先已斷初定一品。乃至具離無所有
處至此位中名第三果向。趣第三果故。第
三果者。謂不還果。數准前釋。次依修道道
類智時建立眾聖有差別者。頌曰。

「　至第十六心
　隨三向住果
　名信解見至
　亦由鈍利別」


論曰。即前隨信隨法行者至第十六道類智
心名為住果。不復名向。隨前三向今住三
果。謂前預流向今住預流果。前一來向今住
一來果。前不還向今住不還果。阿羅漢果必
無初得。見道無容斷修惑故。世道無容
離有頂故。至住果位捨得二名。謂不復
名隨信法行。轉得信解見至二名。此亦由
根鈍利差別。諸鈍根者先名隨信行今名信
解。諸利根者先名隨法行今名見至。此二
聖者信慧互增故。標信解見至名別。何緣
先斷欲界修惑一至五等至第十六道類智
心。但說名為預流果等。非後果向。頌曰。

「　諸得果位中
　未得勝果道
　故未起勝道
　名住果非向」


論曰。諸得果時於勝果道必定未得故。住
果者乃至未起勝果道時。但名住果。不名
後向。然諸先斷欲界修惑一至五等至得
果時此生必定起勝果道。由此先離三靜
慮染後依下地入見道者。彼得果已於現
生中必能引生後勝果道。若異此者聖生
上地應不可說定成樂根。如是已依先
具倍離及全離欲入見諦者十六心位立
眾聖別。當約修惑辯漸次生能對治道分
位差別。頌曰。

「　地地失德九
　下中上各三」


論曰。失謂過失。即所治障。德謂功德。即能治
道。如先已辯欲修斷惑九品差別。如是上
地乃至有頂例亦應爾。如所斷障一一地中
各有九品。諸能治道無間解脫九品亦然。失
德如何各分九品。謂根本品有下中上。此三
各分下中上別。由此失德各分九品。謂下
下下中下上。中下中中中上。上下上中上上
品。應知此中下下品道勢力能斷上上品障。
如是乃至上上品道勢力能斷下下品障。上
上品等諸能治德初未有故。此德有時上上
品等失已無故。如浣衣位麁垢先除於後
後時漸除細垢。又如麁闇小明能滅。要以
大明方滅細闇。失德相對理亦應然。白法
力強黑法力劣故剎那頃劣道現行。無始時
來展轉增益上品諸惑能令頓斷。如經久
時所集眾病服少良藥能令頓愈。又如長
時所集大闇。一剎那頃小燈能滅。已辯失德
差別九品。次當依彼立聖者別。且諸有學
修道位中總亦名為信解見至。隨位復有多
種差別。先應建立都未斷者。頌曰。

「　未斷修斷失
　住果極七返」


論曰。諸住果者於一切地修所斷失都未斷
時名為預流。生極七返。七返言顯。七往
返生。是人天中各七生義。極言為顯受生最
多。非諸預流皆受七返故。契經說極七返
生。是彼最多七返生義。諸無漏道總名為
流。由此為因趣涅槃故。預言為顯最初
至得。彼預流故說名預流。此預流名為目
何義。若初得道名為預流則預流名應目
第八。若初得果名為預流則倍離欲全離欲
者至道類智應名預流。此預流名目初得
果。然依遍得一切果者初所得果建立此
名。一來不還非定初得。此定初得故名預流。
何緣此名不目第八。以要至得道類智時
具得向果無漏道故。具得見修無漏道故。
於現觀流遍至得故名預流者。第八不然。
故預流名不目第八。彼從此後別於人中
極多結七中有生有。天中亦然。總二十八。皆
七等故說極七生。如七處善及七葉樹。毘婆
沙師所說如是。若爾何故契經中言無處無
容見圓滿者更可有受第八有義。此契經
意約一趣說。若如言執中有應無。若爾上
流極有頂者。亦應一趣無第八生。依欲界
說故無此過。此何為證為教為理。以何
證彼於人天中各受七生非合受七。以
契經說天七及人。飲光部經分明別說於
人天處各受七生。由是此中不應固執。若
於人趣得預流果。彼還人趣得般涅槃。於
天趣得還於天趣。何緣彼無受第八有。相
續齊此必成熟故。聖道種類法應如是。如
七步蛇第四日瘧。又彼有餘七結在故。謂二
下分五上分結。中間雖有聖道現前餘業
力持不證圓寂。至第七有逢無佛法時。
彼在居家得阿羅漢果。既得果已必不住
家。法爾自得苾芻形相。有言。彼往餘道出
家。云何彼名無退墮法。以不生長退墮業
故。違彼生長業與果故。強盛善根鎮彼身
故。加行意樂俱清淨故。諸有決定墮惡趣業
尚不起忍。況得預流。故有頌言。

「　愚作罪小亦墮惡
　智為罪大亦脫苦
　如團鐵小亦沈水
　為鉢鐵大亦能浮」


經說預流作苦邊際。依何義立苦邊際名。
依齊此生後更無苦。是令後苦不相續
義。或苦邊際所謂涅槃。如何涅槃可是所
作。除彼得障故說作言。如言作空。謂毀
臺觀。餘位亦有極七返生。然非決定。是故
不說。
《說一切有部俱舍論》卷第二十三



《阿毘達磨俱舍論》卷第二十四

尊者世親造
三藏法師玄奘奉　詔譯
分別賢聖品第六之三

已辯住果未斷修惑名為預流生極七返。
今次應辯斷位眾聖。且應建立一來向果。
頌曰。

「　斷欲三四品
　三二生家家
　斷至五二向
　斷六一來果」


論曰。即預流者進斷修惑。若三緣具轉名家
家。一由斷惑。斷欲修斷三四品故。二由成
根。得能治彼無漏根故。三由受生。更受欲
有三二生故。頌中但說初後緣者。預流果
後說進斷惑。成能治彼諸無漏根。義准已
成。故不具說。然復應說三二生者。以有
增進於所受生。或少或無或過此故。何緣
此無斷五品者。以斷第五必斷第六。非
一品惑能障得果。猶如一間未越界故。
應知總有二種家家。一天家家。謂欲天趣
生三二家而證圓寂。或一天處或二或三。
二人家家。謂於人趣生三二家而證圓寂。
或一洲處或二或三。即預流者。進斷欲界一
品修惑乃至五品。應知轉名一來果向。若
斷第六成一來果。彼往天上一來人間而
般涅槃名一來果。過此以後更無生故。此
或名曰薄貪瞋癡。唯餘下品貪瞋癡故。已
辯一來向果差別。次應建立不還向果。頌
曰。

「　斷七或八品
　一生名一間
　此即第三向
　斷九不還果」


論曰。即一來者進斷餘惑。若三緣具轉名一
間。一由斷惑。斷欲修斷七八品故。二由成
根。得能治彼無漏根故。三由受生。更受
欲有餘一生故。頌中但說初後二緣不說
成根。義如前釋。如何一品惑障得不還果。
由彼若斷便越界故。前說三時業極為障。
應知煩惱亦與業同。越彼等流異熟地故。
間謂間隔。彼餘一生為間隔故。不證圓寂。
或餘一品欲修所斷惑為間隔故。不得不
還果。有一間者說名一間。即斷修惑七八
品者。應知亦名不還果向。先斷三四七八
品惑入見諦者。後得果時乃至未修後勝
果道。仍不名曰家家一間。未成治彼無
漏根故。若斷第九成不還果。必不還來
生欲界故。此惑名曰五下結斷。雖必先斷
或二或三。然於此時總集斷故。依不還位。
諸契經中以種種門建立差別。今次應辯
彼差別相。頌曰。

「　此中生有行
　無行般涅槃
　上流若雜修
　能往色究竟
　超半超遍歿
　餘能往有頂
　行無色有四
　住此般涅槃」


論曰。此不還者總說有七。且行色界差別
有五。一中般涅槃。二生般涅槃。三有行般涅
槃。四無行般涅槃。五者上流。此於中間般
涅槃故。說此名曰中般涅槃。如是應知。此
於生已此由有行此由無行。般涅槃故名
生般等。此上流故名為上流。言中般者。謂
往色界住中有位便般涅槃。言生般者。謂
往色界生已不久便般涅槃。以具勤修速
進道故。此中所說般涅槃者。謂有餘依。有
餘師說。亦無餘依。此不應理。彼於捨壽無
自在故。有行般者。謂往色界生已長時加
行不息。由有功用方般涅槃。此唯有勤修
無速進道故。無行般者。謂往色界生已經
久加行懈息不多功用便般涅槃。以闕勤
修速進道故。有說。此二有差別者由緣有
為無為聖道。如其次第得涅槃故。此說非
理。太過失故。然契經中先說無行。後說有
行般涅槃者。如是次第與理相應。有速進
道。無速進道。無行有行而成辦故。不由功
用得。由功用得故。生般涅槃得最速進最
上品道。隨眠最劣故生不久便般涅槃。言上
流者是上行義。以流與行其義一故。謂欲界
歿往色界生。未即於中能證圓寂。要轉生
上方般涅槃。即此上流差別有二。由因及果
有差別故。因差別者。此於靜慮由有雜修
無雜修故。果差別者。色究竟天及有頂天為
極處故。謂若於靜慮有雜修者。能往色究
竟方般涅槃。即此復有三種差別。全超半超
遍歿異故。言全超者。謂在欲界於四靜慮
已具雜修。遇緣退失上三靜慮。以初靜慮愛
味為緣。命終上生梵眾天處。由於先世串
習勢力。復能雜修第四靜慮。從彼處歿生
色究竟。最初處歿生最後天。頓越中間是全
超義。言半超者。從彼漸次生下淨居乃至
中間能越一處生色究竟。超非全故名為
半超。聖必不生大梵天處。僻見處故。一導
師故。言遍歿者。從彼漸次於一切處皆遍
受生。最後方能生色究竟。一切處死故名遍
歿。無不還者於已生處受第二生。由彼於
生容求勝進。非等劣故。即由此故不還義
滿。必不還生曾生處故。尚不生本處。況有
生於下。應知此謂二上流中由有雜修靜
慮因故往色究竟般涅槃者。餘於靜慮無
雜修者。能往有頂方般涅槃。謂彼先無雜
修靜慮。由於諸定愛味為緣。此歿遍生色
界諸處。唯不能往五淨居天。色界命終於
三無色次第生已。後生有頂方般涅槃。二
上流中前是觀行後是止行。樂慧樂定有差
別故。二上流者於下地中得般涅槃見不
違理。而言此往色究竟天及有頂天為極
處者。由此過彼無行處故。如預流者極七
返生。此五名為行色界者。行無色者差別
有四。謂在欲界離色界貪從此命終生於
無色。此中差別唯有四種。由生般涅槃有
差別故。此并前五成六不還。復有不行
色無色界即住於此能般涅槃名現般涅
槃。并前六為七。於行色界五不還中復
有異門。顯其差別。頌曰。

「　行色界有九
　謂三各分三
　業惑根有殊
　故成三九別」


論曰。即行色界五種不還總立為三。各分
三種故成九種。何等為三。中生上流有差
別故。云何三種各分為三。且中般涅槃分
為三種。速非速經久得般涅槃。由三火星
喻所顯故。生般涅槃亦分三種。生有行等般
涅槃故。此皆生已得般涅槃。是故並應名
為生般。於上流中亦分三種。超半超等有
差別故。然諸三種一切皆由速非速經久得
般涅槃故。更互相望無雜亂失。如是三種
九種不還。由業惑根有差別故。有速非速
經久不同。且總成三。由造增長順起生後
業差別故。如其次第下中上品煩惱現行
有差別故。及上中下根差別故。此三一一如
其所應亦業惑根有差別故。各有三別故
成九種。謂初二三由惑根別各成三種。非
由業異。後三亦由順後受業有差別故。分
成三種。故說如是行色不還業惑根殊成
三九別。若爾何故諸契經中。佛唯說有七
善士趣。頌曰。

「　立七善士趣
　由上流無別
　善惡行不行
　有往無還故」


論曰。中生各三。上流為一。經依此立七善
士趣。有上流法故名上流。由此義同且立
為一。何獨依此立善士趣。不依所餘有學
聖者。趣是行義。所餘有學皆行善業無差
別故。唯此七種皆行善業不行惡業。餘則
不然。又唯七種行往上界不復還來。餘則
不爾。故獨依此立善士趣。若爾何故契經
中言。云何善士謂若成就有學正見。乃至廣
說。諸餘有學若就異門亦可說為有善士
性。以諸有學於五種惡皆獲得畢竟不作
律儀故。不善煩惱多已斷故。立善士趣不
就異門約唯行善不行惡故。唯託勝因
往上界故。諸在聖位曾經生者。亦有此等
差別相耶。不爾。云何。頌曰。

「　經欲界生聖
　不往餘界生
　此及往上生
　無練根并退」


論曰。若在聖位經欲界生必不往生色無
色界。由彼證得不還果已。定於現身般涅
槃故。若於色界經生聖者。容有上生無色
界義。如行色界極有頂者。然天帝釋作
如是言。曾聞有天名色究竟。我後退落當
生於彼。毘婆沙師作如是釋。彼由不了
對法相故。為令喜故。佛亦不遮。即此已經
欲界生者及已從此往上界生諸聖必無
練根并退。何緣不許經欲界生及上生聖者
有練根并退。以必無故。何緣必無。經生習
根極成熟故。及得殊勝所依止故。何緣有
學未離欲貪無中有中般涅槃者。以彼聖
道未淳熟故。未易能令現在前故。所有隨
眠非極劣故。毘婆沙者作如是釋。諸欲界
法極難越故。彼尚有餘多所作故。謂應進
斷不善無記二煩惱故。及應進得若二若
三沙門果故。并應總越三界法故。住中有
位無如是能。前說上流雜修靜慮為因
能往色究竟天。先應雜修何等靜慮。由何
等位知雜修成。復為何緣雜修靜慮。頌
曰。

「　先雜修第四
　成由一念雜
　為受生現樂
　及遮煩惱退」


論曰。諸欲雜修四靜慮者。必先雜修第四
靜慮。以彼等持最堪能故。諸樂行中彼最勝
故。如是雜修諸靜慮者。是阿羅漢或是不
還。彼必先入第四靜慮多念無漏相續現前。
從此引生多念有漏後復多念無漏現前。如
是旋還後後漸減。乃至最後二念無漏次引
二念有漏現前無間復生二念無漏。名雜
修定加行成滿。次後唯從一念無漏引起一
念有漏現前無間復生一念無漏。如是有漏
中間剎那前後剎那無漏雜故。名雜修定根
本圓成。前二剎那似無間道。第三剎那似解
脫道。如是雜修第四定已。乘此勢力隨其
所應亦能雜修下三靜慮。先於欲界人趣三
洲如是雜修諸靜慮已。後若退失生色界
中。亦能如前雜修靜慮。雜修靜慮為三種
緣。一為受生。二為現樂。三為遮止起煩
惱退。謂不還中諸利根者。為現法樂及生
淨居。諸鈍根者。亦為遮退。彼畏退故。如是
雜修令味相應等持遠故。諸阿羅漢若利根
者。為現法樂。若鈍根者。亦為遮防起煩惱
退。雜修靜慮為生淨居。何緣淨居處唯有
五。頌曰。

「　由雜修五品
　生有五淨居」


論曰。由雜熏修第四靜慮有五品故。淨居
唯五。何謂五品。謂下中上上勝上極品差別
故。此中初品三心現前便得成滿。謂初無漏
次起有漏後起無漏。第二品六。第三品九。
第四品十二。第五品十五。如是五品雜修靜
慮如其次第感五淨居。應知此中無漏勢
力熏修有漏令感淨居。有餘師言。由信等
五次第增上感五淨居。經說不還有名身
證。依何勝德立身證名。頌曰。

「　得滅定不還
　轉名為身證」


論曰。有滅定得名得滅定。即不還者若
於身中有滅定得轉名身證。謂不還者由
身證得似涅槃法故名身證。如何說彼但
名身證。以心無故。依身生故。理實應言。
彼從滅定起得先未得有識身寂靜。便作
是思。此滅盡定最為寂靜極似涅槃。如是
證得身之寂靜故名身證。由得及智現前
證得身寂靜故。契經說有十八有學。何緣
於中不說身證。依因無故。何謂依因。謂諸
無漏三學及果依彼差別立有學故。滅定
非學亦非學果。故不約成彼說有學差別。
不還差別麁相如是。若細分析數成多千。其
義云何。且如中般約根建立便成三種。下
中上根有差別故。約地建立則成四種。往
初定等有差別故。約種性建立則成六
種。退法種性等有差別故。約處建立成十
六種。梵眾天等處差別故。約地離染成三
十六。色界具縛乃至已離第四靜慮八品染
故。約處種性離染根建立總成二千五百
九十二。云何如是。且於一處種性有六。一
一種性約離染門差別成九。謂隨何地具縛
為初乃至已離八品為後。如是六九成五
十四。以十六處乘五十四成八百六十四。
以根乘之復成三倍故總成二千五百九
十二。諸離下地九品染者。即說名為上地
具縛。為成一一地離染數等故。如是乃至
上流亦爾。總計五種積數合成一萬二千九
百六十。已辯第三向果差別。次應建立第
四向果。頌曰。

「　上界修惑中
　斷初定一品
　至有頂八品
　皆阿羅漢向
　第九無間道
　名金剛喻定
　盡得俱盡智
　成無學應果」


論曰。即不還者進斷色界及無色界修所斷
惑。從斷初定一品為初。至斷有頂八品為
後。應知轉名阿羅漢向。即此所說阿羅漢
向中斷有頂惑第九無間道亦說名為金
剛喻定。一切隨眠皆能破故。先已破故。不破
一切實有能破一切功能。諸能斷惑無間
道中。此定相應最為勝故。金剛喻定說有
多種。謂斷有頂第九品惑無間道生。通依
九地故說此定智行緣別。未至地攝有五
十二。謂苦集類智緣有頂苦集各有四行
相應有八。滅道法智各有四行相應有
八。滅類智緣八地滅一一各有四行相應
合三十二。道類智緣八地道總有四行相應
有四。以治八地類智品道同類相因必總
緣故。如未至攝有五十二中四靜慮應知
亦爾。空處二十八。識處二十四。無所有處二
十。以依無色無有法智及緣下滅滅類智
故。然緣下地對治道者。以同品道互為因
故。有說。此定智行緣別。未至地攝有八十種。
謂道類智緣八地道亦各別有四行相。應
由此於前增二十八。如未至攝有八十種
中四靜慮應知亦爾。空處四十。識處三十
二。無所有處二十四。復有欲令金剛喻定
智行緣別。未至地攝總有一百六十四種。謂
滅類智緣八地滅有別有總各四行相。應
由此於初增百一十二。如未至攝百六十
四中四靜慮應知亦然。空處五十二。識處三
十六。無所有處二十四。若就種性根等分別。
更成多種。如理應思。此定既能斷有頂地
第九品惑。能引此惑盡得俱行盡智令起。
金剛喻定是斷惑中最後無間道所生。盡智
是斷惑中最後解脫道。由此解脫道與諸漏
盡得最初俱生故名盡智。如是盡智至已
生時便成無學阿羅漢果。已得無學應果
法故。為得別果所應修學此無有故得
無學名。即此唯應作他事故。諸有染者所
應供故。依此義立阿羅漢名。義准已成前
來所辯四向三果皆名有學。何緣前七得有
學名。為得漏盡常樂學故。學要有三。一增
上戒。二增上心。三增上慧。以戒定慧為三
自體。若爾異生應名有學。不爾。未如實見
知諦理故。彼容後時失正學故。由此善逝
再說學言。如契經中。佛告憺怕。學所應
學學所應學。我唯說此名有學者。為令了
知學正所學無有退失名有學者故。薄伽
梵重說學言。聖者住本性。如何名有學。學
意未滿故。如行者暫息。或學法得常隨逐
故。學法云何。謂有學者無漏有為法。無學法
云何。謂無學者無漏有為法。云何涅槃不
名為學。無學異生亦成就故此復何緣不名
無學。有學異生亦成就故。如是有學及無學
者。總成八聖補特伽羅。行向住果各有四
故。謂為證得預流果向乃至所證阿羅漢果
名雖有八事唯有五。謂住四果及初果向。
以後三果向不離前果故。此依漸次得果
者說。若倍離欲全離欲者住見道中名為
一來不還果向。非前果攝。如前所說。修道
二種。有漏無漏有差別故。由何等道離何
地染。頌曰。

「　有頂由無漏
　餘由二離染」


論曰。唯無漏道離有頂染。非有漏道。所以
者何。此上更無世俗道故。自地不能治自
地故。自地煩惱所隨增故。若彼煩惱於此
隨增。此必不能治彼煩惱。若此力能對治
於彼。則彼於此必不隨增故。自地道不治
自地。離餘八地通由二道。世出世道俱能
離故。既通由二離八地染。各有幾種離繫
得耶。頌曰。

「　聖二離八修
　各二離繫得」


論曰。諸有學聖用有漏道離下八地修斷
染時。能具引生二離繫得。用無漏道離彼
亦然。由二種道同所作故。有餘師釋。以無
漏道離彼染時。何緣證知亦生有漏離繫
得者。有捨無漏得煩惱不成故。謂有學聖
以無漏道離彼染時。若不引生同治有漏
離繫得者。則以聖道具離八地。後依靜慮
得轉根時。頓捨先來諸鈍聖道唯得靜慮
利果聖道。上惑離繫應皆不成。是則還應
成彼煩惱。此證非理。所以者何。彼聖設無
有漏斷得亦不成就上地煩惱。如分離有
頂得轉根時及異生上生不成惑故。謂如
分離有頂地染後依靜慮得轉根時。無漏
斷得既已頓捨。彼地離繫無有漏得。而彼地
惑亦不成就。又如異生生二定等。雖捨欲
界等煩惱斷得而不成就欲界等煩惱。此亦
應然。故不成證。既說聖者二離八修各能
引生二離繫得。義准。異生用有漏道唯能
引起有漏斷得。并諸聖者用無漏道離見
斷惑及有頂修唯能引生無漏斷得。由何地
道離何地染。頌曰。

「　無漏未至道
　能離一切地
　餘八離自上
　有漏離次下」


論曰。諸無漏道若未至攝。能離欲界乃至有
頂。靜慮中間及四靜慮三無色攝。隨其所應
各能離自及上地染。不離下離已故。諸有
漏道一切唯能離次下地。非自地等。自地煩
惱所隨增故。勢劣故。已離故。諸依近分離
下地染。如無間道皆近分攝諸解脫道亦近
分耶。不爾。云何。頌曰。

「　近分離下染
　初三後解脫
　根本或近分
　上地唯根本」


論曰。諸道所依近分有八。謂四靜慮無色下
邊。所離有九。謂欲八定。初三近分離下三
染。第九解脫現在前時。或入根本或即近
分。上五近分各離下染。第九解脫現在前時。
必入根本非即近分。近分根本等捨根故。
下三靜慮近分根本受根異故。有不能入。
轉入異受少艱難故。離下染時必欣上故。
若受無異必入根本。諸出世道無間解脫前
既已說。緣四諦境十六行相義准自成。世
道緣何作何行相。頌曰。

「　世無間解脫
　如次緣下上
　作麁苦障行
　及靜妙離三」


論曰。世俗無間及解脫道。如次能緣下地上
地為麁苦障及靜妙離。謂諸無間道緣自
次下地諸有漏法作麁苦等三行相中隨一
行相。若諸解脫道緣彼次上地諸有漏法
作靜妙等三行相中隨一行相。非寂靜故說
名為麁。由大劬勞方能越故。非美妙故。說
名為苦。由多麁重能違害故。非出離故。說
名為障。由此能礙越自地故。如獄厚壁能
障出離。靜妙離三翻此應釋。傍論已了。應
辯本義。盡智無間有何智生。頌曰。

「　不動盡智後
　必起無生智
　餘盡或正見
　此應果皆有」


論曰。不動種性諸阿羅漢。盡智無間起無生
智。非更有盡智無學正見生。除不動法餘
阿羅漢。盡智無間有盡智生。或即引生無學
正見。非無生智。後容退故。前不動種性無
正見生耶。有正見生而不說者。一切應果
皆有此故。謂不動法無生智後有無生智起。
或無學正見。前說四果是誰果耶。此四應
知是沙門果。何謂沙門性。此果體是何。果
位差別總有幾種。頌曰。

「　淨道沙門性
　有為無為果
　此有八十九
　解脫道及滅」


論曰。諸無漏道是沙門性。懷此道者名曰
沙門。以能勤勞息煩惱故。如契經說。以能
勤勞息除種種惡不善法。廣說乃至。故名沙
門。異生不能無異究竟趣涅槃故非真沙
門。有為無為是沙門果。契經說此差別有四。
理實就位有八十九。皆解脫道擇滅為性。
謂為永斷見所斷惑有八無間八解脫道。
及為永斷修所斷惑有八十一無間八十一
解脫道。諸無間道唯沙門性。諸解脫道亦是
沙門有為果體。是彼等流士用果故。一一擇
滅唯是沙門無為果體。是彼離繫士用果故。
如是合成八十九種。若爾世尊何不具說。
果雖有多而不說者。頌曰。

「　五因立四果
　捨曾得勝道
　集斷得八智
　頓修十六行」


論曰。若斷道位具足五因。佛於經中建立
為果。言五因者。一捨曾道。謂捨先得果
向道故。二得勝道。謂得果攝殊勝道故。三
總集斷。謂總一得得諸斷故。四得八智。謂
得四法四類智故。五能頓修十六行相。謂
能頓修無常等故。於四果位皆具五因。餘
位不然。故佛不說。若唯淨道是沙門性。有
漏道力所得二果。如何亦是沙門果攝。頌
曰。

「　世道所得斷
　聖所得雜故
　無漏得持故
　亦名沙門果」


論曰。以世俗道得二果時。此果非唯以世
俗道所得擇滅為斷果性。兼以見道所得
擇滅於中相雜總成一果。同一果道得所
得故。由此契經言。云何一來果。謂斷三結
薄貪瞋癡。云何不還果。謂斷五下結。又世俗
道所得擇滅。無漏斷得所任持故。由此力
所持退不命終故。亦得名為沙門果體。此
沙門性有異名耶。亦有。云何。頌曰。

「　所說沙門性
　亦名婆羅門
　亦名為梵輪
　真梵所轉故
　於中唯見道
　說名為法輪
　由速等似輪
　或具輻等故」


論曰。即前所說真沙門性。經亦說名婆羅
門性。以能遣除諸煩惱故。即此亦說名為
梵輪。是真梵王力所轉故。佛與無上梵德
相應。是故世尊獨應名梵。由契經說佛亦
名梵亦名寂靜亦名清涼。即於此中唯
依見道。世尊有處說名法輪。如世間輪有
速等相。見道似彼故名法輪。見道如何與
彼相似。由速行等似彼輪故。謂見諦道速
疾行故。有捨取故。降未伏故。鎮已伏故。
上下轉故。具此五相似世間輪。尊者妙音
作如是說。如世間輪有輻等相。八支聖道
似彼名輪。謂正見正思惟正勤正念似世輪
輻。正語正業正命似轂。正定似輞。故名法
輪。寧知法輪唯是見道。憍陳那等見道生時。
說名已轉正法輪故。云何三轉十二行相。
此苦聖諦。此應遍知。此已遍知。是名三轉。
即於如是一一轉時。別別發生眼智明覺。
說此名曰十二行相。如是三轉十二行相諦
諦皆有。然數等故。但說三轉十二行相。如
說二法七處善等。由此三轉如次顯示見
道修道無學道三。毘婆沙師所說如是。若
爾三轉十二行相非唯見道。如何可說唯
於見道立法輪名。是故唯應即此三轉十
二行相所有法門名為法輪可應正理。如
何三轉。三周轉故。如何具足十二行相。三周
循歷四聖諦故。謂此是苦此是集此是滅此
是道。此應遍知。此應永斷。此應作證。此應
修習。此已遍知。此已永斷。此已作證。此已
修習。云何名轉。由此法門往他相續令解
義故。或諸聖道皆是法輪。於所化生身中
轉故。於他相續見道生時。已至轉初故名
已轉。何沙門果依何界得。頌曰。

「　三依欲後三
　由上無見道
　無聞無緣下
　無厭及經故」


論曰。前三但依欲界身得。得阿羅漢依三
界身。前之二果未離欲故非依上得理且
可然。第三云何非依上得。由理教故。且理
云何。依上界身無見道故。非離見道已
離欲者可有超證不還果義。何緣上界必
無見道。且無色中無正聞故。又彼界中不
緣下故。色界異生著勝定樂。又無苦受不
生厭故。非無有厭能得見道。教復云何。
由經說故。經言。有五補特伽羅。此處通達
彼處究竟。所謂中般乃至上流。此通達言
唯目見道。是證圓寂初加行故。由此見道
上界定無。
《說一切有部俱舍論》卷第二十四



《阿毘達磨俱舍論》卷第二十五

尊者世親造
三藏法師玄奘奉　詔譯
分別賢聖品第六之四

如前所說。不動應果。初盡智後起無生智。
諸阿羅漢如預流等有差別不。亦有。云何。
頌曰。

「　阿羅漢有六
　謂退至不動
　前五信解生
　總名時解脫
　後不時解脫
　從前見至生」


論曰。於契經中說阿羅漢由種性異故有
六種。一者退法二者思法。三者護法。四安住
法。五堪達法。六不動法。於此六中前之五種
從先學位信解性生。即此總名時愛心解
脫。恒時愛護及心解脫故。亦說名為時解
脫者以要待時及解脫故。略初言故。如
言酥瓶。由此待時方能入定。謂待資具無
病處等勝緣合時方入定故。不動法性說名
為後。即此名為不動心解脫。以無退動及
心解脫故。亦說名為不時解脫。以不待時
及解脫故。謂三摩地隨欲現前不待勝緣
和合時故。或依暫時畢竟解脫。建立時解
脫不時解脫名。容有退墮時無退墮時故。
此從學位見至性生。如是所明六阿羅漢
所有種性。為是先有。為後方得。不定。云何。
頌曰。

「　有是先種性
　有後練根得」


論曰。退法種性必是先有。思法等五亦有後
得。謂有先來是思法性。有先退法性後練根
成思。乃至不動隨應當說。言退法者。謂
遇少緣便退所得。非思法等。言思法者。
謂懼退失恒思自害。言護法者。謂於所
得喜自防護。安住法者。離勝退緣雖不自
防亦能不退。離勝加行亦不增進。堪達法
者。彼性堪能好修練根速達不動。不動法
者。彼必無退。此六種性先學位中。初二闕
恒時及尊重加行。由根有異故有差別。第
三唯有恒時加行。第四唯有尊重加行。第五
具二而是鈍根。第六利根具二加行。退法種
性非必定退。乃至堪達非必能達。但約容
有建立此名。故六阿羅漢通三界皆有。若
執退者必定應退。乃至堪達必能達者。彼
執欲界具足有六。色無色界中唯安住不動。
彼無退失自害自防及修練根故唯有二。
如是六種阿羅漢中。誰從何退。為性為果。
頌曰。

「　四從種性退
　五從果非先」


論曰。不動種性必無退理。前之五種皆有
退義。於中後四有從性退。退法一種無退
性理。由此種性最居下故。五種皆有從果
退義。雖俱有退然並非先。謂諸無學先學
位中所住種性。彼從此性必無退理。學無
學道所成堅故。若諸有學先凡位中所住種
性。彼從此性亦無退理。世出世道所成堅
故。若住此位後修練根所得思等四種種
性。彼從此性容有退理。二先位中住思等
性必亦無退此所得果。唯先退法有退果
義。又亦無退先所得果。後所得果容有退
義。是故定無退預流果。由此應果退法有
三。一增進根。二退住學。三住自位而般涅
槃。思法有四。三如前說。更加一種退住退
性。餘三如次有五六七。應知後後一一增
故。思法等四退住學位時。還住退非餘。若
異此者得勝種性故。應是進非退。何緣定
無退先果者。以見所斷依無事故。謂有身
見依我處轉。見所斷惑此見為根。我體既無
名依無事。以無事故必無退理。若爾應說
此惑緣無。非此緣無諦為境故。然於諦
境不如實緣。諸煩惱中誰不如是。雖皆
如是而有差別。以修斷惑各有別事。即是
可意不可意等於所緣境此相非無。見所斷
惑計有我等。非諸諦境有我等相。以無事
故。與修斷別。謂於色等所緣境中我見妄
增。作者受者自在而轉。非實我性。邊執見等
隨此而生。故並說為依無事惑。若修所斷
貪瞋慢癡。色等境中唯起染著增背高舉不
了行轉故。並說為依有事惑。又見斷惑於
諦理中執我我所斷常見等。非諦中有少
我等事。見斷貪等緣此而生。是故皆名依
無事惑。修所斷惑於色等中謂好醜等。然色
等境非無少分好醜等別。是故可名依有
事惑。又見斷惑迷諦理起名依無事。修
所斷惑迷麁事生名依有事。諦理真實。揩
定可依。聖慧已證必無退理。事相浮偽無
定可依。斷迷彼惑。有失念退。或修斷惑非
審慮生。昧鈍性故。見所斷惑由審慮生。推
度性故。聖不審慮於麁事中失念或生。審
慮不爾。如於繩等率爾謂蛇。故修斷惑聖
有退起。非由率爾可起見惑。聖若審慮便
見諦理。故聖見斷定無退義。經部師說。從
阿羅漢亦無退義。彼說應理。云何知然。由
教理故。知何由教。經言。苾芻聖慧斷惑名
為實斷。又契經言。我說有學應不放逸。非
阿羅漢。雖有經言佛告慶喜。我說。利養等
亦障阿羅漢而不說退阿羅漢果。但說
退失現法樂住。經言不動心解脫身作證。
我定說無因緣從此退故。若謂有退。由
經說有時愛解脫。我亦許然。但應觀察彼
之所退。為應果性。為靜慮等。然彼根本靜
慮等持。要待時現前故名時解脫。彼為獲
得現法樂住數希現前故名為愛。有說。此
定是所愛味。諸阿羅漢果性解脫恒隨逐故
不應名時。更不欣求故不名愛若應果性
容有退者。如何世尊但說所證現法樂住有
可退理。由此證知。諸阿羅漢果性解脫必
是不動。然由利等擾亂過失有於所得現
法樂住退去自在。謂諸鈍根。若諸利根則
無退失。故於所得現法樂住有退無退故
名退不退法。如是思等如理應思。不退安
住不動何別。非練根得名為不退。練根所
得名為不動。此二所起殊勝等至。設遇退
緣亦無退理。安住法者。但於已住諸勝德
中能無退失。不能更引餘勝德生。設復引
生從彼可退。是不退等三種差別。然喬底迦
昔在學位。於時解脫極噉味故。又鈍根故
數數退失。深自厭責執刀自害。由於身命
無所戀惜。臨命終時得阿羅漢便般涅槃。
故喬底迦亦非退失阿羅漢果。又增十經作
如是說。一法應起。謂時愛心解脫。一法應
證。謂不動心解脫。若應果性名為時愛心解
脫者。何故於此增十經中再說應果。又曾
無處說阿羅漢果名為應起。但說名應證。
又說鈍根所攝應果名為應起。為顯何義。
若為顯彼能起現前則餘利根最應能起。
若為顯彼應起現前亦餘利根最所應起。
故時解脫非應果性。若爾何故說時解脫應
果。謂有應果根性鈍故要待時故定方現
前。若與彼相違名不時解脫。阿毘達磨亦
作是言。欲貪隨眠由三處起。一欲貪隨眠
未斷遍知故。二順彼經法正現在前故。三
於彼正起非理作意故。若謂彼據具因
生說。復有何法因不具生。是名由教。如
何由理。若阿羅漢有令煩惱畢竟不起治
道已生。是則不應退起煩惱。若阿羅漢此
道未生。未能永拔煩惱種故應非漏盡。
若非漏盡寧說為應。是名由理。若爾應
釋炭喻契經。如說。多聞諸聖弟子若行若住
有處有時失念故生惡不善覺。此經唯說
阿羅漢果。由此經言彼聖弟子心於長夜
隨順遠離廣說乃至臨入涅槃。餘契經中。
有即說此順遠離等名應果力。又此經說。
彼於一切順漏已能永吐已得清涼。由此
定知。是阿羅漢。實後所說是阿羅漢。然彼乃
至於行住時未善通達容有此事。謂有學
者於行住時由失念故容起煩惱。後成
無學則無起義。前依學位故說無失。毘婆
沙師定作是說。阿羅漢果亦有退義。唯阿羅
漢種性有六。為餘亦有六種性耶。設有皆
能修練根不。頌曰。

「　學異生亦六
　練根非見道」


論曰。有學異生種性亦六。六種應果彼為先
故。然見道位必無練根。此位無容起加行
故。唯於信解異生位中。能修練根如無學
位。如契經說。我說由斯所證四種增上心
所現法樂住隨一有退。所得不動心解脫身
作證。我決定說無因緣從此退。如何不動
法退現法樂住。頌曰。

「　應知退有三
　已未得受用
　佛唯有最後
　利中後鈍三」


論曰。應知諸退總有三種。一已得退。謂退
已得殊勝功德。二未得退。謂未能得殊勝
功德。三受用退。謂諸已得殊勝功德不現在
前。於此三中世尊唯有一受用退。以具眾
德無容一時頓現前故。餘不動法具有受
用及未得退。亦於勝己殊勝功德猶未得
故。餘五種性容具有三。亦容退失已得德
故。約受用退說不動法退現法樂無相違
過。無退論者作如是說。諸無漏解脫皆名
不動。然別立第六不動法者。如前釋通。不
應為難。諸阿羅漢既許退果。為更生不。
諸住果時所不作事退時作不。不爾。何緣。
頌曰。

「　一切從果退
　必得不命終
　住果所不為
　慚增故不作」


論曰。無從果退中間命終。退已須臾必還
得故。如契經說。苾芻當知。如是多聞諸
聖弟子退失正念。速復還能令所退起盡
沒滅離。若謂不然。修梵行果應非安隱
可委信處。又住果位所不應為違果事業
由慚增故於暫退時亦必不造。譬如壯士
雖蹶不仆。如上所言。有練根得無學有
學。正練根時各幾無間幾解脫道。何性攝。何
所依。頌曰。

「　練根無學位
　九無間解脫
　久習故學一
　無漏依人三
　無學依九地
　有學但依六
　捨果勝果道
　唯得果道故」


論曰。求勝種性修練根者。無學位中轉一
一性各九無間九解脫道。如得應果。所以
者何。彼鈍根性由久串習非少功力可能
令轉。學無學道所成堅故。有學位中轉一一
性各一無間一解脫道。如得初果。上相違
故。彼加行道諸位各一。如是無間及解脫道
一切唯是無漏性攝。聖者必無用有漏道而
轉根理。非增上故。依謂身地。此所依身唯
人三洲。餘無退故。此所依地無學通九。謂
未至中間四定三無色。有學唯六。謂除後
三。所以者何。夫轉根者。容有捨果及勝果
道。所得唯果非向道故。無有學果無色地
攝。故學練根但依六地。諸無學位補特伽羅。
總有幾種。由何差別。頌曰。

「　七聲聞二佛
　差別由九根」


論曰。居無學位聖者有九。謂七聲聞及二
覺者。退法等五不動分二。後先別故名七聲
聞。獨覺大覺名二覺者。由下下等九品根
異令無學聖成九差別。學無學位有七聖
者。一切聖者皆此中攝。一隨信行。二隨法行。
三信解。四見至。五身證。六慧解脫。七俱解
脫。依何立七。事別有幾。頌曰。

「　加行根滅定
　解脫故成七
　此事別唯六
　三道各二故」


論曰。依加行異立初二種。謂依先時隨他
及法於所求義修加行故。立隨信行隨法
行名。依根不同立次二種。謂依鈍利信慧
根增如次名為信解見至。依得滅定立身
證名。由身證得滅盡定故。依解脫異立後
二種。謂依唯慧離煩惱障者立慧解脫。依
兼得定離解脫障者立俱解脫。此名雖七
事別唯六。謂見道中有二聖者。一隨信行。二
隨法行。此至修道別立二名。一信解。二見
至。此至無學復立二名。謂時解脫不時解
脫。應知此中一隨信行根故成三。謂下中
上。性故成五。謂退法等。道故成十五。謂八
忍七智。離染故成七十三。謂具縛離八地
染。依身故成九。謂三洲欲天。若根性道離染
依身相乘合成一億四萬七千八百二十五
種。隨法行等如理應思。何等名俱及慧解
脫。頌曰。

「　俱由得滅定
　餘名慧解脫」


論曰。諸阿羅漢得滅定者名俱解脫。由慧
定力解脫煩惱解脫障故。所餘未得滅盡
定者名慧解脫。但由慧力於煩惱障得
解脫故。如世尊說。五煩惱斷不可牽引未
名滿學。學無學位各由幾因於等位中獨
稱為滿。頌曰。

「　有學名為滿
　由根果定三
　無學得滿名
　但由根定二」


論曰。學於學位獨得滿名。具由三因。謂根
果定。有有學者但由根故亦得滿名。謂諸
見至未離欲染。有有學者但由果故亦得
滿名。謂信解不還未得滅盡定。有有學者
由根果故亦得滿名。謂見至不還未得滅
盡定。有有學者由果定故亦得滿名。謂諸
信解得滅盡定。有有學者具由三故獨得
滿名。謂諸見至得滅盡定。無有學者但由
定故及根定故亦得滿名。諸無學者於無
學位由根定二獨得滿名。無學位中無非
果滿故無由果亦立滿名。有但由根亦名
為滿。謂不時解脫未得滅盡定。有但由定
亦名為滿。謂時解脫得滅盡定。有具由二
獨名為滿。謂不時解脫已得滅盡定。廣說
諸道差別無量。謂世出世見修道等。略說幾
道能遍攝耶。頌曰。

「　應知一切道
　略說唯有四
　謂加行無間
　解脫勝進道」


論曰。加行道者。謂從此後無間道生。無間道
者。謂此能斷所應斷障。解脫道者。謂已解
脫所應斷障最初所生。勝進道者。謂三餘
道。道義云何。謂涅槃路。乘此能往涅槃城
故。或復道者。謂求所依。依此尋求涅槃果
故。解脫勝進如何名道。與道類同。轉上品
故。或前前力至後後故。或能趣入無餘依
故。道於餘處立通行名。以能通達趣涅槃
故。此有幾種。依何建立。頌曰。

「　通行有四種
　樂依本靜慮
　苦依所餘地
　遲速鈍利根」


論曰。經說通行總有四種。一苦遲通行。二
苦速通行。三樂遲通行。四樂速通行。道依根
本四靜慮生名樂通行。以攝受支止觀平
等任運轉故。道依無色未至中間名苦通
行。以不攝支止觀不等艱辛轉故。謂無色
定觀減止增。未至中間觀增止減。即此樂苦
二通行中。鈍根名遲。利根名速。二行於境
通達稽遲故名遲通。翻此名速。或遲鈍者
所起通行名遲通行。速此相違。道亦名為
菩提分法。此有幾種。名義云何。頌曰。

「　覺分三十七
　謂四念住等
　覺謂盡無生
　順此故名分」


論曰。經說覺分有三十七。謂四念住．四
正斷．四神足．五根．五力．七等覺支．
八聖道支。盡無生智說名為覺。隨覺者別
立三菩提。一聲聞菩提。二獨覺菩提。三無上
菩提。無明睡眠皆永斷故。及如實知已作已
事不復作故。此二名覺。三十七法順趣菩
提。是故皆名菩提分法。此三十七體各別耶。
不爾。云何。頌曰。

「　此實事唯十
　謂慧勤定信
　念喜捨輕安
　及戒尋為體」


論曰。此覺分名雖三十七。實事唯十。即慧勤
等。謂四念住慧根慧力擇法覺支正見以慧
為體。四正斷精進根精進力精進覺支正精
進以勤為體。四神足定根定力定覺支正定
以定為體。信根信力以信為體。念根念力
念覺支正念以念為體。喜覺支以喜為體。
捨覺支以行捨為體。輕安覺支以輕安為
體。正語正業正命以戒為體。正思惟以尋
為體。如是覺分實事唯十。即是信等五根力
上。更加喜捨輕安戒尋。毘婆沙師說。有十
一。身業語業不相雜故。戒分為二。餘九同
前。念住等三名無別屬。如何獨說為慧勤
定。頌曰。

「　四念住正斷
　神足隨增上
　說為慧勤定
　實諸加行善」


論曰。四念住等三品善法體。實遍攝諸加行
善。然隨同品增上善根。如次說為慧勤及
定。何緣於慧立念住名。毘婆沙師作如是
說。慧由念力持令住故。理實由慧令念住
境。如實見者能明記故。如念住中已廣成
立。何故說勤名為正斷。於正修習斷修位
中此勤力能斷懈怠故。或名正勝。於正持
策身語意中此最勝故。何緣於定立神足
名。諸靈妙德所依止故。有餘師說。神即是
定。足謂欲等。彼應覺分事有十三。增欲
心故。又違經說。如契經言。吾今為汝說神
足等。神謂受用種種神境分一為多。乃至
廣說。足謂欲等四三摩地。此中佛說定果
名神。欲等所生等持名足。何緣信等先說
為根。後名為力。由此五法依下上品分先
後故。又依可屈伏不可屈伏故。信等何
緣次第如是。謂於因果先起信心為果修
因。次起精進由精進故念住所緣。由念
力持心便得定。心得定故能如實知。是故
信等如是次第。當言何位何覺分增。頌曰。

「　初業順決擇
　及修見道位
　念住等七品
　應知次第增」


論曰。初業位中能審照了身等四境。慧用勝
故說念住增。煖法位中能證異品殊勝功德。
用勤勝故說正斷增。頂法位中能持勝善趣
無退德。定用勝故說神足增。忍法位中必不
退墮善根堅固。得增上義故說根增。第一
位中非惑世法所能屈伏。得無屈義故說
力增。修道位中近菩提位。助覺勝故說覺
支增。見道位中速疾而轉。通行勝故說道支
增。然契經中隨數增說先七後八。非修次
第。八中正見是道亦道支。餘是道支而非道。
七中擇法是覺亦覺支。餘是覺支而非覺。毘
婆沙師所說如是。有餘。於此不破契經所
說次第立念住等。謂修行者將修行時。於
多境中其心馳散。先修念住制伏其心故。
契經言。此四念住能於境界繫縛其心。及
正遣除耽嗜依念。是故念住說在最初。由
此勢力勤遂增長。為成四事正策持心。是
故正斷說為第二。由精進故無憂悔心。便
有堪能修治勝定。是故神足說在第三。勝
定為依便令信等與出世法為增上緣。由
此五根說為第四。根義既立。能正伏除所
治現行牽生聖法。由此五力說為第五。於
見道位建立覺支。如實覺知四聖諦故。通
於二位建立道支。俱通直往涅槃城故。如
契經說。於八道支修圓滿者於四念住至
七覺支亦修圓滿。又契經說。苾芻當知。宣
如實言者喻說四聖諦。令依本路速行出
者喻令修習八聖道支。故知八道支通依
二位說。隨增位說次第既然。理實應言。此
三十七幾通有漏幾無漏耶。頌曰。

「　七覺八道支
　一向是無漏
　三四五根力
　皆通於二種」


論曰。此中七覺八聖道支唯是無漏。唯於修
道見道位中方建立故。世間亦有正見等法。
而彼不得聖道支名。所餘皆通有漏無漏。
此三十七何地有幾。頌曰。

「　初靜慮一切
　未至除喜根
　二靜慮除尋
　三四中除二
　前三無色地
　除戒前二種
　於欲界有頂
　除覺及道支」


論曰。初靜慮中具三十七。於未至地除喜
覺支。近分地中勵力轉故。於下地法猶疑
慮故。第二靜慮除正思惟。彼靜慮中已無尋
故。由此二地各三十六。第三第四靜慮中間
雙除喜尋各三十五。前三無色除戒三支
并除喜尋各三十二。欲界有頂除覺道支
各二十二。無無漏故。覺分轉時必得證淨。
此有幾種。依何位得實體是何法有漏無
漏耶。頌曰。

「　證淨有四種
　謂佛法僧戒
　見三得法戒
　見道兼佛僧
　法謂三諦全
　菩薩獨覺道
　信戒二為體
　四皆唯無漏」


論曰。經說證淨總有四種。一於佛證淨。二
於法證淨。三於僧證淨。四聖戒證淨。且見
道位見三諦時。一一唯得法戒證淨。見道
諦位兼得佛僧。謂於爾時兼於成佛諸無
學法。成聲聞僧學無學法亦得證淨。兼言
為顯見道諦時亦得於法及戒證淨。然所
信法略有二種。一別。二總。總通四諦。別唯
三諦全菩薩獨覺道。故見四諦時皆得法證
淨。聖所愛戒與現觀俱。故一切時無不亦
得。由所信別故名有四。應知實事唯有二
種。謂於佛等三種證淨以信為體。聖戒證
淨以戒為體故唯有二。如是四種唯是無
漏。以有漏法非證淨故。為依何義立證
淨名。如實覺知四聖諦理故名為證。所
信三寶及妙尸羅皆名為淨。離不信垢破
戒垢故。由證得淨立證淨名。如出觀時現
起次第故說觀內次第如是。如何出時現
起次第。謂出觀位先信世尊是正等覺。次於
正法毘奈耶中信是善說。後信聖位是妙
行者。正信三寶猶如良醫及如良藥看病
者故。由心淨故發淨尸羅。是故尸羅說
為第四。要具淨信此乃現前。如遇三緣
病方除故。或此四種。猶如導師道路商侶及
所乘乘。經言。學位成就八支。無學位中具
成就十。何緣不說有學位中有正解脫及
有正智。正脫正智其體是何。頌曰。

「　學有餘縛故
　無正脫智支
　解脫為無為
　謂勝解惑滅
　有為無學支
　即二解脫蘊
　正智如覺說
　謂盡無生智」


論曰。有學位中尚有餘縛未解脫故無解
脫支。非離少縛可名脫者。非無解脫體
可立解脫智。無學已脫諸煩惱縛。復能起
二了解脫智。由二顯了可立二支。有學不
然。故唯成八。解脫體有二。謂有為無為。有
為解脫謂無學勝解。無為解脫謂一切惑滅。
有為解脫名無學支。以立支名依有為故
支攝。解脫復有二種。即餘經言心慧解脫。應
知此二即解脫蘊。若爾不應契經中說。云
何解脫清淨最勝。謂心從貪離染解脫。及從
瞋癡離染解脫。於解脫蘊未滿為滿已滿
為攝修欲勤等。故解脫蘊非唯勝解。若爾是
何。有餘師說。由真智力遣貪瞋癡。即心離
垢名解脫蘊。如是已說正解脫體。正智體
者如前覺說。謂即前說盡無生智。心於何
世正得解脫而言無學心解脫耶。頌曰。

「　無學心生時
　正從障解脫」


論曰。如本論說。初無學心未來生時從障解
脫。何謂為障。謂煩惱得。由彼能遮此心生
故。金剛喻定正滅位中彼得正斷。初無學心
於正生位正得解脫。金剛喻定已滅位中彼
得已斷。初無學心於已生位名已解脫。未
生無學及世俗心當於爾時亦名解脫。然
今且說決定生者。以於爾時行身世故。諸
世俗心從何解脫。亦即從彼遮心生障未
解脫位此豈不生。雖有已生不似今者。
彼何所似。與惑得俱。此後若生無俱惑得。
道於何位令生障斷。頌曰。

「　道唯正滅位
　能令彼障斷」


論曰。正滅位言顯居現在。正生言顯未來
世故。道能斷障唯正滅時。餘位定無斷障
用故。非如解脫通未生者。以生未生離障
同故。經說三界謂斷離滅。以何為體。差別
云何。頌曰。

「　無為說三界
　離界唯離貪
　斷界斷餘結
　滅界滅彼事」


論曰。斷等三界。即分前說無為解脫以為
自體。言離界者。謂但離貪。言斷界者。謂
斷餘結。言滅界者。謂滅所餘貪等隨眠所
隨增事故。經說三界即無為解脫。若事能厭
必能離耶。不爾。云何。頌曰。

「　厭緣苦集慧
　離緣四能斷
　相對互廣陿
　故應成四句」


論曰。唯緣苦集所起忍智說名為厭。餘則
不然。四諦境中所起忍智。能斷惑者皆得
離名。廣狹有殊故成四句。有厭非離。謂緣
苦集不令惑斷所有忍智。緣厭境故。非
離染故。有離非厭。謂緣滅道能令惑斷
所有忍智。緣欣境故。能離染故。有厭亦離。
謂緣苦集能令惑斷所有忍智。有非厭離。
謂緣滅道不令惑斷所有忍智。應知此中
先離欲染後見諦者所有法忍及諸智中加
行解脫勝進道攝不令惑斷。惑已斷故。非
斷治故。
《說一切有部俱舍論》卷第二十五



《阿毘達磨俱舍論》卷第二十六

尊者世親造
三藏法師玄奘奉　詔譯

* 分別智品第七之一

前品初說諸忍諸智。於後復說正見正智。
為有忍非智耶。為有智非見耶。頌曰。

「　聖慧忍非智
　盡無生非見
　餘二有漏慧
　皆智六見性」


論曰。慧有二種。有漏無漏。唯無漏慧立以
聖名。此聖慧中八忍非智性。自所斷疑未已
斷故。可見性攝。推度性故。盡與無生二智。
非見性。已息求心不推度故。所餘皆通智
見二性。已斷自疑推度性故。諸有漏慧皆智
性攝。於中唯六亦是見性。謂五染污見世正
見為六。如是所說聖有漏慧皆擇法故並慧
性攝。智有幾種。相別云何。頌曰。

「　智十總有二
　有漏無漏別
　有漏稱世俗
　無漏名法類
　世俗遍為境
　法智及類智
　如次欲上界
　苦等諦為境」


論曰。智有十種攝一切智。一世俗智。二法
智。三類智。四苦智。五集智。六滅智。七道智。
八他心智。九盡智。十無生智。如是十智總唯
二種。有漏無漏性差別故。如是二智相別有
三。謂世俗智法智類智。前有漏智總名世
俗。多取瓶等世俗境故。後無漏智分法類
別。三中世俗遍以一切有為無為為所緣
境。法類二種如其次第以欲上界四諦為
境。即於如是二種智中。頌曰。

「　法類由境別
　立苦等四名
　皆通盡無生
　初唯苦集類」


論曰。法智類智由境差別分為苦集滅道
四智。如是六智若無學攝。非見性者名盡
無生。此二初生唯苦集類。以緣苦集六種
行相觀有頂蘊為境界故。金剛喻定境同
此耶。緣苦集因。緣滅道異。於前所說九
種智中頌曰。

「　法類道世俗
　有成他心智
　於勝地根位
　去來世不知
　法類不相知
　聲聞麟喻佛
　如次知見道
　二三念一切」


論曰。有法類道及世俗智成他心智。餘則
不然。此智於境有決定相。謂不知勝及去
來心。勝心有三。謂地根位。地謂下地智不
知上地心。根謂信解時解脫根智不知見
至不時解脫心。位謂不還聲聞應果獨覺大
覺。前前位智不知後後勝位者心。此智不
知去來心者。唯以現在他相續中能緣心
等為境界故。又法類品不互相知。謂法智
攝諸他心智不知類品。類智所攝諸他心智
不知法品。由法類智以欲上界全分對治
為所緣故。此他心智見道中無。總觀諦理
極速轉故。然皆容作此智所緣。若諸有情
將入見道。聲聞獨覺預修加行。為欲知彼
見道位心。彼諸有情入見道位。聲聞法分加
行若滿知彼見道初二念心。若為更知類
分心故別修加行。至加行滿彼已度至第
十六心。雖知此心非知見道。麟喻法分加
行若滿知彼見道初二念心。若為更知類
分心故。別修加行。至加行滿知彼第八集
類智心。以此但由下加行故。有說。知初二
及第十五心。世尊欲知不由加行。於彼見
道一切能知。盡無生智二相何別。頌曰。

「　智於四聖諦
　知我已知等
　不應更知等
　如次盡無生」


論曰。如本論說。云何盡智。謂無學位若正自
知我已知苦。我已斷集。我已證滅。我已
修道。由此所有智見明覺解慧光觀是名
盡智。云何無生智。謂正自知我已知苦不
應更知。廣說乃至。我已修道不應更修。由
此所有廣說乃至。是名無生智。如何無漏
智。可作如是知。迦濕彌羅諸論師說。從二
智出後得智中作如是知故無有失。由
此後得二智別故。表前觀中二智差別。有
說。無漏智亦作如是知。然說見言乘言便
故。或於諦理現照轉故。由此本論亦作是
言。且諸智亦是見。如是十智相攝云何。
謂世俗智攝一全一少分。法類智各攝一全
七少分。苦集滅智各攝一全四少分。道智攝
一全五少分。他心智攝一全四少分。盡無
生智各攝一全六少分。何緣二智建立為十。
頌曰。

「　由自性對治
　行相行相境
　加行辦因圓
　故建立十智」


論曰。由七緣故立二為十。一自性故立世
俗智。非勝義智為自性故。二對治故立法
類智。全能對治欲上界故。三行相故立苦
集智。此二智境體無別故。四行相境故立滅
道智。此二行相境俱有別故。五加行故立他
心智。非此不知他心所法。本修加行為
知他心。雖成滿時亦知心所。而約加行故
立他心智名。六事辦故建立盡智。事辦身中
最初生故。七因圓故立無生智。一切聖道
為因生故。如上所言。法智類智。全能對治
欲上界法。為有少分治上欲耶。頌曰。

「　緣滅道法智
　於修道位中
　兼治上修斷
　類無能治欲」


論曰。修道所攝滅道法智。兼能對治上界修
斷。欲之滅道勝上界故。已除自怨能兼他
故。由此類智無能治欲。於此十智中誰有
何行相。頌曰。

「　法智及類智
　行相俱十六
　世俗此及餘
　四諦智各四
　他心智無漏
　唯四謂緣道
　有漏自相緣
　俱但緣一事
　盡無生十四
　謂離空非我」


論曰。法智類智。一一具有非常苦等十六行
相。十六行相後當廣釋。世智有此及更有
餘能緣一切法自共相等故。苦等四智。一
一各有緣自諦境四種行相。他心智中。若無
漏者唯有緣道四種行相。由此即是道智
攝故。若有漏者取自所緣心心所法自相
境故。如境自相行相亦爾。故此非前十六
所攝。如是二種於一切時一念但緣一事
為境。謂緣心時不緣心所。緣受等時不
緣想等。若爾何故薄伽梵說如實了知有
貪心等。非俱時取貪等及心。如不俱時取
衣及垢。有貪心者。二義有貪。一貪相應。二
貪所繫。貪相應心具由二義。餘有漏心唯貪
所繫。有說。經言有貪心者。唯說第一貪相
應心。離貪心者。謂治貪心。若貪不相應名
離貪心者。餘惑相應者應得離貪名。若爾
有心非貪對治不染污性。應許此心非有
貪心離貪心等。是故應許餘師所說。為貪
所繫名有貪心。乃至有癡離癡亦爾。毘婆沙
師作如是說。聚心者謂善心。此於所緣不
馳散故。散心者謂染心。此與散動相應起
故。西方諸師作如是說。眠相應者名為聚
心。餘染污心說名為散。此不應理。諸染污
心若與眠相應。應通聚散故。又應違害本
論所言。如實知聚心。具足有四智。謂法智
類智世俗智道智。沈心者謂染心。此與懈怠
相應起故。策心者謂善心。此與正勤相應
起故。小心者謂染心。少淨品者所好習故。
大心者謂善心。多淨品者所好習故。或由
根價眷屬隨轉力用少多故名小大。染心根
少。極二相應故。善心根多。恒三相應故。染心
價少。非功用成故。善心價多。大資糧成故。
染心眷屬少。無未來修故。善心眷屬多。有
未來修故。染心隨轉少。唯三蘊故。善心隨轉
多。通四蘊故。染心力用少。所斷善根必還
續故。善心力用多。忍必永斷諸隨眠故。由
此染善得小大名。掉心者謂染心。掉舉相
應故。不掉心者謂善心。能治彼故。不靜靜心
應知亦爾。不定心者謂染心。散動相應故。
定心者謂善心。能治彼故。不修心者謂染
心。得修習修俱不攝故。修心者謂善心。容
有二修故。不解脫心者謂染心。自性相續
不解脫故。解脫心者謂善心。自性相續容
解脫故。如是所釋不順契經。亦不能辯諸
句別義。如何此釋不順契經。經言。此心云
何內聚。謂心若與惛眠俱行。或內相應有
止無觀。云何外散。謂心遊涉五妙欲境隨
散隨流。或內相應有觀無止。豈不前說。染
心眠俱便有一心通聚散過。雖說非理。不
許眠俱諸染污心是散心故。豈不又說本
論相違。寧違論文勿違經說。如何不辯諸
句別義。謂依此釋不能辯了散等聚等八
異相故。依我所釋非不能辯此契經中八
句別義。謂雖散等同是染心。而為顯其過
失差別。及雖聚等同是善心。而為顯其功
德差別。故依八義別立八名。既不能通所
違經說。所辯句義理亦不成。又若沈心即
掉心者。經不應說若於爾時心沈。恐沈
修安定捨三覺支者名非時修。若於爾時
心掉。恐掉修擇進喜名非時修。豈修覺支
有散別理。此據作意欲修名修。非現前
修故無有失。豈不我說亦不違經。雖諸
染心皆名沈掉懈怠增者經說沈心。掉舉
增者經說掉心。據恒相應我說體一。隨自
意語誰復能遮。然實此經意不如是。前說。
一切貪所繫心。皆名有貪心。貪繫是何義。若
貪得隨故。有學無漏心應名有貪。貪得隨故。
若貪所緣故。無學有漏心應名有貪。貪所
緣故。若不許彼為貪所緣。云何彼心可成
有漏。若謂由為共相惑緣應名有癡。癡所
緣故。然他心智不緣貪得。亦不可說緣緣
心貪。寧知他心是有貪等。故非貪繫名有
貪心。若爾云何。今詳經意貪相應故名有
貪心。貪不相應名離貪等。若爾何故餘契
經言。離貪瞋癡心不還墮三有。依離得
說故無有過。豈不於前已破此說。餘惑相
應者。應得離貪名。彼亦與貪不相應故。若
依此意。許亦無違。然不說為離貪心者。彼
屬有瞋有癡等故。且止傍論應述本宗。此
所明他心智。為亦能取他心所緣。及亦取
他心能緣行相不。俱不能取。知彼心時。不
觀彼所緣能緣行相故。謂但知彼有染等
心。不知彼心所染色等。亦不知彼能緣行
相。不爾他心智應亦緣色等。又亦應有能
自緣失。諸他心智有決定相。謂唯能取欲色
界繫及非所繫。他相續中現在同類心心所
法。一實自相為所緣境。空無相不相應。盡
無生所不攝。不在見道無間道中。餘所不
遮如應容有。盡無生智除空非我。各具有
餘十四行相。由此二智雖勝義攝而涉於
世俗欲離空非我。謂由彼力於出觀時
作如是言。我生已盡梵行已立。所作已辦不
受後有。為有無漏越此十六更是所餘行
相攝不。頌曰。

「　淨無越十六
　餘說有論故」


論曰。迦濕彌羅國諸論師言。無無漏行相越
此十六。外國師說。更有所餘無漏行相越於
十六。云何知然。由本論故。如本論說。頗有
不繫心能了別欲界繫法耶。曰能了別。謂
非常故苦故空故非我故因故集故生故緣故。
有是處有是事。如理所引了別。若謂彼文
不為顯示不繫心了別欲界繫法時。除前
所明八行相外別有有是處有是事行相。
但為顯示作八行相。斯有是處斯有是事。
此釋不然。餘不說故。謂若彼論依此意說。
應於餘處亦說此言。然彼餘文但作是說。
頗有見斷心能了別欲界繫法耶。曰能了
別。謂我故我所故。斷故常故。無因故無作故
損減故。尊故勝故上故。第一故能清淨故。
能解脫故。能出離故。惑故疑故猶豫故。貪故
瞋故慢故癡故。不如理所引了別。此等亦應
說有是處等言。既無此言故釋非理。十
六行相實事有幾。何謂行相。能行所行。頌
曰。

「　行相實十六
　此體唯是慧
　能行有所緣
　所行諸有法」


論曰。有餘師說。十六行相名雖十六實事唯
七。謂緣苦諦名實俱四。緣餘三諦名四實
一。如是說者實亦十六。謂苦聖諦有四相。一
非常二苦三空四非我。待緣故非常。逼迫性
故苦。違我所見故空。違我見故非我。集聖
諦有四相。一因二集三生四緣。如種理故
因。等現理故集。相續理故生。成辦理故緣。譬
如泥團輪繩水等眾緣和合成辦瓶等。滅
聖諦有四相。一滅二靜三妙四離。諸蘊盡故
滅。三火息故靜。無眾患故妙。脫眾災故離。
道聖諦有四相。一道二如三行四出。通行義
故道。契正理故如。正趣向故行。能永超故
出。又非究竟故非常。如荷重擔故苦。內
離士夫故空。不自在故非我。牽引義故因。
出現義故集。滋產義故生。為依義故緣。不
續相續斷故滅。離三有為相故靜。勝義善故
妙。極安隱故離。治邪道故道。治不如故如。
趣入涅槃宮故行。棄捨一切有故出。如是
古釋既非一門故隨所樂更為別釋。生滅
故非常。違聖心故苦。於此無我故空。自非
我故非我。因集生緣如經所釋。謂五取蘊以
欲為根。以欲為集。以欲為類。以欲為生。
唯此生聲應在後說。與論為異。此四體相
差別云何。由隨位別四欲有異。一執現總
我起總自體欲。二執當總我起總後有欲。
三執當別我起別後有欲。四執續生我起
續生時欲。或執造業我起造業時欲。第一
於苦是初因故說名為因。如種子於果第
二於苦等招集故說名為集。如芽等於果。
第三於苦為別緣故說名為緣。如田等於
果。謂由田水糞等力故令果味勢熟德別
生。第四於苦能近生故說名為生。如華蘂
於果。或如契經說。有二五二四愛行為四
種欲。執現總我有五種異。一執我現決定
有。二執我現如是有。三執我現變異有。四
執我現有。五執我現無。執當總我亦有五
異。一執我當決定有。二執我當如是有。三
執我當變異有。四執我當有。五執我當無。
執當別我有四種異。一執我當別有。二執
我當決定別有。三執我當如是別有。四執
我當變異別有。執續生我等亦有四種異。
一執我亦當有。二執我亦當決定有。三執我
亦當如是有。四執我亦當變異有。流轉斷故
滅。眾苦息故靜。如說苾芻諸行皆苦。唯有
涅槃最為寂靜。更無上故妙。不退轉故離。
如正道故道。如實轉故如。定能趣故行。如
說此道能至清淨餘見必無至清淨理。永
離有故出。又為治常樂我所我見故修非
常苦空非我行相。為治無因一因變因知先
因見故修因集生緣行相。為治解脫是無
見故修滅行相。為治解脫是苦見故修
靜行相。為治靜慮及等至樂是妙見故修
妙行相。為治解脫是數退墮非永見故修
離行相。為治無道邪道餘道退道見故修
道如行出行相。如是行相以慧為體。若爾慧
應非有行相。以慧與慧不相應故。由此
應言諸心心所取境類別皆名行相。慧及
諸餘心心所法有所緣故皆是能行。一切有
法皆是所行。由此三門體有寬陿慧通行
相能行所行。餘心心所唯能所行。諸餘有法
唯是所行。已辨十智行相差別。當辨性
攝依他依身。頌曰。

「　性俗三九善
　依地俗一切
　他心智唯四
　法六餘十九
　現起所依身
　他心依欲色
　法智但依欲
　餘八通三界」


論曰。如是十智三性攝者。謂世俗通三性。
餘九智唯是善。依地別者。謂世俗智通依
欲界乃至有頂。他心智唯依四根本靜慮。法
智依此四及未至中間。餘依此六地及下
三無色。依身別者。謂他心智依欲色界俱
可現前。法智但依欲界現起。餘八智現起
通依三界身。已辯性地身。當辯念住攝。
頌曰。

「　諸智念住攝
　滅智唯最後
　他心智後三
　餘八智通四」


論曰。滅智攝在法念住中。他心智後三攝。所
餘八皆通四。如是十智展轉相望。一一當
言幾智為境。頌曰。

「　諸智互相緣
　法類道各九
　苦集智各二
　四皆十滅非」


論曰。法智能緣九智為境。除類智。類智能
緣九智為境。除法智。道智能緣九智為
境。除世俗智。非道攝故。苦集二智一一能
緣二智為境。謂俗他心。世俗他心盡無生
智皆緣十智為境。滅智不緣諸智為境。
唯以擇滅為所緣故。十智所緣總有幾法。
何智幾法為所緣境。頌曰。

「　所緣總有十
　謂三界無漏
　無為各有二
　俗緣十法五
　類七苦集六
　滅緣一道二
　他心智緣三
　盡無生各九」


論曰。十智所緣總有十法。謂有為法分為八
種。三界所繫無漏有為。各有相應不相應故。
無為分二種。善無記別故。俗智總緣十法
為境。法智緣五。謂欲界二無漏道二及善無
為。類智緣七。謂色無色無漏道六及善無為。
苦集智各緣三界所繫六。滅智緣一。謂善無
為道智緣二。謂無漏道。他心智緣欲色無
漏三相應法。盡無生智緣有為八及善無為。
頗有一念智緣一切法不。不爾。豈不非我
觀智知一切法皆非我耶。此亦不能緣一
切法。不緣何法。此體是何。頌曰。

「　俗智除自品
　總緣一切法
　為非我行相
　唯聞思所成」


論曰。以世俗智觀一切法為非我時猶除
自品。自品謂自體相應俱有法。境有境別故。
同一所緣故。相隣近故。非此智所緣。此智
唯是欲色界攝。聞思所成非修所成。修所成
慧地別緣故。若異此者應頓離染。已辯所
緣。復應思擇。誰成就幾智耶。頌曰。

「　異生聖見道
　初念定成一
　二定成三智
　後四一一增
　修道定成七
　離欲增他心
　無學鈍利根
　定成九成十」


論曰。諸異生位及聖見道第一剎那定成一
智。謂世俗智。第二剎那定成三智。謂加法
苦。第四六十十四剎那。如次後後增類集滅
道智。諸未增位成數如前。故修位中亦定
成七。如是諸位。若已離欲各各增一。謂他
心智。唯除異生生無色者。時解脫者定成
九智。謂加盡智。不時解脫定成就十。謂增
無生。於何位中頓修幾智。且於見道十五
心中。頌曰。

「　見道忍智起
　即彼未來修
　三類智兼修
　現觀邊俗智
　不生自下地
　苦集四滅後
　自諦行相境
　唯加行所得」


論曰。見道位中隨起忍智。皆即彼類於未
來修。然具修自諦諸行相念住。何緣見道唯
同類修。先未曾得此種性故。對治所緣俱
決定故。唯苦集滅三類智時。能兼修未來現
觀邊俗智。於一一諦現觀後邊方能兼修故
立斯號。由此餘位未能兼修。道類智時何
不修此。俗智曾於道無事現觀故。又必無
於道遍事現觀故。謂於苦集滅可遍知斷
證。必無於道可能遍修。雖集滅邊未遍斷
證。而於當位斷證已周。道則不然。種性
多故。有言。此是見道眷屬。彼修道攝。故不能
修。理非極成。不應為證。此世俗智是不生
法。於一切時無容起故。若爾何故說名為
修。先未曾得今方得故。既不能起得義何
依。但由得故說名為得。由得故得曾所未
聞。故所辯修理不成立。如古師說。修義可
成。彼說云何。由聖道力修世俗智。於出
觀後有勝緣諦俗智現前。得此起依故名
得此。如得金礦名為得金。毘婆沙師不
樂此義。隨依何地見道現前能修未來自
地下地。謂依未至見道現前能修未來一
地見道二地俗智。至依第四見道現前能修
未來六地見道七地俗智。苦集邊修四念住
攝。滅邊修者唯法念住。隨於何諦現觀邊
修。即以此行相緣此諦為境。見道力得故。
唯加行所得。智增故立智名。若并眷屬以
欲四蘊色界五蘊為其自性。次於修道離染
位中。頌曰。

「　修道初剎那
　修六或七智
　斷八地無間
　及有欲餘道
　有頂八解脫
　各修於七智
　上無間餘道
　如次修六八」


論曰。修道初念。謂第十六道類智時現修二
智。未離欲者未來修六。謂法及類苦集滅道。
離欲修七。謂加他心不修世俗。有頂治故。
斷欲修斷九無間道八解脫道。俗四法智隨
應現修。斷上七地諸無間道四類世俗滅道
法智隨應現修。斷欲加行有欲勝進。俗四法
類隨應現修。此上未來皆修七智。謂俗法
類苦集滅道。斷有頂地前八解脫。四類二法
隨應現修。此於未來亦唯修七。然除世俗
加他心智。斷有頂地九無間道。四類二法
隨應現修。未來修法類苦集滅道六。斷欲
修斷第九解脫。俗四法智隨應現修。斷上
七地諸解脫道。四類世俗滅道法智隨應現
修。斷欲修斷第九勝進斷上八地諸加行
道。俗四法類隨應現修。斷上七地有頂八
品諸勝進道。俗四法類及他心智隨應現修。
此上未來皆修八智。謂俗法類四諦他心。次
辯離染得無學位。頌曰。

「　無學初剎那
　修九或修十
　鈍利根別故
　勝進道亦然」


論曰無學初念。謂斷有頂第九解脫。苦集
類盡隨應現修。緣有頂故。勝進九十隨應
現修。未來隨應修九修十。謂鈍根者唯除
無生。利根亦修無生智故。次辯餘位修
智多少。頌曰。

「　練根無間道
　學六無學七
　餘學六七八
　應八九一切
　雜修通無間
　學七應八九
　餘道學修八
　應九或一切
　聖起餘功德
　及異生諸位
　所修智多少
　皆如理應思」


論曰。學位練根諸無間道。四法類智隨應現
修。未來修六。四諦法類。似見道故不修
世俗。能斷障故不修他心。諸解脫道四法
類智隨應現修。未離欲者未來修六。四諦
法類。已離欲者未來修七謂加他心。有餘
師言。解脫道位亦修世俗。諸加行道俗四法
類隨應現修。未離欲者未來修七。已離欲
八。謂加他心。諸勝進道若未離欲俗四法類
隨應現修。未來亦七。若已離欲俗四法類
及他心智隨應現修。未來亦八。無學練根諸
無間道。四類二法隨應現修。未來修七。四
諦法類盡。不修世俗如治有頂故。五前八
解脫。四類二法隨應現修。未來修八。四諦
法類他心及盡。四第九解脫苦集類盡隨應
現修。未來修九。最後解脫苦集類盡隨應
現修。未來修十。諸加行道現修如學。未來
修九。諸勝進道鈍者九智隨應現修。未來
亦九。利者十智隨應現修。未來亦十。學位
雜修諸無間道。四法類俗隨應現修。未來
修七。諸解脫道唯四法類。加行增俗。諸勝
進道又加他心隨應現修。未來皆八。無學
雜修諸無間道。現修如學。未來所修鈍八利
九。諸解脫道唯四法類。加行增俗隨應現
修。未來所修鈍九利十。諸勝進道與練根同。
學位修通五無間道現修俗智。未來修七。
宿住神境。二解脫道。五加行道現修俗智。他
心解脫法類道俗及他心智。一切勝進并苦
集滅隨應現修。此上未來皆修八智。無學
修通五無間道。現修如學未來所修鈍八利
九。解脫加行現修如學。未來所修鈍九利十。
諸勝進道與練根同。天眼天耳二解脫道。無
記性故不名為修。聖起所餘四無量等修所
成攝有漏德時。現在皆修一世俗智。有學
未來未離欲七。已離欲八。無學未來鈍九利
十。除微微心。此於未來唯修俗故。若起所
餘無漏功德靜慮攝者四法類智隨應現修。
無色攝者唯四類智隨應現修。未來所修同
前有漏。異生離染現修世俗斷欲三定。第
九解脫及依根本四靜慮定起勝進道離染
加行未來修二。謂加他心。所餘未來唯修
世俗。修五通時諸加行道二解脫道現修
俗智。一解脫道現俗他心。諸勝進道二隨應
現。未來一切皆修二種。五無間道現未唯俗。
依本靜慮修餘功德皆現修俗。未來修二。
唯順決擇分必不修他心。以是見道近眷
屬故。依餘地定修餘功德。皆唯世俗現未
來修。諸未來修為修幾地。諸所起得皆是修
耶。頌曰。

「　諸道依得此
　修此地有漏
　為離得起此
　修此下無漏
　唯初盡遍修
　九地有漏德
　生上不修下
　曾所得非修」


論曰。諸道依此地及得此地時。能修未來
此地有漏。聖為離此地及得此地時。并此
地中諸道現起。皆能修此及下無漏為離此
言通二四道。唯初盡智現在前時。力能遍修
九地有漏不淨觀等無量功德。能縛眾惑斷
無餘故。如能縛斷所縛氣通。又彼自心今
登王位。一切善法起得來朝。譬如大王登
祚灑頂一切境土皆來朝貢。然此生上必
不修下。初盡智言顯離有頂及五練根位
第九解脫道。諸所言修唯先未得令起今
得是能所修。謂若先時未得今得用功得者
方是所修。若法先時僧得棄捨。今雖還得而
非所修。非設劬勞而證得故。若先未得用
功現前能修未來。勢力勝故。曾得而起不
修未來。非多功起勢力劣故。為唯約得
說名為修。不爾。云何。修有四種一得修。二
習修。三對治修。四除遣修。如是四修依何
法立。頌曰。

「　立得修習修
　依善有為法
　依諸有漏法
　立治修遣修」


論曰。得習二修依有為善未來唯得。現具
二修。治遣二修依有漏法。故有漏善具足四
修。無漏有為餘有漏法。如次是具前後二
修。外國諸師說修有六。於前四上加防觀
修。防護諸根觀察身故。如契經說。云何修
根謂於六根善防善護乃至廣說。又契經
說。云何修身。謂於自身觀髮毛爪。乃至廣
說。迦濕彌羅國諸論師言。防觀二修即治遣
修攝。
《說一切有部俱舍論》卷第二十六



《阿毘達磨俱舍論》卷第二十七

尊者世親造
三藏法師玄奘奉　詔譯
分別智品第七之二

如是已辯諸智差別。智所成德今當顯示。
於中先辯佛不共德。且初成佛盡智位修不
共佛法有十八種。何謂十八。頌曰。

「　十八不共法
　謂佛十力等」


論曰。佛十力四無畏三念住及大悲。如是
合名為十八不共法。唯於諸佛盡智時修。
餘聖所無故名不共。且佛十力相別云何。
頌曰。

「　力處非處十
　業八除滅道
　定根解界九
　遍趣九或十
　宿住死生俗
　盡六或十智
　宿住死生智
　依靜慮餘通
　贍部男佛身
　於境無礙故」


論曰。佛十力者。一處非處智力。具以如來
十智為性。二業異熟智力。八智為性。謂除
滅道。三靜慮解脫等持等至智力。四根上下
智力。五種種勝解智力。六種種界智力。如是
四力皆九智性。謂除滅智。七遍趣行智力。或
聲顯此義有二途。若謂但緣能趣為境九
智除滅。若謂亦緣所趣為境十智為性。八
宿住隨念智力。九死生智力。如是二力皆俗
智性。十漏盡智力。或聲亦顯義有二途。若
謂但緣漏盡為境六智。除道苦集他心。若
謂漏盡身中所得十智為性。已辯自性。依
地別者。第八第九依四靜慮。餘八通依十一
地起。欲四靜慮未至中間。并四無色名十一
地。已辯依地。依身別者。皆依贍部男子佛
身。已辯依身。何故名力。以於一切所知境
中智無礙轉故名為力。由此十力唯依佛
身。唯佛已除諸惑習氣於一切境隨欲能
知。餘此相違故不名力。如舍利子捨求度
人不能觀知鷹所逐鴿前後二際生多少
等。如是諸佛遍於所知心力無邊。云何身
力。頌曰。

「　身那羅延力
　或節節皆然
　象等七十增
　此觸處為性」


論曰。佛生身力等那羅延。有餘師言。佛身
支節一一皆具那羅延力。大德法救說。諸
如來身力無邊。猶如心力。若異此者則諸佛
身應不能持無邊心力。大覺獨覺及轉輪
王支節相連如其次第似龍蟠結連鎖相鈎。
故三相望力有勝劣。那羅延力其量云何。十
十倍增象等七力。謂凡象。香象。摩訶諾健
那。鉢羅塞建提。伐浪伽。遮怒羅。那羅延。
後後力增前前十倍。有說。前六十十倍增
敵那羅延半身之力。此力一倍成那羅延。於
所說中唯多應理。如是身力觸處為性。謂
所觸中大種差別。有說。是造觸離七外別有
佛四無畏相別云何。頌曰。

「　四無畏如次
　初十二七力」


論曰。佛四無畏如經廣說。一正等覺無畏。十
智為性。猶如初力。二漏永盡無畏。六十智
性。如第十力。三說障法無畏。八智為性。如
第二力。四說出道無畏。九十智性。如第七
力。如何於智立無畏名。此無畏名目無怯
懼。由有智故不怯懼他。故無畏名目諸智
體。理實無畏是智所成。不應說言體即是
智。佛三念住相別云何。頌曰。

「　三念住念慧
　緣順違俱境」


論曰。佛三念住如經廣說。諸弟子眾一向恭
敬能正受行。如來緣之不生歡喜。捨而安
住正念正知。是謂如來第一念住。諸弟子眾
唯不恭敬不正受行。如來緣之不生憂慼。
捨而安住正念正知。是謂如來第二念住。諸
弟子眾一類恭敬能正受行。一類不敬不正
受行。如來緣之不生歡慼。捨而安住正念
正知。是謂如來第三念住。此三皆用念慧
為體。諸大聲聞亦於弟子順違俱境離歡
慼俱。此何名為不共佛法。唯佛於此并習
斷故。或諸弟子隨屬如來有順違俱。應甚
歡慼。佛能不起可謂希奇。非屬諸聲聞
不起非奇特故。唯在佛得不共名。諸佛大
悲云何相別。頌曰。

「　大悲唯俗智
　資糧行相境
　平等上品故
　異悲由八因」


論曰。如來大悲俗智為性。若異此者則不
能緣一切有情。亦不能作三苦行相。如
共有悲。此大悲名依何義立。依五義故此
立大名。一由資糧故大。謂大福德智慧資
糧所成辦故。二由行相故大。謂此力能於
三苦境作行相故。三由所緣故大。謂此總
以三界有情為所緣故。四由平等故大。謂
此等於一切有情作利樂故。五由上品故
大。謂最上品更無餘悲能齊此故。此與悲
異由八種因。一由自性。無癡無瞋自性異
故。二由行相。三苦一苦行相異故。三由所
緣。三界一界所緣異故。四由依地。第四靜慮
通餘異故。五由依身。唯佛通餘身有異故。
六由證得。離有頂欲證得異故。七由救濟。
事成希望救濟異故。八由哀愍。平等不等哀
愍異故。已辯佛德異餘有情。諸佛相望法
皆等不。頌曰。

「　由資糧法身
　利他佛相似
　壽種姓量等
　諸佛有差別」


論曰。由三事故諸佛皆等。一由資糧等圓
滿故。二由法身等成辦故。三由利他等究
竟故。由壽種姓身量等殊。諸佛相望容有
差別。壽異謂佛壽有短長。種異謂佛生剎
帝利婆羅門種。姓異謂佛姓喬答摩迦葉
波等。量異謂佛身有小大。等言顯諸佛法
住久近等。如是有異由出世時所化有情機
宜別故。諸有智者思惟如來三種圓德深
生愛敬。其三者何。一因圓德。二果圓德。
三恩圓德。初因圓德復有四種。一無餘修。
福德智慧二種資糧修無遺故。二長時修。
經三大劫阿僧企耶修無倦故。三無間修。
精勤勇猛剎那剎那修無廢故。四尊重修。恭
敬所學無所顧惜修無慢故。次果圓德亦
有四種。一智圓德。二斷圓德。三威勢圓德。
四色身圓德。智圓德有四種。一無師智。二一
切智。三一切種智。四無功用智斷圓德有四
種。一一切煩惱斷。二一切定障斷。三畢竟斷。
四并習斷。威勢圓德有四種。一於外境化
變住持自在威勢。二於壽量若促若延自在
威勢。三於空障極遠速行小大相入自在威
勢。四令世間種種本性法爾轉勝希奇威
勢。威勢圓德復有四種。一難化必能化。二
答難必決疑。三立教必出離。四惡黨必能
伏。色身圓德有四種。一具眾相。二具隨好。
三具大力。四內身骨堅越金剛。外發神光
踰百千日。後恩圓德亦有四種。謂令永解
脫三惡趣生死。或能安置善趣三乘。總說如
來圓德如是。若別分析則有無邊。唯佛世
尊能知能說。要留命行經多大劫阿僧企
耶說乃可盡。如是則顯佛世尊身具有無
邊殊勝奇特因果恩德如大寶山。有諸愚
夫自乏眾德。雖聞如是佛功德山及所說
法不能信重。諸有智者聞說如斯生信
重心徹於骨髓。彼由一念極信重心轉滅
無邊不定惡業。攝受殊勝人天涅槃。故說如
來出現於世為諸智者無上福田。依之引
生不空可愛殊勝速疾究竟果故。如薄伽梵
自說頌言。

「　若於佛福田
　能殖少分善
　初獲勝善趣
　後必得涅槃」


已說如來不共功德。共功德今當辯。頌曰。

「　復有餘佛法
　共餘聖異生
　謂無諍願智
　無礙解等德」


論曰。世尊復有無量功德。與餘聖者及異
生共。謂無諍願智無礙解通靜慮無色等至
等持無量解脫勝處遍處等。隨其所應。謂前
三門唯共餘聖。通靜慮等亦共異生。前三門
中且辯無諍。頌曰。

「　無諍世俗智
　後靜慮不動
　三洲緣未生
　欲界有事惑」


論曰。言無諍者。謂阿羅漢觀有情苦由煩
惱生。自知己身福田中勝。恐他煩惱復緣
己生。故思引發如是相智。由此方便令他
有情不緣己身生貪瞋等。此行能息諸有
情類煩惱諍故得無諍名。此行但以俗智
為性。第四靜慮為其所依。樂通行中最為
勝故。不動應果能起非餘。餘尚不能自防
起惑。況能止息他身煩惱。此唯依止三洲
人身。緣欲未來有事煩惱。勿他煩惱緣己
生故。諸無事惑不可遮防。內起隨應總緣
境故。辯無諍已。次辯願智。頌曰。

「　願智能遍緣
　餘如無諍說」


論曰。以願為先引妙智起如願而了故名
願智。此智自性地種性身與無諍同。但所
緣別。以一切法為所緣故。毘婆沙者作如
是言。願智不能證知無色。觀彼因行及彼
等流差別。故知如田夫類。諸有欲起此願
智時。先發誠願求知彼境。便入邊際第四
靜慮以為加行。從此無間隨所入定勢力
勝劣。如先願力引正智起。於所求境皆如
實知。已辯願智。無礙解者。頌曰。

「　無礙解有四
　謂法義詞辯
　名義言說道
　無退智為性
　法詞唯俗智
　五二地為依
　義十六辯九
　皆依一切地
　但得必具四
　餘如無諍說」


論曰。諸無礙解總說有四。一法無礙解。二
義無礙解。三詞無礙解。四辯無礙解。此四總
說如其次第以緣名義言及說道不可退
轉智為自性。謂無退智緣能詮法名句文
身立為第一。緣所詮義立為第二。緣方言
詞立為第三。緣應正理無滯礙說及緣自
在定慧二道立為第四。此則總說無礙解
體兼顯所緣。於中法詞二無礙解唯俗智
攝。緣名身等及世言詞事境界故。法無礙解
通依五地。謂欲界四靜慮。以於上地無名
等故。詞無礙解唯依二地。謂欲界初靜慮。
以於上地無尋伺故。義無礙解十六智攝。
謂若諸法皆名為義。義無礙解則十智攝。若
唯涅槃名為義者。義無礙解則六智攝。謂俗
法類滅盡無生。辯無礙解九智所攝。謂唯除
滅。緣說道故此二通依一切地起。謂依
欲界乃至有頂。辯無礙解於說道中許隨
緣一皆得起故。施設足論釋此四言。緣
名句文此所詮義即此一二多男女等言別此
無滯說及所依道無退轉智。如次建立法
義詞辯無礙解名。由此顯成四種次第。有餘
師說。詞謂一切訓釋言詞。如有說言有變
礙故名為色等。辯謂展轉言無滯礙。傳說。
此四無礙解生如次串習算計佛語聲明
因明為前加行。若於四處未得善巧必不
能生無礙解故。理實一切無礙解生唯學
佛語能為加行。如是四種無礙解中。隨得
一時必具得四。非不具四可名為得。此四
所緣自性依地與前無諍差別如是。種性
依身如無諍說。如是所說無諍行等。頌曰。

「　六依邊際得
　邊際六後定
　遍順至究竟
　佛餘加行得」


論曰。無諍願智四無礙解六種皆依邊際定
得。邊際靜慮體有六種。前六除詞加餘邊
際。詞無礙解雖依彼得而體非彼靜慮所
收。邊際名但依第四靜慮故。此一切地遍
所隨順故增至究竟故。得邊際名。云何此
名遍所隨順。謂正修學此靜慮時。從欲界
心入初靜慮。次第順入乃至有頂。復從有
頂入無所有。次第逆入乃至欲界。復從欲
界次第順入。展轉乃至第四靜慮。名一切
地遍所隨順。云何此名增至究竟。謂專修
習第四靜慮。從下至中從中至上。如是三
品復各分三。上上品生名至究竟。如是靜
慮得邊際名。此中邊名顯無越義。勝無越
此故名為邊。際言為顯類義極義。如說四
際及實際言。除佛所餘一切聖者。所說六種
唯加行得。非離染得。非皆得故。唯佛於此
亦離染得。諸佛功德初盡智時由離染故一
切頓得。後時隨欲能引現前。不由加行。以
佛世尊於一切法自在轉故。已辯前三唯
共餘聖德。於亦共凡德。且應辯通。頌曰。

「　通六謂神境
　天眼耳他心
　宿住漏盡通
　解脫道慧攝
　四俗他心五
　漏盡通如力
　五依四靜慮
　自下地為境
　聲聞麟喻佛
　二三千無數
　未曾由加行
　曾修離染得
　念住初三身
　他心三餘四
　天眼耳無記
　餘四通唯善」


論曰。通有六種。一神境智證通。二天眼智證
通。三天耳智證通。四他心智證通。五宿住隨
念智證通。六漏盡智證通。雖六通中第六
唯聖然其前五異生亦得。依總相說亦共
異生。如是六通解脫道攝。慧為自性。如沙
門果。解脫道言顯出障義。神境等四唯俗智
攝。他心通五智攝。謂法類道世俗他心。漏盡
通如力說。謂或六或十智。由此已顯漏盡
智通依一切地緣一切境。前之五通依四
靜慮。何緣此五不依無色。初三別緣色為
境故。修他心通色為門故。修宿住通漸次
憶念分位差別方得成故。成時能緣處性
等故。依無色地無如是能。諸有欲修他
心通者。先審觀己身心二相前後變異展轉
相隨。後復審觀他身心相。由此加行漸次得
成。成已不觀自心諸色。於他心等能如實
知。諸有欲修宿住通者。先自審察次前滅
心。漸復逆觀此生分位前前差別至結生
心。乃至能憶知中有前一念名自宿住加行
已成。為憶念他加行亦爾。此通初起唯次
第知。串習成時亦能超憶。諸所憶事要曾領
受。憶淨居者昔曾聞故。從無色歿來生此
者。依他相續初起此通。所餘亦依自相續
起。修神境等前三通時。思輕光聲以為
加行。成已自在隨所應為。故此五通不依
無色。又諸無色觀減止增。五通必依止觀均
地。未至等地由此已遮。如是五通境唯自下。
且如神境隨依何地。於自下地行化自在。
於上不然。勢力劣故。餘四亦爾。隨其所應。
是故無能取無色界他心宿住為二通境。
即此五通於世界境作用廣陜諸聖不同。
謂大聲聞麟喻大覺不極作意如次能於一
二三千諸世界境。起行化等自在作用。若
極作意如次能於二千三千無數世界。如是
五通若有殊勝勢用猛利從無始來曾未
得者由加行得。若曾串習無勝勢用及
彼種類由離染得。若起現前皆由加行。佛
於一切皆離染得。隨欲現前不由加行。六
中前三唯身念住。但緣色故。謂神境通緣
四外處色香味觸。天眼緣色。天耳緣聲。若
爾何緣說死生智知有情類由現身中成身
語意諸惡行等。非天眼通能知此事。有別
勝智是通眷屬。依聖身起能如是知。是天
眼通力所引故。與通合立死生智名。他心
智通三念住攝。謂受心法。緣心等故。宿住漏
盡四念住攝。通緣五蘊一切境故。此六通中
天眼天耳無記性攝。許此二體是眼耳識相
應慧故。若爾寧說依四靜慮。隨根說故亦
無有失。謂所依止眼耳二根由四靜慮力
所引起即彼地攝故。依四地通依根故說
依四言。或此依通無間道說。通無間道依
四地故。餘之四通性皆是善。若爾何故品類
足言通云何謂善慧。彼據多分。或就勝說。
如契經說。無學三明。彼於六通以何為性。
頌曰。

「　第五二六明
　治三際愚故
　後真二假說
　學有闇非明」


論曰。言三明者。一宿住智證明。二死生智證
明。三漏盡智證明。如其次第以無學位攝
第五二六通為其自性。六中三種獨名明
者。如次對治三際愚故。謂宿住智通治前
際愚。死生智通治後際愚。漏盡智通治中際
愚。此三皆名無學明者。俱在無學身中起
故。於中最後容有是真。通無漏故。餘二假
說。體唯非學非無學故。有學身中有愚闇
故。雖有前二不立為明。雖有暫時伏滅
愚闇。後還被蔽故不名明。契經說有三種
示導。彼於六通以何為體。頌曰。

「　第一四六導
　教誡導為尊
　定由通所成
　引利樂果故」


論曰。三示導者。一神變示導。二記心示導。
三教誡示導。如其次第以六通中第一四
六為其自性。唯此三種引所化生令初發
心最為勝故。或此能引憎背正法及處中
者令發心故。能示能導得示導名。又唯此
三令於佛法如次歸伏信受修行得示導
名。餘三不爾。於二示導教誡最尊。唯此定
由通所成故。定能引他利樂果故。謂前二
導呪術亦能。不但由通故非決定。如有呪
術名健馱梨持此便能騰空自在。復有呪
術名伊剎尼。持此便能知他心念。教誡示
導除漏盡通餘不能為。故是決定。又前二
導有但令他暫時迴心。非引勝果。教誡示
導亦定令他引當利益及安樂果。以能如
實方便說故。由是教誡最勝非餘。神境二
言為目何義。頌曰。

「　神體謂等持
　境二謂行化
　行三意勢佛
　運身勝解通
　化二謂欲色
　四二外處性
　此各有二種
　謂似自他身」


論曰。依毘婆沙所說理趣。神名所目唯勝
等持。由此能為神變事故。諸神變事說名
為境。此有二種。謂行及化。行復三種。一者
運身。謂乘空行猶如飛鳥。二者勝解。謂極
遠方作近思惟便能速至。三者意勢。謂極遠
方舉心緣時身即能至。此勢如意得意勢
名。於此三中意勢唯佛。運身勝解亦通餘
乘。謂我世尊神通迅速隨方遠近舉心即
至。由此世尊作如是說。諸佛境界不可思
議。故意勢行唯世尊有。勝解兼餘聖。運身并
異生。化復二種。謂欲色界。若欲界化外四處。
除聲。若色界化唯二。謂色觸。以色界中無
香味故。此二界化各有二種。謂屬自身他
身別故。身在欲界化有四種。在色亦然。故
總成八。若生在色作欲界化。如何不有成
香味失。如衣嚴具作而不成。有說。在色唯
化二處。化作化事為即是通不。不爾。云
何。是通之果。此有幾種。差別云何。頌曰。

「　能化心十四
　定果二至五
　如所依定得
　從淨自生二
　化事由自地
　語通由自下
　化身與化主
　語必俱非佛
　先立願留身
　後起餘心語
　有死留堅體
　餘說無留義
　初多一心化
　成滿此相違
　修得無記攝
　餘得通三性」


論曰。神境通果能變化心力能化生一切化
事。此有十四。謂依根本四靜慮生有差別
故。依初靜慮有二化心。一欲界攝。二初靜
慮。第二靜慮有三化心。二種如前。加二靜
慮。第三有四。第四有五。謂各自下。如理應
思諸果化心依自上地必無依下。下地定
心不生上果。勢力劣故。第二定等果下地化
心對初定等果上地化心由依及行亦得
名勝。如得靜慮化心亦然。果與所依俱
時得故。諸從靜慮起果化心。此心必無直
出觀義。謂從淨定起初化心。此後後心
從自類起。此前前念生自類心。最後化心
還生淨定。故此從二能生二心。非定果心
無記性攝。不還入定有直出義。如從門入
還從門出。諸所化事由自地心。無異地化
心起餘地化故。化所發言通由自下。謂欲
初定化所發言。此言必由自地心起。上化起
語由初定心。上地自無起表心故。若一化
主起多化身。要化主語時諸化身方語。言音
詮表一切皆同故。有伽他作如是說。

「　一化主語時
　諸所化皆語
　一化主若默
　諸所化亦然」


此但說餘佛則不爾。佛諸定力最自在故。
與所化語容不俱時。言音所詮亦容有別。
發語心起化心既無。應無化身。化如何語。
由先願力留所化身後起餘心發語表業。
故雖化語二心不俱。而依化身亦得發語。
非唯化主命現在時能留化身令久時住。亦
有令住至命終後。即如尊者大迦葉波留
骨瑣身至慈尊世。唯堅實體可得久留。故
迦葉波不留肉等。有餘師說。願力留身必無
有能令至死後。飲光尊者留骨瑣身。由
諸天神持令久住。初習業者由多化心方能
化生一所化事。習成滿者由一化心隨欲
化生多少化事。如是十四能變化心皆是修
得。無記性攝。即是通果無記攝義。餘生得等
能變化心通善不善無記性攝。如天龍等
能變化心。彼亦能為自他身化。於十色處
化九除聲。理實無能化為根者。然所化境
不離根故。言化九處亦無有失。天眼耳
言為目何義。頌曰。

「　天眼耳謂根
　即定地淨色
　恒同分無缺
　取障細遠等」


論曰。此言唯目天眼耳根。即四靜慮所生淨
色。謂緣光聲修加行故。依四靜慮於眼
耳邊引起彼地微妙大種所造淨色眼耳二
根。見色聞聲名天眼耳。如是眼耳何故名
天。體即是天。定地攝故。然天眼耳種類有
三。一修得天。即如前說。二者生得。謂生天
中。三者似天。謂生餘趣由勝業等之所引
生能遠見聞似天眼耳。如藏臣寶菩薩輪王
諸龍鬼神及中有等。修得眼耳過現當生恒
是同分。以至現在必與識俱能見聞故。處
所必具無翳無缺。如生色界一切有情。能
隨所應取被障隔極細遠等諸方色聲。故
於此中有如是頌。

「　肉眼於諸方
　被障細遠色
　無能見功用
　天眼見無遺」


前說化心修餘得異。神境等五各有異耶
亦有。云何。頌曰。

「　神境五修生
　呪藥業成故
　他心修生呪
　又加占相成
　三修生業成
　除修皆三性
　人唯無生得
　地獄初能知」


論曰。神境智類總有五種。一修得。二生得。
三呪成。四藥成。五業成。曼馱多王及中
有等諸神境智是業成攝。他心智類總有四
種前三如上。加占相成。餘三各三。謂修生
業。除修所得皆通善等。非定果故不得
通名。人中都無生所得者。餘皆容有。隨其
所應本性生念業所成攝。於地獄趣初受
生時。唯以生得他心宿住知他心等及過去
生。苦受逼已更無知義。若生餘趣如應當
知。
《說一切有部俱舍論》卷第二十七



《阿毘達磨俱舍論》卷第二十八

尊者世親造
三藏法師玄奘奉　詔譯

* 分別定品第八之一

已說諸智所成功德。餘性功德今次當辯。於
中先辯所依止定。且諸定內靜慮云何。頌
曰。

「　靜慮四各二
　於中生已說
　定謂善一境
　并伴五蘊性
　初具伺喜樂
　後漸離前支」


論曰。一切功德多依靜慮。故應先辯靜慮
差別。此總有四種。謂初二三四。四各有二。
謂定及生。生靜慮體世品已說。謂第四八。前
三各三。定靜慮體總而言之是善性攝心一
境性。以善等持為自性故。若并助伴五蘊
為性。何名一境性。謂專一所緣。若爾即心
專一境位。依之建立三摩地名不應別
有餘心所法。別法令心於一境轉名三摩
地非體即心。豈不諸心剎那滅故皆一境
轉。何用等持。若謂令心於第二念不散亂
故須有等持。則於相應等持無用。又由
此故三摩地成。寧不即由斯心於一境轉。
又三摩地是大地法。應一切心皆一境轉。不
爾。餘品等持劣故。有餘師說。即心一境相續
轉時名三摩地。契經說此為增上心學故。
心清淨最勝即四靜慮故。依何義故立靜
慮名。由此寂靜能審慮故。審慮即是實了知
義。如說心在定能如實了知。審慮義中置
地界故。此宗審慮以慧為體。若爾諸等持
皆應名靜慮。不爾。唯勝方立此名。如世間
言發光名日非螢燭等亦得日名。靜慮如
何獨名為勝。諸等持內唯此攝支。止觀均行
最能審慮。得現法樂住及樂通行名。故此等
持獨名靜慮若爾染污寧得此名。由彼亦
能邪審慮故。是則應有太過之失。無太過
失。要相似中方立名故。如敗種等。世尊亦
說有惡靜慮。若一境性是靜慮體。依何相
立初二三四。具伺喜樂建立為初。由此已
明亦具尋義。必俱行故。如煙與火。非伺
有喜樂而不與尋俱。漸離前支立二三
四。離伺有二。離二有樂。具離三種。如其
次第。故一境性分為四種。已辯靜慮。無色
云何。頌曰。

「　無色亦如是
　四蘊離下地
　并上三近分
　總名除色想
　無色謂無色
　後色起從心
　空無邊等三
　名從加行立
　非想非非想
　昧劣故立名」


論曰。此與靜慮數自性同。謂四各二。生如
前說。即世品說由生有四。定無色體總而
言之。亦善性攝心一境性。依此故說亦如
是言。然助伴中此除色蘊。無色無有隨轉
色故。雖一境性體相無差。離下地生故分
四種。謂若已離第四靜慮生立空無邊處。
乃至已離無所有處生。立非想非非想處。
離名何義。謂由此道解脫下地惑。是離下
染義。即此四根本并上三近分。總說名為除
去色想。空處近分未得此名。緣下地色起
色想故。皆無色故立無色名。此因不成。許
有色故。若爾何故立無色名。由彼色微故
名無色。如微黃物亦名無黃。許彼界中色
有何相若彼唯有身語律儀。身語既無。律
儀寧有。又無大種何有造色。若謂如有無
漏律儀不爾。無漏依有漏大種故。又彼定
中亦遮有故。若許於彼有色根身如何可
言彼色微少。若謂於彼身量小故水細蟲
極微亦應名無色。亦身量小不可見故。若
謂彼身極清妙故中有色界應名無色。若
謂彼身清妙中極應唯有頂得無色名。如
定生身有勝劣故。又生靜慮所有色身非
下地根所能取故。與彼何異不名無色。若
謂欲色隨義立名無色不然。此有何理。若
謂經說壽煖合故。又說名色與識相依如
二蘆束相依住故。又說名色識為緣故。又
遮離色乃至離行識有來有去故。由此無
色有色理成。此證不成。應審思故。謂所引
教應共審思且契經言壽煖合者。為約一
切界。為約欲界說。名色與識相依住者。為
約一切界。為約欲色說。所說名色識為緣
者。為說一切識皆為名色緣。為說名色生
無不緣於識。遮離色至行識有來去者。
為遮隨離一。為遮離一切。若謂契經言
無簡別不應於此更致審思。此說不然。
太過失故。謂應外煖亦與壽合。又應外名
色依識識為緣。又說四食如四識住。色無
色界應有段食。若謂經說有一類天超段
食故。又說彼天喜為食故。無斯過者。則無
色界不應有色。契經說彼出離色故。又契
經言。無色解脫最為寂靜。超諸色故。又契
經說。無色有情一切色想皆超越故。若無色
界實有色者。定應彼色自相可知。如何可
言超色想等。若謂觀下麁色故說。則於
段食亦應許然。又諸靜慮超下麁色。亦應
可說出離色言。是則亦應名無色界。又亦
應說出離受等。彼亦超下麁受等故。經
既不說。知無色中遍超色類非超受等。由
此定知。彼界無色。然契經中說有不出有
者。於自地有不能出故。非遍出故。非永
出故。又薄伽梵於靜慮中說有色類乃至
識類。於無色中說有受類乃至識類。不說
有色。若無色中實有色者。何不如靜慮
說有色類言。故所立因無不成過。在彼多
劫色相續斷。後歿生下色從何生。此從心
生非從色起。謂昔所起色異熟因熏習在
心功能今熟。是故今色從彼心生。彼無色
身心依何轉。離身何不轉。下曾不見故。色
界無段食身復依何轉。下亦不見身離段
食轉故。又先說彼心轉所依。已釋總名。空
無邊等從緣空等得別名耶。不爾。云何。
下三無色如其次第修加行時思無邊空
及無邊識無所有故建立三名。立第四名
由想昧劣。謂無明勝想得非想名。有昧劣
想故名非非想。雖加行時亦作是念諸想
如病如箭如癰。若想全無便同癡闇。唯
有非想非非想中與上相違寂靜美妙。而不
就此加行立名。以若詰言何緣加行作如
是念。必應答言以於彼處想昧劣故。由
此昧劣故。是立名正因。已辯無色。云何等
至。頌曰。

「　此本等至八
　前七各有三
　謂味淨無漏
　後味淨二種
　味謂愛相應
　淨謂世間善
　此即所味著
　無漏謂出世」


論曰。此上所辨靜慮無色。根本等至總有
八種。於中前七各具有三。有頂等至唯有
二種。此地昧劣無無漏故。初味等至。謂愛
相應。愛能味著故名為味。彼相應故此得味
名。淨等至名目世善定。與無貪等諸白淨
法相應起故。此得淨名。即味相應所味著境。
此無間滅彼味定生。緣過去淨深生味著。
爾時雖名出所味定。於能味定得名為
入。無漏定者。謂出世定。愛不緣故非所味
著。如是所說八等至中靜慮攝支。非諸無
色。於四靜慮各有幾支。頌曰。

「　靜慮初五支
　尋伺喜樂定
　第二有四支
　內淨喜樂定
　第三具五支
　捨念慧樂定
　第四有四支
　捨念中受定」


論曰。唯淨無漏四靜慮中初具五支。一尋二
伺三喜四樂五等持。此中等持頌說為定。等
持與定名異體同。故契經說心定等定名正
等持。此亦名為心一境性。義如前釋。傳說。
唯定是靜慮亦靜慮支。餘四支是靜慮支非
靜慮。如實義者如四支軍。餘靜慮支應知亦
爾。第二靜慮唯有四支。一內等淨二喜三樂
四等持。第三靜慮具有五支。一行捨二正念
三正慧四受樂五等持。第四靜慮唯有四
支。一行捨清淨二念清淨三非苦樂受四等
持。靜慮支名既有十八。於中實事總有幾
種。頌曰。

「　此實事十一
　初二樂輕安
　內淨即信根
　喜即是喜受」


論曰。此支實事唯有十一。謂初五支即五實
事。第二靜慮三支如前。增內淨支足前為
六。第三靜慮等持如前。增餘四支足前為
十。第四靜慮三支如前。增非苦樂支足前
為十一。由此故說。有是初支非第二支。應
作四句。第一句謂尋伺。第二句謂內淨。第
三句謂喜樂等持。第四句。謂除前餘法。餘支
相對如理應思。何故第三說增樂受。由初
二樂輕安攝故。何理為證知是輕安。初二
定中無樂根故。非初二定有身受樂。正在
定中無五識故。亦無心受樂。以說有喜
故。喜即喜受。無一心中二受俱行故。無樂
受不可喜樂更互現前說具五支及四支
故。有說。無有心受樂根。三靜慮中說樂支
者。皆是身受所攝樂根。若爾何故有契經說
云何樂根謂順樂觸力所引生身心樂受。有
餘於此增益心言。諸部經中唯說身故。又
第三定所立樂支。契經自說為身所受樂故。
若謂於此說意為身此說身名為有何
德。又第四定輕安倍增而不說彼有樂支
故。若謂輕安要順樂受方名為樂。第三靜
慮輕安順樂應是樂支。若謂彼輕安為行
捨所損。不爾。行捨增輕安故。又彼輕安
勝前二故。又契經說。若於爾時諸聖弟子
於離生喜身作證具足住。彼於爾時已斷
五法修習五法皆得圓滿。廣說乃至。何等
名為所修五法。一歡二喜三輕安四樂五三
摩地此經輕安與樂別說故初二樂非即
輕安。若言定中寧有身識有亦無失。許在
定中有輕安風勝定所起順生樂受遍觸
身故。若謂外散故應失壞定者。無如是
失。此輕安風從勝定生引內身樂還能順
起三摩地故。若謂起身識應名出定者。
此難不然。由前因故。若謂依止欲界身根
不應得生色界觸識緣輕安識許生無
過。若爾正在無漏定中觸及身識應成無
漏。勿所立支少分有漏少分無漏成違理
失。無違理失。所以者何。許說身輕安是覺
支攝故。若謂順彼故說覺支無漏亦應許
如是說。若謂許說便違契經。如契經言。諸
所有眼乃至廣說。此經中說十五界全皆有
漏故。無違經過。此約餘觸及餘身識密意
說故。如何無漏靜慮現前。少支有漏少支無
漏。起不俱時斯有何失。若謂喜樂不俱起
故應無五支及四支理。此亦無過。約容有
說有喜樂支。如有尋伺。若謂尋伺亦許俱
起於不俱起為喻不成。此非不成。心之
麁細互相違故不應俱起。又於不俱起不
能說過故。由此可說。依初五支減二三
四立第二等。即由此理初說五支。擬漸
離前建立後故。無漸減故不說想等。或
應說何故初唯立五支。若謂此五資初定
勝故立為支。此不應理。念慧能資勝尋伺
故。雖有一類作如是說。然非古昔諸軌範
師共施設故。應審思擇。應說何法名內等
淨。此定遠離尋伺鼓動相續清淨轉名為內
等淨。若有尋伺鼓動相續不清淨轉如河
有浪。若爾此應無有別體。如何許有十一
實事。是故應說。此即信根。謂若證得第二
靜慮則於定地亦可離中有深信生名內
等淨。信是淨相故立淨名。離外均流故名內等。淨而內等故立內等淨名。有餘師
言。此內等淨等持尋伺皆無別體。若無別
體心所應不成。心分位殊亦得名心所。雖
有此理非我所宗。如上所言。喜即喜受。
以何為證知決定然。汝等豈言喜非喜受。
如餘部許。我亦許然。餘部云何許非喜受。
謂別有喜是心所法。三定中樂皆是喜受。故
喜喜受其體各異。非三定樂可名喜受。二
阿笈摩分明證故。如辯顛倒契經中說。漸
無餘滅憂等五根。第三定中無餘滅喜。於
第四定無餘滅樂。又餘經說第四靜慮斷
樂斷苦先喜憂沒。故第三定必無喜根由
此喜受是喜非樂。如是所說諸靜慮支。染
靜慮中為皆有不。不爾。云何。頌曰。

「　染如次從初
　無喜樂內淨
　正念慧捨念
　餘說無安捨」


論曰。如上所說諸靜慮支。染靜慮中非皆具
有。且有一類隨相說言。初染中無離生喜
樂。非離煩惱而得生故。第二染中無內等
淨。彼為煩惱所擾濁故。第三染中無正念
慧。彼為染樂所迷亂故。第四染中無捨念
淨。彼為煩惱所染污故。有餘師說。初二染
中但無輕安。後二染中但無行捨。大善攝故。
契經中說三定有動第四不動。依何義說。
頌曰。

「　第四名不動
　離八災患故
　八者謂尋伺
　四受入出息」


論曰。下三靜慮名有動者。有災患故。第四
靜慮名不動者。無災患故。災患有八。其八
者何。尋伺四受入息出息。此八災患第四都
無。故佛世尊說為不動。然契經說第四靜慮
不為尋伺喜樂所動。有餘師說。第四靜慮
如密室燈照而無動。如定靜慮所有諸受
生亦爾不。不爾。云何。頌曰。

「　生靜慮從初
　有喜樂捨受
　及喜捨樂捨
　唯捨受如次」


論曰。生靜慮中初有三受。一喜受。意識相
應二樂受。三識相應。三捨受。四識相應。第
二有二。謂喜與捨。意識相應。無有樂受。
無餘識故。心悅麁故。第三有二。謂樂與捨。
意識相應。第四有一。謂唯捨受。意識相應。是
謂定生受有差別。上三靜慮無三識身及
無尋伺。如何生彼能見聞觸及起表業。非
生彼地無眼識等。但非彼繫。所以者何。頌
曰。

「　生上三靜慮
　起三識表心
　皆初靜慮攝
　唯無覆無記」


論曰。生上三地起三識身及發表心皆初
定繫。生上起下如起化心故能見聞觸及
發表。此四唯是無覆無記。不起下染已離
染故。不起下善以下劣故。如是別釋靜
慮事已。淨等等至初得云何。頌曰。

「　全不成而得
　淨由離染生
　無漏由離染
　染由生及退」


論曰。八本等至隨其所應若全不成而獲得
者。淨由離染及由受生。謂在下地離下地
染。及從上地生自地時。下七皆然。有頂不
爾。唯由離染無由生故。遮何故說全不
成言。為遮已成更得少分。如由加行得
順決擇分等及由退得順退分定。即依此
義作是問言。頗有淨定由離染得。由離
染捨。由退由生。為問亦爾。曰有。謂順退
分。且初靜慮順退分攝。離欲染時得。離自
染時捨。退離自染得。退離欲染捨。從上
生自得。從自生下捨。餘地所攝應如理思。
無漏但由離染故得。謂聖離下染得上地
無漏。此亦但據全不成者。若先已成餘時亦
得。謂盡智位得無學道。於練根時得學無
學。餘加行及退皆如理應思。豈不由入正
性離生亦名初得無漏等至。此非決定。
以次第者爾時未得根本定故。此中但論
決定得者染由受生及退故得。謂上地沒
生下地時得下地染。及於此地離染退時
得此地染。何等至後生幾等至。頌曰。

「　無漏次生善
　上下至第三
　淨次生亦然
　兼生自地染
　染生自淨染
　并下一地淨
　死淨生一切
　染生自下染」


論曰。無漏次生自上下善。善言具攝淨及無
漏。然於上下各至第三。遠故無能超生第
四。故於無漏七等至中從初靜慮無間生
六。謂自二三各淨無漏。無所有處無間生七。
謂自下六上地唯淨。第二靜慮無間生八。謂
自上六并下地二。識無邊處無間生九。謂自
下六并上地三。第三四空無間生十。謂上下
八并自地二。類智無間能生無色。法智不
然。依緣下故。從淨等至所生亦然。而各
兼生自地染污故。有頂淨無間生六。謂自淨
染下淨無漏。從初靜慮無間生七。無所有
八。第二定九。識處生十。餘生十一。從染等
至生自淨染并生次下一地淨定。謂為自
地煩惱所逼於下淨定亦生尊重故有從
染生次下淨。若於染淨能正了知可能從
染轉生下淨。非諸染污能正了知。如何彼
能從染生淨。先願力故。謂先願言。寧得下
淨不須上染。先願勢力隨相續轉。故後從
染生下淨定。如先立願方趣睡眠至所期
時便能覺寤。無漏與染必不相生。淨俱相
生故三有別。如是所說淨染生染但約在
定淨及染說。若生淨染生染不然。謂命終
時從生得淨一一無間生一切染。若從生
染一一無間能生自地一切下染。不生上
者未離下故。所言從淨生無漏者。為一
切種皆能生耶。不爾。云何。頌曰。

「　淨定有四種
　謂即順退分
　順住順勝進
　順決擇分攝
　如次順煩惱
　自上地無漏
　互相望如次
　生二三三一」


論曰。諸淨等至總有四種。一順退分攝。二順
住分攝。三順勝進分攝。四順決擇分攝。地各
有四。有頂唯三。由彼更無上地可趣故。彼
地無有順勝進分攝。於此四中唯第四分
能生無漏。所以者何。由此四種有如是相。
順退分能順煩惱。順住分能順自地順勝進
分能順上地。順決擇分能順無漏。故諸無漏
唯從此生。此四相望互相生者。初能生二。
謂順退住。第二生三。除順決擇。第三生三。
除順退分。第四生一。謂自非餘。如上所
言淨及無漏皆能上下超至第三。行者如何
修超等至。頌曰。

「　二類定順逆
　均間次及超
　至間超為成
　三洲利無學」


論曰。本善等至分為二類。一者有漏。二者無
漏。往上名順。還下名逆。同類名均異類
名間。相隣名次。越一名超。謂觀行者修超
定時。先於有漏八地等至順逆均次現前數
習。次於無漏七地等至順逆均次現前數習。
次於有漏無漏等至順逆間次現前數習。次
於有漏順逆均超現前數習。次於無漏順逆
均超現前數習。是名修習超加行滿。後於
有漏無漏等至順逆間超名超定成。此中
超者唯能超一。遠故無能超入第四。修超
等至唯人三洲。不時解脫諸阿羅漢。定自在
故。無煩惱故。時解脫者雖無煩惱定不自
在。諸見至者雖定自在有餘煩惱。故皆不
能修超等至。此諸等至依何身起。頌曰。

「　諸定依自下
　非上無用故
　唯生有頂聖
　起下盡餘惑」


論曰。諸等至起依自下身。依上地身無容
起下。上地起下無所用故。自有勝定故。
下勢力劣故。已棄捨故。可厭毀故。總相雖
然若委細說。聖生有頂必起無漏無所有
處。為盡自地所餘煩惱。自無聖道欣樂起
故。唯無所有最隣近故。起彼現前盡餘煩
惱。此諸等至緣何境生。頌曰。

「　味定緣自繫
　淨無漏遍緣
　根本善無色
　不緣下有漏」


論曰。味定但緣自地有漏。必無緣下。已離
染故。亦不緣上。愛地別故。不緣無漏。應
成善故。淨及無漏俱能遍緣自上下地有為
無為。皆為境故。有差別者。無記無為非無
漏境。根本地攝善無色定不緣下地諸有漏
法。自上地法無不能緣。雖亦能緣下地無
漏緣類智品道不緣法智品。亦不能緣
下地法滅。無色近分亦緣下地。彼無間道必
緣下故。味淨無漏三等至中。何等力能斷諸
煩惱。頌曰。

「　無漏能斷惑
　及諸淨近分」


論曰。諸無漏定皆能斷惑。本淨尚無能。況
諸染能斷。不能斷下。已離染故。不能斷
自自所縛故。不能斷上。以勝己故。若淨
近分亦能斷惑。以皆能斷次下地故。中間
攝淨亦不能斷。近分有幾。何受相應。於味
等三為皆具不。頌曰。

「　近分八捨淨
　初亦聖惑三」


論曰。諸近分定亦有八種。與八根本為入
門故。一切唯一捨受相應。作功用轉故。未
離下怖故。此八近分皆淨定攝。唯初近分亦
通無漏。皆無有味。離染道故。雖近分心有
結生染而遮定染故作是說。有說。未至定
亦有味相應。未起根本。亦貪此故。由此未
至具有三種。中間靜慮與諸近分。為無別
義為亦有殊。義亦有殊。謂諸近分為離下
染是入初因。中定不然。復有別義頌曰。

「　中靜慮無尋
　具三唯捨受」


論曰。初本近分尋伺相應。上七定中皆無尋
伺。唯中靜慮有伺無尋。故彼勝初未及第
二。依此義故立中間名。由此上無中間靜
慮。一地升降無如此故。此定具有味等三
種。以有勝德可愛味故。同諸近分唯捨相
應。非喜相應功用轉故。由此說是苦通行
攝。此定能招大梵處果。多修習者為大梵
故。已說等至。云何等持。經說等持總有三
種。一有尋有伺。二無尋唯伺。三無尋無伺。其
相云何。頌曰。

「　初下有尋伺
　中唯伺上無」


論曰。有尋有伺三摩地者。謂與尋伺相應等
持。此初靜慮及未至攝。無尋唯伺三摩地者。
謂唯與伺相應等持。此即靜慮中間地攝。無
尋無伺三摩地者。謂非尋伺相應等持。此
從第二靜慮近分乃至非想非非想攝。契經
復說三種等持。一空二無願三無相。其相云
何。頌曰。

「　空謂空非我
　無相謂滅四
　無願謂餘十
　諦行相相應
　此通淨無漏
　無漏三脫門」


論曰。空三摩地。謂空非我二種行相相應等
持。無相三摩地。謂緣滅諦四種行相相應等
持。涅槃離十相。故名無相。緣彼三摩地得
無相名。十相者何。謂色等五男女二種三有
為相。無願三摩地。謂緣餘諦十種行相相應
等持。非常苦因可厭患故道如船筏。必應
捨故。能緣彼定得無願名。皆為超過現所
對故。空非我相非所厭捨。以與涅槃相
相似故。此三各二種。謂淨及無漏。世出世間
等持別故。世間攝者通十一地。出世攝者唯
通九地。於中無漏者名三解脫門。能與涅
槃為入門故。契經復說三重等持。一空空。
二無願無願。三無相無相。其相云何。頌曰。

「　重二緣無學
　取空非常相
　後緣無相定
　非擇滅為靜
　有漏人不時
　離上七近分」


論曰。此三等持緣前空等取空等相故立
空空等名。空空等持緣前無學空三摩地
取彼空相。空相順厭勝非我故。無願無願
緣前無學無願等持取非常相。不取苦因
等非無漏相故不取道等為厭捨故。無
相無相即緣無學無相三摩地非擇滅為
境。以無漏法無擇滅故。但取靜相非滅
妙離。濫非常滅故。是無記性故。非離繫果
故。此三等持唯是有漏。厭聖道故。無漏不
然。唯三洲人不時解脫能起如是重三摩
地。依十一地。除七近分。謂欲未至八本中
間。契經復說四修等持。一為住現法樂。二
為得勝知見。三為得分別慧。四為諸漏永
盡修三摩地。其相云何。頌曰。

「　為得現法樂
　修諸善靜慮
　為得勝知見
　修淨天眼通
　為得分別慧
　修諸加行善
　為得諸漏盡
　修金剛喻定」


論曰。如契經說。有修等持若習若修若多
所作得現樂住。乃至廣說。善言通攝淨及無
漏。修諸善靜慮得住現法樂。而經但說初
靜慮者。舉初顯後。理實通餘。不言為住
後法樂者。以後法樂非定住故。謂或退墮
或上受生或般涅槃便不住故。若依諸定
修天眼通。便能獲得殊勝知見。若修三界
諸加行善及無漏善得分別慧。若修金剛喻
定便得諸漏永盡。理實修此通依諸地而
契經但說第四靜慮者。傳說。世尊依自說
故。
《說一切有部俱舍論》卷第二十八


《阿毘達磨俱舍論》卷第二十九

尊者世親造
三藏法師玄奘奉　詔譯
分別定品第八之二

如是已說所依止定。當辯依定所起功德。
諸功德中先辯無量。頌曰。

「　無量有四種
　對治瞋等故
　慈悲無瞋性
　喜喜捨無貪
　此行相如次
　與樂及拔苦
　欣慰有情等
　緣欲界有情
　喜初二靜慮
　餘六或五十
　不能斷諸惑
　人起定成三」


論曰。無量有四。一慈二悲三喜四捨。言無
量者。無量有情為所緣故。引無量福故。
感無量果故。此何緣故唯有四種。對治四
種多行障故。何謂四障。謂諸瞋害不欣慰欲
貪瞋。治此如次建立慈等。不淨與捨俱治
欲貪。斯有何別。毘婆沙說。欲貪有二。一色二
婬。不淨與捨如次能治。理實不淨能治婬
貪。餘親友貪捨能對治。四中初二體是無瞋。
理實應言悲是不害。喜則喜受。捨即無貪。
若并眷屬五蘊為體。若捨無貪性如何能
治瞋。此所治瞋貪所引故。理實應用二法
為體。此四無量行相別者。云何當令諸有
情類得如是樂。如是思惟入慈等至。云何
當令諸有情類離如是苦。如是思愴入悲
等至。諸有情類得樂離苦豈不快哉。如是
思惟入喜等至。諸有情類平等平等無有親
怨。如是思惟入捨等至。此四無量不能令
他實得樂等。寧非顛倒。願欲令彼得樂
等故。或阿世耶無顛倒故。與勝解想相
應起故。設是顛倒復有何失。若應非善理
則不然。此與善根相應起故。若應引惡理
亦不然。由此力能治瞋等故。此緣欲界一
切有情。能治緣彼瞋等障故。然契經說修
習慈等思惟一方一切世界。此經舉器以顯
器中。第三但依初二靜慮。喜受攝故。餘定
地無。所餘三種通依六地。謂四靜慮未至中
間。或有欲令唯依五地。謂除未至。是容
豫德。已離欲者方能起故。或有欲令此四無
量隨其所應通依十地。謂欲四本近分中
間。此意欲令定不定地根本加行皆無量攝
前雖說此能治四障而不能令諸惑得斷。
有漏根本靜慮攝故。勝解作意相應起故。遍
緣一切有情境故。此加行位制伏瞋等。或
此能令已斷更遠故。前說此能治四障。謂
欲未至亦有慈等。似所修成根本無量。由
此制伏瞋等障已引斷道生能斷諸惑。諸
惑斷已離染位中。方得根本四種無量。於此
後位雖遇強緣而非瞋等之所蔽伏。初習
業位云何修慈。謂先思惟自所受樂。或聞
說佛菩薩聲聞及獨覺等所受快樂。便作是
念。願諸有情一切等受如是快樂。若彼本來
煩惱增盛不能如是平等運心應於有情
分為三品。所謂親友處中怨讐。親復分三。
謂上中下。中品唯一。怨亦分三謂下中上。總
成七品。分品別已。先於上親發起真誠與
樂勝解。此願成已。於中下親亦漸次修如
是勝解。於親三品得平等已。次於中品下
中上怨亦漸次修如是勝解。由數習力能
於上怨起與樂願與上親等。修此勝解
既得無退。次於所緣漸修令廣。謂漸運想
思惟一邑一國一方一切世界。與樂行相無
不遍滿。是為修習慈無量成。若於有情
樂求德者能修慈定令速疾成。非於有
情樂求失者。以斷善者有德可錄。麟喻獨
覺有失可取。先福罪果現可見故。修悲喜
法准此應知。謂觀有情沒眾苦海。便願令
彼皆得解脫。及想有情得樂離苦。便深欣
慰實為樂哉。修捨最初從處中起漸次乃
至能於上親起平等心與處中等。此四無
量人起非餘。隨得一時必成三種。生第三
定等唯不成喜故。已辯無量。次辯解脫。頌
曰。

「　解脫有八種
　前三無貪性
　二二一一定
　四無色定善
　滅受想解脫
　微微無間生
　由自地淨心
　及下無漏出
　三境欲可見
　四境類品道
　自上苦集滅
　非擇滅虛空」


論曰。解脫有八。一內有色想觀外色解
脫。二內無色想觀外色解脫。三淨解脫身
作證具足住。四無色定為次四解脫。滅受想
定為第八解脫。八中前三無貪為性。近治
貪故。然契經中說想觀者。想觀增故。三中初
二不淨相轉。作青瘀等諸行相故。第三解脫
清淨相轉。作淨光鮮行相轉故。三并助伴
皆五蘊性。初二解脫一一通依初二靜慮。能
治欲界初靜慮中顯色貪故。第三解脫依後
靜慮。離八災患心澄淨故。餘地亦有相似
解脫而不建立。非增上故。次四解脫如其
次第以四無色定善為性。非無記染。非解
脫故。亦非散善。性微劣故。彼散善者。如命
終心。有說。餘時亦有散善。近分解脫道。亦
得解脫名。無間不然。以緣下故。彼要背下
地方名解脫故。然於餘處多分唯說彼根
本地名解脫者。以近分中非全分故。第八
解脫即滅盡定。彼自性等如先已說。厭背受
想而起此故。或總厭背有所緣故。此滅盡
定得解脫名。有說。由此解脫定障。微微心
後此定現前。前對想心已名微細。此更微
細故曰微微。次如是心入滅盡定。從滅
定出或起有頂淨定心或即能起無所有處
無漏心。如是入心唯是有漏。通從有漏無漏
心出。八中前三唯以欲界色處為境。有差
別者。二境可憎。一境可愛。次四解脫各以
自上苦集滅諦及一切地類智品道。彼非擇
滅及與虛空為所緣境。第三靜慮寧無解
脫。第三定中無色貪故。自地妙樂所動亂
故。行者何緣修淨解脫。為欲令心暫欣悅
故。前不淨觀令心沈慼。今修淨觀策發令
欣。或為審知自堪能故。謂前所修不淨解
脫為成不成。若觀淨相煩惱不起。彼方成
故。由二緣故。諸瑜伽師修解脫等。一為諸
惑已斷更遠。二為於定得勝自在故能引
起無諍等德及聖神通。由此便能轉變諸事
起留捨等種種作用。何故經中第三第八說
身作證非餘六邪。以於八中此二勝故。
於二界中各在邊故。已辯解脫。次辯勝處。
頌曰。

「　勝處有八種
　二如初解脫
　次二如第二
　後四如第三」


論曰。勝處有八。一內有色想觀外色少。二
內有色想觀外色多。三內無色想觀外色
少。四內無色想觀外色多。內無色想觀
外青黃赤白為四。足前成八。八中初二如
初解脫。次二如第二解脫。後四如第三解
脫。若爾八勝處何殊三解脫。前修解脫唯
能棄背。後修勝處能制所緣。隨所樂觀惑
終不起。已辯勝處。次辯遍處。頌曰。

「　遍處有十種
　八如淨解脫
　後二淨無色
　緣自地四蘊」


論曰。遍處有十。謂周遍觀地水火風青黃赤
白及空與識二無邊處。於一切處周遍觀察
無有間隙故名遍處。十中前八如淨解脫。
謂八自性皆是無貪。若并助伴五蘊為性。
依第四靜慮緣欲可見色。有餘師說。唯風
遍處緣所觸中風界為境。後二遍處如次
空識。二淨無色為其自性。各緣自地四蘊
為境。應知此中修觀行者。從諸解脫入
諸勝處。從諸勝處入諸遍處。以後後起勝
前前故。此解脫等三門功德。為由何得。依
何身起。頌曰。

「　滅定如先辯
　餘皆通二得
　無色依三界
　餘唯人趣起」


論曰。第八解脫如先已辯。以即是前滅盡
定故。餘解脫等通由二得。謂由離染及加
行得。以有曾習未曾習故。四無色解脫二
無色遍處。一一通依三界身起。餘唯人起。
由教力故。異生及聖皆能現起。諸有生在
色無色界起靜慮無色。由何等別緣。頌曰。

「　二界由因業
　能起無色定
　色界起靜慮
　亦由法爾力」


論曰。生上二界總由三緣。能進引生色無
色定。一由因力。謂於先時近及數修為起
因故。二由業力。謂先曾造感上地生順後
受業。彼業異熟將起現前。勢力能令進起
彼定。以若未離下地煩惱必定無容生上
地故。三法爾力。謂器世界將欲壞時。下地
有情法爾能起上地靜慮。以於此位所有善
法由法爾力皆增盛故。諸有生在上二界
中起無色定。由因業力非法爾力。無雲等
天不為三災之所壞故。生在色界起靜
慮時。由上二緣及法爾力。若生欲界起上
定時。一一應知。皆由教力。前來分別種
種法門。皆為弘持世尊正法。何謂正法。當
住幾時。頌曰。

「　佛正法有二
　謂教證為體
　有持說行者
　此便住世間」


論曰。世尊正法體有二種。一教二證。教謂契
經調伏對法。證謂三乘菩提分法。有能受
持及正說者。佛正教法便住世間。有能依
教正修行者。佛正證法便住世間。故隨三
人住世時量。應知正法住爾所時。聖教總
言唯住千載。有釋證法唯住千年。教法住
時復過於此。此論依攝阿毘達磨。為依何
理釋對法耶。頌曰。

「　迦濕彌羅議理成
　我多依彼釋對法
　少有貶量為我失
　判法正理在牟尼」


論曰。迦濕彌羅國毘婆沙師議阿毘達磨理
善成立。我多依彼釋對法宗。少有貶量為
我過失。判法正理唯在世尊及諸如來大聖
弟子。

「　大師世眼久已閉
　堪為證者多散滅
　不見真理無制人
　由鄙尋思亂聖教
　自覺已歸勝寂靜
　持彼教者多隨滅
　世無依怙喪眾德
　無鉤制惑隨意轉
　既知如來正法壽
　漸次淪亡如至喉
　是諸煩惱力增時
　應求解脫勿放逸」


* 破執我品第九之一

越此依餘豈無解脫。理必無有。所以者何。
虛妄我執所迷亂故。謂此法外諸所執我。非
即於蘊相續假立執有真實離蘊我故。由
我執力諸煩惱生三有輪迴無容解脫。以
何為證。知諸我名唯召蘊相續非別目
我體。於彼所計離蘊我中無有真實現比
量故。謂若我體別有實物如餘有法。若無
障緣。應現量得如六境意。或比量得如五
色根。言五色根比量得者。如世現見。雖有
眾緣由闕別緣果便非有不闕便有。如種
生芽。如是亦見雖有現境作意等緣而
諸盲聾不盲聾等識不起。起定知別緣有
闕不闕。此別緣者即眼等根。如是名為色根
比量。於離蘊我二量都無。由此證知無真
我體。然犢子部執有補特伽羅其體與蘊
不一不異。此應思擇為實為假。實有假
有相別云何。別有事物是實有相。如色聲
等。但有聚集是假有相。如乳酪等。許實
許假各有何失。體若是實應與蘊異。有別
性故。如別別蘊。又有實體必應有因。或
應是無為。便同外道見。又應無用。徒執實
有。體若是假便同我說。非我所立補特伽羅
如仁所徵實有假有。但可依內現在世攝
有執受諸蘊立補特伽羅。如是謬言於義
未顯。我猶不了如何名依。若攬諸蘊是此
依義。既攬諸蘊成補特伽羅則補特伽羅應
成假有。如乳酪等攬色等成。若因諸蘊是
此依義。既因諸蘊立補特伽羅則補特伽羅
亦同此失。不如是立。所立云何。此如世間
依薪立火。如何立火可說依薪。謂非離
薪可立有火。而薪與火非異非一。若火異
薪薪應不熱。若火與薪一所燒即能燒。如
是不離蘊立補特伽羅。然補特伽羅與蘊
非異一。若與蘊異體應是常。若與蘊一體
應成斷。仁今於此且應定說。何者為火。何
者為薪。令我了知火依薪義。何所應說。
若說應言所燒是薪能燒是火。此復應說。
何者所燒。何者能燒。名薪名火。且世共了。
諸不炎熾所然之物名所燒薪。諸有光明
極熱炎熾能然之物名能燒火。此能燒然彼
物相續令其後後異前前故。此彼雖俱八
事為體而緣薪故火方得生。如緣乳酒
生於酪酢。故世共說依薪有火。若依此理
火則異薪。後火前薪時各別故。若汝所計
補特伽羅如火依薪依諸蘊者則定應說
緣蘊而生體異諸蘊成無常住。若謂即於
炎熾木等煖觸名火餘事名薪。是則火薪俱
時而起應成異體。相有異故。應說依義。此
既俱生。如何可言依薪立火。謂非此火用
薪為因。各從自因俱時生故。亦非此火
名因薪立。以立火名因煖觸故。若謂所
說火依薪言為顯俱生或依止義。是則應
許補特伽羅與蘊俱生或依止蘊。已分明許
體與蘊異。理則應許若許蘊無。補特伽羅
體亦非有。如薪非有火體亦無。而不許然
故釋非理。然彼於此自設難言。若火異薪
薪應不熱。彼應定說熱體謂何。若彼釋
言熱謂煖觸則薪非熱。體相異故。若復釋
言熱謂煖合則應異體亦得熱名。以實火
名唯目煖觸。餘與煖合皆得熱名。是則分
明許薪名熱。雖薪火異而過不成。如何
此中舉以為難。若謂木等遍炎熾時說名為
薪亦名為火是則應說。依義謂何。補特
伽羅與色等蘊定應是一。無理能遮。故彼
所言如依薪立火。如是依蘊立補特伽
羅。進退推徵理不成立。又彼若許補特伽
羅與蘊一異俱不可說。則彼所許三世無
為及不可說五種爾焰亦應不可說。以補
特伽羅不可說第五及非第五故。又彼施
設補特伽羅應更礭陳。為何所託。若言託
蘊假義已成。以施設補特伽羅不託補特
伽羅故。若言此施設託補特伽羅。如何上
言依諸蘊立理則但應說依補特伽羅。既
不許然。故唯託蘊。若謂有蘊此則可知故
我上言此依蘊立。是則諸色有眼等緣方
可了知。故應言依眼等。又且應說。補特伽
羅是六識中何識所識。六識所識。所以者何。
若於一時眼識識色。因茲知有補特伽羅。
說此名為眼識所識。而不可說與色一異。
乃至一時意識識法。因茲知有補特伽羅。
說此名為意識所識。而不可說與法一異。
若爾所計補特伽羅應同乳等唯假施設。謂
如眼識識諸色時因此若能知有乳等便
說乳等眼識所識。而不可說與色一異。
乃至身識說諸觸時。因此若能知有乳
等便說乳等身識所識。而不可說與觸一
異。勿乳等成四或非四所成。由此應成總
依諸蘊假施設有補特伽羅。猶如世間總
依色等施設乳等是假非實。又彼所說。若
於一時眼識識色。因茲知有補特伽羅。此
言何義。為說諸色是了補特伽羅因。為
了色時補特伽羅亦可了。若說諸色是了
此因然不可言此異色者。是則諸色以眼
及明作意等緣為了因故。應不可說色
異眼等。若了色時此亦可了為色能了即
了此耶。為於此中別有能了。若色能了即
能了此則應許此體即是色或唯於色假
立於此。或不應有如是分別如是類是色
如是類是此。若無如是二種分別如何立
有色有補特伽羅。有情必由分別立故。
若於此中別有能了了時別故此應異色。
如黃異青前異後等。乃至於法徵難亦然。
若彼救言如此與色不可定說是一是異。
二種能了相望亦然。能了不應是有為攝。若
許爾者。便壞自宗。又若實有補特伽羅而
不可說色非色者。世尊何故作如是言。色
乃至識皆無有我。又彼既許補特伽羅眼識
所得。如是眼識於色此俱為緣何起。若緣
色起則不應說眼識能了補特伽羅。此非
眼識緣。如聲處等故。謂若有識緣此境起。
即用此境為所緣緣補特伽羅非眼識緣
者。如何可說為眼識所緣。故此定非眼識
所了。若眼識起緣此或俱便違經說。以契
經中定判識起由二緣故。又契經說。苾芻
當知。眼因色緣能生眼識。諸所有眼識皆
緣眼色故。又若爾者。補特伽羅應是無常。
契經說故。謂契經說。諸因諸緣能生識者皆
無常性。若彼遂謂補特伽羅非識所緣。應
非所識。若非所識應非所知。若非所知
如何立有。若不立有便壞自宗。又若許為
六識所識。眼識識故應異聲等。猶如色。耳
識識故。應異色等。譬如聲。餘識所識為難
准此。又立此為六識所識。便違經說。如
契經言。梵志當知。五根行處境界各別。各唯
受用自所行處及自境界。非有異根亦能
受用異根行處及異境界。五根謂眼耳鼻舌
身。意兼受用五根行處及彼境界。彼依意
故。或不應執補特伽羅是五根境。如是便
非五識所識。有違宗過。若爾意根境亦應
別。如六生喻契經中言。如是六根行處境
界各有差別。各別樂求自所行處及自境界。
非此中說眼等六根。眼等五根及所生識無
有勢力樂見等故。但說眼等增上勢力所
引意識名眼等根。獨行意根增上勢力所
引意識不能樂求眼等五根所行境界。故
此經義無違前失。又世尊說。苾芻當知。
吾今為汝具足演說一切所達所知法門。其
體是何。謂諸眼色眼識眼觸。眼觸為緣內所
生受。或樂或苦不苦不樂。廣說乃至。意觸為
緣內所生受。或樂或苦不苦不樂。是名一切
所達所知。由此經文決判一切所達知法。
唯有爾所。此中無有補特伽羅。故補特伽
羅亦應非所識。以慧與識境必同故。諸謂
眼見補特伽羅。應知眼根見此所有於見
非我謂見我故。彼便蹎墜惡見深坑。故佛
經中自決此義。謂唯於諸蘊說補特伽羅。
如人契經作如是說。眼及色為緣生於眼
識。三和合觸俱起受想思。於中後四是無色
蘊。初眼及色名為色蘊。唯由此量說名為
人。即於此中隨義差別假立名想。或謂
有情不悅意生儒童養者命者生者補特伽
羅。亦自稱言我眼見色。復隨世俗說。此
具壽有如是名如是種族如是姓類如是
飲食如是受樂如是受苦如是長壽如是久
住如是壽際。苾芻當知。此唯名想。此唯自
稱。但隨世俗假施設有。如是一切無常有
為從眾緣生由思所造。世尊恒勅依了義
經。此經了義。不應異釋。又薄伽梵告梵志
言。我說一切有唯是十二處。若數取趣非是
處攝無體理成。若是處攝則不應言是不
可說。彼部所誦契經亦言。諸所有眼諸所有
色。廣說乃至。苾芻當知。如來齊此施設一
切建立一切有自體法。此中無有補特伽
羅。如何可說此有實體。頻毘婆羅契經
亦說。諸有愚昧無聞異生隨逐假名計為我
者。此中無有我我所性。唯有一切眾苦法
體將正已生。乃至廣說。有阿羅漢苾芻尼
名世羅。為魔王說。

「　汝墮惡見趣
　於空行聚中
　妄執有有情
　智者達非有
　如即攬眾分
　假想立為車
　世俗立有情
　應知攬諸蘊」


世尊於雜阿笈摩中為婆羅門婆拕梨說。

「　婆拕梨諦聽
　能解諸結法
　謂依心故染
　亦依心故淨
　我實無我性
　顛倒故執有
　無有情無我
　唯有有因法
　謂十二有支
　所攝蘊處界
　審思此一切
　無補特伽羅
　既觀內是空
　觀外空亦爾
　能修空觀者
　亦都不可得」


經說。執我有五種失。謂起我見及有情見
墮惡見趣。同諸外道。越路而行。於空性中
心不悟入不能淨信不能安住不得解
脫。聖法於彼不能清淨。此皆非量。所以者
何。於我部中曾不誦故。汝宗許是量為部
為佛言。若部是量佛非汝師汝非釋子。若
佛言者此皆佛言。如何非量。彼謂。此說皆
非真佛言。所以者何。我部不誦故。此極非
理。非理者何。如是經文諸部皆誦。不違法
性及餘契經。而敢於中輒興誹撥我不誦
故非真佛言。唯縱兇狂故極非理。又於彼
部豈無此經謂一切法皆非我性。若彼意
謂補特伽羅與所依法不一不異故說一
切法皆非我。既爾應非意識所識。二緣生
識經決判故。又於餘經如何會釋。謂契經
說。非我計我此中具有想心見倒。計我成
倒說於非我。不言於我何煩會釋。非我者
何。謂蘊處界。便違前說補特伽羅與色等
蘊不一不異。又餘經說。苾芻當知。一切沙
門婆羅門等諸有執我等隨觀見。一切唯
於五取蘊起。故無依我起於我見。但於非
我法妄分別為我。又餘經言。諸有已憶正憶
當憶種種宿住。一切唯於五取蘊起。故定無
有補特伽羅。若爾何緣此經復說我於過
去世有如是色等。此經為顯能憶宿生一
相續中有種種事。若見實有補特伽羅於
過去生能有色等如何非墮起身見失。或
應誹撥言無此經。是故此經依總假我言
有色等如聚如流。若爾世尊應非一切
智。無心心所能知一切法剎那剎那異生滅
故。若許有我可能遍知。補特伽羅則應常
住。許心滅時此不滅故。如是便越汝所許
宗。我等不言佛於一切能頓遍知故名一
切智者。但約相續有堪能故。謂得佛名諸
蘊相續成就如是殊勝堪能纔作意時於
所欲知境無倒智起故名一切智。非於一
念能頓遍知。故於此中有如是頌。

「　由相續有能
　如火食一切
　如是一切智
　非由頓遍知」


如何得知約相續說知一切法非我遍
知。說佛世尊有三世故。於何處說。如有
頌言。

「　若過去諸佛
　若未來諸佛
　若現在諸佛
　皆滅眾生憂」


汝宗唯許蘊有三世。非數取趣。故定應爾。
《說一切有部俱舍論》卷第二十九



《阿毘達磨俱舍論》卷第三十

尊者世親造
三藏法師玄奘奉　詔譯
破執我品第九之二

若唯五取蘊名補特伽羅。何故世尊作如是
說。吾今為汝說諸重擔取捨重擔荷重擔
者。何緣於此佛不應說。不應重擔即名能
荷。所以者何。曾未見故。不可說事亦不應
說。所以者何。亦未見故。又取重擔應非蘊
攝重擔自取曾未見故。然經說愛名取擔
者。既即蘊。攝。荷者應然。即於諸蘊立數取
趣。然恐謂此補特伽羅是不可說常住實有。
故此經後佛自釋言。但隨世俗說此具壽
有如是名。乃至廣說。如上所引人經文句。
為令了此補特伽羅可說無常非實有性。
即五取蘊自相逼害得重擔名。前前剎那引
後後故名為荷者。故非實有補特伽羅。補
特伽羅定應實有。以契經說諸有撥無化
生有情邪見攝故。誰言無有化生有情如
佛所言我說有故。謂蘊相續能往後世不
由胎卵濕名化生有情。撥此為無故邪見
攝。化生諸蘊理實有故。又許此邪見謗補特
伽羅。汝等應言。是何所斷。見修所斷。理並不
然。補特伽羅非諦攝故。邪見不應修所斷
故。若謂經說有一補特伽羅生在世間應
非蘊者。亦不應理。此於總中假說一故。
如世間說一麻一米一聚一言。或補特伽羅
應許有為攝。以契經說生世間故。非此言
生如蘊新起。依何義說生在世間。依此
今時取別蘊義。如世間說能祠者生記論
者生取明論故。又如世說有苾芻生有
外道生。取儀式故。或如世說有老者生有
病者生。取別位故。佛已遮故此救不成。如
勝義空契經中說。有業有異熟。作者不可
得。謂能捨此蘊及能續餘蘊。唯除法假。
故佛已遮。頗勒具那契經亦說。我終不說
有能取者。故定無一補特伽羅能於世間
取捨諸蘊。又汝所引祠者等生。其體是何而
能喻此。若執是我彼不極成。若心心所彼
念念滅新新生故取捨不成。若許是身亦
如心等。又如明等與身有異。蘊亦應異
補特伽羅。老病二身各與前別。數論轉變如
前已遣。故彼所引為喻不成。又許蘊生非
數取趣則定許此異蘊及常。又此唯一。蘊
體有五。寧不說此與蘊有異。大種有四造
色唯一。寧言造色不異大種。是彼宗過。何
謂彼宗。諸計造色即大種論。設如彼見應
作是質。如諸造色即四大種亦應即五蘊
立補特伽羅。若補特伽羅即諸蘊者。世尊何
不記命者即身。觀能問者阿世耶故。問者
執一內用士夫體實非虛名為命者。依此
問佛與身一異。此都無故一異不成。如何
與身可記一異。如不可記龜毛䩕軟。
古昔諸師已解斯結。昔有大德名曰龍軍。
三明六通具八解脫。于時有一畢隣陀王。
至大德所作如是說。我今來意欲請所疑。
然諸沙門性好多語。尊能直答。我當請問。
大德受請。王即問言。命者與身為一為異。
大德答言。此不應記。王言。豈不先有要耶。
今何異言不答所問。大德質曰。我欲問疑。
然諸國王性好多語。王能直答。我當發問。王
便受教。大德問言。大王宮中諸菴羅樹所生
果味為酢為甘。王言。宮中本無此樹。大德
復責。先無要耶。今何異言不答所問。王言。
宮內此樹既無。寧可答言果味甘酢。大德
誨曰。命者亦無。如何可言與身一異。佛何
不說命者都無。亦觀問者阿世耶故。問者
或於諸蘊相續謂為命者。依之發問。世尊
若答命者都無。彼墮邪見故佛不說。彼未
能了緣起理故。非受正法器。不為說假
有。理必應爾。世尊說故。如世尊告阿難陀
言。有姓筏蹉出家外道。來至我所作是問
言。我於世間為有非有。我不為記。所以者
何。若記為有違法真理。以一切法皆無我
故。若記為無增彼愚惑。彼便謂我先有今
無。對執有愚此愚更甚。謂執有我則墮常
邊。若執無我便墮斷邊。此二輕重如經廣
說。依如是義故有頌曰。

「　觀為見所傷
　及壞諸善業
　故佛說正法
　如牝虎銜子
　執真我為有
　則為見牙傷
　撥俗我為無
　便壞善業子」


復說頌曰。

「　由實命者無
　佛不言一異
　恐撥無假我
　亦不說都無
　謂蘊相續中
　有業果命者
　若說無命者
　彼撥此為無
　不說諸蘊中
　有假名命者
　由觀發問者
　無力解真空
　如是觀筏蹉
　意樂差別故
　彼問有無我
　佛不答有無」


何緣不記世間常等。亦觀問者阿世耶故。
問者若執我為世間。我體都無故。四記皆非
理。若執生死皆名世間。佛四種記亦皆非
理。謂若常者無得涅槃。若是非常便自斷
滅不由功力咸得涅槃。若說為常亦非常
者定應一分無得涅槃。一分有情自證圓
寂。若記非常非非常者則非得涅槃。非不
得涅槃。決定相違便成戲論。然依聖道可
般涅槃。故四定記皆不應理。如離繫子問
雀死生。佛知彼心不為定記。有邊等四亦
不記者。以同常等皆有失故。寧知此四義
同常等。以有外道名嗢底迦。先問世間有
邊等四。復設方便矯問世尊。為諸世間皆
由聖道能得出離為一分耶。尊者阿難因
告彼曰。汝以此事已問世尊。今復何緣改
名重問。故知後四義與前同。復以何緣世
尊不記如來死後有等四耶。亦觀問者阿
世耶故。問者妄計已解脫我名為如來而
發問故。今應詰問計有我者。佛何緣記有
現補特伽羅不記如來死後亦有。彼言恐
有墮常失故。若爾何緣佛記慈氏汝於來
世當得作佛。及記弟子身壞命終某甲今時
已生某處。此豈非有墮常過失。若佛先見
補特伽羅彼涅槃已便不復見以不知故
不記有者則撥大師具一切智。或應許不
記由我體都無。若謂世尊見而不說則有
離蘊及常住過。若見非見俱不可說則應漸
言不可說佛是一切智。非一切智。若謂實
有補特伽羅。以契經言諦故住故定執無
我者墮惡見處故。此不成證。彼經亦說定
執有我者墮惡見處故。阿毘達磨諸論師
言。執我有無俱邊見攝。如次墮在常斷邊
故。彼師所說深為應理。以執有我則墮常
邊。若執無我便墮斷邊。前筏蹉經分明說
故。若定無有補特伽羅為說阿誰流轉
生死。不應生死自流轉故。然薄伽梵於契
經中。說諸有情無明所覆貪愛所繫馳流
生死故應定有補特伽羅。此復如何流轉
生死。由捨前蘊取後蘊故。如是義宗前已
徵遣。如燎原火雖剎那滅而由相續說
有流轉。如是蘊聚假說有情。愛取為緣流
轉生死。若唯有蘊。何故世尊作如是說。今
我於昔為世導師名為妙眼。此說何咎。蘊
各異故。若爾是何物。謂補特伽羅。昔我即今
體應常住。故說今我昔為師言。顯昔與今
是一相續。如言此火曾燒彼事。若謂決定
有真實我則應唯佛能明了觀。觀已應生
堅固我執。從斯我執我所執生。從此應生
我我所愛。故薄伽梵作如是言。若執有我
便執我所。執我所故。於諸蘊中便復發生
我我所愛。薩迦耶見我愛所縛則為謗佛。
去解脫遠。若謂於我不起我愛。此言無
義。所以者何。於非我中橫計為我。容起
我愛。非實我中。如是所言無理為證。故彼
於佛真聖教中無有因緣起見瘡皰。如是
一類執有不可說補特伽羅。復有一類總
撥一切法體皆非有。外道執有別真我性。
此等一切見不如理。皆不能免無解脫過。
若一切類我體都無。剎那滅心於曾所受久
相似境何能憶知。如是憶知從相續內念
境想類心差別生。且初憶念為從何等心
差別無間生。從有緣彼作意相似相屬想
等不為依止差別愁憂散亂等緣損壞功
德心差別起。雖有如是作意等緣。若無
彼類心差別者則無堪能修此憶念。雖有
彼類心差別因若無如是緣亦無能修理。
要具二種方可能修。諸憶念生但由於此。
不見離此有功能故。如何異心見後異心
能憶。非天授心曾所見境後祠授心有憶念
理。此難非理。不相屬故。謂彼二心互不相
屬。非如一相續有因果性故。我等不言異
心見境異心能憶。相續一故。然從過去緣彼
境心引起今時能憶念識。謂如前說。相續
轉變差別力故。生念何失。由此憶念力有
後記知生。我體既無孰為能憶。能憶是何義。
由念能取境。此取境豈異念。雖不異念
但由作者。作者即是前說念因。謂彼類心差
別。然世間所言制怛羅能憶。此於蘊相續
立制怛羅名。從先見心後憶念起。依如是
理說彼能憶。我體若無是誰之念。為依何
義說第六聲。此第六聲依屬主義。如何物
屬何主。此如牛等屬制怛羅。彼如何為牛
主。謂依彼彼所乘所搆所役等中彼得自
在。欲於何所驅役於念。而勤方便尋求念
主。於所念境。驅役於念。役念為何。謂令
念起。奇哉自在起無理言。寧為此生而驅
役此。又我於念如何驅役。為令念起。為令
念行。念無行故但應念起。則因名主。果
名能屬。由因增上令果得生。故因名主。
果於生時是因所有故名能屬。即生念因
足為念主。何勞立我為念主耶。即諸行聚
一類相續。世共施設制怛羅牛。立制怛羅
名為牛主。是牛相續於異方生變異生因
故名為主。此中無一實制怛羅亦無實牛。
但假施設。故言牛主。亦不離因。憶念既爾。
記知亦然。如辯憶知熟為能了誰之識等
亦應例釋。且識因緣與前別者。謂根境等。
如應當知。有作是言。決定有我。事用必待
事用者故。謂諸事用待事用者。如天授行
必待天授。行是事用。天授名者。如是識等
所有事用。必待所依能了等者。今應詰彼。
天授謂何。若是實我此如先破。若假士夫體
非一物。於諸行相續假立此名故。如天授
能行識能了亦爾。依何理說天授能行。謂
於剎那生滅諸行不異相續立天授名。愚夫
於中執為一體。為自相續異處生因。異處
生名行。因即名行者。依此理說天授能行。
如焰及聲異處相續。世依此說焰聲能行。
如是天授身能為識因故。世間亦謂天授
能了。然諸聖者為順世間言說理故。亦作
是說。經說諸識能了所緣。識於所緣為何
所作。都無所作但以境生。如果酬因。雖
無所作而似因起說名酬因。如是識生雖
無所作而似境故說名了境。如何似境。
謂帶彼相。是故諸識雖亦託根生不名了
根。但名為了境。或識於境相續生時。前識
為因引後識起說識能了亦無有失。世
間於因說作者故。如世間說鍾鼓能鳴。或
如燈能行識能了亦爾。為依何理說燈能
行。焰相續中假立燈號。燈於異處相續生
時。說為燈行。無別行者。如是心相續假立
識名。於異境生時說名能了。或如色有色
生色住。此中無別有生住者。說識能了理
亦應然。若後識生從識非我。何緣從識不
恒似前。及不定次生如芽莖葉等。有為皆
有住異相故。謂諸有為自性法爾微細相續
後必異前。若異此者縱意入定。身心相續
相似而生。後念與初無差別故。不應最後
念自然從定出。諸心相續亦有定次。若此心
次彼心應生。於此心後彼必生故。亦有少
分行相等心方能相生。種性別故。如女心
無間起嚴污身心。或起彼夫彼子心等。後時
從此諸心相續轉變差別還生女心。如是
女心於後所起嚴污心等有生功能。異此
無功能。由種性別故。女心無間容起多
心。然多心中若先數起。明了近起。先起非餘。
由如是心修力強故。唯除將起位身外緣
差別。諸有修力最強盛者。寧不恒時生於
自果。由此心有住異相故。此住異相於別
修果相續生中最隨順故。諸心品類次第相
生因緣方隅我已略說。委悉了達唯在世尊。
一切法中智自在故。依如是義故。有頌言。

「　於一孔雀輪
　一切種因相
　非餘智境界
　唯一切智知」


色差別因尚為難了。況心心所諸無色法因
緣差別可易了知。一類外道作如是執。諸
心生時皆從於我。前之二難於彼最切。若諸
心生皆從我者。何緣後識不恒似前。及不
定次生如芽莖葉等。若謂由待意合差別
有異識生理定不然。我與餘合非極成故。
又二物合有分限故。謂彼自類釋合相言
非至為先後至名合。我與意合應有分限。
意移轉故我應移轉。或應與意俱有壞滅。
若謂一分合理定不然。於一我體中無別
分故。設許有合我體既常。意無別異。合寧
有別。若待別學為難亦同。謂覺因何得
有差別。若待行別我意合者則應但心待
行差別能生異識。何用我為。我於識生都
無有用。而言諸識皆從我生。如藥事成能
除痼疾誑醫矯說普莎訶言。若謂此二由
我故有此但有言無理為證。若謂此二我
為所依如誰與誰為所依義。非心與行
如畫如果我為能持如壁如器。如是便
有更相礙失。及有或時別住失故。非如
壁器我為彼依。若爾如何。此但如地能為
香等四物所依。彼如是言證成無我。故我於
此深生喜慰。如世間地不離香等。我亦
應爾。非離心行。誰能了地離於香等。但
於香等聚集差別。世俗流布立以地名。我亦
應然。但於心等諸蘊差別。假立我名。若離
香等無別有地如何說言地有香等。為顯
地體有香等別。故即於地說有香等。令他
了達是此非餘。如世間言木像身等。又若
有我待行差別。何不俱時生一切智。若時
此行功用最強。此能遮餘令不生果。寧從
強者果不恒生。答此如前修力道理許行
非常漸變異故。若爾計我則為唐捐。行力
令心差別生故。彼行此修體無異故。必定
應信我體實有以有念等德句義故。德必
依止實句義故。念等依餘理不成故。此證
非理。不極成故。謂說念等德句義攝體皆
非實義不極成。許有別體皆名實故。經說
六實物名沙門果故。彼依實我理亦不成。
依義如前已遮遣故。由此所立但有虛言。
若我實無為何造業。為我當受苦樂果故。
我體是何。謂我執境。何名我執境。謂諸蘊相
續。云何知然。貪愛彼故。與白等覺同處起
故。謂世有言。我白我黑。我老我少。我瘦
我肥。現見世間緣白等覺與計我執同處
而生。非所計我有此差別。故知我執但緣
諸蘊。以身於我有防護恩。故亦於身假說
為我。如言臣等即是我身。於有恩中實假
說我。而諸我執所取不然。若許緣身亦起
我執。寧無我執緣他身起。他與我執不相
屬故。謂若身若心與我執相屬。此我執起
緣彼非餘。無始時來如是習故。相屬謂何。
謂因起性。若無我體誰之我執。此前已釋。
寧復重來。謂我於前已作是說。為依何義
說第六聲。乃至辨因為果所屬。若爾我執
以何為因。謂無始來我執熏習。緣自相
續有垢染心。我體若無誰有苦樂。若依於
此有苦樂生。即說名為此有苦樂。如林有
果及樹有花。苦樂依何。謂內六處。隨其所
起說為彼依。若我實無誰能作業誰能受
果。作受何義。作謂能作。受謂受者。此但易
名。未顯其義。辯法相者釋此相言。能自
在為名為作者。能領業果得受者名。現見
世間。於此事業若得自在名為能作。如見
天授於浴食行得自在故名浴等者。此中
汝等說何天授。若說實我喻不極成。說蘊
便非自在作者。業有三種謂身語意。且起
身業必依身心。身心各依自因緣轉。因緣
展轉依自因緣。於中無一自在起者。一切
有為屬因緣故。汝所執我不待因緣亦無
所作。故非自在。由此彼說能自在為名作
者。相求不可得。然於諸法生因緣中。若有
勝用假名作者。非所執我見有少用故定
不應名為作者能生身業勝因者何。謂從
憶念引生樂欲。樂欲生尋伺。尋伺生勤勇。
勤勇生風。風起身業。汝所執我此中何用。
故於身業我非作者。語意業起類此應思。
我復云何能領業果。若謂於果我能了別。
此定不然。我於了別都無有用。於前分
別生識因中已遮遣故。若實無我。如何不
依諸非情處罪福生長。彼非愛等所依止
故。唯內六處是彼所依。我非彼依如前已
說。若實無我業已滅壞。云何復能生未來
果。設有實我業已滅壞。復云何能生未來
果。從依止我法非法生。如誰依誰。此前
已破。故法非法不應依我。然聖教中不作
是說。從已壞業未來果生。若爾從何。從業
相續轉變差別。如種生果。如世間說果從
種生。然果不隨已壞種起。亦非從種無
間即生。若爾從何。從種相續轉變差別果
方得生。謂種次生芽莖葉等。花為最後方
引果生。若爾何言從種生果。由種展轉引
起花中生果功能故作是說。若此花內生果
功能非種為先所引起者。所生果相應與
種別。如是雖言從業生果。而非從彼已
壞業生。亦非從業無間生果。但從業相續
轉變差別生。何名相續轉變差別。謂業為
先後色心起中無間斷名為相續。即此相
續後後剎那異前前生名為轉變。即此轉
變於最後時有勝功能無間生果勝餘轉
變故名差別。如有取識正命終時雖帶眾
多感後有業所引熏習。而重近起數習所
引明了非餘。如有頌言。

「　業極重近起
　數習先所作
　前前前後熟
　輪轉於生死」


於此義中有差別者。異熟因所引與異熟
果功能。與異熟果已即便謝滅。同類因所
引與等流果功能。若染污者對治起時即便
謝滅。不染污者般涅槃時方永謝滅。以色心
相續爾時永滅故。何緣異熟果。不能招異
熟如從種果有別果生。且非譬喻是法皆
等。然從種果無別果生。若爾從何。生於後
果從後熟變差別所生。謂於後時即前種
果遇水土等諸熟變緣。便能引生熟變差別。
正生芽位方得種名。未熟變時從當名說。
或似種故世說為種。此亦如是。即前異熟
遇聞正邪等諸起善惡緣便能引生諸善
有漏及諸不善有異熟心。從此引生相續轉
變展轉能引轉變差別。從此差別後異熟
生。非從餘生。故喻同法。或由別法類此
可知。如拘櫞花塗紫礦汁。相續轉變差別為
因。後果生時瓤便色赤。從此赤色更不生
餘。如是應知。從業異熟更不能引餘異
熟生。前來且隨自覺慧境於諸業果略顯
麁相。其間異類差別功能諸業所熏相續轉
變至彼彼位彼彼果生。唯佛證知非餘境
界。依如是義故。有頌言。

「　此業此熏習
　至此時與果
　一切種定理
　離佛無能知
　已善說此淨因道
　謂佛至言真法性
　應捨闇盲諸外執
　惡見所為求慧眼
　此涅槃宮一廣道
　千聖所遊無我性
　諸佛日言光所照
　雖開殊眼不能覩
　於此方隅已略說
　為開智者慧毒門
　庶各隨己力堪能
　遍悟所知成勝業」

《說一切有部俱舍論》卷第三十