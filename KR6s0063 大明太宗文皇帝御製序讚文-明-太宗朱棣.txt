#+TITLE: 大明太宗文皇帝御製序讚文-明-太宗朱棣
#+DATE: 2016-06-11 12:30:54
#+SOURCE: github.com/kanripo/KR6s0063 master 6ff1e6c7                
大明太宗文皇帝御製序讚文(十篇)主十

  
  * 藏經讚
  * 如來正宗大覺妙經序
  * 四部經序
  * 聖妙吉祥真實名經序
  * 喜金剛本續序
  * 般若論中道論對論律論比量論序
  * 經牌讚
  * 釋迦如來金像讚
  * 尊勝佛母讚
  * 藏經跋尾

* 御製藏經讚

朕惟如來為一大事出現演三藏十二部
之玄言所以指教垂義者尚矣自其言流
于中土翻譯其義以化導羣類非上根圓
智之士鮮能以通之而得其要者或寡矣
夫治心修身所以成道心也者虛靈明妙
煥然洞徹該貫萬理而無所遺也是故啟
多聞必由於藏海原萬法本歸於一心以
是修證超乎圓妙常住不動無有所蔽此
誠末世之津梁迷途之明炬也朕撫臨大
統仰承鴻基念
皇考
皇妣生育之恩垂緒之德劬勞莫報乃遣使
往西土取藏經之文刊梓印施以資為薦
揚之典下𢌿一切生靈均霑無窮之福如
是功德有不可名言若夫世之由迷惑真
交纏故業茫然而莫之所歸者不究竟於
斯亦莫能得其體而返其真也推是心以
濟拔流轉引援沉淪者亦如來慈悲之願
也用是為讚以揭于卷首且以翼流通於
無窮焉讚曰。

「　如來演義諦
　法音徧充周
　世界恒河沙
　一一皆具足
　化導於羣類
　咸得成正觀
　有漏諸微塵
　悉超於覺海
　歷阿僧祇劫
　廣開方便門
　迷妄執空華
　一切了明徹
　有一弗徹者
　誓不成佛陀
　我今念眾生
　是故廣演說
　深心奉塵剎
　俱願證菩提
　上報二重恩
　下濟諸途苦
　並登無上覺
　欲漏盡消除
　成就勝妙心
　以拯諸末劫
　廣此密因義
　布施於竺乾
　頻伽大梵音
　至妙不思議
　如十方擊鼓
　無礙於音聲
　有耳皆獲聞
　聞者即成覺
　堅固無動轉
　永不墮輪迴
　世尊為證明
　作如是讚歎
　功德不可說
　永被於生靈」




永樂八年三月初九日



* 御製如來正宗大覺妙經序

朕惟如來以大慈悲之心愍濟迷悟開般
若之門闢漚和之路演一乘之法了一真
之義論不空之空見無相之相平等如如
唯一無二正宗大覺妙經者乃如來萬法
之原諸佛弘覺之海妙詮累劫之因發啟
無量之果包含而事無不統該貫而理無
不歸即始而見終非始終之可究由顯而
達隱非顯隱之可求要皆闡其跡而神其
化恒其體而森其用者也夫真諦難逢至
寶難獲故明珠含彩於深淵美玉韜光於
厚嶽非有神靈啟其扃鐍亦何以剖其祕
而覩其奇哉蓋誠感慈敷蘊奧斯露譬猶
揭如意樹於交衢奏鈞天樂於廣漠所難
見者人咸見之所難聞者人咸聞之見之
而無不滿其欲聞之而無不遂其願飢而
來飽而歸虛而至實而往若登須彌之頂
悉覽培塿之塵若飲大海之流具識百川
之味求其一義充周於恒河沙界之中語
其一言旋轉於萬一陀羅之內為五千四
十八卷之首緫三藏十二部之微欲舉其
妙豈可殫述雖然法本無言匪言則法無
以寓迷以法悟豈可無法法以言立豈可
無言故經者言之寄言者經之流緣經而
求法悟法以成覺遡流而徂源由凡而至
聖實皆本於斯是經功德廣矣大矣嘉與
萬方同遊智海乃以鋟梓用廣流傳謹書
為序畧發其槩所謂以爝火而益太陽之
光舉纖塵而增華嶽之重誠知有所不能
然而覺迷悟惑以惠利於眾庶俾咸趍至
善並受福禔者此朕之至心也。


永樂十年九月十五日



* 御製四部經序

四部經者何本行因果釋迦譜涅槃經是
也謂之四部者何所以紀如來之功行雖
其名有不同合其事而貫通之則一也朕
惟如來之道廣大悉備最勝最妙無與為
等超天人而獨尊歷萬劫而永固迎之不
見其始而隨之不見其終然猶假生滅修
證以弘覺世人者蓋因其理之近似者而
言之使凡欲致力於如來之道者有所持
循也夫不自有為則無以顯夫無為不因
生滅則無以著乎非生非滅由有為而達
乎無為由生滅而悟乎不生不滅夫然後
可以造般若之途而踐大覺之庭者也朕
間閱大藏之典恒注意于斯慮夫世之修
如來道者覩契經之浩瀚莫適其旨歸未
免有望洋之歎爰會四經而一之命工鋟
梓嘉惠於人使由邇而至遠自下而升高
頓空意地泯然智識之俱無湛然形迹之
俱化大道固凝又何有於始生真如常住
又何有於涅槃也哉謹書為序以發其端
云。


永樂十年八月初一日



* 御製聖妙吉祥真實名經序(并讚)

朕惟如來之道廣大周徧高超無等浩渺
汪洋莫測其淺深杳無邊際莫知其遠近
視之不見其形聽之不聞其聲若存若亡
不生不滅非名言可得其性相非隨迎可
見其始終所謂唱無緣之慈而澤周萬物
演勿照之明而鑒窮沙界者也當其掩室
摩竭示寂息言杜口毘邪現默得意是以
文殊師利興善哉之歎以無語言是真入
不二法門聖妙吉祥真實名經者是一切
如來顯密微妙最極清淨正覺菩提其義
甚深廣大如來弘大慈悲敷演妙旨作殊
勝方便成就一切正覺夫道本無名絕諸
對待性空真有不逐緣滅性常如是故曰
實相惟不執有以為有不泥無以存無以
是觀法則可以明道是故是經浩乎博乎
妙萬法而不遺統萬有而歸真者也朕每
誦其言了解其趣是修習者出有壞妙吉
祥頂髻之珠嘉與萬方同增福慧用是鏤
梓以廣其傳凡諸有情能了是最極殊勝
則功德具足頓超漚和之門即登般若之
路不然違真以迷性競辯以好異烏能得
是經之涯涘況敢望其逕庭也哉學道之
士宜盡心焉謹敷揚而為讚曰。

「　聖妙吉祥最殊勝
　廣大顯密真實名
　如來演說利益因
　超出無生與有壞
　惟此菩提無上覺
　能令一切悉斷除
　如是祕義妙宣揚
　即說乃離於言說
　法王神通大自在
　弘施方便於世間
　如彼甘露徧虛空
　無盡法界皆霑足
　一句一義妙無量
　是為清淨最上乘
　金剛威力摧眾魔
　那由他劫善調伏
　能於種種作饒益
　無二真如頂髻珠
　持誦演說作思惟
　令得一切咸快樂
　聞者如聆師子吼
　眾生隨處即西方
　一身宴坐寶蓮華
　兩足先登般若地
　惟願有情皆實性
　各應超脫此門中
　歸依無等真實王
　具諸功德不思議
　讚歎甚深微妙理
　最妙吉祥成佛陀」





永樂九年四月十七日



* 御製喜金剛本續序

朕惟二儀奠位萬品咸遂於流形三昧顯
真諸法了能於成就是即最勝無量調伏
眾妙之祕密乃為般若波羅蜜多清淨之
玄門括囊三藏十二部之精微緫標十地
百千劫之準的宏精進以攝懈怠設方便
以濟沉淪盡苦空真正之言表禁戒深研
之義讚相知相乎實相論空本空乎悉空
與華嚴之理合轍而同塗演金剛之教自
源而之派發跡由於天竺流潤溢於閻浮
朕臨御洪基撫茲兆庶欲納之於熙皡之
域措之於仁壽之鄉恒翼翼是惟兢兢弗
及爰稽釋典因究真詮詳其味則實深探
其功則甚大矧遇
如來遙致丕闡宗乘開笥則法雲布騰展
帙則慧日融朗是用鋟梓以廣流通徧祈
四海之豐穰水為羣生之福利乃述為序
以弁于端顧以蹄涔之積豈足以益滄海
之波簣垤之微焉足以埤須彌之峻聊敷
覺旨以紀聖功焉。



永樂十三年四月十七日



* 御製般若論中道論對論律論比量論序

朕惟佛法密微妙萬化而無跡大覺曠照
寓至理於無言然非論無以盡其言非言
無以宣其旨故舉名標實鑑寂亡緣昔者
諸佛菩薩愍彼執迷熏蒸惑業顛倒斷常
之見造次有無之間喪實失真攀條棄本
爰啟玄指巧破鈍根廓邪路於周行敞嚴
關於廣漠慧風布而煩歊息甘露灑而枯
瘁榮闢祕密藏而賜如意珠顯覺樹株而
施菩提果燃迷塗之慧炬駕渡海之迅航
道既難名功斯大矣等河沙之舌豈足以
頌讚聚須彌之筆何可以紀書惠餘光而
及今演玄源於無極朕每閱釋典遐究真
詮志契道符得其指要是用鋟梓以廣其
傳頌布竺乾越踰葱嶺開側陋偏悟之鄙
廣如來弘濟之心祈四海之常豐俾群生
之偕福於乎日月之照人皆仰其明雨露
之濡物咸被其澤若是教典其功溥哉於
是抽毫為序用冠其端使觀者於斯超然
自悟庶幾有小補云。



永樂十三年六月　　日



* 御製經牌讚

「　六合清寧
　七政順序
　雨暘時若
　萬物阜豐
　億兆康和
　九幽融朗
　均躋壽域
　溥種福田
　上善攸臻
　障礙消釋
　家崇忠孝
　人樂慈良
　官清政平
　訟簡刑措
　化行俗美
　泰道咸亨
　凡厥有生
　俱成佛果」




永樂九年五月初一日

* 御製釋迦如來金像讚

「　圓覺緫持妙湛尊
　功德極高無與等
　愍濟羣迷為利益
　法身恒住若虛空
　弘誓慈悲方便門
　願俾眾生俱成佛
　演說無量微奧義
　周徧大千世界中
　無分天上與人間
　龍宮海藏皆充滿
　彼聞一音及一語
　隨意莊嚴悉現前
　十號具足蓮華生
　三十二相八十好
　端嚴微妙顯金像
　千日煇暎放光明
　世尊聖主天中王
　廣與眾生集善福
　以此金剛堅固力
　有情含識盡蒙恩」






* 御製尊勝佛母讚

「　如來弘誓大慈悲
　周布無礙廣大法
　一切諸佛所乘故
　是法世間出世間
　甞依二諦說二門
　萬法不離於一體
　稽首具足薄伽梵
　神通廣大妙無邊
　華鬘瓔珞妙莊嚴
　是故諸天皆頂禮
　乃演說尊勝佛母
　􂊃妙眾法陀羅尼
　能滅惡道盡消除
　能斷一切生死苦
　能破地獄諸報業
　能使隨獲清淨心
　使從天者得歷天
　使慕佛者得成佛
　令獲福者得安穩
　令得壽者壽益增
　有能專此作思惟
　入佛剎土無障礙
　無量河沙佛宣說
　如來智印第一義
　彼有墮於生死海
　應得解脫出沉淪
　餓鬼閻王阿脩羅
　與彼藥义羅剎眾
　蚊蝱龜狗及蛇蟒
　鳥獸蠢動與含靈
　身皆不受即轉生
　直至如來生補處
　或得生天剎利種
　或得生婆羅門家
　或於最勝豪貴生
　皆由乘此佛力故
　轉所生處得清淨
　乃至得到妙菩提
　如是功德名吉祥
　盡無量舌難讚美
　猶如日藏摩尼寶
　光燄照徹無不周
　又復如閻浮檀金
　見者悉令生歡喜
　實為羣生之慈父
　乃為莫測之宗師
　饑者如食真乳糜
　渴者如飲醍醐味
　病者似服伽陀藥
　熱者如濯清珠池
　盡承慈力樹善根
　一一所願皆如意
　所授記者無退轉
　諸佛如來悉現前
　駕此巨海之津梁
　示此涅槃之正路
　諸天神明咸擁護
　歷無量劫愈光明
　歡喜讚歎施有情
　舉足皆登密嚴國」






* 御製藏經跋尾

如來法藏至妙難測至高無等至廣莫極
淵而無際深不可量大包天地細入無間
功德無量無邊不可思議誠超三域之平
路濟眾庶之夷途以此弘善用報重恩普
濟一切悉拔曠劫若眾生發菩提心受持
讀誦演說思惟則道無不洽德無不施福
無不充了悟三乘之宗緫解真如之旨即
成正覺永紹佛陀。




永樂九年閏十二月