#+TITLE: 三塔主峰禪師語錄-清-覺海
#+DATE: 2016-06-11 12:30:32
#+SOURCE: github.com/kanripo/KR6q0532 master 02d95540                

* 嘉興府闔郡鄉紳諸大護法請啟

伏以少室開天濬靈源於奕世岳林飛錫弘寶緒於
千秋名藍允藉偉人起敝尤須古德恭惟臨濟正宗
主峰大和尚滹沱杰出淮泗流芳幼通黃石佩神劍
於王珣夙契玄機接宗風於臨濟洵祗林之龍象允
緇素之鑪錘默等歸依素切瞻禮恒殷痛大道之猶
迷冀法筵之再振吾郡龍淵禪窟係歷來諸祖道場
但以往來兵衝蕩為瓦礫三花樹下空繫嗚駝立雪
亭前頓生蕪艸屢伸悃於龍天護展靈於像季茲遇
宗工聳秀因知道法將興大眾歡呼天神鼓舞雖殘
廢堪嗟然主持攸賴所冀無趣古佛之里傳化久長
更值金明老人之庭咫尺相近故敢投誠此日實祈
垂手斯時伏祈威力驅魔秉金剛王之寶劍婆心度
世吐大慈父之神光將見檇李城西鴻闡斷橋宗旨
鴛鴦湖畔重恢濟北津梁用是同聲公請伏望一缽
飛來臨楮曷任翹企之至。

　　法末譚貞默　曹　溶　張晉徵

　　　　吳　鑄　汪　挺　張天植

　　　　范　周　莊　鏻　朱茂時

　　　　許宗渾　錢　江　何元英










主峰禪師住嘉興三塔景德禪寺語錄
侍者覺海錄

師於癸卯二月十二日本郡紳衿諸大護法暨本山
耆宿恭迎入院師至
山門云龍淵勝境八字打開當軒者誰喝一喝便入
佛殿巍巍堂堂煒煒煌煌因甚麼灰頭土面滿口含
霜遂插香云大似十字街頭石敢當。

伽藍挽傾墜之風整殘廢之席大家出隻手扶起破
沙盆。

祖師石灰布袋到處遺跡不肖捉敗口橫鼻直。

據室獨坐當軒全提正令饒他氣吞佛祖眼蓋乾坤
卓拄杖云到這裡也須乞命即日諸大護法設齋請
上堂師拈疏云大眾見麼這個從靈山付囑歷劫不
忘拈出則泉石光輝展開則珠璣燦爛如未徹者更
煩維那宣過宣畢師以杖指座云諸佛列祖當仁不
讓今日水到渠成一句合作麼生拽杖便陞座拈香
云此一瓣香世出世間最尊最貴爇向爐中端為祝
延
今上皇帝聖躬萬歲萬萬歲　惟願堯天永祚壽同劫
石之堅固舜日長明福等彌盧之寬大次拈香云此
一瓣香根承佛植枝茂王庭奉為滿朝文武現任宰
官紳衿居士諸大護法伏願為雨為霖永作衛法之
金湯為祥為瑞恒作擎天之柱石復拈香云此一瓣
香類之不齊撥之不散高標獨露唯證乃知今日人
天眾前第二回拈出供養前住武康天池現住本郡
金明堂上傳臨濟正宗三十一世上介下菴本師大
和尚用酬法乳之恩歛衣就座晦巖和尚白椎云法
筵龍象眾當觀第一義師揮拂子云若論第一義把
住也黃金失色放行也瓦礫爭光今日斬新條令別
一乾坤正恁麼時還有同聲相應者不妨請出相見
有麼有麼如無看取新長老展演去也乃云事來隨
應無偏黨事去渾忘不立知興替有時君莫計失便
宜處落便宜某乃野逸慵僧薄福尟德秪可山林泉
石藏拙畢生蓋有未了公案不無驅馳業累混跡塵
緣既承諸大護法以龍淵廢席見招某觀之實有感
傷只得勉力忍受以待將來今日復蒙恭迎入院上
堂愧無奇言妙句出格玄談一種平懷家常語話若
作佛法商量兔馬有角不作佛法商量牛羊無角設
有個漢出來道不得顢頇大眾好新長老向他道你
早自顢頇了也若作這般見解他後設有把茆蓋頂
近山沒柴燒傍河沒水喫換手搥胸定有日在不若
向這裡隨緣作務趁時打徹一朝露柱點頭燈籠發
笑未以為然正好向十字街頭金沙地上拾馬郎糞
作檀香薰開佛祖鼻孔豈不慶快新長老今日恁麼
舉揚眾中還有恁麼人麼良久遂以拂擊几云妙舞
謾應誇偏好三臺須是大家摧謝辭不錄復結椎云
諦觀法王法法王法如是卓拄杖下座。

當晚小參師云大凡整叢林立宗旨莫不由此時節
因緣時節若至如貧得寶山僧今日在糞掃堆頭拖
犁拽把珠回玉轉動地驚天然雖總是巳分中事也
要各各自肯始得不見古德云大家相聚喫莖虀喚
作莖虀入地獄如箭大眾既不喚作莖虀畢竟喚作
甚麼師良久遂以杖卓一卓云但願東風齊著力一
時吹入我門來珍重。

因井無水師禱井泉云龍神龍神嚇嚇威靈有水我
住無水我行祝畢次朝半井甘泉足可供眾。

掛鐘板師指鐘板云佛祖紀綱叢林律令揭示當陽
內外悉應驀舉槌云試看今朝權在手遂擊一下云
有誰不聽令施行。

因事上堂普說示眾

與夫道德不難於說而難於行時事不難乎應而難
乎守若行持不篤操守不恒縱說得亂墜天花親承
佛祖於自他分中有何益耶予自濫膺以來未敢逸
懈是應力行非應即改不因難易移其志逆順異其
初似乎今日偷安利已為幸烏知他年公無摘欺之
謂歟且龍淵一席緣起於五季宋時神跡凜然誠關
一郡風水寺居孔道住持事繁陸路通衢吳越要津
明季龍淵勝境嘉禾第一名剎如吳虎丘越之西湖
自變應以來兵馬驛夫遞相踐擾混毀是故荒蕪不
堪僧眾流散致名藍竟作馬廄之場日炙風吹狼藉
猶甚每見雲水饑渴載道客舟夜泊嗟吁投宿無門
由是見聞情慘起予慨應公請先且從自打破慳食
急令匠工起爐作灶次辦什物等件修理寮舍開墾
園林墻築完備然後進院開廚入門便能作主今日
叢席已整龍象雲臻尚有個事未敢囊藏不無舉似
師驀拈拄杖卓一卓云者個滯貨山僧一向冷眼今
日拈來重新光彩大眾且道喚什麼作個事莫不是
拈棒豎拂見色明心鳴鐘擂鼓聞聲悟道若恁麼見
解盲聾人來作麼會入不然喫飯穿衣處迎賓待客
處行住坐臥處語默離微處若恁麼現前卻又是恁
麼魔叫你割恩捨愛披剃出家是什麼魔令你磨肩
擦褲涉水登山是什麼魔賺你虛生浪死不顧本命
元辰你還知麼要明個事直須猛著精彩急著眼睛
始得不然一入殊途早做魔種眷屬沒自由分正謂
甜瓜徹蒂甜苦瓜連根苦不信且看釋家老子從兜
率降南閻初生動地驚天其間不無手忙腳亂及到
末梢頭於無所用心處忽然觸著鼻孔換卻烏珠未
免一場漏逗次後達磨西來九年面壁神光立雪斷
臂安心三祖覓罪了不可得五祖栽松直待來生六
祖得傳衣法由避四會南嶽磨磚打牛即是打車趙
州三十年不雜用心除二時粥飯是雜用心長慶坐
破七個蒲團捲起簾來見天下雪峰三到投子九上
洞山無端掘地覓青天蓋這都是從上入道的樣子
今日眾中設有咬得破嚼不碎的漢正好於此隨眾
排遣趁水和泥直待因緣時節到來好向東頭買賤
西頭賣貴一任翻黃道黑搶行奪市豈不慶快且置
大眾今日佛祖各展鎗旗新長老當先還有不惜性
命單刀直入者麼設無莫道山僧壓良為賤好卓杖
云個中誰是狼牙將敢來張弓射尉遲下座。

中元文華杜居士薦親請上堂

師揮拂僧問古剎重興法門慶幸龍象蹴踏家聲遠
震家聲遠震即不問中元救拔事如何師豎拂云全
憑渠力進云法王通一線大地盡霑恩師云禮拜有
分僧禮退師乃云昔年曾種善根來今日靈苗不用
栽莫謂老僧隨例倒須知別有好安排山僧入院數
月巳來要且無篾束肚何暇說禪今日事不獲巳只
得逢場作戲然盂蘭緣起當時目連尊者因母惡習
墮落尊者入道具大神通設多方便啟白佛慈饒益
將來蒙佛敕令不拘僧俗四眾弟子凡遇七月十五
自恣日當為七世父母及現在父母危難中者供養
飯食百味汲灌盆器香油錠燭敷床臥具盡世甘美
以著盆中供養十方大德僧眾乃至過去現世父母
六親眷屬得出三途之苦應時解脫此公案古今未
曾動著今日不意杜居士以不可思議自在神力掀
翻打徹揮金普利撥務投誠虔請山僧舉揚拔薦若
非夙植再來曷能如是符契事雖一時會遇實乃千
古奇緣今日不獨杜門親屬了悟自性彌阤亦使見
聞咸登彼岸大眾且道山僧今日恁麼舉揚還委悉
麼遂以拂擊几云世出世間希有事顯發須憑過量
人擲拂下座。

臘月初八監院領眾居士設齋請上堂

師拈香畢晦巖和尚白槌云法筵龍象眾當觀第一
義懷亭劉居士出問云臘月八日佛證道時和尚高
登法座道個甚麼師卓杖云會麼士進云如來證覺
底就是這一著麼師云你腳跟未點地在士喝師便
打士擬進語師云遲了八刻士禮退師乃云迦老初
生伶俐長大忒煞糊塗棄捨皇宮內院走入雪嶺躊
六載肝腸餓斷一朝打失眼珠將謂無人證得咄
哉誰不丈夫山僧恁麼舉揚眾中還有共相委悉者
麼若無且看別行一路去也然溪山雖異雲月皆同
法無定相遇緣即應且道如何是同別底意旨昔夾
山會禪師京口初開堂有僧問如何是法身山云法
身無相如何是法眼山云法眼無瑕座間道吾失笑
山便下座請益遂散眾再參船子了明大事復歸聚
徒道吾密遣僧如前理問如何是法身山云法身無
相如何是法眼山云法眼無瑕其僧舉似道吾吾云
者漢這回方徹師云大眾夾山前後語話無別道吾
因甚許後不許前且道淆訛在甚麼處試定當看良
久以拂擊几云還家盡是兒孫事祖父從來不出門
復結槌云諦觀法王法法王法如是下座。

西堂心宗預祝設齋請上堂師以拄杖橫几云父母
未生前露柱懷胎開笑顏㘞地一聲後描也不成畫
不就遂卓杖云且道現前又作麼生不涉春秋逞風
流座中瀟灑任優游還有為人句麼生平肝膽向人
傾相識猶如不相識擲拄杖下座。

丁未八月廿二日上堂付西堂心宗法語

師拈衣拂云龍淵虎穴任縱橫大抵還他氣象雄不
是山僧呈醜拙驚人浪裏獲獰龍誠然宗公識見無
疑參侍老僧有年縱奪當陽實乃師子緣契今日兩
手分付一任倒用橫拈光揚法化母令斷絕珍重隨
付衣拂法偈下座。

劉正修居士領眾設齋請上堂問答不錄乃云擊鼓
鳴鐘巳是漏逗不少集眾陞座那堪矢上加尖若論
箇事在諸人分中悉自具足所以先聖云百姓日用
而不知故君子之道鮮矣既在日用之間穿衣提領
洗面觸鼻從朝至暮頭頭爾法法爾如天普蓋似地
普擎見聞覺知何曾有一毫頭假借所謂只此見聞
非見聞更無聲色可呈君箇中若了渾無事體用何
妨分不分具分也落霞與孤鶩齊飛不分也野水共
長天一色到者裏釋迦未降皇宮還有佛法也無達
磨不來東土喚他作不為人得麼龍淵今日不惜眉
毛巳為諸人註破還委悉麼良久擲拂云而今四海
明如鏡行人莫與路為讎卓杖下座。

南門眾居士預祝設齋請上堂

師拈香畢問答不錄乃云趙州七百二十甲子巳過
去龍淵三百六十甲子方到來過去到來兩彩一賽
娘娘依舊是婆婆生平有甚不慶快山僧住席以來
抱貧守拙於人事荒疏慚愧猶甚今值暮景餘年極
承眾居士營齋光臨法會然信施難消不妨為成道
業大眾起心受食淨名早訶不起於心作麼受離
此二途還有商量也無昔南泉因趙州問如何是道
泉曰平常心是道曰還可趣向也無泉曰擬向即乖
曰不擬爭知是道泉曰道不屬知不屬不知知是妄
覺不知是無記若真達不疑之道猶如太虛廓然蕩
豁豈可強是非耶州於言下悟理(師云)南師口頭水漉
漉地到這裡不無拗曲作直趙州得便宜處失便宜
未免鈍置一上今日龍淵與麼批判設有傍不甘的
出來問如何是道山僧劈脊便棒何故不惟解粘去
縛也使他知些痛癢始得且道在山僧一句又作麼
生師遂合掌云端坐受供養施主常安樂。

一日因老和尚顧院到方丈見觀音像問師云是什
麼像師答送子觀音祈求必應尚云終日與人祈何
不自求一個師云但求的不是子尚云恁麼也須著
力師隨撾鼓示眾山僧於斯末後有語未進仰勞大
眾著語看若確有柄住山斧子兩手分付如未能且
照顧始得師良久云以眾為心賴得人叢林相應始
安寧山僧縱有偷天手孤掌從來不浪嗚所以插標
建剎庶子一上神通即心即佛馬祖通身泥水衲僧
家竿木隨身逢場不妨作戲鉤錐在手遇緣便可即
宗適蒙老漢垂勵深知罪咎驀取拂豎云須知鈍貨
搶行也要大家委悉山僧恁麼舉揚有伶俐衲僧便
和聲放下向者裡來魔佛冤親互相策勵不唧溜漢
望岩而退去住三家村裡保頭也做不得一個何故
斯事希有世出世間有力者自能擔荷為眾為巳過
量人便乃承當所以泰山不讓土壤成其大滄海不
擇細流故能就其深只要挺身向前慎勿因循退後
向無措足處正好行履無下手處不妨提斯設若到
恁麼時節方知運首座輔南泉有陷虎之機用都監
佐積翠有大碗之作賓維那罰錢甘嗣興化南書記
領眾參益慈明楊岐祖燈焰寶壽生薑辣更有佑與
座踢淨瓶住持溈山存飯頭去砂米頓悟法忍山釋
迦寂直歲插鍬辯主瞌睡虎隆藏主丕振宗風顯知
客不輕韓大伯善侍者激發真點胸從上老古錐阿
誰不從苦心中來敢言一一成現饒是釋迦老子初
生動地驚天大有作略到其間弄得七顛八倒麻麥
充暘驀然打失烏珠方契眾生具有如來智慧德相
此是古佛應跡因緣更有雲峰悅在大愚芝座下芝
一日示眾云大家相聚喫莖虀喚作一莖虀入地獄
如箭悅聞之駭然便上方丈請開示芝曰法輪未轉
食輪先轉後生家趁此色力健何不為眾乞化我忍
饑不暇何暇為汝說禪乎悅不敢違未幾芝遷翠岩
悅納疏罷復過翠岩求開示芝曰佛法不怕爛卻今
正雪寒可為眾乞炭悅亦奉命化炭歸復到方丈請
益芝曰堂司即目缺人今正煩汝悅受之不樂恨芝
不去心一日聞後架桶篐忽散自架墮落豁然大悟
頓見芝用處不常急趨方丈芝見來笑曰且喜維那
大事了畢悅不措一詞禮拜了退這個便是輔弼叢
林竭力為眾的樣子今日山僧不惜兩片皮一一為
諸人舉似了也大眾還知麼設有孟八郎漢出來道
將謂長老有多少奇特及乎拈出者夥老骨董陳年
爛葛藤與夫阿誰分中沒些子山僧只得據款結案
向他道低聲低聲不可草草何故聻鶴有九皋難翥
翅馬無千里慢追風遂搖拂子出堂云咄不得妄通
消息秋後再作商量。

丁未秋因事示眾

虛聲灼卜沒來由不是冤家不聚頭堪笑騎驢新婦
子阿家牽去也風流今夏有個沒鬚鬍子來參早被
山僧捉敗他欲於此興波作浪吐氣揚眉山僧善能
就手行拳助伊風色機緣然是相扣乳水要且未投
一日索他行履伊一一開具將成九仞猶虧一簣監
院見河下水緊人急計生將伊敗闕揭露山僧令他
進見問今日事如何伊答兩眼對兩眼山僧云切莫
詐明頭監院云我巳白明和尚了山僧問今日還有
你躲跟處麼伊隨禮拜云和尚慈悲山僧震威一喝
伊慚色禮出裝促行云再來親近和尚據監院言伊
同智輩開堂付嗣有年假扮親近欲和尚付伊法席
住三年覓一人代嗣和尚方去山僧笑謂何為不可
因甚龍頭蛇尾大眾者漢如後婚婆子羞也不識今
日若是不知痛癢漢棒折也未肯放過何故龍生鳳
子從來有鳳育龍兒亙古無。

師誕日同門及諸大護法居士設齋請上堂古燈和
尚白椎拈香畢休嚴法姪出問法筵龍象眾觀光已
足如來壽量品專為流通師云燈籠露柱笑呵呵進
云不作人不作境如何舉似師云早已舉似了也進
云天雨四花地搖六震某甲敢不上壽師云讚歎有
分進云雲外天香月中桂子師云猶成多事進云不
妨錦上鋪花師云須是恁麼人始得公便禮拜師乃
云金風飄桂蕊玉露透天香全示西來意何更念篇
章余本樗才秪堪煨折腳鐺子承蒙諸大護法見召
寄寓龍淵五易寒暑今值病朽生緣之日復蒙光降
設齋請陞此座只得因齋慶讚不免舉則舊案應箇
時節昔陸亙大夫謂南泉曰肇法師也甚奇怪解道
天地與我同根萬物與我一體南泉遂指庭前牡丹
花曰時人見此一株花如夢相似()師云大夫舉話
勾賊破家南泉指花就窠打劫秪是一枝花發付不
著今日設問龍淵只向他道春色無高下花枝有短
長但恁麼去就不獨氣轉陽回亦可光輝門戶良久
顧眾笑云座中盡是江南客何必尊前唱鷓鴣謝辭
不錄卓扙下座。

八月初四日
菩薩開光恒修暨董寄凡沈君亮陸君錫請上堂。

師拈香畢維那白椎竟問龍淵一滴波揚四海大眾
臨筵願聞法要師云已為道過了也進云彌勒把住
袋口呵呵大笑韋天持杵感應三洲因甚又要他者
一點師云不較多進云恁麼則桂添玉露香穿鼻金
風滿院奪秋魁師云許你讚歎有分禮退問福緣成
就古佛增輝人天眼目無不具足因甚又土上加泥
師云也不妨疑著進云個中自有撐船手那個男兒
不丈夫師云識得你了也進云處處綠楊堪繫馬家
家有路透長安師云且款款的進云莫嫌世上無仙
客須信壺中別有天師云將謂多少奇特僧喝師云
惡發作麼禮退問闡揚法要慧日高懸覿面相逢請
師一鑑師云已相見了進云今日檀信開光且道無
事衲僧承誰恩力師云問取舌頭進云昔日世尊今
朝和尚師云你甚處見得僧便喝師云好一喝進云
與麼則一音普遍於沙界大眾無不盡咸聞師云且
禮拜了退師乃云他人不住我正住別人欲行我未
行不是山僧多倔僵一番拈起一番新山僧自癸卯
春承闔郡諸大護法公請龍淵主席自愧薄福無為
人事荒疏外缺街坊內無支應灰頭垢面已七年也
今日於沒思惟處突出幾個沒情面漢以不可思議
自在神力打開無盡藏運出自已珍任運騰騰自由
自在與山門有幸作大饒益今日菩薩開光設齋聚
眾公請山僧上堂要應個時節大眾且道時節作麼
應師良久云菩薩來也驀豎拂子云在山僧拂子頭
上放光現瑞大轉法輪向汝等道豁開頂𩕳摩醯眼
山自青兮水自綠覿面分明絕覆藏畫蛇不用重添
足復舉潭州長髭曠禪師初參石頭頭曰甚麼處來
髭曰嶺南來頭曰大庾嶺頭有一鋪功德成就也未
髭曰成就久矣只欠點眼頭曰莫要點眼麼髭曰便
請頭垂下一足髭見便禮拜頭曰見甚麼道理便禮
拜髭曰某甲見處如紅爐上一點雪師云你看石頭
老漢大似節外生枝無風起浪長髭也是承虛接響
頭入膠盆龍淵今日又且不然待石頭恁麼便云和
尚尊重無勞動靜且看老漢如何合殺今日賓主歷
然則不無和合一句作麼生道卓拄杖一下云塵中
能作主化外自來賓復結椎下座。

庚戍春上浣日上堂付書記崛山

山纔跨門師豎拂山禮拜師揮拂云從上佛祖盡在
山僧拂子頭上大轉法輪成等正覺汝還見麼進云
二十九年放過今朝則不然師云不信道山遂奪拂
便揮行云揮天揮地去也師笑云今日且放過一頓
隨付衣拂源流迺云夙承雨露天生俊徹底風流頗
偉哉原予克家真種草今朝自肯乃歸來復禮下座。

















為素弘兄設供師云山僧於柏山和尚同條其貫法
門手足本該親詣因院事羈絆不克如願敬具菲儀
身雲法侄設供披宣猶某誠切之至所至文明老
法昌兄呼弟應正相當而今四海明如日超出聲光
北斗藏惟我　柏山法兄素弘大和尚因成果熟觸
處飄香宿契再來全承願力未踏祖翁田地先投原
本契書纔入蠡水長洪便乃興波作浪可謂琉璃拶
破無多子記莂擔當顯大材揭地掀天恢古道光前
耀後絕安排所以善知識越生死海濟渡彼岸處熱
鬧場撒手便行即今塔從地湧頂自雲封且道還有
奇特事也無良久喝一喝云昔年毒鼓曾撾破今日
依然憩影堂萬別千差俱坐斷三株嫩桂遍芬芳。

本郡士庶恭請為
浙閩總督部院兵部尚書趙
巡撫部院工部尚書蔣　二臺神主安位。

師卓拄杖云去時有路來時無口從來蝦跳何曾出
斗咦且請按下雲程於此息走欲轉如來正法輪今
朝鼎賴調羹手卓杖云安。



* 機緣

僧參師問甚處來僧荅杭州師云船來走來僧荅二
途俱不涉師云作麼到得者裏僧荅有甚隔礙師便
打僧擬議師云又道無隔礙僧欣禮退師云且放過
著。

有僧法樹與知客云我是法師討個維那單和尚慈
悲麼知客云待白和尚看如是具儀進見師云未入
門便識汝了也三十拄杖你還甘麼僧荅不知某甲
過在甚麼處師云過在不知僧笑荅和尚婆心太切
師云見甚麼道理便恁麼說僧嗚指師云者掠虛漢
向者裏納敗闕僧無語禮退。

晚茶敘事僧問和尚是斷橋一派師云甚處得來消
息僧問既是斷橋因甚得渡者遠師云山門頭金剛
笑你僧荅笑我何事師云笑你門外漢怎知屋裏事
僧云慈悲師云待汝入門來向汝道僧荅恁麼辜負
學人去也師云你問我荅甚麼處是孤負你僧無語
師云恁麼是你辜負老僧也且參堂去。

不數日樹進告假師云何所見而來何所見而去僧
荅大都難得入門師云即今在門裏門外你試道看
僧荅我道在門裏和尚慈悲師云又道難入門僧擬
議師震威一喝僧云取夏衣來親近和尚師云取不
得捨不得不可得中恁麼得僧作禮師拈香儀云者
個你將來還從你將去僧云供養和尚師云道得堪
作供養僧荅和尚請收下師云者俗漢莫塗污老僧
好僧荅和尚慈悲半月即到師云再來不值半文錢
僧禮懡㦬而出。

僧參禮拜師卓杖云還識得者個麼僧荅不識師云
會了不識不會不識僧荅不識師云不識個甚麼僧
無語師云將謂英傑道流原來是個擔板漢僧荅也
要和尚疑著師云疑你是個黑漆桶有甚麼光彩僧
以坐具一摵師云早見手忙腳亂僧喝師便打僧又
喝師連打僧禮出云者老漢惡辣師遂云也要你知
過始得。

僧參師問甚麼處來僧荅靈隱師卓拄杖云還見者
個麼僧荅見師云又道靈隱僧禮退。

僧參師云不問如何若何道將一句來僧喝師打僧
荅莫錯打人好師打云汝還作打會麼僧禮出。

僧參問覿面相逢不著話會請師直道師便打僧喝
師又打僧云者老漢顛耶師旋風打云山僧慣得其
便僧禮師云降將不斬。

僧參師問從那邊過夏僧荅報恩師云殺佛殺祖事
若何僧云正是報恩師云報恩到念得熟僧擬議便
作禮師云不信道且安單去。

僧參師拈拄杖問喚者個作甚麼僧荅某甲喚他是
拄杖不知和尚喚他作甚麼師打云老僧用得親切
少人委悉上座還甘麼僧荅學人罪過師云山僧今
日失利僧笑禮師云笑長老笑自巳僧喝師云恁麼
被喜怒惑也僧無語師云且放一頓。

僧參學人涉水登山為參請知識和尚住糞草堆頭
復為何事師云為汝不唧溜僧荅唧溜堪做甚的師
云提水來與山僧洗腳僧荅洗腳後又作麼生師云
不辜你涉水登山僧荅作家宗師天然猶在師云莫
相塗污僧禮出。

僧禮師問上座那邊休夏僧云佛日師問曉和尚為
眾心切僧云曉和尚常對眾讚和尚師云相識滿天
下知心能幾人僧禮。

僧參禮拜未起師踏倒便云道道僧荅某甲不是灌
溪師笑云想君不是狼牙將爭解挽弓射尉遲僧慚
色禮退。

三僧參師問結伴同行意作麼生僧荅特來禮拜師
問禮後事若何僧荅和尚尊重師云莫向這裏躲跟
好僧荅和尚這裏是三塔方丈師云設然無你立腳
處僧荅和尚寧無垂手方便師云門外漢漏逗不少
僧荅學人粗造師云者是甚所在且放汝一頓僧荅
蒼天蒼天師云你死了爺死了娘眾默笑作禮師云
者一隊漢識甚好惡僧禮出次各安職事。

僧參師問終日馳南闖北為甚麼一坐具地不能搆
得僧荅須搆不得瞞某甲不得師云何不呈似老僧
僧荅呈似了也師云美虛頭漢卻來者裏納敗僧荅
賴和尚證明師云黑漆桶僧無語師云將謂有多少
奇特僧禮出。

僧參師問甚麼處來僧荅天童師問近來四天王走
入萬工池大鬧水晶宮慌了太白峰把住青關橋一
番動地驚天且問你何處得路到者裏僧擬議師云
恁麼何曾夢見天童且放你一頓僧欣禮退。

僧參禮師問老老大大那裡來僧頓足師云有甚麼
冤苦僧荅不信道師問更信阿誰僧荅覿面相逢師
云早巳錯過僧擬議師打云有甚交涉僧搖手師直
打出方丈。

僧參以具就地一摵師卓拄杖云早巳勘破僧以具
覆頂一轉身師打云美甚麼鬼眼睛僧荅和尚不無
疑著師云孟八郎向者裏納敗僧荅某甲禮拜和尚
去也師打云直待雨淋頭。

居士參師問居士貴處士荅杭州師云大方的緊士
荅一塵不立師云恁麼脫空士彈指師云轉見不堪
士云久響和尚特來禮覲師云見面不若聞名上荅
今日親見和尚師云山僧終不吝施士無語師拈拄
杖卓一卓云也須按過始得士禮辭師云返何太速
士云船在河下有同伴等候師云適纔又道一塵不
立士云再親近和尚師云莫怪山僧無管待客來客
去任優游士作禮辭去。

僧法閏參師問那邊過夏僧荅佛日師問有多少眾
僧荅百五十眾師云你到這裏作甚麼僧荅蘇州取
綿衣回師云古人無剪爪暇恁麼往返好沒交涉不
若隨緣住住好僧禮拜。

僧參纔禮師云一拜頭不點地有何伎倆僧荅一拜
未起有甚伎倆師云原來是個麤僧僧荅和尚為甚
說麤道細師云又道沒甚伎倆好與一頓僧荅恩大
難酬師云今日鏟草撥著個大蟲僧遂禮師云是則
是不善哮吼僧摵具師云轉見不堪僧喝師打云識
甚好惡。

僧參師問未進門便識汝了也閉卻唇吻道將一句
僧擬議師震威一喝僧禮拜師云且安單去僧荅某
甲進堂住師云正好放下。

進香僧領眾居士參師問從那裏來眾荅北直人往
南海進香師云進香圖甚麼眾荅禮觀世音菩薩見
聖境師云未離彼處最初發心巳相見了為甚麼向
外馳求眾荅云迷人不識好歹求和尚慈悲師隨示
語云慈悲即不無迷悟即不得不無不得處是名觀
自在勞生碌碌樂其中失業拋家少用工不信真如
向外覓卻來者裏禮圓通還會麼會得覿面觀音不
會白雲萬里卓拄杖云還要見觀音麼將錢買胡餅
放下是個饅頭眾作禮。

僧檐放歇序桌師問那裏行腳來僧荅靈隱師云近
日籌子不洗來者裏納甚敗闕僧慚色放擔作禮師
云既在諸方行腳也要照顧始得。

一日師在齋堂前見大鬍子云者個是僧是俗荅云
和尚不得分別他師云是你分別是老僧分別僧走
云今日不著便師云著便堪作甚麼僧無語師少間
在路擒住云道道看僧荅老禪識得個事便休師云
喚甚麼是個事僧荅某甲昔在萬如老和尚處後到
靈隱數年今隨本師送佛眉西堂兄進院失候造次
師云敗闕不少。

僧參師問甚麼處來僧荅靈岩師云來覓甚麼碗僧
荅和尚不得壓良為賤師云只恐不是玉僧荅請師
雕琢師云不值半文錢僧喝師打僧又喝師復打僧
禮拜師云不信道。

僧參師問那裏來荅蘇州(師云)甚處過冬僧荅堯峰師
問蘇州堯峰相隔幾許僧荅三九師云猶涉途程僧
問和尚如何是不涉途程師云腳跟下薦取僧荅某
甲不然師云放你一頓且安單去。

師一日見新客問話客師洗手師云多洗多不淨不
洗到清淨僧荅某甲要洗洗師云爭怪得老僧其僧
無語師問眾梵維那荅者僧落塹救他不得師遂休
一日錯鐘板巡寮師問畢竟怎麼是不錯僧荅失照
師云那裡去來僧荅只在堂中師云又道失照顧僧
遂禮退。

僧參師問那邊過夏僧荅特來禮拜和尚師云將得
甚麼來僧荅某甲只如此和尚又如何師云恁麼忘
前失後且去洗腳莫教打濕鼻孔僧笑行師云不枉
特來。

僧參師問從甚麼處來僧荅金粟過夏特來訪友師
云莫是主上座麼僧荅不是師云是即是覿面錯過
了僧喝師打云好生無禮僧又喝師連棒云恁麼無
禮僧走向眾言果是惡辣師笑云直教你認得他。

一僧直走竟不回互師云好個阿師僧聽得復回禮
拜師云又來之繞作麼僧荅某甲罪過師云卻是失
錢遭罪僧云莫奪他好師云又恁麼去也僧荅聞和
尚慈悲師云猶欠伶俐。

僧參師豎拳云會麼僧喝師云者一喝未有主在僧
又喝師云三喝四喝有甚交涉僧擬喝師打云放過
即不可僧禮出。

一日眾出坡搬柴師云整的堆上樓亂的隨手燒一
僧云總是燒鍋師云又恁麼去也僧云和尚今日化
的多師云也不得辜負他煎些荳腐好撐飯袋子僧
云我們明日多化些師云也少不得你一頓。

僧參師問何處發足僧荅楊墳師云船來走來僧荅
二途俱不涉師云脫空漢這裡沒你立腳處僧荅某
甲亦不住師云甚麼處去僧荅向萬里無雲處師云
看腳下僧喝師便打僧荅莫錯打人好師云還我不
錯底來僧擬進語師云還記得話頭麼僧禮退。

僧擺行師以杖約住問云向這裡道將一句來僧喝
師便打僧又喝師復打云一喝分賓主如何是主僧
擬喝師云立地死漢僧禮求懺師云你自起倒。

僧托鍋巴走師云粒米如山不可狼藉僧荅不狼藉
師云狼藉處你不知僧進堂復來禮拜師云又來覓
什麼汁傍僧云何不禮謝和尚師云你也要一杓那
僧荅不干某甲事師云著甚死急。

僧參師云沒鬚鬍子何來僧荅蘇州往杭師云向這
裡覓甚碗僧荅和尚又恁麼會也師云適言蘇州到
杭州僧荅學人借路經過師打云借你吃棒僧笑禮
拜師云且放你一頓。

僧參師云從那裡來僧荅金粟師云將得金來麼僧
荅特來呈舊面師云不識羞僧喝師便打僧進云眼
目在什麼處師復打云向者裡知些痛癢始得僧禮
拜云某甲知恩師云不信道。

齋堂前見數僧師問都從那裡行腳來眾荅托缽師
云既托缽又來這裡覓甚碗眾荅特來吃飯師云叢
林飯似山擬向什麼處下口眾荅一飽便休師云飽
即不無作麼休去眾無語師云喫了飯托缽休。

僧參禮拜未起師云向禮拜前道一句看僧喝師打
僧又喝師復打僧答和尚不得壓良為賤師云爭怪
得老僧。

雪朗參師問從那邊來答福嚴師云向親近那個和
尚答三峰會下各處住住師問那是你得力處答不
識師云既諸方走為甚麼到者裏不識答不識不識
師云恁麼擔板漢也朗禮拜出次日安侍寮。

師旦過堂結齋畢問朗侍者那位是你師傳朗指文
璽云者一位師云正恁麼時還有你跺跟處麼璽答
跺跟久矣師云為甚麼偷心璽答不會師云賴汝不
會璽便拜。

師一日問既是龍淵為甚麼不見興波作浪山泓答
換卻嘉禾一郡人眼睛若鑑答幾人親到龍淵慈林
答貴圖此話大行默朗答罕遇知音。

潛夫再參纔拜師喝問喚者個作甚麼答一任和尚
師云不得就老僧借口答恁麼普天匝地去也師曰
猶跳不出圈繢在夫便禮出。

百峰問春城無處不飛花為什麼龍淵不見一枝開
師答你眼瞎峰云秖有老梅冰銕榦卻無多子在人
間師鳴指云你還會麼峰擬答師便掌峰禮退。

** 興善禮鴛祖塔

「　祖風閩浙已輝煌殃累渠儂北斗藏常帶角毛高著眼橫拖泥水力承當韜光顯跡真堪辣蜜用潛行冷似霜後代兒孫沒伎倆晨昏瞻禮一爐香」


** 步埽菴譚護法韻

「　朅來應現宰官身果見金湯法苑春早展經綸為柱石茲因䓽莂作梁津渾然瀟灑林間志覷破浮游世外塵笑把毫端揮未盡名藍孰不仰洪釣」


** 寄樗菴法侄

「　淮海波寬寄瘦骸長洪鴛水接塵埃衝風破浪推收放把住推開任往來三塔點頭爭笑傲十方把臂讚奇哉深垂綸釣忘年月獲個金鱗始稱懷」


** 送別牧山法兄

「　從來拄杖逞神通何意分襟七夕中煙水波光權作餞禾城秋色送行蹤晴開氣爽雲空闊霧鎖山青花潤紅此去湖南仍不隔由來千里自同風」


** 和素穎法兄韻

「　數年慚愧勉支撐鮮不逢仁解困英幸有同風相委悉等閒拈出作金聲」


** 和形外大師韻

「　把袂分襟各一方欣逢雪夜敘長年千華上座雷音震法雨均霑大地田自愧凍儂無伎倆龍淵蛙步敢當先今朝何幸光殘臘笑待春風話席前」


** 約菴施居士六袟

「　益新猶振舊家風海屋籌添量莫窮一任淡寧無欲累男兒到此是豪雄」


** 牧公項護法五袟

「　妙契無生旨安祥慶大椿舊閣閒田地拈來猶更新超卓世間法和光且利塵籌添盈海屋南極詠長庚」


** 蓮齋周居士六袟

「　耳順圓音也大奇心空端的是男兒從來一任渾瀟灑不似長年夢裡癡」


** 仰泉劉居士九袟偈

「　耄年安樂體蘭桂彩衣斑方外無他視須彌作壽山」


** 因事偶筆

「　春濃何事出煙籠秖為生平跟界空不是東君開鈍置幾乎鹵調別商宮」


** 初秋

「　梧葉纔傾地輕飄舞袖裳波澄紅夢色露滴綠荷香老樹蟬鳴翠新蘿蝶夢長夜來風雨後一覺到天光」


** 和仙居晦岩法兄韻

「　蕭寺孤撐煙水中滿襟幽趣倩誰同高歌半為溪聲發長嘯時因鶴語通尚憶壯懷如舊日懶將瘦杖倚秋風偏宜共逐東山侶笑摘芙蓉對碧空」


** 和翠峰斐公法弟韻

「　幾經叢菊鬥芳菲薄倩煙霞久護闈笑踏溪邊鷗作伴閒敲竹外月流輝峰高翠斂千尋遠松老虯蟠百尺威頑石點頭知有日海天誰不讓先機」


** 和先福別傳法弟韻

「　病骨難同去日闕敢將衰朽較諸方夢回短榻稍扶倦秋老殘燈半藉光傍竹幽憐風舞翠倚松淡惜月浮蒼秖堪隱作溪邊侶不計山高共水長」


** 酬子先羅居士韻

「　一杖支離整舊壇頻翻歌笑竟忘難鐘閒鶴夢三更月笛引龍吟午夜伴老巖冰作骨凌秋溪調雪成團林邊慚愧龍山叟時折藤花當客餐」


** 酬牧公項護法韻

「　湖光潦倒不知年月散芙後孤松隻鶴一聲懸」


** 次崇寧魯巖法侄韻

「　獨露丹衷較日紅可堪末法濟流中驚瀾欲砥誰為柱大廈將頹爾續宗自笑撐門逢暮歲強來拈棒趁秋風幾莖瘦骨雖無賴一傲猶欺石上松」


** 次柏山昇雲法侄韻

「　倚松伴鶴到如今幾度風前聽好音柏子吹香千里外彩雲疊疊遶丹岑」


** 次繡雪休岩法侄韻

「　生平競業似臨淵骨傲寒梅凍後堅釣月無心閑坐石鋤雲有意淡分煙不堪木食餐幽侶漫話瓊芝茹野仙共踏秋光鴛水畔幾回歌笑欲忘年」


** 答大悲心宗主人韻

「　騰踏秋光任縱橫當陽一句讓誰爭分條藤作新來杖結箇茅為倚去帡法際三秋慚我老道原千古在人宏卻憐白髮偷安日賴爾慇懃護作嬰」


** 次淮陰子昌張居士韻

「　悠游老去久忘機杖子山形屋角巍千里知音遺彩筆百年泉石自增輝繫懷歲暮黃花發眺首晴空紅葉飛漫道江湖襟帶隔秋風明月共依依」


** 和蓮齋周居士韻

「　鳹聲曉度碧湖前淡蕩秋光倩孰傳屋角空憐藤杖老強來扶作地行仙」


** 次玄度陸居士韻

「　隻杖頻年倚舊壇家風欲話倍多難擬從暮歲歸青嶂敢向深淵砥碧瀾桂老一枝秋影瘦月明千里素輪圓嬾殘芋子重拈出笑向君前進午餐」


** 答綸趙居士韻

「　探隱逐時來相逢碧眼開竹邊看水月松外聽風雷我借蘿為屋君還玉作垓鍾期知巳在不老釣魚臺」


** 答金明監院心月韻

「　一枝遙寄託龍淵幾度金風竹外傳羡爾心同秋月
皎萬里流輝碧滿天」


** 答梵為維那韻

「　老我風霜一杖堅尋鷗幾度遶湖前錦囊羡爾攜來句白雪流輝散滿筵」


** 答潤生禪師韻

「　老去風光逼古稀陪鷗溪外笑忘機吹來郢上清新調一點陽春遍舞輝」


** 答天目禪師韻

「　披襟閒對碧湖清隔水時聽欸乃聲幽夢幾回追野鶴秋光一半老禾城鬢毛此日憐吾白頭角他年羡爾嶸石上片雲欹歲暮分籌慚傍海天宏」


** 答文石禪師韻

「　霜到籬邊秀紫英林風湖月闕雙清山僧甲子渾忘卻藜杖慚分太乙庚」


** 答湛如孫　韻

「　眠雲夢不到人間老我悠然分外閒傍水朝同鷗散去穿林暮逐鶴飛還骨堅未肯輸梅瘦鬢短猶堪笑竹斑輕步偏從秋後健每思掀踏隔湖山」














** 和天封蜜蜂頌五和(其一)

「　突出尋芳奮力時翻天覆地豈思歸驀然透得些兒意喜氣揚揚帶笑飛」


「　頭角生成便作涯紛紜縱奪未離衙自從胡亂相安後末上風流始作家」


「　抖擻雄心拶出時飛來飛去不曾離釀成一種無他味壯體寬腸且益脾」


「　昂藏出入逞風光奮採花香心更忙紫陌叢中施辣手大方獨步敢承當」


「　了然無事入空桐動靜掀翻徹底通更惜茫然一等漢輕輕拶著面緋紅」


二和

「　自小精明解活時破家蕩業意忘歸個中落處知音少按下雲頭款款飛」


「　瞻風撥草作生涯歷過諸方總納衙不是一番勤苦後至今那得永傳家」


「　末法垂秋奮起時行藏豈肯墮窠離驀然收盡花潘巧雖成造次潤心脾」


「　門庭孤潔足風光不比尋常逐隊忙春暖雪消花爛熳天時人事及相當」


「　靈鷲曾拈示此桐若能自肯乃方通等閒放出撩天鼻鼓舞塵寰大地紅」


三和

「　萬紫千紅開發時上林春奪一枝歸泥團打破成狼藉個個啣恩翼翼飛」


「　纔然動著遍天涯檢點將來卻在衙個裏分明無住著不知春色落誰家」


「　林下紛然須趁時風流傑出沒支離就中若了渾無事落得舒懷且養脾」


「　地久天長賴此光參詳誰不為伊忙埋頭深院無人
識略露鋒鋩孰敢當」


「　逸林解放樂疏桐贏得身閒手眼通且應隨緣消歲月風飄香襲落花紅」


四和

「　春深晝永出林時紫陌紛紛恰又歸只為主人情義重想因不忍去來飛」


「　白拈慣作好生涯作略超方悉任衙大地行來無寸土阿誰不羨舊聲家」


「　隱出須知各有時貴乎操守慢支離未經霜雪難同味資口徒將不暢脾」


「　春日融和氣質光紛芳鼓舞為誰忙已躬大事若能了觸處無情孰抵當」


「　收拾紛華且隱桐白雲深處有誰通把茅休歇鐺支早榾柮無情火燄紅」


五和

「　欲舞靈峰莫待時直須恰意乃方歸入門堂奧無多子起落分明便任飛」


「　尋芳林表樂無涯照用齊行趁晚衙縱奪掀翻渾不住天然到處便為家」


「　揚眉吐氣發輝時任運飛騰絕即離個裏豈從天地得成家安頓快心脾」


「　崢嶸遊戲好風光踏著花心不用忙操守將來成事業者回儘力要擔當」


「　透出威音劫外桐光風霽月悉融通知音猶笑閒家具露柱燈籠徹底紅」
