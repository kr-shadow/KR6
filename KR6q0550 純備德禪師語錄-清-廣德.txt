#+TITLE: 純備德禪師語錄-清-廣德
#+DATE: 2016-06-11 12:30:33
#+SOURCE: github.com/kanripo/KR6q0550 master 9804be03                

* 純備德禪師語錄序

一閻浮提降兩聖人東西分化南北風聞假布衣而
幽贊王綱捨軒冕而鼓舞黎庶止商之威以助養
於生生導春風之和用飾喜於元元其教澤流注千
古沛然莫之能禦也第學鄹魯者以存心養性為談
柄學指月者以明心見性為口籍究其踐履天光咀
嚼德性如龜毛之服兔角之梯不惟舉世罕逢即曠
代亦未之聞也吁是不亦說在飛龍之先而行在跛
鱉之後與我達磨鼻祖憫聖道之式微迴狂瀾於既
倒航海達番適梁如魏開法藥於少室授心印於神
光而教外別傳之旨始得揚溢乎神州以致燈燈續
焰昭若日星矣我慈雲老人冢孫天圓法兄世嫡純
備德公坐斷報化佛頭郤來峽上呈橈恰遇兩大參
府睿初傳公鳴山王公善識其人挽入月峽名藍施
格外鉗錘煆銅頭鐵額予奪不下臨濟縱橫雅稱楊
岐一日持錄入山徵余序弁灼然言與佛符行與祖
契方之今據猊床者求其如公之洞然大觀拈提無
包攝八荒融通萬有彈指為經掉臂為法亦不多
覯矣噫嘻賁我東塔祖風舍吾姪而誰與是以不禁
舌木瀾翻偈言曰嚼碎冰輪物外遊眼光爍破四神
洲而今把斷黃牛峽不放狂瀾泙湃流。

時
康熙庚戌三月上己古庭道隆博達題於青林之梅
桂幢

















原書闕










  
  * 聯芳
  * 詩偈
  * 佛事
  * 塔銘






純備德禪師語錄目次
純備德禪師語錄卷一
嗣法門人智遠等編

* 住彝陵州黃陵月峽禪院語錄

康熙丙午歲師受參府傅公遊府魏公請住黃陵月
峽禪院語錄。

山門　師以杖指門云門開八字路設一乘孤迥迥
廓似太虛洞玄玄明如杲日山僧今日到來且道入
門一句又作麼生驟步云舉步直超千聖外十方世
界總毘盧。

禹殿　聖矣哉功匹河山大矣哉德同天地山僧今
日遭逢佛法從斯肇起咦不是神通妙用實乃法爾
如然。

佛殿　佛身克滿於法界普現一切群生前目顧左
右云見麼目似青蓮面如滿月展具便拜。

據室　據此室行此令顯佛祖家風開人天正印要
識吾宗格外機杖頭有眼明如鏡上堂於傅公手中
接疏示眾云者個是昔日靈山會上付囑國王大臣
的落在我傅公手裏山僧不敢囊藏拈來當陽揭示
諸人會麼若也會得不須重說偈言其或未然卻請
維那宣過法座者個蘇迷盧座巍巍然無見其頂蕩
蕩乎莫測其涯山僧到來作麼可上卓杖云幸有山
形拄杖子昂然扶上寶華王遂陞拈香云此瓣香經
塵沙劫而不朽歷億萬年以常新爇向爐中端為祝
延
今上皇帝聖躬萬歲萬萬歲伏願
聖祚彌隆逾劫石王畿永固越塵沙再拈香云此瓣
香雖無聲臭郤有宏為放去太虛莫能載收來毛竅
可藏身爇向爐中奉為　滿朝文武闔國公卿並本
府本州當道尊官惟願生生作國家柱石世世為法
道金湯次拈香云此瓣香拳踢相應過犯彌天棒喝
交馳冤深逾海爇向爐中供養我現住夔府百福山
天圓堂上傳臨濟正宗第三十三世耳毒先師太和
尚用酬法乳之恩歛衣就坐維那白椎云法筵龍象
眾當觀第一義師卓杖云盪出扁舟劈浪斜飄然徹
透碧光華以杖作釣勢云直饒四海金鱗也一釣從
茲不困沙眾中有透海者麼出來與山僧相見僧問
覿面相承請師著棒師便打僧便喝師云上座猶有
根塵在僧擬議師云徒遭點額歸問和尚陞堂說法
即不問如何是黃陵境師云嵐煙翠折峰橫挂碧海
漩流岸曲斜進云如何是境中人師云八面玲瓏四
海客十方透脫五湖僧進云人境俱奪時如何師云
可惜林巒裏無人問落花僧佇恩師打云龍頭蛇尾
漢乃云立教明宗活捉龍蛇手腳乃能直下承當安
邦定國生擒虎兕機關方可全身擔荷所以祖師心
印狀似鐵牛之機去即印住住即印破只如不去不
住印即是不印即是於斯擬議錯過三關少涉思惟
白雲萬里致使三世諸佛半放不下歷代祖師全提
不起一大藏教詮註不及伶俐衲僧自救不了正恁
麼時作麼生履踐喝一喝云振奮吒沙無向背爍迦
羅眼不能窺雖然如是幸參府傅公夙承佛記久種
靈根在在新圓覺伽藍處處建祗園精舍率眾復修
大悲樓閣觀音聖像敦請山僧陞此寶座大展華嚴
法席闡揚微笑宗風指入毘盧性海洞開樓閣院門
俾塵塵剎剎無不明然物物頭頭悉皆顯現所謂色
心不二空有齊彰理事圓融一多無礙祝一人有慶
祈諸宦多祥如是功勳且置謳歌帝力一句作麼生
道大朝天子坐明堂四海生靈盡安枕結椎云諦觀
法王法法王法如是下座。

上堂明明歷洞玄玄杳無聲臭闊無邊徹底搜尋無
一物有何佛法與君傳雖然只得丁一卓二放兩拋
三向無言處形言無相中設相驀豎拄杖召眾云會
麼若能物我渾無礙剎土無非是佛身。

亭珮鄒公誕辰請上堂仔細思公果異然端於火內
種青蓮只饒烈焰猛風起華更馨香色更鮮今日是
我鄒護法初度之辰請山僧陞座舉揚個事正所謂
處塵勞而作出世功勳居火宅而獲清涼道果在在
助揚法化處處輔弼宗猷王事佛事並行君恩親恩
共報山僧別無所示憑拈七尺烏藤發明本地風光
亦爾因齋慶讚卓拄杖云會麼從斯不變入元常永
證金剛無量壽。

樂登科居士披剃請上堂問盡大地是學人一隻眼
盡乾坤是學人一卷經念到水窮山盡處時如何師
云且道轉身句看僧作禮師云忘前失後漢乃云昨
是俗流今是僧翻然換轉舊時人方袍圓頂從斯著
八難三途更不侵如是則知樂氏子宿秉靈根具大
智力頓脫塵勞而直超物外踏翻苦海而直證菩提
有如是因獲如是果豈小補哉雖然猶有向上一路
在作麼生是向上一路聻良久云行到水窮處自有
轉身時。

結制上堂黃陵堂上弘開爐鞴揮龜毛拂譚空說有
握兔角杖打雨敲風重重露布種種蔓延外無他說
總之欲諸人將歷來無明種子業識根芽盡情拋向
大冶紅爐之中一火頓淨絲髮不存成一箇空空洞
洞的物件活活鱍鱍的東西隨高隨下無彼無此處
虎穴魔宮之中不起畏心居梵宇瑤池之上不生喜
念如木如石如山如水不但與天地同根萬物一體
上與諸佛同一鼻孔遼天下與眾生同一腳跟點地
到個般田地方可言結言解其或未然各依本位念
茲在茲始得且道兩頭截斷中道不居一句作麼生
道披簑獨立千峰外引水澆蔬五老前。

上堂真空湛寂無臭無聲一性圓明無餘無欠為甚
諸人不能直下承當去休將閒學解埋沒祖師心。

佛成道日傳戒上堂正眼當陽明如杲日真柔格外
廓似太虛只得峭峗峗玲瓏八面孤迥迥透徹十方
致使深機莫能考究千聖無以比倫把住諸法無遺
普令群英有作今世尊成道之辰乃諸人圓戒之日
黃陵不敢囊藏故爾和盤托出驀豎拄杖召眾云會
麼萬里神光頂後相雪山南面是阿誰。

念一唐居士請上堂冰河發燄洞明劫外真風陸地
蓮敷香遍大千世界所以根深蒂固流遠淵長故於
宦海之中了知夢幻空花文字堆頭撥出本來面目
特入山中請山僧陞座發明靈山奧旨揭示少室宗
風山僧只得將無作有應物隨機驀拈拄杖卓一卓
云會麼無法與君堪對說惟憑此個作單傳復卓一
卓下座。

解制度一居士請上堂問結制巳前即不問解制一
句作麼生師云不費纖毫力始末一時收進云解制
後如何師云徐行踏斷水流聲縱觀寫出飛禽跡僧
作禮云謝和尚指示師云逢人切莫亂舉乃云怪哉
一夜降濃霜艸木昆蟲盡著忙獨有黃陵拄杖子搖
唇鼓舌話郎當說到一切法無解一切法無結恁麼
說話大似孟八郎何以故雖大圓鏡中無解無結且
建化門內有合有開況拄杖子在山僧手裏所以把
住放行惟在我縱橫殺活豈由他如斯解結得明開
合得所方可握上上鉗鎚用衲僧巴鼻處處烹佛煆
祖方方洞智化愚使一切人返本還源歸根得旨則
不孤譚居士千里來山供眾請山僧登曲彔木床彈
沒絃琴歌無生調共樂昇平敢問大眾風清古格即
且置聖制告圓一句作麼生道彈指圓成八萬門一
超直入如來地。

解制天圓本師命專使至上堂把住要津不通凡聖
截斷眾流豈容走作所以童龍難徹底雛鳳易迷巢
今日幸我天圓古佛起大慈悲廣設伊蒲命某甲陞
曲彔木床彰殊勝境向人天眾前略露些子只得揮
太阿劍擲無孔錘將生死根株一刀兩段明暗窠窟
一鎚粉碎只教八面通明十方洞徹以大(千界)為伽藍
恆沙國作法席優游自在豈不暢快何必區區以長
期短限相為拘執者哉不見道東勝神州射箭西瞿
耶尼中垛縱有如是奇特且拈向一邊且道為眾解
制一句作麼生道揮拂子云慇懃為解丁香結放出
枝頭自在春下座。

佛成道日上堂昨夜迥然一事奇鷲峰𨁝跳上須彌
剎塵透入剎塵去天上人間總不知所以世尊三昧
迦葉不知迦葉三昧阿難不知至於開堂演教尊宿
三昧諸人不知惟佛與佛乃能知知山僧不惜眉毛
再三舉似昨夜世尊睹明星悟道發顛騎鷲峰向諸
人鼻孔中出出入入週旋往返復向拄杖頭上回觀
大地眾生即高聲歎云奇哉一切眾生皆有如來智
慧德相只因妄想執著不能證得者老漢恁麼說話
大似壓良為賤山僧忍俊不禁只得震威一喝滿面
慚惶倒退而去不見道心佛眾生三無差別詎出此
語耶也是則雖似似則未是何也梅須遜雪三分白
雪卻輸梅一段香。

* 住大悲禪院語錄

康熙壬子年師受本州文武紳衿等請創建秭歸佛
興山大悲禪寺語錄。

上樑上堂拈香云此瓣香非天地所產是一無手人
攜一無底藍子直入無影林中採來結而為雲蓋覆
三千世界化而為雨普滋大地眾生爇向爐中供養
本師釋迦牟尼佛大悲觀音大士致祝
當今皇帝萬歲萬萬歲皇后齊年太子千秋闔國公
卿滿朝文武本府本州大護法文武縉紳諸大檀越
惟願壽山聳翠挂當陽福海騰波橫大地歛衣就坐
白槌竟師以拂子指空云盡虛空是一重大悲殿遍
法界是一尊大悲像其殿之闊也莫測其涯其像之
高也無見其頂羅十虛而無盡包三界而有餘十方
碧落為門百億須彌作陛日月為燈千古長明不夜
雷霆作鼓四時普振中天其大悲大人端居其中乘
悲願力現百千億身一一身具千百億手眼一一手
眼執千百億器械一一器械有千百億作用隨緣赴
感應現無窮或以宰官身得度者即現宰官身而為
說法或以長者居士童男童女等身得度者即現如
是身而為說法徹底老婆心古今無間歇怎奈法大
機小而不領悟山僧忍俊不禁只得向大中現小小
中現大將無作有將有作無於殿中起殿門內安門
從無見頂相中現一尊有見頂像使人睹像生善易
入其門如是建立則不辜我(副府州侯)二位大人率領
通州文武諸大檀越於斯捐金鼎建盡力維持成千
古名藍作萬世規模試問大眾如何是建立一句古
剎重開敷五葉傳燈千古更新名下座。

進新方丈小參此剎永為諸佛坐山僧權借一枝棲
惟冀慈光恆攝授悉令眾善獲菩提以拄杖卓一卓
云向此居行此令何憂魔佛不歸正七尺烏藤任縱
橫十方剎海悉安靜忽若金鱗攫霧來當頭一棒開
心印驀豎拄杖云且道者個具甚威光便有如是行
逕復卓杖云咦莫怪他家得自由從前曾竭於明聖。

佛成道日眾居士請上堂舉拄杖云山僧毫無佛法
憑這烏藤打殺有不顧危亡者麼月幢問和尚陞堂
即不問世尊成道作麼生師和聲一棒云不唧溜漢
月即喝師復打月又喝師又打云再喝一喝看月拂
袖歸位問如何是本分事師卓杖云覿面相呈進云
此事不在內外中間畢竟在甚麼處師打一棒云且
道在甚麼處問如何是萬法歸一師云天上有星皆
拱北進云一歸何處師云人間無水不朝東問有一
金毛師子露爪張牙請和尚看師云者畜生惟一趙
居士問承和尚開示把生死貼在額上弟子眼看不
見耳聞不著和尚又作麼生指示師云翻轉面門腦
後觀乃云釋尊昔日太郎當皇宮不住入山藏若無
夜半明星出六載空教臥雪霜雖睹明星而了悟真
常觀大地而圓融性體仔細推窮未免一得一失何
故金屑雖貴落眼成翳所以雙放雙收全明全暗致
使數千年來猶令人檢點眾中有梯天撥路者麼如
或袖手旁觀不惟辜負巳靈亦且埋沒先聖今幸眾
居士宿植德本叨成佛記處塵勞而深信此事握慧
劍於五欲七情之中一斷一切斷剔心燈於暗室之
內一明一切明所以眼不求色舌不求味素食靜居
陶然自樂今乘世尊成道之日恭詣大悲座下香焚
牛首燭點蘭膏請山僧陞座葛藤聽取一頌群英歛
念越城西適遇如來成道期以此觀之為預兆當來
必獲佛菩提。

送敏樹辯堂二位師翁牌位入祖堂上堂以拂子拂
一拂云敏師翁辯師翁二老相將出海東到跨須彌
歸劫外雲山隔斷幾重重如是則見之不見逢之不
逢只得握兔角杖擊碎千重鐵壁揮龜毛拂掃清萬
里煙雲致使智鑑圓明了無礙隔真空湛寂迥絕倪
端直饒那邊更那邊不可說不可說無邊香水海浮
幢王剎不出山僧這拂子頭上所以我慈雲老人有
經天緯地之才出入縱橫於楚蜀滇黔一條白棒打
雨敲風兩片唇皮訶佛罵祖處處開人天眼目頭頭
露佛祖宗猷享壽八九堂開六七至化緣巳竟即登
座說法而逝我辯堂師翁髫年出俗披剃於京都戒
壇孤身萬里參遍諸方放下腰包橫眠十字等觀音
之慈心行普賢之願海春秋七十有餘臘坐四十單
四一日跏趺坐脫試問大眾即今拈香上供巳畢且
道二位師翁是巳涅槃是未涅槃若道巳涅槃是謗
若道未涅槃是誑且作麼生道還悉麼幾度白雲空
聚散銀河斗柄未曾移。

浴佛上堂但臨此際於諸剎盡把香湯浴悉達惟我
大悲則不然願拈海水驀頭刷何故佛真法身猶若
虛空豈以杓水而能浴哉所以大悲以大地作盤須
彌為寶座裁白雲作淨巾將無邊剎海為香湯信手
拈來徐徐傾出通身遍身透頂透底眼裏耳裏徹上
徹下爪齒毛髮俱巳磨光刮垢足頂臀腋盡皆洗滌
蠲塵致使三百六十骨節節節光明八萬四千毫竅
竅竅洞明老大世尊被者一浴即現大人相湧身向
山僧拂子頭上週行七步目顧四方大眾見麼一手
指天一手指地道天上天下惟吾獨尊大眾聞麼脫
或不見不聞則背覺合塵當面錯過去也驀豎拂子
云這個聻復以拂子敲禪案三下云萬古碧潭空界
月再三撈摝始應知下座。

上堂歸真了妄實然奇恰遇大悲成道期錦浪競搏
金燄影綠楊搖映白蓮池隨緣赴感悲無盡救苦尋
聲願不移速把未生前面目趁斯諦當好修持即今
覿體相承試問大眾會麼良久云切忌漏逗便下座。

聖一自修比丘尼薙髮請上堂去髮蠲塵事匪輕俄
然轉作丈夫身從茲再不潛閨閣直上菩提路上行
急參究莫因循切須識取本來人試問大眾即今法
法昭然頭頭顯露金猊吐燄長明不夜之光玉鴨啣
煙恆篆不雕之印眉目宛然見聞不昧且道喚甚麼
作本來人一僧云覿面相呈師云認著依然猶隔海
新戒請上堂戒之一字不尋常三世乘此證寶王若
論甚深無上戒百千萬億舌難量眾中有能量者麼
西堂問三世諸佛即不問目前一句作麼生師云照
膽蟾光沉碧漢進云如何是秭歸境師云拍天滄浪
浸須彌進云如何是境中人師驀頭一棒僧一喝師
云臨濟兒孫猶在乃云戒月騰輝徹照豈離於性體
禪天寥廓包涵無外乎心宗所以地天無外此而函
蓋王臣無外此而定鼎士庶無外此而修身艸木無
外此而長養諸佛無外此而紹續歷祖無外此而傳
持尊宿無外此而接物山僧無外此而利生諸人無
外此而受戒敢問大眾且道無外個甚麼以拂子擊
案云海神知貴不知價留與人間光照夜。

鏡一披剃請上堂以拂子召云鏟除鬚髮不尋常迥
然出俗入僧堂大悲千手相摩囑頓釋多生累劫殃
累劫殃若冰霜只須窮究眼前法切勿參差心上光
莫倉惶坐臥經行偷眼覷營為動作暗中詳倘然識
得無生忍始獲名傳於楚湘。

上堂橫按拄杖云太阿橫按迥絕端猷復打圓相云
寶鏡臨臺舉無移照何況大雄始建爐鞴初開必須
丁一卓二豈肯就四將三鉗錘惡辣鎔銅瓶釵釧作
一金妙密神機攪酥酪長河為一味致使純清絕點
百煉精金轉穢邦成淨土化火宅作蓮池永為金剛
道種般若根芽如是則不辜負山僧抱病陞堂向曲
彔座上與汝等東語西話直要汝透第一義試問大
眾即今地迥天高山青水綠日月交輝森羅顯現喚
甚麼作第一義眾無語師喝一喝下座。

因事上堂古德云施主一粒米重如須彌山若還不
了道披毛戴角還試問大眾且道這一粒有多少斤
兩便道重如須彌又云披毛戴角所以雪峰在溈山
處作米頭一日溈山入碓磨房云莫拋撒十方信心
峰云某甲不拋撒山於地上拾一粒米云莫輕這一
粒百千粒從這一粒生峰云且道這一粒又從甚麼
處生山低頭歸方丈即上堂召眾云食須仔細米裏
有蟲然這二大老互相愛敬無非為檀越信心行人
脂膏儂夫血汗誠恐諸人恣縱放逸不能了明巳事
償他宿債故爾叮囑今日老僧亦有一偈告諸崑眾
莫依稀常住絲毫當重之茶飯三餐檀信脂水薪二
事行人皮只宜培補來生福不可輕拋後世基不信
但看牛馬畜償他宿債苦難啼。

佛成道上堂法幢問世尊成道即不問如何是佛興
境師云雲樓月殿萬山阿進云如何是境中人師云
曲彔水床千指繞進云奪人不奪境時如何師云細
㓟明月洞林煙進云奪境不奪人時如何師云手握
清風揮遍野進云設若人境俱奪時如何師云物我
渾忘大夜中進云人境俱不奪時如何師云焦桐席
上彈真諦撾鼓村中演妙音進云人境已蒙師指示
殺活全彰事若何師驀頭一棒云且道是殺是活幢
拂袖歸位月幢問世尊成道巳久今日大悲殿中現
像一句作麼生道師云雪壓竹枝千點翠進云目前
境界事如何師云煙籠怪石一堆雲進云像雖如是
且道正法眼衲僧作麼生見師打一棒月一喝師云
好喝即不無正法眼作麼生見月禮退問世尊成道
是如何師云劍為不平離寶匣進云和尚陞座作麼
生師云藥因救病出金瓶進云世尊和尚且道是同
是別師云雪月梅梢鶴進云恁麼則不別矣師云墨
煤夜半雞惟一居士問四面無門時如何師云好個
消息士云八方無路時如何師云轉過話頭來士云
望和尚指示師豎拄杖云向者裏薦取乃云大道虛
玄函天蓋地真機密運罩古羅今日月難並其明太
虛豈此其量大而無外渺莫邊涯細而無內毫無縫
隙超城芥而不古歷拂石而匪今所以我大覺世尊
久遠劫來成等正覺豈待今日睹明星而成道也然
雖如是白雲乍可來青嶂明月難教下碧天。

傳真上堂以拂子拂一拂云四大本空五蘊非有縱
有丹青無處下手所以者個事隱微幽寂妙奧遐深
絕相絕名無把無鼻佛眼莫可覷魔外豈能窺卷舒
收放了莫端倪聞見覺知絕無依倚不但紫雲范公
設若吳道子張僧繇到者裏亦無下筆處只得向第
二門露頭露面任伊澹描幾筆以遺於後然雖如是
傳得吾色身難傳法身何也妙湛明圓空色相看渠
何處可名模。

* 小參

結制小參叨居法位巳多年究竟未曾出一言不是
不言言不得誠聞怠惰反生愆何故蓋此一事最玄
最妙無鼻無把所以中下根信相半行說全虧致使
愈覺愈頑轉凡轉昧者多矣不見一古德於三乘十
二分略頗麤知只是不持戒律一尊宿問云如何不
持戒荅曰不戒而戒不持而持遂招報墮牛中一日
拽車至爛泥裏難行尊宿近前喚云法光牛即抬頭
尊宿徵云何不道拽而非拽牛自覺知便墮淚暴跳
而死故世尊云我寧不說法者蓋為此也然山僧又
不忍恁麼去只得權實互興正遍兼帶故設音聲道
場開演無邊妙相復建不語禪席洞明劫外真空如
斯建立別無他說總欲諸人心心契證元常步步踏
著實地於諸相夾雜之中絕不沾染向聲色混融之
際毫無繫縛成一個乾淨淨的物件潔白白的東西
明如杲日廓似太虛到者裏方可紹續宗乘聯芳佛
印在在顯勝身處處彰妙淨不以凡聖相隔不被生
死相拘出入自由卷舒自在豈不暢快也耶何必區
區以此世務為念而不以此事為要哉諸人者音聲
之道雖明無言之旨猶未曉在今夜乃結制之初欲
與說明惜山僧口門窄儘力道不出只得舉則公案
與諸人體會看昔世尊在座一外道請益云不問有
言不問無言望世尊大垂悲憫世尊默然外道即禮
謝云承世尊大慈大悲開我迷雲令我得入諸仁者
外道秪恁麼問世尊秪默然因甚麼外道即悟去試
體會看如體會得出可謂古今一道理事一揆脫或
未然東土衲僧不如西天外道去也。

小參若論此一事人人本有個個不無既人人本有
個個不無因甚麼又道百姓日用而不知者何也蓋
為諸人自迷真逐妄巳來將此一事汩沒於五欲七
情之中見聞聲色之內從生至生從劫至劫浸染濃
厚竟不得灑然故我佛佛出世祖祖西來無非為此
一事然此事不在別處就在汝諸人從朝至暮喫飯
穿衣處迎賓待客折旋俯仰處屙屎放尿運水搬柴
處乃至一呼一吸一動一靜處諸仁者但折旋俯仰
處著眼迴光返照看者喫飯穿衣迎賓待客運水搬
柴乃至一呼一吸一動一靜底是個甚麼物在中間
鼓舞在中間搬弄使人七顛八倒頭出頭沒若向間
中認得真把得定勿使他走作一纖毫動搖一絲髮
然後行則同行住則同住坐則同坐臥則同臥一即
一切一切即一到者裏方可以坐微塵裏轉大法輪
於一毛端現寶王剎雖然猶未是衲僧向上事在試
問諸人且道如何是衲僧向上事轉身云霜天月落
夜將半誰其澄潭照影寒。

為左部王檀越對靈小參來無蹤去無所一道神光
淨裸裸天上人間任縱橫海雲露布實難裹羅十虛
似粟顆一鎚擊碎太虛空萬象之中獨露我雖然如
是切不可以形色觀所以崑翁王檀越得此三昧現
大身於閻浮提內種佛果於劍戟叢中廣建橋樑度
人度馬重修殿宇供佛供僧致使神人共慶真俗同
歡及至世緣巳畢踢起便行一夕之間即生淨上適
然聞山僧說話即向拂子頭上巍巍然彰殊勝境作
奇特事與諸人相會了也且道諸人見麼於斯見得
則知從上諸佛歷代祖師安身立命處若知從上諸
佛歷代祖師安身立命處則知自巳一段靈光安身
立命處既知自巳安身立命處則知我大檀越生亦
未曾生死亦何常死譬如淨月輪遍界隨居止敢問
大眾且道王大檀越即今向甚麼處居以拂子拂一
拂云妙嚴清淨土穩坐白蓮花。

參府傳公請為楊二夫人對靈小參圓陀陀光皎皎
亙古亙今常不老雖然露布海雲遮恰是金烏透碧
沼故古德云處生死流驪珠獨躍於滄海踞涅槃岸
桂輪孤朗於碧天如是孤迥露布海雲而安可遮障
者哉所以歸天夫人來於明歸於清歸去來兮未著
塵竹影埽階猶有跡冰輪透海杳無痕敢問諸人既
來去分明了無痕跡且道楊夫人一段真靈即今端
居何所良久云清虛湛寂無聲臭要識真宗覿面看
千府黎公請為王夫人對靈小參以拂子打圓相云
珪月初圓輪玉宇金風乍扇試靈霄地軸天關誰撥
動郤令木葉滿空飄所以秋色澄清乾坤肅殺風出
瀟然炎涼變改致使蛩吟幽砌雁淚長空一一七穿
八穴明明百匝千重以此觀來正是王夫人歸根之
際復命之時故爾請山僧對靈小參舉揚個事令生
益死安敢問大眾且道王夫人者段真靈即今向甚
麼處去也以拂子畫○相云露柱分明無向背更於
何處覓燈紅。

守府王公請為夫人對靈小參幾回生幾回死生死
悠悠無定正自從識破了無生於諸榮辱何憂喜雖
然如是也要同道者方知同德者方證坐中有同德
同證者麼如有則知王夫人歸根復命處若知王夫
人歸根復命處則知自巳一段大光明藏無減無增
輝騰今古橫遍十方如是奇特則且置且道夫人畢
竟向甚麼處安身立命卓杖云從茲掣斷黃金鎖一
道神光遍大千。

參府傅公發夫人柩歸請對靈小參頓卻塵勞意極
端徹然直下彩雲鸞雖居那畔威音外不出諸人覿
面看既居威音那畔因甚麼又覿面相看不見道無
邊剎海自他不隔於毫端十世古今始終不離於當
念如是則知昇天楊夫人生亦未曾生滅亦未曾滅
猶如淨月輪隱顯俱明徹所以處(塵勞)而作大佛事居
宦海而作大功勳仁慈隱惻惠物洪深便能福慧齊
修致使軍民共戴及至世緣巳畢離塵垢而生淨界
棄異地而歸故鄉如是完備即且置且道西歸一句
又作麼生委悉麼閻浮樹下親修得九品蓮中妙果
圓。

為州牧胞兄明甫王公對靈小參以拂子指空云遙
憶甫翁千里隔回眸即便在當然昔雖未悟而今悟
覿體堂堂不動遷不動遷步步高登極樂天試問大
眾既不動遷因甚麼又高登極樂不見華嚴經云東
方入定西方出南方入定北方出所以我甫翁大人
來去自由縱橫無礙不動步而高登極樂未舉念而
週遍大千捨此生彼脫凡證聖即此西歸一句作麼
生道從茲迥脫根塵去直透威音更那邊。

儒學范巽公請為母對靈小參師以拂子豎起云來
無形去無影地厚天高無見頂來去分明渺莫知徒
將血淚沾衣領急參尋莫待冷免教梧葉砌寒井幸
值大悲千手提俄然迥出萬重嶺翻身直入淨居天
得證無生真法忍。

* 法語

** 示方勝禪者

然此一事外無別說只要於日用動靜之中刻刻提
撕時時檢點看這穿衣喫飯誦持禮拜的是個甚麼
消息向此中疑他一疑到見執情忘言思路絕處不
待擊而虛空粉碎不須踏而大地平沉得到者裏不
惟納河海於蹄涔亦可以擲大千於方外也珍重。

** 示乾齡王居士

世尊拈花示眾達磨航海西來無非為此一事然此
一事明如杲日廓似太虛蓋為汝等將此一事撇向
一邊斷不說著遊戲於聲色之中脫灑於見聞之際
如膠似漆竟不得自由自在隨處隨安如斯之輩深
可痛惜幸汝決不如斯所以親近知識助揚法化雖
然不可得少為足要將生死二字貼在額頭上朝也
如是參暮也如是參行也如是參坐也如是參乃至
揚眉瞬目一卷一舒亦如是參參得年深月久自知
生死去處若知生死去處則知佛祖根源既知佛祖
根源人間天上任汝往來虎穴魔宮隨伊擺手縱閻
老子百千里外看伊無分又有何生死之可慮哉。

** 示歸源宋居士

古德云此一事不在內不在外不在中間試問居士
既不在內外中間且道在甚麼處可去二六時中著
衣喫飯處回光返照看者一動一靜一往一來在內
耶在外耶在中間耶一一檢點看如檢得出與諸佛
同一鼻孔遼天諸祖共一腳跟點地其或未然毫釐
有差天地懸隔。

** 示弘玄道人

踏盡溪山參遍知識無非為者一著子然者一著子
在汝腳跟下放光動地頂門上耀古騰今蓋為汝不
覺知汝若覺知踢起便行開口便道與諸佛諸祖無
二無別又何必向人門戶求涕吐也珍重。

** 示融一監院

監院於方丈禮云乞和尚一語以垂於後老僧云法
語者乃修行之法則也汝既為監院必要起早睡晚
料理常住廢寢忘餐了明巳事可也設若依稀而道
理未明倘如忽略而因果不識則未免流入巨浸不
見一僧於門外忽逢二鬼現前便云奉大三差來取
長老僧云我乃寺中監院有院事未明惟乞轉訴待
我七日將院事交待即來其鬼便去僧回寺晝夜苦
參於七日後二鬼尋覓不見倘汝有如是志力如是
勇猛方可離諸苦趣而高登極樂矣致囑致囑。

** 示疑悟禪人

然此一事脫體現成絕不淆訛毫無蓋覆只為不肯
發大勇猛起大疑情卻去文書刪子上搜尋殊不知
文書刪子上無向舌唇口角邊討論殊不知唇舌口
角邊無向朝山謁海訊南走北處懇求殊不知山南
海北處無向凝睛定目黑山鬼窟裏窮究殊不知黑
山鬼窟裏亦無既一切處都無且道甚麼處有聻設
有向甚麼處著參。











純備德禪師語錄卷一終

純備德禪師語錄卷二
嗣法門人智遠等編

** 示鏡一禪人

鏡一乃峽州人也始而月齋次而長素至於客臘必
欲出家受戒為大悲眷屬然此因緣非淺莫是有願
於斯原是壽禪中人也所以因緣如是且置老僧更
有一大事因緣付託與汝不惟老僧有安身之處縱
過現未來亦有安身之處也再書一偈以志不朽無
縫塔全仗伊就中風雨實難栖秪容日月穿心度不
許閒雲挂上眉。

** 示全一禪人

脫羅籠離窠臼如鳥之在天如魚之在水活鱍鱍洞
玄玄而了無礙隔雖然如是既為佛子當行佛事然
佛事者何三千威儀八百細行此威儀細行不出日
用尋常穿衣喫飯揚眉瞬目一動一靜一呼一吸之
間必須回光返照一一推尋看那裏是打失威儀處
那裏是打失細行處如是檢點如是提撕致使通身
遍身化為佛體左之右之無非佛事到者裏則不辜
汝之苦志設若蒙蒙而興蠢蠢而食不過夢晝而巳
吾徒宜自勉之。

** 示自慶禪人

出家一事外無他說總為生死事大無常迅速誠恐
輪轉於六道之中無有丁日故爾割愛辭親離家別
業特為了脫生死證聖超凡不是涉水登山遨遊海
嶽必須親近一明眼宗師求個的當話頭或住雲堂
或居淨室孤迥迥高豎脊梁峭巍巍壁立萬仞正恁
麼時佛來亦不迎魔去亦不顧單單一味凝定眉目
回光內照看者一動一靜一喜一怒底是個甚麼消
息是個甚麼光境如是研磨將去無拘歲月莫論春
秋一旦豁然貫通自是七通八達那時河海溪山不
出汝之掌握矣。

** 示安石徒孫

脫俗為僧離親割愛乃超凡入聖之徑路成佛作祖
之階梯豈小補哉必當起尊重之心生難遭之想可
也若是依稀看作平常終難成其大器必須形端表
正袍方頂圓受師承之教訓依佛祖之洪規融通經
旨了達心宗作個長老出來不惟十方檀信欽仰但
汝一族悉得昇天豈平常之事也勉之勉之。

* 機緣

破白禪人參師云上座何來進云方前來師云方前
幾載進云一共八載師云老僧者裏有個水上座可
相會否進云相會師云有何言句進云無言句師振
威一喝僧亦喝師云再喝看僧又喝師云真獅子兒
能哮吼僧禮拜師便打。

* 頌古

「世尊拈花。」

【四十九年毫未露今朝何故太郎當和盤托出無人
會笑倒頭陀白髮郎。】

「迦葉因阿難問世尊傳金襴之外別傳何物葉
召阿難難應諾葉云倒卻門剎竿著。」

【二難本是一胎含花萼纔彰落二三不是剎竿來倒
卻金襴之下受瞞頇。】

「布袋和尚。」

【十字橫眠未定行常將寶物現諸人打開布袋無酬
價憨笑癡癡直到今。】

「初祖會武帝。」

【離西特地過東來豪相巍巍擁帝階一見廓然云不
識依然冷坐少林臺。】

「南山鱉鼻蛇。」

【象骨巖藏鱉鼻蛇通身紅爛起煙霞古今傷殺人無
數獨有韶陽慣弄他。】

「雪峰示眾云大地撮來如粟米粒拋向面前漆
桶不會打鼓普請看。」

【大地撮如一粟米十方諸佛何居止老胡纔要說端
繇一掌當門打落齒。】

「百丈野鴨。」

【馬師父子不尋常野鴨拈來便較量展翅纔云飛過
去和聲扭轉鼻根香。】

「百丈卷席。」

【順若欲彰殊勝境六丁六甲走如雷攢花簇錦將成
段一陣東風盡捲回。】

「無縫塔。」

【地涵天覆足無涯擬欲描模轉見差無限春光藏裏
許遭逢聖帝露些些。】

「百丈野狐。」

【不落野狐五百生野狐不昧出層雲參差一字輪千
變何況長聯句未清。】

「文殊起佛見法見。」

【無孔笛逢氈拍板者場曲調古今罕若將耳聽眼聞
聲定往鐵圍山下赶。】

「盤山示眾云三界無法何處求心四大木空佛
依何住璿璣不動寂爾無言覿面相承更無餘
事珍重。」

【三界無法何處求心孤峰獨鶴片月閒雲晴空一亙
無邊畔山自高兮水自深。】

「興化古廟裏避雨。」

【不觀天色赴村齋掣杖途逢暴雨來雖避廟中衣未
濕通身未免染泥灰。】

「巖頭因僧問古帆未掛時如何頭曰小魚吞大
魚。」

【小小魚吞老大魚至今千古令人疑一回吸盡西江
水猶是潛頭縮項兒。】

「巖頭因僧問浩浩塵中如何辯主頭曰銅砂羅
裏蒲盛油。」

【銅砂羅裏蒲盛油擬鑒重增一個頭內外不知誰是
主悲風千古使人愁。】

「雲門因僧問先師默然處如何上碑門云師。」

【師之一字若吹毛擬欲形言絕爾曹壁立長空寒萬
仞月行無影寂寥寥。】

「雲門云火燄為三世諸佛說法三世諸佛立地
聽。」

【火聚光中毫相輝十方三世振全威猛風疾燄法輪
轉幾個能知向上機。】

「婆子燒庵。」

【風無葉動喜臨看雪染雲衣似未闡及至逢春花不
發不由婆子不燒庵。】

* 聯芳

** 付月幢智深禪人

「　從上惟叮勿斷流至余安敢阻行舟綸竿盡付與伊去巨浸鯨鯢珍重收」


** 付法幢智遠禪人

「　佛云法法何曾法我道無無本亦無今付無無法與汝恆拈柏子祝皇圖」


** 付覺幢智洪禪人

「　三級浪高也大奇揚身物外露全機雷轟電擊垂甘澤大地生靈始拜伊」


* 詩偈

** 月峽吟

「　出川乙已年入楚蕤寶月一葉牧中流群峰勢挺特泊舟值故人延坐相留歇話極相投機堅留情太切
門庭就此開爐韝從斯設禪暇嚼清風經餘坐石室風書水面文翠織山頭疊雨霄洞崇隆晴嵐穿砢穴峰斜澗必橫岸曲岩多折拍漢浪奔流稽天石亂疊懸崖猿似毬急水舟如葉澗竹筍斜生岩花果倒結灅麓怪崎嶇漁樵極古格衣栖木構藤飲釣江魚鱉峽外頂輪明波心清淺徹眠雲覆石霞漱石枕明月山苕帶露攀剪衲連雲截了無佛道成絕去聖凡學平等三世空至道原無說」


** 臘梅

「　青娥巧妒白花神難動冰心一段真鐵幹聯雲撐野壑瓊枝帶露襯幽人雪風搖拽拖銀練花雨紛飛綴玉塵為結調羹滋味永高情故放占先春」


** 次聖可和尚鏡花水月二首

「　湛寂清虛渺漠中涵容物我不私工單莖巧映雙枝碧獨體奇分兩面紅表裏無情情易合邊中有路路難通暗香隱隱招狂蝶致使鑽研訝不同」


又

「　性極柔兮勢極堅能將霄漢浴冰盤光分萬派開銀鏡浪捲千江簇玉團顯矣無虧盈巨浸明然不昧燭狂瀾無分闊窄隨居上怎教渠儂意不珊」


** 次慈雲老人桃花韻

「　陽和風暖景清奇濃艷新妝綻竹籬陌上映苔開笑眼堤邊襯柳擅芳姿親栽漢帝曾留意一見靈雲絕所思風送幽香聯我袂依筠詠作賞花詩」


** 次純陽先生水月韻

「　月明移影映溪灣濃睡漁舟罷釣閒徹照壺天非浪塞通圓海岸豈堤關攝收萬派四溟水容納千峰三島山截浪明源窮到底絕無流水響潺潺」


** 溪路見梅

「　雪嶺春催曉半開寒林花發果奇哉芳新翠迭興雲
衲蕊氣煙浮動哲才蘿結路迷無客采棘縈崖斷少人裁幸而有鳥蛡霄去攀落花心幾片來」


** 中秋值雨

「　情存此夜慶中宵卻到而今更寂寥驟雨凄清禪夢破飄風蕭瑟道心昭層雲掩翠和煙度薄露含輝帶露颻舉步欲窮天上月亭臺半是水來潮」


** 崖前佛閣

「　峻曲峰斜雲亂堆懸空一閣自天開層巒聳翠通三島峭壁連霄壓眾嵬蘭谷浮香來猊座鵝溪疊浪上蒼苔雖聆暮鳥西歸去掉背樓南意不回」


** 尋梅

「　忽地清香撲鼻邊乘風撥艸幾回緣穿巖距石曾忘體剪棘披雲一顧顏雪臥峰深堅晚節根盤幽谷傲長年而今高吐枝頭上不惜東風有正權」


** 過孫公書院

「　雲閣週遮紫蔕梅斜通一徑繞山隈石生若壘留雲臥樹長成柯待鳳來藤蔓倚松撐碧漢艸竿覆石掩蒼苔他山雖有青蓮社怎似斯齋稱我懷」


** 病起嘯宇居士請益

「　一病危軀懶話陪匡床兀坐冷如灰徑填木葉空塵跡體露金風絕點埃欲進竿頭猶有步擬臨撒手惜無崍而今得到安閒地一任時人競活埋」


** 乙已歲得師訃

「　一聽吾師報化圓頓令五內悉紛然腸迴九曲思千里淚滴三山望百川若論祖風猶未晚何期佛日巳先偏可憐西蜀三巴地燈錄何人再續編」


** 華嚴期會

「　大方廣佛妙無多百億分身一剎那寶網交羅縈法界鏡燈相照徹恆河浮幢剎自毛端建香水海從眉際過樓閣門開今正是何須苦向百城磨」


** 元宵

「　金吾不禁元宵節玉漏停催不夜天燈貫琉璃明翠影花攢錦繡噴霞煙星橋廓落搖銀漢火樹高燒洞御筵凡聖於斯渾不二謳歌鼓腹慶堯年」


** 荅我生羅公

「　素食芳名知不群一瞻佳句勿虛聞如常平仄雖由我若定推敲必是君為惜經殘方就月因嫌衲破固留雲倘能儒釋無分別促膝何妨共論文」


** 壽慈雲敏師翁

「　萬峰高出一峰斜險迅峞峨渺漠涯兔杖頻吞雲裏月龜毛常繫海中槎爐開百座鎔千衲法轉三玄雨四花若問慈雲老甲子河沙人數數河沙」


** 弔玉陽道人

「　玉陽行徑自超然不待丹成返洞天藥臼罷春香有淚鼎爐終煖汞無煙蓬萊易近三千道弱水難親一葉船意欲相逢於芥孔誠然猶未達深玄」


** 山居

「　誅茅覆屋倚雲間萬事輸人讓我閒爛煮野蔬嫌鼎窄深埋家芋喜爐寬采薪撥霧連雲去取水敲冰帶月還泉石灰心偏快活看來塵世似斯難」


又

「　峰高峽迅冷煙浮盡日無人過此遊竹密斜通幽澗水松孤直翠碧雲頭山桃熟惹巖猿摘園栗落招穴鼠收及至客來無所奉烹茗話賞一輪秋」


** 建大悲寺

「　大悲作用詎尋常演武場為選佛場不夜燈明千丈室無為穩座萬年床山泉滾滾來廚供香飯堆堆到客堂不二門開天地眼更於何物不中藏」


** 送州尊王護法

「　燕雲密密布湖天艸木森森俱煥然德澤恆滋回野
性慈風逐扇啟甘泉枯桐席上彈仁政撾鼓村中謂法廉不獨士民歌大有更令釋道樂雍年」


** 送如翁周副臺

「　衣錦還鄉妙出常終朝無事坐高堂呼童取餌將魚戲攜友彈琴動鳥狂倦至枕雲眠月窟興來琢句飽詩囊任他世外輪遷變棹背樓臺百不忙」


** 早春出行

「　瘦笻倒卓步山前萬物回姿俱復妍春水涵嬌浮野翠女蘿帶媚動林煙錦簪蘭插鶯將語金線柳抽燕欲宣珍重遊方玩賞者於斯著眼莫徒然」


** 寺側見梅

「　始創荒基盡剪裁何緣留得者枯梅霜侵老幹枝愈健雪壓新莖花更開瘦骨稜風香撲面饑膚抱月笑盈腮深窮來歷非常種必是天將壯法臺」


** 除夕示眾

「　迎新送舊正斯時未審諸人知不知鳳曆初頒青嶂嶺鴻鈞始轉綠楊枝冰開池玉蒼梅綻雪化巖銀嬌烏啼惟有大悲拄杖子逢年遇節不分枝」


** 山居

「　松鍼穿柳線蒲座補荷衣果熟山猿墮花開澗鳥飛泉幽聲細細岫遠影微微噪晚鴉投宿卷雲帶月歸」


又

「　菴雖結上岑閒賞入中林翠歛花溪靜煙凝松壑深猿啼山月夜鶴淚澗雲陰萬象於斯寂昭然古佛心」


* 偈

** 示面久禪人

「　一坐如墻壁翛然萬慮忘於中討冷暖就此識存亡莫向頑空住休於死水藏直須活鱍鱍如日照當陽」


** 贈開池禪人

「　山房雖寂寞寂寞卻相宜但種幾竿竹惟開一面池
池清嬋出窟竹翠鳳來儀藉此為真境何須格外尋」


** 示惺衢大德

「　長安大道更多奇衢路能通幾個知昨夜木人雲引路投明即到未移時」


** 示惺默大德

「　語默圓融俱莫著一多無礙樂天涯艸鞋踏破寒潭月竹杖橫眠碧底霞」


** 示惺凡大德

「　心月孤懸耀碧天影分萬派絕中邊於斯把斷要津者立刻可超凡聖淵」


** 示明心禪者

「　別云見性方成佛我道明心無佛成有佛成時終有壞無成佛處可長生」


** 贈九垓學者

「　月皎波澄雅俊哉金鱗透海出頭來當陽一擊開心印際會風雲遍九垓」


** 示照遐禪者(號妙圓)

「　智鏡明然徹邇遐妙圓何處不光華就中若解知端的剎剎塵塵是佛家」


** 示無涯諷華嚴經

「　華嚴境界事何如百寶光中瑞色多向此若明諸佛意一毛頭上泛恆河」


** 示雲亭丹青

「　休云個裏無聲臭莫道中間絕點埃萬里溪山藏筆底一天星月隱胸懷」


** 示正智禪人(號遐修)

「　了明正智欲遐修撥轉竿頭入上流有時踏著無生地不用指開彌勒樓」


** 示登雲禪人(號開修)

「　登雲涉險欲開修荊棘鏟除闊路頭若將大地平如
掌方坐家堂始便休」


** 示行足大德

「　若能識得菴中寶何必區區海外遊但得日輪東畔出霞沉碧落滿山頭」


** 示誠一禪人住山

「　踏遍雲山始識山層巖轉折路途艱不如結個茅茨住渴飲饑餐枕日閒」


** 示休心大德掃地

「　欲得前光皎皎郤拈苕帚殿中掃風塵觸動滿天飛千大悲按不到」


** 示君量居士

「　從來個事太郎當珍重君家謾度量撥轉上頭關捩子大千無不露堂堂」


** 示覺賢居士

「　心地融通徹性天了無佛法與君傳剎塵塵剎毫無礙八面玲瓏始覺賢」


** 贈慧幢禪人

「　貧且亦堅未是奇老當亦壯實然稀山形拄杖與伊去八面通敲一任施」


** 號月幢禪人

「　無邊香水浮幢剎一目澄然盡徹開露出珊瑚枝上月峭峞峞地逐徘徊」


** 贈破有禪人

「　既破無兮還破有有無不立始能守與君一句道分明莫放無毛鷂子走」


** 號破白禪人

「　英姿壯麗甚奇特破黑猶如能破白兩頭截斷不居中一喝當臺續祖脈」


** 示叢石禪人

「　踏破芒鞋事若何奔南走北苦婆娑不如尋個安閒
地淡飯充饑自在過」


** 示端一禪人

「　必定不移於二路確然端坐斷千差有時觸碎娘生鼻一步高登五葉花」


** 示得安大德

「　既披法服莫依稀聞見秪須珍重持若得一系毫不挂自然平地上天梯」


** 示味雲典座

「　踏盡溪山意若何葛藤遍地正淆訛不如放下腰包好細嚼風雲滋味多」


** 贈傳心禪者滿十八

「　今日妙年剛十八從斯增進周花甲山僧致祝不多言惟願汝心明似月」


** 示月宗不夜禪人

「　桂魄澄然靄瑞煙長明不夜映中天不惟照徹威音外直透威音更那邊」


** 示湛一胡居士

「　既欲了明向上機眾流截斷莫隨之一超直入如來地不枉甘貧吃淡虀」


** 示騰宇丹青

「　無相相中有相有形形裏無形若要有無不著除非騰宇丹青」


** 次佛育王公水月韻

「　澄然湛寂徹空清洞起泥牛逐妄情擬議欲吞吞不得長懷海嶽一輪明」


** 雪月交輝

「　寒極難撐擬放眠地爐灰冷室幽然推窗始覺冰輪耀究竟無非一色邊」


** 出峽

「　江風一葦出長川峽迅波浮噴碧煙一刻俄經峰十
二無窮畫意入詩聯」


** 三珠石

「　二龍吐出三珠石砥砫川江萬頃波卓然不是黃陵叟怎得疏通入楚河」


** 公婆石

「　稍公稍婆是何緣卻不同舟各一天想是參啇星所犯只容相見不相眠」


** 寄灼雲法弟

「　卓錫雖然到別方絕無佛法可啇量但將乾屎撅消息處處逢人謾闡揚」


** 哭奇枝姪孫

「　奇枝折卻動高賢淚滴河山俱慼然秪謂老身先一著誰知汝去在吾前」


** 弔鏡天禪人

「　湛湛長空一鏡天浮幢剎土一明然可憐露布海雲起明半邊兮暗半邊」


** 卜基

「　江北江南未了休無如開創個山頭枕雲漱月千峰外一钁鋤煙不記秋」


** 建大悲殿獲殘碑數塊上載唐時名尤勝寺又
宋時於乾道九年復改壽禪寺

「　大凡作事貴無心若至無心道易親誰知上古壽禪寺千百年來又出興」


** 舟中冒雨

「　一葦橫江逐浪遊無端風雨拍船頭垂竿不顧衣裳濕只欲金鱗來上釣」


** 壽大有嚴居士

「　遙駕彩鸞銀漢裏倒騎瑞鹿錦城中大悲乘興同誠祝共慶長生不老翁」


** 壽天甫楊公

「　兩岸山為雲老餅一江水作趙州茶信手拈來三祝敬惟祈福壽至無涯」


** 送陳居士還鄉

「　八十翁翁轉故鄉鄉人一見盡驚惶卻來問是何方客鬚髮根根帶雪霜」


** 秋日壽李羅二居士

「　江鶴風清飄木葉海山月白洞庭波滿天花甲難籌記一夜收來與李羅」


** 壽瑞芝羅居士

「　崗陵鶴舞雲千片海屋籌添月一團松風嶺韻長生曲澗月溪吟太古絃」


** 副府州侯二大檀越遊玉虛洞

「　兩大金湯步玉虛水同船也陸同車相將不獨流芳遠萬古聲名洞石渠」


** 浴佛值雨示智向李居士

「　丹山獨步三山外向日葵開六合中為浴佛身傾法雨雲連海嶽地天通」


** 賀攀枝楊把總得子

「　一天瑞氣浮青嶂四野祥雲繞綠楊試問往來何境界都云檀越獲仙郎」


** 送子容謝公

「　方外知交正數年而今一旦欲分然頓使瘦腸回九曲不知何日復談禪」


** 中流聞猿啼

「　一葉中流萬浪隨撥開三峽出幽危嶺猿徹底婆心切喚不回頭秪是啼」


** 值雪慶參府鳴翁

「　長空密密太雲遮個裏何來妙極嘉莫是為翁丹詔至故令天界散瓊花」


** 燈月

「　徹底寒潭月琉璃古殿燈兩輪相互照萬象悉分明」


* 佛事

禮本師塔舉香云別師只謂歸來會誰謂歸來不會
師數載寸腸迴九結兜樓一片拜熏之所以群峰迭
侍百佛團圞日月輪流不夜松風互喚無塵艸木陳
不盡之煙溪山獻無生之曲如是天機清妙又鳥用
不肖於斯灑埽者哉雖然如是只得向無塵地上楷
塵無縫塔中開縫致使七穴八穿明如杲日透頂透
底廓似太虛截群機於句下納萬象於臺前百千里
外鞏固皇圖億萬斯年聯芳佛印敢問諸人光前裕
後即不問且道先師靈骨端居何所以杖向空撥一
撥云覿體湛然無向背何須格外覓蹤由。

與巖長老舉火拈火炬云不面未相逢相逢仍不面
聊將一星火暗與汝相見即攛火炬云噁原來是個
老修行何似去心忙似箭相伊意必欲西歸故把形
骸來改變雖改變勿他念直須穩坐白蓮心莫謂紅
爐火上燄。

* 辭世偈

「　那畔者邊事孰知向茲未免悉懷疑老僧今日分明去坐斷兩頭中弗居既然如是即今者段光明向甚麼處咦手握金鞭問歸客夜深誰共玉階行」


* 塔銘
古峽城髮弟子陳之夔頓首拜撰

大道莫名名於何所眾生非相相於何著既以身心
奉塵剎將朝三暮四應付無何有矣若復舉似舊面
目遺災木石古人有靈難禁叱吒然水源木本之思
固後來返報事此法幢禪師等老和尚純老人深以
師德未酬法乳罔極而有塔銘之勒諄諄為予告也
予素守諛墓之戒惟是法幢師身籍空門猶有仁人
孝子一段懇切謹援筆以誌其略按老和尚字純備
(諱)廣德傳臨濟下第三十三世嫡孫先以托跡蜀土
溯其世系蓋古渝豐都李氏裔甫六齡而怙恃兩遭
失所固早信其假俗胎作人天出世楷梯迨少長也
悲愍成性自具一種佛根及身許法王慨然以祖道
為已任續燈受耳毒和尚擔荷重法倒抹陳積公案
正法眼允矣三世諸佛所托命哉洎後卓錫吾楚
疊建道場宗風郵播龍象騰集一時皈命恐後者不
啻千二百五十人非惟佛法震搖國土抑其道味餌
人故無遠弗屆云至乙巳而布具黃陵之月峽禪院
實楚蜀一大勝地又苦於諸方結壇選佛乃在秭歸
之城創佛興山建大悲寺與唐宋之尤勝壽禪古剎
不謀重新比其時四大眾之嫻禮教固多而慓悍者
更復不少自一親純和尚其高風逸骨饜飫人心鄙
夫寬薄夫敦雅有上皇風則和尚又以佛子肝腸具
轉世道之微權不類小泥洹徒以因緣攬局面其為
功於諸佛諸祖更為功於土地里居且為功於
聖天子也嗟乎大法零落拄杖叢林逞青黃之面皮
衒聽聞之鐘鼓賣狗懸羊勢不相下我純和尚豎眉
刮心力矯濫觸至今峽城湘漢間衲子領其宗匠人
民佩其盛德雖云示寂遺瓢尚存正未忘其為純備
和尚也寧僅衍雙桂宗派乎他如和尚之行由載在
行實語錄可攷勿庸覶縷用艸數行以銘不朽。

銘曰。

「　性耽林泉
　法激人天
　三千七百
　直掃風煙
　舌鋒有劍
　杖頭無錢
　栽無根樹
　撐無底船
　入世出世
　身後身前
　紹衣雙桂
　早整祖鞭
　大悲舉拂
　燈燈衍傳
　淵源奕葉
　仰名聖賢」
