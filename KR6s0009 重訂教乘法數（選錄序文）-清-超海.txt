#+TITLE: 重訂教乘法數（選錄序文）-清-超海
#+DATE: 2016-06-11 12:30:48
#+SOURCE: github.com/kanripo/KR6s0009 master 655cc486                

* 御製重訂教乘法數序　　　　　　辱一

佛法廣大如法界究竟如虛空不涉名言豈
存數量苐以病脉千源醫方萬品欲詳對治
之門湏設投症之藥所以乘分三五味辨異
同瑜伽唯識窮百法五位諸識之宗龍𣗳馬
鳴剖三細六粗一心之旨非緣逐末正為尋
根且等覺菩薩尚遊幻網之門巳極至聖必
圓後得之智如所謂入海算沙執劵數寶者
亦偏持一邊之論也顧十二分教浩如淵海
論䟽廣博名相糺紛非有明眼慧心讀破全
藏者綜其領綱編其倫次何由使朝宗者識
𣲖瞻斗者知星此教乘法數一書纘述者之
苦心不容沒也釋典中是書行世巳久繼有
賢宗學者潛溪深為之釐定因名賢首法數
其後台宗心源瀞重加詳訂旁及百氏名相
與內典有涉者採摭續入目之曰教乘法數
書經三刻屢進而彌詳雖盡善矣然猶未免
彼此廣略之見尚需考訂刪補之功朕特命
法師超海通理廣持等折衷性相持平台賢
䔍信叅詳重加校定越期年而告竣呈朕覽
閱其排列次第始自一心終之八萬四千法
門𥁞一大藏教之開合總別同異稱謂不勞
徧討瞭然心目視舊本實更為精括讀是書
者當知從總出別因別成總理隨事現一多
緣起之無邊事得理融千差涉入而無礙借
數紀程因法明心演廣非多此是一中之多
標略非一此是多中之一提綱則孔孔皆正
牽衣而縷縷俱來正如牟尼百八珠循環總
歸一貫大士千手眼收攝仍是一心非唯法
數之統宗固亦教乘之金鑰所謂眼前佛法
一切現成若乃執總滯理昧病迷方既違法
門誓學之弘願復乘眾生普度之大心無邊
煩惱寧有斷期無上菩提應無得理有志教
乘者其勿忽諸是為序。

雍正十三年乙邜七月望日











* 教乘法數原序

原夫經律論藏其文浩博奚翅踰數千百卷
之夥以至從末究本攝果該因性相殊途而
詮表匪一各有關鍵未易徧尋故前代碩師
舉其綱節其要會粹成書目之曰藏乘法數
庶幾覽者籍是可以得諸宗歸趣之大略及
其行世既久厥後有為賢首氏之學者潛溪
深公又為增治補其不足亦巳流布散在四
方然斯二者用志之勤美則美矣惜乎尚多
遺缺故從事乎簡編者未免有臨文之歎今
僧錄司右善世心源瀞公法師研精教部博
綜羣籍講演之隙焚膏繼晷不棄寸陰凡內
典之文旁及百氏悉以採摭詳加訂定續入
而彚次之離為十有二卷詺曰教乘法數將
壽諸梓以廣其傳間以示予俾序編首予弗
獲以孤陋荒落辭乃受而寘諸几案閱之忘
倦者殆三四日其上下排列之妙先後次第
之宜皎然而明秩然有序視舊本實相倍蓰
而不紊不繁始自一心終之於八萬四千法
門開合之總別稱謂之異同不勞窮討瞭然
在目譬猶當臺明鏡湛水摩尼物象洪纖靡
逃眹跡吁是編之作其於宗教誠非小補或
者謂法離言說乃至名字尚不可得安能以
數量而盡之耶予曰不然子胡不聞經云治
世語言資生業等皆順正法矧茲法數示筌
蹄耳法師汲汲於此豈惟以便人人撿閱而
已其寓意有深旨焉或者唯唯而退因併書
以告夫同志云。

時
宣德六年嵗在辛亥秋九月九日行在僧錄
司右講經江左衢遐序

吾佛所說一大藏教諸祖判釋䟽記其間
名相數量如海浩博學者未易測其涯涘
昔有為藏乘法數者要而太簡後深公繼
集之名賢首法數間嘗閱之未免有彼此
廣畧之見圓瀞早遊天竺從先師而翁習
天台教既而從事長干間居觀室得以披
尋經教采集名數歷寒暑而槀始成茲承
檀施壽梓流行學佛者覽之庶以上報
聖朝隆教之恩抑亦有少助於進修云爾。

時
宣德辛亥二月九日寓慶壽寺松陰序