#+TITLE: 法華經玄義節要-明-智旭
#+DATE: 2016-06-11 12:27:55
#+SOURCE: github.com/kanripo/KR6d0010 master d1a3bfd8                


* 妙玄節要標條

釋名體宗用教五章

  
  * 初通釋(七)
  
  * 一標章
  * 二引證
  * 三生記
  * 四開合
  * 五料簡
  * 六觀心
  * 七會異
  * 二別釋
  
  * 第一釋名(三)
  
  * 一判通別
  * 二定前後
  * 三正解(二)
  
  * 初略示
  * 次廣說(二)
  
  * 初法(三)
  
  * 一眾生
  * 二佛
  * 三心
  * 次妙(二)
  
  * 一通釋
  * 別釋(二)
  
  * 一迹十妙(境　智　行　位　三法　感應　神通　說法　眷屬　功德利益)
  * 二本十妙(因　果　國土　感應　神通　說法　眷屬　涅槃　壽命　利益)
  * 釋蓮華
  * 釋經字
  * 第二辨體
  * 第三明宗
  * 第四論用
  * 第五判教

妙玄節要標條(終)No. 589

妙法蓮華經玄義節要
妙法蓮華經玄義節要卷上
天台　智者大師　說
章安尊者　灌頂　記
蕅益比丘　智旭　節

所言妙者妙名不可思議也所言法者十界十如權
實之法也蓮華者譬權實法也良以妙法難解假喻
易彰況意乃多略擬前後合成六也一為蓮故華譬
為實施權文云知第一寂滅以方便力故雖示種種
道其實為佛乘二華敷譬開權蓮現譬顯實文云開
方便門示真實相二華落譬廢權蓮成譬立實文云
正直捨方便但說無上道又蓮譬於本華譬於迹從
本垂迹迹依於本文云我實成佛來久遠若斯但教
化眾生作如是說我少出家得三菩提二華敷譬開
迹蓮現譬顯本文云一切世間皆謂今始得道我成
佛來無量無邊那由他劫三華落譬廢迹蓮成譬立
本文云諸佛如來法皆如是為度眾生皆實不虗是
以先標妙法次喻蓮華蕩化城之執教廢艸菴之滯
情開方便之權門示真實之妙理會眾善之小行歸
廣大之一乘上中下根皆與記莂又發眾聖之權巧
顯本地之幽微故增道損生位鄰大覺一期化導事
理俱圓蓮華之譬意在斯矣經者外國稱修多羅聖
教之都名有翻無翻事如後釋記者釋曰此敘經玄
意玄意述於文心文心莫過本迹仰觀斯旨眾義冷
然妙法蓮華即敘名也示真實之妙理敘體也歸廣
大之一乘敘宗也蕩化城之執教敘用也一期化圓
敘教也六譬敘本迹也文略義周矣。

釋名第一辨體第二明宗第三論用第四判教第五
釋此五章有通有別通則七番共解別則五重各說
就通則七番共解一標章二引證三生起四開合五
料簡六觀心七會異標章令易憶持起念心故引證
據佛語起信心故生起使不雜亂起定心故開合料
簡會異等起慧心故觀心即聞即行起精進心故五
心立成五根排五障成五力乃至入三脫門略說七
重共意如此廣解五章者一一廣起五心五根令開
示悟入佛之知見耳。

初標五章標名者原聖建名蓋為開深以進始咸令
視聽俱得見聞尋途趣遠而至於極故以名名法施
設眾生但法有麤妙若隔歷三諦麤法也圓融三諦
妙法也此妙諦本有文云是法住法位世間相常住
唯我知是相十方佛亦然尚非不退菩薩入證二乘
所知況復人天羣萌之類佛雖知是不務速說文云
我若讚佛乘眾生沒在苦謗法不信故墜於三惡道
所以初教建立融不融小根併不聞次教建立不融
大根都不用次教俱建立以融斥不融令小根恥不
融慕於融次教俱建立令小根寄融向不融令大根
從不融向於融雖種種建立施設眾生但隨他意語
非佛本懷故言不務速說也今經正直捨不融但說
於融令一座席同一道味乃暢如來出世本懷故建
立此經名之為妙當知華嚴兼三藏但方等對般若
帶此經無復兼但對帶專是正直無上之道故稱為
妙法也蓮華例有麤妙云何麤狂華無果或一華多
果或多華一果或一華一果或前果後華或前華後
果初喻外道空修梵行無所尅獲次喻凡夫供養父
母報在梵天次喻聲聞種種苦行止得涅槃次喻緣
覺一遠離行亦得涅槃次喻須陀洹却後修道次喻
菩薩先藉緣修生後真修皆是麤華不以為喻蓮華
多奇為蓮故華華實具足可喻即實而權又華開蓮
現可喻即權而實又華落蓮成蓮成亦落可喻非權
非實如是等種種義便故以蓮華喻於妙法也體者
訓禮禮法也各親其親各子其子君臣撙節若無禮
者則非法也出世法體亦復如是善惡凡聖佛菩薩
一切不出法性正指實相以為正體也故壽量云不
如三界見於三界非如非異若三界人見三界為異
二乘人見三界為如菩薩人見三界亦如亦異佛見
三界非如非異雙照如異今取佛所知見為實相正
體也宗者要也所謂佛自行因果以為宗也云何為
要無量眾善言因則攝無量證得言果則攝如提綱
維無目而不動牽衣一角無縷而不來故言宗要然
諸因果善須明識尚不取別教因果況餘因果餘因
果者昔三因大異而三果小同又三因大同而三果
小異又一因逈出一果不融因不攝善果不收德則
非佛自行之因非佛道場證得之果又諸經明佛往
昔所行因果悉皆被拂咸是方便非今經之宗要取
意為言因窮久遠之實修果窮久遠之實證如此之
因豎高七種方便橫包十法界法初修此實相之行
名為佛因道場所得名為佛果但可以智知不可以
言具略舉如此因果以為宗要耳用者力用也三種
權實二智皆是力用於力用中更分別自行二智照
理理周名為力二種化他二智鑒機機徧名為用秪
自行二智即是化他二智化他二智即是自行二智
照理即鑒機鑒機即照理如薩婆悉達彎祖王弓滿
名為力中七鐵鼓貫一鐵圍山洞地徹水輪名為用
諸方便教力用微弱如凡人弓箭何者昔緣稟化他
二智照理不徧生信不深除疑不盡今緣稟自行二
智極佛境界起法界信增圓妙道斷根本惑損變易
生非但生身及生身得忍兩種菩薩俱益法身法身
後心兩種菩薩亦俱益化功廣大利潤弘深葢茲經
之力用也教相為三一根性融不融相二化道始終
不始終相三師弟遠近不遠近相教者聖人被下之
言也相者分別同異也云何分別如日初出前照高
山厚植善根感斯頓說頓說本不為小小雖在座如
聾如瘂良由小不堪大亦是大隔於小此如華嚴約
法被緣緣得大益名頓教相約說次第名從牛出乳
味相次照幽谷淺行偏明當分漸解此如三藏三藏
本不為大大雖在座多跢婆和小所不識此乃小隔
於大大隱於小約法被緣名漸教相約說次第名酪
味相次照平地影臨萬水逐器方圓隨波動靜示一
佛土令淨穢不同示現一身巨細各異一音說法隨
類各解恐畏歡喜厭離斷疑神力不共故見有淨穢
聞有褒貶嗅有薝蔔不薝蔔華有著身不著身慧有
若干不若干此如淨名方等約法被緣猶是漸教約
說次第生酥味相復有義大人蒙其光用嬰兒喪其
睛明夜遊者伏匿作務者興成故文云但為菩薩說
其實事而不為我說斯真要雖三人俱學二乘取證
具如大品若約法被緣猶是漸教約說次第名熟酥
味相復有義日光普照高下悉均平土圭測影不縮
不盈若低頭若小音若散亂若微善皆成佛道不令
有人獨得滅度皆以如來滅度而滅度之具如今經
若約法被緣名漸圓教若說次第醍醐味相。

問既以五味分別那同稱漸答約漸得明五味耳又
若小不聞大大一向是頓若大不用小小一向是漸
若以大破小是漸頓並陳若帶小明大是頓漸相資
若會小歸大是頓漸泯合此但約顯露明漸頓五味
之相若論不定義則不然雖高山頓說不動寂場而
遊鹿苑雖說四諦生滅而不妨不生不滅雖為菩薩
說佛境界而有二乘智斷雖五人證果不妨八萬諸
天獲無生忍當知即頓而漸即漸而頓一時一說一
念之中備有不定不同舊義專判一部味味中悉如
此此乃顯露不定秘密不定其義不然如來於法得
最自在若智若機若時若處三密四門無妨無礙此
座說頓十方說漸說不定頓座不聞十方十方不聞
頓座或十方說頓說不定此座說漸各各不相知聞
於此是顯於彼是密或為一人說頓為多人說漸說
不定或為一人說漸為多人說頓各各不相知互為
顯密或一座默十方說十方默一座說或俱默俱說
各各不相知互為顯密雖復如此未盡如來於法自
在之力但可智知不可言辯雖復甚多亦不出頓漸
不定秘密今法華是顯露非秘密是漸頓非漸漸是
合非不合是醍醐非四味是定非不定如此分別此
經與眾經相異也又異者餘教當機益物不說如來
施化之意此經明佛設化元始巧為眾生作頓漸不
定顯密種子中間以頓漸五味調伏長養而成熟之
又以頓漸五味而度脫之並脫並熟並種番番不息
大勢威猛三世益物具如信解品中說與餘經異也
又眾經咸云道樹師實智始滿起道樹始施權智今
經明師之權實在道樹前久久巳滿諸經明二乘弟
子不得入實智亦不能施權智今經明弟子入實甚
久亦先解行權又眾經尚不論道樹之前師之與弟
近近權實況復遠遠今經明道樹之前權實長遠補
處數世界不知況其塵數經云昔所未曾說今皆當
得聞殷勤稱歎良有以也當知此經異諸教也。

二引證者如文殊答問偈云我見燈明佛本光瑞如
此以是知今佛欲說法華經何但二萬億大通智勝
及五佛章中三世佛說皆名法華也文云今佛放光
明助發實相義又云諸法實相義巳為汝等說又云
無量眾所尊為說實相印此亦今古同以實相為體
也文云佛當雨法雨充足求道者即是會三歸一之
法雨令求佛道因者充足乃至一切皆會令充足若
開近顯遠之法雨令求佛道果者充足文云諸求三
乘人若有疑悔者佛當為除斷令盡無有餘又云諸
佛法久後要當說真實即是斷三乘五乘七方便九
法界等疑皆令生信此證經用也又如來神力品云
以要言之如來一切所有之法如來一切自在神力
如來一切秘要之藏如來一切甚深之事皆於此經
宣示顯說一切法者權實一切法皆攝也此證經名
一切自在神力者內用名自在外用名神力即證用
也一切秘要之藏者非器莫授為秘正體為要多所
含容而無積聚名藏此證體也一切甚深之事實相
名甚深為實相修因名深因究竟實相名深果此證
宗也又為大事因緣故證名佛之知見證體開示悟
入證宗為令眾生證用此異餘經證教也。

三生起者能生為生所生為起前後有次第麤細不
相違肇公云名無召物之功物無應名之實無名無
物名物安在葢第一義中無相意耳世諦為言無名
無以顯法故初釋名名名於法法即是體尋名識體
體非宗不會會體自行巳圓從體起用導利含識利
益既多須分別教相也。

四開合者五章釋一經種種分別令易解故凡三種
開合謂五種十種譬喻五種者釋名通論事理顯體
專論理宗用但論事教相分別事理釋名通說教行
顯體非教非行宗用但行教相但教釋名通說因果
顯體非因非果宗自因果用教他因果教相分別上
法耳釋名通論自行化他體非自非他宗是自行用
是化他教相分別自他釋名通論說默體非說非默
宗默用說教相分別十種者釋名總論三軌體宗用
開對三軌教相分別三軌釋名總論三道體宗用開
對三道教相分別三道乃至第十釋名總論三德體
宗用開對三德教相分別三德譬喻者譬如總名人
身開身則有識命煗分別諸身貴賤賢愚種種差降
人身譬名識以譬體命以譬宗煗以譬用分別譬教
相。

五料簡者若為蓮故華華果必俱將不墮因中有果
耶答因中有果舊醫邪法巳為初教所破尚非麤權
實義況是妙因妙果新醫真乳法耶問華以喻權權
是小乘之法則不應破於艸菴艸菴既破何得以華
喻權答小乘是化他之權是故須破今明自行之權
故以華喻耳問文內從火宅至醫子凡七譬悉不明
蓮華何以取此為題答七譬是別蓮華是總舉總攝
別故冠篇首也問一切法皆佛法何意簡權取實為
體答若開權顯實諸法皆體若廢權顯實如前所用
問何故雙用因果為宗答由因致果果為因所辦若
從能辦以因為宗若從所辦以果為宗二義本是相
成不得單取又迹本二文俱說因果故(後文云般若因正果傍無
量義用因為宗淨名用佛國因果華嚴因果合為宗諸經對緣不同故明宗五異耳)問論宗簡
化他因果明用俱取自他權實答宗論自行故須簡
他用是益他是故雙取又問用是益他亦不須自行
權實答欲以自利利他故並宗亦應然欲自行化他
因果是故應取他也答化他因果不能致佛菩提是
故不取並用他權實亦不能令他至極亦不應取答
他宜須此利是故取也問宗用俱明智斷云何分別
答自行以智德為宗斷德為用若化他自行智斷俱
為宗化他智斷俱為用問何故五章不四不六答設
作四六亦復生疑墮無窮問非也問經經各有異意
那得五義共釋眾經答若經經別釋但得別不得同
今共論五意得同不失別。

六明觀心者從標章至料簡悉明觀心心如幻𦦨但
有名字名之為心適言其有不見色質適言其無復
起慮想不可以有無思度故名心為妙妙心可軌稱
之為法心法非因非果能如理觀即辦因果是名蓮
華由一心成觀亦轉教餘心名之為經釋名竟心本
無名亦無無名心名不生亦復不滅心即實相初觀
為因觀成為果以觀心故惡覺不起心數塵勞若同
若異皆被化而轉是為觀心標五章竟觀心引證者
釋論云一陰名色四陰名名心但是名也大經云能
觀心性名為上定上定者第一義定證心是體大經
云夫有心者皆當得三菩提心是宗也遺教云制心
一處無事不辦心是用也釋論云三界無別法惟是
一心作心能地獄心能天堂心能凡夫心能賢聖覺
觀心是語本以心分別於心證心是教相也觀心生
起者以心觀心由能觀心有所觀境以觀契境故從
心得解脫故若一心得解脫能令一切數皆得解脫
故分別心王心數同起偏起等即是教相故觀心開
合者心是諸法之本心即總也別說有三種心煩惱
心是三支苦果心是七支業心是二支苦心即法身
是心體煩惱心即般若是心宗業心即解脫是心用
即開心為三也分別十二因緣心生即有六道差降
分別心滅即有四聖高下是為教相兼於開合也觀
心料簡者問事解巳足何煩觀心答大論云佛為信
行人以樹為喻為法行人以身為喻今亦如是為文
字人約事解釋為坐禪人作觀心解又論作四句評
有慧無多聞是不知實相譬如大闇中有目無所見
多聞無智慧亦不知實相譬如大明中有燈而無照
多聞利智慧是所說應受無聞無智慧是名人身牛
今使聞慧兼修義觀雙舉華嚴云譬如貧窮人日夜
數他寶自無半錢分偏聞之失也下文云未得謂得
未證謂證偏觀之失也何者視聽馳散如風中燈照
物不了但貴耳入口出都不治心自是陵人增見增
非把刃自傷解牽惡道由其不習觀也若觀心人謂
即心而是巳則均佛都不尋經論墮增上慢此則抱
炬自燒行牽惡道由不習聞也若欲免貧窮當勤三
觀欲免上慢當聞六即世間相常理即也於諸過去
佛若有聞一句名字即也深信隨喜觀行即也六根
清淨相似即也安住實智中分證即也唯佛與佛究
盡實相究竟即也修心內觀則有法財正信外聞無
復上慢眼慧明聞具足利益何得不觀解耶。

七會異者佛有所說依四悉檀世界悉檀對釋名名
該一部世界亦冠於三第一義對體最分明為人對
宗宗論因果為人生善義同對治對用用破疑滯與
治病事齊分別悉檀對教相教相如後說問何不次
第答悉檀是佛智慧對利鈍緣則成四種利人聞世
界解第一義此對釋名辨體即足若鈍人未悟更須
為人生善對治破惡乃入第一義則具用四也五重
玄義意兼利鈍四悉檀法專為鈍者對義是同次第
則異。

第二別釋五章。

初釋名為三一判通別二定前後三
正解妙法蓮華名異眾典別也俱稱為經通也立此
二名凡約三意謂教行理從緣故教別從說故教通
從能契故行別從所契故行通理從名故別名從理
故通夫教本應機機宜不同故部部別異金口梵聲
通是佛說故通別二名也約行者泥洹真法寶眾生
以種種門入如五百比丘各說身因佛言無非正說
三十二菩薩各入不二法門文殊稱善大論明阿那
波那皆是摩訶衍以不可得故當知從行則別所契
則同約理者理則不二名字非一智度云般若是一
法佛說種種名大經云解脫亦爾多諸名字如天帝
釋有千種名名異故別理一故通今稱妙法之經即
是教之通別各賜諸子等一大車乘是寶乘直至道
場即行之通別或言實相或言佛知見大乘家業一
地實事寶所繫珠平等大慧等即是理之通別約此
三義故立兩名也。

二定妙法前後者若從義便應先明法却論其妙下
文云我法妙難思若從名便應先妙次法如欲美彼
稱為好人篤論無人何所稱好必應先人後好今題
從名便故先妙後法解釋義便故先法後妙雖復前
後亦不相乖。

三正解為二先略示次廣說(應補科云先釋別名次釋通名釋別名二先妙
法次蓮華乃用此科接之)略示因具三義者一法界具九法界名
體廣九法界即佛法界名位高十法界即空即假即
中名用長即一而論三即三而論一非各異亦非橫
亦非一故稱妙也果體具三義者體徧一切處名體
廣久巳成佛久遠久遠名位高從本垂迹過現未來
三世益物名用長是為因果六義異於餘經是故稱
妙又乳經一種因果廣高長一種因果狹下短則一
麤一妙酪經惟一種因果狹下短但麤無妙生酥經
三種因果狹下短一種因果廣高長則三麤一妙熟
酥經二種因果狹下短一種因果廣高長則二麤一
妙醍醐經一種因果廣高長但妙無麤又醍醐經妙
因妙果與諸經妙因妙果不異故稱妙也復次觀心
釋若觀巳心不具眾生心佛心者是體狹具者是體
廣若巳心不等佛心是位下若等佛心是位高若巳
心眾生心佛心不即空即假即中者是用短即空即
假即中者是用長復次於一法界通達十法界六即
位者亦是體廣亦是位高亦是用長初約十法界是
顯理一次約五味是約教一次約觀心是約行一次
約六即是約人一略示妙義竟。

廣說者先法次妙法者三種謂眾生法佛法心法如
經為令眾生開示悟入佛之知見若眾生無佛知見
何所論開當知佛之知見蘊在眾生也又經但以父
母所生眼即肉眼徹見內外彌樓山即天眼洞見諸
色而無染著即慧眼見色無錯謬即法眼雖未得無
漏而其眼根清淨若此一眼具諸眼用即佛眼此是
今經明眾生法妙之文也大經云學大乘者雖有肉
眼名為佛眼耳鼻五根例亦如是央掘云所謂彼眼
根於諸如來常具足無減修了了分明見乃至意根
亦如是大品云六自在王性清淨故又云一切法趣
眼是趣不過眼尚不可得何況有趣有非趣乃至一
切法趣意亦如是此即諸經明眾生法妙也佛法妙
者如經止止不須說我法妙難思佛法不出權實是
法甚深妙難見難可了一切眾生類無能知佛者即
實智妙也及佛諸餘法亦無能測者即佛權智妙也
如是二法唯佛與佛乃能究盡諸法實相是名佛法
妙心法妙者如安樂中修攝其心觀一切法不動不
退又一念隨喜等普賢觀云我心自空罪福無主觀
心無心法不住法又心純是法淨名云觀身實相觀
佛亦然諸佛解脫當於眾生心行中求華嚴云心佛
及眾生是三無差別破心微塵出大千經卷是名心
法妙也今依三法更廣分別若廣眾生一往通論諸
因果及一切法若廣佛法此則據果若廣心法此則
據因。

眾生法為二先列法數次解法相數者經論或明一
法攝一切法謂心是三界無別法唯是一心作或明
二法攝一切法所謂名色一切世間中但有名與色
或明三法攝一切法謂命識煗如是等增數乃至百
千今經用十法攝一切法所謂諸法如是相如是性
如是體如是力如是作如是因如是緣如是果如是
報如是本末究竟等南岳師讀此文皆云如故呼為
十如也天台師云依義讀文凡有三轉一云是相如
是性如乃至是報如二云如是相如是性乃至如是
報三云相如是性如是乃至報如是若皆稱如者如
名不異即空義也若作如是相如是性者點空相性
名字施設邐迆不同即假義也若作相如是者如於
中道實相之是即中義也分別令易解故明空假中
得意為言空即假中約如明空一空一切空點如明
相一假一切假就是論中一中一切中非一二三而
一二三不縱不橫名為實相唯佛與佛究竟此法是
十法攝一切法若依義便作三意分別若依讀便當
依偈文云如是大果報種種性相義(云云)。

權實者以十如是約十法界謂六道四聖也皆稱法
界者其意有三一者十數皆依法界法界外更無復
法能所合稱故言十法界也二者此十種法分齊不
同因果隔別凡聖有異故加之以界也三者此十皆
是法界攝一切法一切法趣地獄是趣不過當體即
理更無所依故名法界乃至佛法界亦如是若十數
依法界者能依從所依即入空界也十界界隔者即
假界也十數皆法界者即中界也欲令易解如此分
別得意為言空即假中無一二三如前(云云)此一法
界具十如是十法界具百如是又一法界具九法界
則有百法界千如是束為五差一惡二善三二乘四
菩薩五佛判為二法前四是權法後一是實法細論
各具權實且依兩義然此權實不可思議乃是三世
諸佛二智之境以此為境何法不收此境發智何智
不發故文云諸法諸法者是所照境廣也唯佛與佛
乃能究盡者明能照智深窮盡邊底也其智慧門難
解難入者歎境妙也我所得智慧微妙最第一者歎
智與境相稱也方便品長行略說此法後開示悟入
廣說此法火宅譬喻此法信解領解此法長者付子
此法藥艸述成此法化城引入此法如是等種種秪
名十如權實法耳如來洞達究十法底盡十法邊明
識眾生種非種芽未芽熟不熟可度脫不可度脫如
實知之無有錯謬央掘魔羅雖是惡人善性相熟即
時得度四禪比丘雖是善人惡性相熟即不堪度當
知眾生之法不可思議雖實而權雖權而實權實相
即不相妨礙不可以牛羊眼觀視眾生不可以凡夫
心評量眾生智如如來乃能評量何以故眾生法妙
故。

次解十如是法初通解後別解通解者相以據外覽
而可別名為相性以據內自分不改名為性主質名
為體功能為力構造為作習因為因助因為緣習果
為果報果為報初相為本後報為末所歸趣處為究
竟等若作如義初後皆空為等若作性相義初後相
在為等若作中義初後皆實相為等今不依此等三
法具足為究竟等夫究竟者中乃究竟即是實相為
等也。

次別解者取氣類相似合為四番初四趣次人天次
二乘次菩薩佛也初明四趣十法如是相者即是惡
相表墮不如意處譬人未禍否色巳彰相師覽別能
記凶衰惡相初起遠表泥犁凡夫不知二乘髣髴知
菩薩知不深佛知盡邊如善相師洞見始終故言如
是相也如是性者純習黑惡難可改變如木有火遇
緣即發大經云有漏之法以有生性故生能生之此
惡有四趣生性故緣能發之若泥木像雖有外相內
無生性生不能生惡性不爾故言如是性如是體者
攬彼摧折麤惡色心以為體質也復次此世先巳摧
心來世摧色又此世華報亦摧色心來世果報亦摧
色心故以被摧色心為體也如是力者惡功用也譬
如片物雖未被用指擬所任言其有用大經云作舍
取木不取縷線作布取縷不取泥木地獄有登刀上
劍之用餓鬼有吞銅噉鐵之用畜生強者伏弱魚鱗
相咀牽車挽重皆是惡力用也如是作者構造經營
運動三業建創諸惡名之為作大經云譬如世間為
惡行者名為半人既行惡行名為地獄作也如是因
者惡習因也自種相生習續不斷以習發故為惡易
成故名如是因如是緣者助緣也所謂諸惡我我所
所有具度皆能助成習業如水能潤種故用報因為
緣也如是果者習果也如多欲人受地獄身見苦具
謂為欲境便起染愛謂此為習果也如是報者報果
也如多欲人在地獄中趣欲境時即受銅柱鐵牀之
苦故名如是報也本末究竟等者即有三義本空末
亦空故言等又惡果報在本相性中此末與本等本
相性在惡果報中此本與末等若先無後事相師不
應預記若後無先事相師不應追記當知初後相在
此假事論等中實理心與佛果不異一色一香無非
中道此約理論等以是義故故言本末究竟等三義
具足故言等也。

次辨人天界十法者但就善樂為語異於四趣相表
清升性是白法體是安樂色心力是堪任善器作是
造止行二善因是白業緣是善我我所所有具度果
是任運酬善心生報是自然受樂等者如前說。

次辨二乘法界十法者約真無漏相表涅槃性是非
白非黑法體是五分法身力能動能出堪任道器作
是精進勤䇿因是無漏正智緣是行行助道果是四
果二乘既不生是故無報何故發真是果而不論報
無漏法起酬於習因得是習果無漏損生非牽生法
故無後報三果有報者殘思未盡或七生或一往來
或色界生非無漏報也是故唯九不十若依大乘此
無漏猶名有漏大經云福德莊嚴者有為有漏是聲
聞僧既非無漏不損別惑猶受變易之生則無漏為
因無明為緣生變易土即有報也。

次明菩薩佛界十法者此更細開有三種菩薩若六
度菩薩約福德論相性體力善業為因煩惱為緣三
十四心斷結為果佛則無報菩薩即具十也若通教
菩薩約無漏論相性六地之前殘思受報六地思盡
不受後身誓扶習生非實業報故惟九無十若別教
菩薩約修中道行次第觀而論十法此人雖斷通惑
自知有生則具十法夫生變易則三種不同一全未
斷別惑生變易者即是三藏二乘及通教三乘是也
類如分段博地凡夫不伏見思者二伏別惑生變易
者即是別教三十心人習於中道伏而未斷類如分
段小乘方便道也三者斷別惑生變易者如初地初
住斷惑是也類如初果雖斷見諦猶有七生彼亦如
是若未斷伏生者用方便行真無漏為因無明為緣
若伏斷者順道法愛為因無明為緣生變易土。

佛界十法者皆約中道分別也淨名云一切眾生皆
菩提相不可復得此即緣因為佛相性以據內者智
願猶在不失智即了因為佛性自性清淨心即是正
因為佛體此即三軌也力者初發菩提心赧二乘上
名為力作者四弘誓願要期也因即智慧莊嚴緣即
福德莊嚴果即一念相應大覺朗然無上菩提為習
果報即大般涅槃果果斷德禪定三昧一切具足是
報果也本末等者即相性三諦與究竟三諦不異故
言等也空諦等者元初眾生如乃至佛如皆等也俗
諦等者眾生未發心佛記當作佛佛既巳成佛說佛
本生事即是初後相在假等也中等者凡聖皆實相
也就佛界亦九亦十通途為語從地地皆有萬行福
德為因無明為緣習果報果分得十法無不具足此
經云得無量無漏清淨之果報法王法中久修梵行
始於今日得其果報又云久修業所得大經云我今
所獻食願得無上報仁王云三賢十聖住果報攝大
乘云因緣生死有後生死皆是分論果報果報即是
生滅何者無明分盡是故論滅真明轉盛是故言生
又殘無明在是故言生一分惑除是故言滅大論云
一人能耘一人能種萬行資成如種智慧破惑如耘
增道損生意在於此四十一地皆有十法也若就妙
覺亦九亦十何者中道智慧乃是損生生既未盡故
有諸地生滅不同妙覺損生義足最後那得論報故
言惟佛一人居淨土三十生盡等大覺無後有生死
煩惱盡故智德巳圓無復習果不受後身無復報果
又約現生後論九論十若按涅槃經文願得無上報
者即明佛界報無上也佛報既言無上佛相性等九
法悉皆無上何者六道相性全表五住二乘相性表
破四住全表無明菩薩相性表次第破五住佛相性
表一切種智淨若虗空不為五住所染故佛十法最
為無上。

復次六趣相表生死苦二乘相表涅槃樂佛界相表
非生死非涅槃中道常樂我淨故言佛界最是無上。

復次四道表惡人天表善二乘表無漏善菩薩佛表
非漏非無漏善故佛界最為無上復次六道表諸有
因緣生法二乘表即空菩薩表即假佛表即空即假
即中故佛界最為無上復次四趣但表惡不能表善
人天相但表善亦不能表惡二乘但表無漏不兼善
惡佛相兼表一切相若解佛相即便解一切相是故
佛界最為無上若用此法歷五味教者乳教說菩薩
界佛界兩相性或入即假等或入即中等入中乃是
無上而帶一方便未全無上酪教但明二乘相性得
入析空等尚不明入即空等況復餘耶故非無上生
酥明四種相性或入析空等或入即空等或入即假
等或入即中等惟佛相性得入即空即假即中而帶
三方便故非無上熟酥明三種相性或入即空或入
即假或入即中惟佛相性得入即空即假即中而帶
二方便故非無上此法華經明九種相性皆入即空
即假即中汝實我子我實汝父一色一味純是佛法
更無餘法故知佛界最為無上。

復次餘經所明九相性不得入佛相性即空即假即
中者此經皆開方便普令得入又按其相性即是即
空即假即中不論引入是故如來殷勤稱歎此法華
經最為無上意在此也復次百界千法縱橫甚多以
經論結之令其易解中論偈云因緣所生法我說即
是空亦名為假名亦名中道義六道相性即是因緣
所生法也二乘及通教菩薩等相性是我說即是空
六度別教菩薩相性是亦名為假名佛界相性是亦
名中道義結要雖少攝得前多義則可見又涅槃偈
云諸行無常是生滅法生滅滅巳寂滅為樂六道相
性即是諸行二乘通教相性即是無常別教菩薩相
性即是生滅滅巳佛界相性即是寂滅為樂又生滅
滅巳寂滅為樂即是別教相性即於生滅仍是寂滅
不待滅巳方稱為樂是為圓教佛界相性又七佛通
戒偈云諸惡莫作眾善奉行自淨其意是諸佛教四
趣相性即是諸惡人天相性即是眾善自淨其意即
有析體淨意是二乘相性入假淨意是菩薩相性入
中淨意是佛界相性若能解十相性與眾經論律合
者即通達三藏通別識一切法無有障礙廣明眾生
法相竟。

二廣明佛法者佛豈有別法秖百界千如是佛境界
惟佛與佛究竟斯理如函大蓋亦隨大以無邊佛智
照廣大佛境到其源底名隨自意法也若照九法界
相性本末纖芥不遺名隨他意法從二法本垂十界
迹或示巳身或示他身或說自意語或說他意語自
意他意不可思議巳身他身微妙寂絕皆非權非實
而能應於九界之權一界之實而於佛法無所損減
諸佛之法豈不妙耶是事可知無勞廣說至方便品
中當更明之。

三廣釋心法者前所明法豈得異心但眾生法太廣
佛法太高於初學為難然心佛及眾生是三無差別
者但自觀巳心則為易涅槃云一切眾生具足三定
上定者謂佛性也能觀心性名為上定上能兼下即
攝得眾生法也華嚴云遊心法界如虗空則知諸佛
之境界法界即中也虗空即空也心佛即假也三種
具即佛境界也是為觀心仍具佛法又遊心法界者
觀根塵相對一念心起於十界中必屬一界若屬一
界即具百界千法於一念中悉皆備足此心幻師於
一日夜常造種種眾生種種五陰種種國土所謂地
獄假實國土乃至佛界假實國土行人當自選擇何
道可從又如虗空者觀心自生心不須藉緣藉緣有
心心無生力心無生力緣亦無生心緣各無合云何
有合尚叵得離則不生尚無一生況有百界千法耶
以心空故從心所生一切皆空此空亦空若空非空
點空設假假亦非假無假無空畢竟清淨又復佛境
界者上等佛法下等眾生法又心法者心佛及眾生
是三無差別是名心法也。

二明妙者一通釋二別釋通又為二一相待二絕待
此經惟論二妙更無非絕非待之文若更作者絕何
惑顯何理故不更論也待麤妙者待半字為麤明滿
字為妙亦是常無常大小相待為麤妙也三藏但半
字生滅門不能通滿理故名為麤滿字是不生不滅
門能通滿理故名妙能通滿理復有二種一帶方便
通滿理二直顯滿理方等般若帶方便通滿理今經
直顯滿理二絕待明妙者為四一隨情三假法起若
入真諦待對即絕故身子云吾聞解脫之中無有言
說此三藏經中絕待意也二若隨理三假一切世間
皆如幻化即事而真無有一事而非真者更待何物
為不真耶望彼三藏絕還不絕即事而真乃是絕待
此通教絕待也三別教若起望即真之絕還是世諦
何者非大涅槃猶是生死世諦絕還有待若入別教
中道待即絕矣四圓教若起說無分別法即邊而中
無非佛法亡泯清淨豈更佛法待於佛法如來法界
故出法界外無復有法可相形比待誰為麤形誰為
妙無所可待亦無所絕不知何名強言為絕大經云
大名不可稱量不可思議故名為大譬如虗空不因
小空名為大也涅槃亦爾不因小相名大涅槃妙亦
如是妙名不可思議不因於麤而名為妙若謂定有
法界廣大獨絕者此則大有所有何謂為絕今法界
清淨非見聞覺知不可說示文云止止不須說即是
絕言我法妙難思即是絕思又云是法不可示言辭
相寂滅亦是絕歎之文不可以待示不可以絕示滅
待滅絕故言寂滅又云一切諸法常寂滅相終歸於
空此空亦空則無復待絕中論云若法為待成是法
還成待今則無因待亦無所成法華首云既得無生
忍亦不生無生無生即無生是名絕待降此巳外若
更作者絕何物顯何理流浪無窮則墮戲論乃是迷
情分別絕待不絕非絕非待待於亦待亦絕言語相
逐永無絕矣何者言語從覺觀生心慮不息語何由
絕如癡犬逐塊徒自疲勞塊終不絕若能妙悟寰中
息覺觀風心水澄清言思皆絕如黠師子放塊逐人
塊本既除塊即絕矣妙悟之時洞知法界外無法而
論絕者約有門明絕也是絕亦絕約空門明絕也如
快馬見鞭影無不得入是名絕待妙也用是兩妙妙
上三法眾生之法亦具二妙稱之為妙佛法心法亦
具二妙稱之為妙若將上四種絕待約五味經者乳
教兩絕酪教一絕生酥四絕熟酥三絕此經但有一
絕若開權絕者無不入一妙絕也問何意以絕釋妙
答秖喚妙為絕絕是妙之異名如世人稱絕能耳又
妙是能絕麤是所絕此妙有絕麤之功故舉絕以名
妙如迹中先施方便之教大教不得起今大教若起
方便教絕將所絕以名於妙耳又迹中大教既起本
地大教不得興今本地教興迹中大教即絕絕於迹
大功由本大將絕迹之大名於本大故言絕也又本
大教若興觀心之妙不得起今入觀妙寂言語道斷
本教即絕絕由於觀將此絕名名於觀妙為顯此義
故以絕為妙今將迹之絕妙妙上眾生法將本地之
絕妙妙上佛法將觀心之絕妙妙上心法前四絕橫
約四教今三絕竪約圓教。

別釋妙者為三若鹿苑三麤鷲頭一妙皆迹中之說
約迹開十重論妙此妙有迹有本本據元初元初本
妙十重論妙迹本俱是教依教作觀觀復有十重論
妙迹中有眾生法妙佛法妙心法妙各十重合三十
重此與眾經論妙有同有異本中三十妙與眾經一
向異此六十重一一復有待妙絕妙則有一百二十
重若破麤顯妙即用上相待妙若開麤顯妙即用上
絕待妙。

迹中十妙者一境妙二智妙三行妙四位妙五三法
妙六感應妙七神通妙八說法妙九眷屬妙十功德
利益妙釋十妙為五番一標章二引證三生起四廣
解五結權實。

標章者云何境妙謂十如因緣四諦三諦二諦一諦
等是諸佛所師故稱境妙智妙者所謂二十智四菩
提智下中上上上七權實五三智一如實智以境妙
故智亦隨妙以法常故諸佛亦常函蓋相稱境智不
可思議故稱智妙行妙者謂增數行次第五行不次
第五行智導行故故言行妙位妙者謂三艸位二木
位一實位妙行所契故言位妙三法妙者謂總三法
縱三法橫三法不縱不橫三法類通三法皆秘密藏
故稱為妙感應妙者謂四句感應三十六句感應二
十五感應別圓感應水不上升月不下降一月一時
普現眾水諸佛不來眾生不往慈善根力見如此事
故名感應妙神通妙者謂報通修通作意通體法通
無記化化通無謀之權稱緣轉變若遠若近若種若
熟若脫皆為一乘故言神通妙說法妙者謂說十二
部法小部法大部法逗緣法所詮法圓妙法如理圓
說咸令眾生開示悟入佛之知見故言說法妙眷屬
妙者謂業眷屬神通眷屬願眷屬應眷屬法門眷屬
如陰雲籠月羣臣豪族前後圍遶故言眷屬妙利益
妙者謂果益因益空益假益中益變易益猶如大海
能受龍雨故名利益妙。

二引證者文云諸法如是相等惟佛與佛乃能究盡
諸法實相實相是佛智慧門門即境也又云甚深微
妙法難見難可了我及十方佛乃能知是相即境妙
也我所得智慧微妙最第一又以此妙慧求無上道
無漏不思議甚深微妙法惟我知是相十方佛亦然
即智妙也本從無數佛具足行諸道行此諸道巳道
場得成果又云合掌以敬心欲聞具足道又諸法從
本來常自寂滅相佛子行道巳來世得作佛即行妙
天雨四華表住行向地開示悟入亦是位義乘是寶
乘行於四方四方是因位直至道場是果位是名位
妙佛自住大乘如其所得法定慧力莊嚴大乘即真
性定即資成慧即觀照是為三法妙我於三七日中
思惟如是事又我以佛眼觀見六道眾生又一切眾
生皆是吾子又遙見其父踞師子牀即感應妙也今
佛世尊入於三昧是不可思議現希有事神通妙也
如來能種種分別巧說諸法言辭柔軟悅可眾心身
子云聞佛柔軟音深遠甚微妙又其所說法皆悉到
於一切智地又但說無上道又巳今當說最為難信
難解即說法妙但教化菩薩無聲聞弟子即眷屬妙
現在未來若聞一句一偈皆與三菩提記又須臾聞
者即得究竟三菩提又若以小乘化我即墮慳貪是
事為不可又終不令一人獨得滅度皆以如來滅度
而滅度之即利益妙也。

三生起者實相之境非佛天人所作本自有之非適
今也故最居初迷理故起惑解理故生智智為行本
因於智目起於行足目足及境三法為乘乘於是乘
入清涼池登於諸位位何所住住於三法秘密藏中
住是法巳寂而常照照十法界機機來必應若赴機
垂應先用身輪神通駭動見變通巳堪任受道即以
口輪宣示開導既霑法雨稟教受道成法眷屬眷屬
行行拔生死本開佛知見得大利益前五約自因果
具足後五化他能所具足法雖無量十義意圓自他
始終皆悉究竟也。

四廣釋境為六一十如境二因緣境三四諦境四二
諦境五三諦境六一諦境十如境如前說。

二因緣境又為四一正釋二判麤妙三開麤顯妙四
觀心正釋又為四一明思議生滅十二因緣二明思
議不生不滅十二因緣三明不思議生滅十二因緣
四明不思議不生不滅十二因緣。

一思議生滅因緣者中論云為鈍根弟子說十二因
緣生滅相此簡異外道外道邪謂諸法從自在天生
或言世性或言微塵或言父母或言無因種種邪推
不當道理此正因緣不同邪計惟是過去無明顛倒
心中造作諸行能出生今世六道苦果好惡不同正
法念云畫人分布五彩圖一切形端正醜陋不可稱
計原其根本從畫手出六道差別非自在等作悉從
一念無明心出無明與上品惡行業合即起地獄因
緣如畫出黑色無明與中品惡行合起畜生道因緣
如畫出赤色無明與下品惡行合起鬼道因緣如畫
青色無明與下品善行合即起修羅因緣如畫黃色
無明與中品善行合即起人因緣如畫白色無明與
上品善行合即起天因緣如畫上上白色當知無明
與諸行合故即有六道名色觸受乃至生老死等隨
上中下差別不同人天諸趣苦樂萬品以生歸死死
巳還生三世盤迴車輪旋火故經言有河洄澓沒眾
生無明所盲不能出又稱為十二牽連更相拘帶亦
名十二重城亦名十二棘園新新生滅念念不住故
名生滅十二因緣也瓔珞云無明緣行生十二乃至
生緣老死亦生十二是則一百二十因緣初是癡乃
至老死亦是癡不覺故癡初亦不覺至老死亦不覺
癡故生癡故死若能覺因緣因緣即不行癡不行故
則將來老死盡名為黠黠即隨道。

二思議不生不滅十二者此以巧破拙中論云為利
根弟子說十二不生不滅癡如虗空乃至老死如虗
空無明如幻化不可得故乃至老死如幻化不可得
金光明云無明體相本自不有妄想因緣和合而有
不善思惟心行所造如幻師在四衢道幻作種種象
馬瓔珞人物等癡謂真實智知非真無明幻出六道
依正當知本自不有無明所為如知藤本非蛇則怖
心不生不生故不滅是名思議不生不滅十二因緣
相也。

三不思議生滅因緣者破小明大為利鈍兩緣說界
外法也華嚴云心如工畫師作種種五陰一切世間
中莫不從心造畫師即無明心也一切世間即是十
法界假實國土等也無明之心不自不他不共不無
因四句皆不可思議若有四悉檀因緣亦可得說如
四句求夢不可得而說夢中見一切事四句求無明
不可得而從無明出界內外一切法出界內十二因
緣如前說出界外十二因緣者如寶性論云羅漢支
佛空智於如來身本所不見二乘雖有無常等四對
治依如來法身復是顛倒顛倒故即是無明住無漏
界中有四種障謂緣相生壞緣者謂無明住地與行
作緣也相者無明共行為因也生者謂無明住地共
無漏業因生三種意生身也壞者三種意生身緣不
可思議變易死也還如界內十二因緣從無明至老
死也緣者即無明支也相者行支也生者即名色等
五支也愛取有三支例前可知壞即生死支也此十
二支數同界內義意大異彼論云三種意生身未得
離無明垢未得究竟無為淨無明細戲論未永滅未
得究竟無為我無明細戲論集因無漏業生意陰未
永滅未得究竟無為樂煩惱染業染生染未究竟滅
未證甘露究竟常以緣煩惱道故不得大淨以相業
道故不得八自在我以生苦道故不得大樂以壞老
死故不得不變易常是為界外不思議生滅十二因
緣相。

四不思議不生不滅十二因緣者為利根人即事顯
理也大經云十二因緣名為佛性無明愛取既是煩
惱煩惱道即是菩提菩提通達無復煩惱煩惱既無
即究竟淨了因佛性也行有是業道即是解脫解脫
自在緣因佛性也名色老死是苦道苦即法身法身
無苦無樂是名大樂不生不死是常正因佛性也故
言無明與愛是二中間即是中道無明是過去愛是
現在若邊若中無非佛性並是常樂我淨無明不生
亦復不滅是名不思議不生不滅十二因緣也。

二判麤妙者因緣之境不當麤妙取之淺深致有差
降耳前三是權為麤後一是實為妙歷五味可知。

三開顯者如經我法妙難思前三皆是佛法豈有思
議之麤異不思議之妙秖體思議即不思議如來於
不思議方便說麤何得保麤異妙。

四觀心者觀一念無明即是明大經云無明明者即
畢竟空空慧照無明無明即淨譬如有人覺知有賊
賊無能為既不為無明所染即是煩惱道淨煩惱淨
故則無業無業故無縛無縛故是自在我我既自在
不為業縛誰受是名色觸受無受則無苦既無苦陰
誰復遷滅即是常德一念之心既具十二因緣觀此
因緣恒作常樂我淨之觀其心念念住秘密藏中恒
作此觀名託聖胎觀行純熟胎分成就若破無明名
出聖胎。

三明四諦境為四一明四諦二判麤妙三開顯四觀
心四諦者一生滅二無生滅三無量四無作其義出
涅槃聖行品約偏圓事理分四種之殊所言生滅者
迷真重故從事受名然苦集是一法分因果成兩道
滅亦然雜心云諸行果性是說苦諦因性說集諦一
切有漏法究竟滅說滅諦一切無漏行說道諦大經
云陰入重擔逼迫繫縛是苦諦見愛煩惱能招來果
是集諦戒定慧無常苦空能除苦本是道諦二十五
有子果縛斷是滅諦此皆明生滅四聖諦相也聖者
對破邪法故言正聖諦者有三解謂自性不虗故稱
為諦又見此四得不顛倒覺故稱為諦又能以此法
顯示於他故名為諦大經云凡夫有苦無諦聲聞緣
覺有苦有苦諦當知凡夫不見聖理不得智不能說
但苦無諦聲聞具三義故稱為諦也無生者迷真輕
故從理得名苦無逼迫相集無和合相道不二相滅
無生相又習應苦空三亦如是又無生者生名集道
集道即空空故不生集道集道不生則無苦滅即事
而真非滅後真大經云諸菩薩等解苦無苦是故無
苦而有真諦三亦如是是故名為無生四聖諦無量
者迷中重故從事得名苦有無量相十法界果不同
故集有無量相五住煩惱不同故道有無量相恒沙
佛法不同故滅有無量相諸波羅蜜不同故大經云
知諸陰苦名為中智分別諸陰有無量相非諸聲聞
緣覺所知我於彼經竟不說之三亦如是是名無量
四聖諦無作者迷中輕故從理得名以迷理故菩提
是煩惱名集諦涅槃是生死名苦諦以能解故煩惱
即菩提名道諦生死即涅槃名滅諦即事而中無思
無念無誰造作故名無作大經云世諦即是第一義
諦有善方便隨順眾生說有二諦出世人知即第一
義諦一實諦者無虗妄無顛倒常樂我淨等是故名
為無作四聖諦。

二判麤妙者大小乘論諦不出此四或教行證不融
者為麤教融行證未融亦麤俱融者則妙約五味可
知。

三開顯者大經云生生不可說乃至不生不生不可
說有因緣故亦可得說或三種可說為麤一可說為
妙三不可說為麤一不可說為妙或四皆可說為麤
四皆不可說為妙或四可說有麤有妙或四不可說
有麤有妙或四可說皆非麤非妙或四不可說皆非
麤非妙如是等種種皆決了入妙開權顯實四皆不
可說是位高四皆可說是體廣四亦可說亦不可說
是用長四非可說非不可說是非高非廣非長非短
非一非異同稱為妙也觀心可知。

四明二諦為四一略明三義二正明二諦三判麤妙
四開麤顯妙一略明三義者謂隨情情智智等隨情
說者情性不同說隨情異如順盲情種種示乳盲聞
異說而諍白色豈即乳耶隨情智者情謂二諦二皆
是俗若悟諦理乃可謂真真則惟一如五百比丘各
說身因身因乃多正理惟一經云世人心所見名為
世諦出世人心所見名第一義諦如此說者即隨情
智二諦也隨智者聖人悟理非但見真亦能了俗如
眼除膜見色見空無漏逾深世智轉淨故經言凡人
行世間不知世間相如來行世間明了世間相此是
隨智二諦也。

二正明二諦者取意存略但點法性為真諦無明十
二因緣為俗諦於義即足但人心粗淺不覺其深妙
更須開拓則論七種二諦一者實有為俗實有滅為
真二者幻有為俗幻有即空為真三者幻有為俗即
幻有空不空共為真四者幻有為俗幻有即空不空
一切法趣空不空為真五者幻有幻有即空皆名為
俗不有不空為真六者幻有幻有即空皆名為俗不
有不空一切法趣不有不空為真七者幻有幻有即
空皆為俗一切法趣有趣空趣不有不空為真實有
二諦者陰入界等皆是實法實法所成森羅萬品故
名為俗方便修道滅此俗巳乃得會真大品云空色
色空以滅俗故謂為空色不滅色故謂為色空病中
無藥文字中無菩提皆是此意是為實有二諦相也
約此亦有隨情情智智等三義推之可知幻有空二
諦者斥前意也何者實有時無真滅有時無俗二諦
義不成若明幻有者幻有是俗幻有不可得即俗而
真大品云即色是空即空是色空色相即二諦義成
是名幻有空二諦也幻有空不空二諦者俗不異前
真則三種不同一俗隨三真即成三種二諦其相云
何如大品明非漏非無漏初人謂非漏是非俗非無
漏是遣滯何者行人緣無漏生著如緣滅生使破其
著心還入無漏此是一番二諦也次人聞非漏非無
漏謂非二邊別顯中理中理為真又是一番二諦也
又人聞非有漏非無漏即知雙非正顯中道中道法
界力用廣大與虗空等一切法趣非有漏非無漏又
是一番二諦也大經云聲聞之人但見於空不見不
空智者見空及與不空即是此意二乘謂著此空破
著空故故言不空空著若破但是見空不見不空也
利人謂不空是妙有故言不空利利人聞不空謂是
如來藏一切法趣如來藏還約空不空即有三種二
諦也復次約一切法趣非漏非無漏顯三種異者初
人聞一切法趣非漏非無漏謂諸法不異空周行十
方界還是瓶處如又人聞趣知此中理須一切行來
趣發之又人聞一切趣即非漏非無漏具一切法也
是故說此一俗隨三真轉或對單真或對複真或對
不思議真無量形勢婉轉赴機出沒利物一一皆有
隨情情智智等三義若隨智證俗隨智轉智證偏真
即成通二諦智證不空真即成別入通二諦智證一
切趣不空真即成圓入通二諦三人入智不同復局
照俗亦異幻有無為俗不有不無為真者有無二故
為俗中道不有不無不二為真二乘聞此真俗俱皆
不解故如瘂如聾大經云我與彌勒共論世諦五百
聲聞謂說真諦即此意也圓入別二諦者俗與別同
真諦則異別人謂不空但理而巳欲顯此理須緣修
方便故言一切法趣不空圓人聞不空理即知具一
切佛法無有缺減故言一切趣不空也圓教二諦者
直說不思議二諦也真即是俗俗即是真如如意珠
珠以譬真用以譬俗即珠是用即用是珠不二而二
分真俗耳。

三判麤妙者實有二諦半字法門引鈍根人蠲除戲
論之糞二諦義不成此法為麤如幻二諦滿字法門
為教利根諸法實相三人共得比前為妙同見但空
方後則麤以別入通能見不空是則為妙教譚理不
融是故為麤以圓入通為妙妙不異後帶通方便為
麤別二諦不帶通方便是故為妙教譚理不融為麤
圓入別理融為妙帶別方便為麤惟圓二諦正直無
上道是故為妙次約隨情智判麤妙者且約三藏初
聞隨情二諦執實語為虗語起語見故生死浩然無
佛法氣分若能勤修念處發四善根是時隨情二諦
皆名為俗發得無漏所照二諦皆名為真從四果人
以無漏智所照真俗皆名隨智二諦隨情則麤隨智
則妙譬如轉乳始得成酪既成酪巳心相體信入出
無難即得隨情情智智等說通別入通圓入通令其
恥小慕大自悲敗種渴仰上乘是時如轉酪為生酥
心漸通泰即為隨情情智智等說別圓入別明不共
般若命領家業金銀珍寶出入取與皆使令知既知
是巳即如轉生酥為熟酥諸佛法久後要當說真實
即隨情情智智等說圓二諦如轉熟酥為醍醐是則
六種二諦調熟眾生雖成四味是故為麤醍醐一味
是則為妙又束判麤妙前二教雖有隨智等一向是
隨情說他意語故名為麤別入通去雖有隨情等一
向束為情智說自他意語故亦麤亦妙圓二諦雖有
隨情等一向是隨智說佛自意語故稱為妙若歷五
味教者乳教有別圓入別圓三種二諦二麤一妙酪
教但實有二諦純麤生酥具七種二諦六麤一妙熟
酥六種五麤一妙法華但有一圓二諦無六方便惟
妙不麤題稱為妙意在於此是為相待判麤妙也。

四開顯者三世如來本令眾生開佛知見得無生忍
大事因緣出現於世法華論云蓮華出水義不可盡
出離小乘泥濁水故入如來大眾中坐如諸菩薩坐
蓮華上聞說無上清淨智慧者必非坐華葉也乃是
諸菩薩聞說一圓道證一圓果處華王界同舍那佛
坐蓮華臺耳佛意如此始見我身初聞一實巳入華
臺為未入者從頓開漸更以異方便助顯第一義說
諸二諦或單或複或不可思議種種不同皆為華臺
而作方便不惟始自鹿苑又不止近在寂場從本成
佛巳來乃至從本行菩薩道時而為眾生作華臺方
便文云我本立誓願普令一切眾亦同得此道當知
弄引豈止今耶本來所化入華臺者自是一邊其未
入者如上方便不息中間亦如是若從華嚴方等般
若等經或別入通圓入通圓入別等入華臺者與本
入者無異復自是一邊其未入者四味調熟皆於此
經得入華臺諸教之中或住三味二味一味或全生
者皆決麤令妙悉入華臺三藏保果難破巳破難開
巳開況易破易開悉隨情仍本當門顯實即入華臺
文云七寶大車其數無量各賜諸子此即開權顯實
諸麤皆妙絕待妙也。

五明三諦為三一明三諦二判三開却前兩種二諦
以不明中道故就五種二諦得論中道即有五種三
諦約別入通點非有漏非無漏三諦義成有漏是俗
無漏是真非有漏非無漏是中當教論中但異空而
巳中無功用不備諸法圓入通三諦者二諦不異前
點非漏非無漏具一切法與前中異也別三諦者開
彼俗為兩諦對真為中中理而巳圓入別三諦者二
諦不異前點真中道具足佛法也圓三諦者非但中
道具足佛法真俗亦然三諦圓融一三三一如止觀
中說。

二判麤妙者別圓入通帶通方便故麤別不帶通為
妙圓入別帶別方便為麤圓不帶方便最妙約五味
教者乳教說三種三諦二麤一妙酪教但麤二酥皆
具五種三諦四麤一妙此經惟一種三諦即相待妙
也。

三開顯者決前諸麤入妙三諦無所可待是為絕待
妙也。

六明一諦者大經云所言二諦其實是一方便說二
如醉未吐見日月轉謂有轉日及不轉日醒人但見
不轉不見於轉轉二為麤不轉為妙三藏全是轉二
同彼醉人諸大乘經帶轉二說不轉一今經正直捨
方便但說無上道不轉一實是故為妙諸諦不可說
者諸法從本來常自寂滅相那得諸諦紛紜相礙一
諦尚無諸諦安有一一皆不可說可說為麤不可說
為妙不可說亦不可說是妙是妙亦妙言語道斷故
若通作不可說者生生不可說乃至不生不生不可
說前不可說為麤不生不生不可說為妙若麤異妙
相待不融麤妙不二即絕待妙也約五味者乳教一
麤無諦一妙無諦酪教一麤無諦生酥三麤無諦一
妙無諦熟酥二麤無諦一妙無諦此經但一妙無諦
開麤如前問何故大小通論無諦答釋論云不破聖
人心中所得涅槃為未得者執涅槃生戲論如緣無
生使故破言無諦也問若爾小乘得與不得俱皆被
破大乘得與不得亦但應破答不例小乘猶有別惑
可除別理可顯故雖得須破中道不爾得云何破問
若爾中道惟應有一實諦不應言無諦也答為未得
者執中生惑故須無諦實得者有戲論者無。

第二智妙者至理玄微非智莫顯智能知所非境不
融境既融妙智亦稱之故次境說智為六一數二類
三相四照五判六開。

數者一世智二五停心四念處智三四善根智四四
果智五支佛智六六度智七體法聲聞智八體法支
佛智九體法菩薩入真方便智十體法菩薩出假智
十一別教十信智十二三十心智十三十地智十四
三藏佛智十五通教佛智十六別教佛智十七圓教
五品弟子智十八六根清淨智十九初住至等覺智
二十妙覺智。

類者世智無道邪計妄執心行理外不信不入故為
一五停心四念處巳入初賢佛法氣分俱是外凡故
為一四善根同是內凡故為一四果同見真故為一
支佛別相觀能侵習故為一六度緣理智弱緣事智
強故為一通教聲聞體法智勝故為一支佛又小勝
故為一通教菩薩入真方便智四門徧學故為一通
教出假菩薩智正緣俗故為一別教十信智先知中
道勝前劣後故為一別三十心俱是內凡故為一十
地同是聖智故為一三藏佛是師位名勝三乘弟子
故為一通教佛智斷惑照機勝故為一別教佛智又
勝故為一圓教五品弟子同具煩惱能知如來秘密
之藏故為一六根清淨智鄰真故為一初住至等覺
同破無明故為一妙覺佛智無上最尊故為一。

三辨相者天竺世智極至非想此間所宗要在忠孝
五行六藝天文地理醫方卜相兵法貨法艸木千種
皆識禽獸萬品知名又塗左割右等無憎愛獲根本
定發五神通停河在耳變釋為羊納吐風雲捫摸日
月法是世間法定是不動定慧是不動出邀名利增
見愛世心所知故名世智也五停四念者有定故言
停有慧故言觀觀能翻邪定能制亂數息治散不淨
治貪慈悲治瞋因緣治癡念佛治障道念處是觀苦
諦上四智治於四倒四倒不起由此四觀初翻四倒
未入聖理故言外凡智也煗法緣四諦境生智伏煩
惱如火以烟在初為相無漏智火亦以煗法在先為
相頂法者色界善根猶如山頂故名頂若能親近善
友從其聞隨順方便法內心正觀信佛菩提信善說
法信僧清淨功德是說信寶說色無常乃至說識無
常是說信陰知有苦集滅道是說信諦若如是即住
頂若不如是即頂退忍觀法者正觀欲界苦色無色
界苦欲界行集色無色界行集欲界行滅色無色界
行滅斷欲界行道斷色無色界行道如是三十二心
是名下忍行者後時損減行及緣乃至正觀欲界苦
常相續不斷不遠離如是觀時深生厭患復更減損
但作二心觀於一行是名中忍復以一心觀欲界苦
是名上忍復次生世第一法世第一法後次生苦法
忍初果八忍八智三果重慮緣真九無礙九解脫智
支佛用總相別相如約三世明苦集分別十二因緣
即別相也六度緣理智弱伏而未斷緣事智強能捨
身命財無所遺顧通教聲聞總相一門達俗即真緣
覺能於一門總相別相達俗即真通菩薩能於四門
總相別相達俗即真又能徧四門出假教化眾生別
十信信果頭真如實相為求此理起十信心十住正
習入空傍習假中十行正習假傍習中十迴向正習
中初地證中二地巳上重慮於中三藏佛一時用三
十四心斷正習盡通佛坐道場一念相應慧斷餘殘
習氣別佛用金剛後心斷一品無明究竟盡成佛圓
五品具煩惱性能知如來秘密之藏六根淨位獲相
似中道智初住獲如來一身無量身入法流海中行
任運流注後位可解。

四明智照境者若由智照境由境發智四句皆墮性
中若四悉檀因緣立境智但有名字智能照境境亦
照智仁王云說智及智處皆名為般若且置斯義世
智照六道十如五停心智去至體法凡七智照二乘
十如六度及通教出假菩薩智兩屬上求照菩薩十
如下化照六道十如別四十心智亦兩屬如上十地
智兩屬次第照照菩薩十如不次第照照佛十如五
品去凡四智皆照佛界十如總略如此二十智照四
種十二因緣者世智五停四念四果乃至支佛六度
三藏佛凡七智照思議生滅十二因緣境通教三乘
入真方便智出假智佛智凡五智照思議不生滅因
緣境別教十信三十心十地佛凡四智照不思議生
滅因緣境其中不無別意且從大判圓教四智照不
思議不生不滅因緣境二十智照四種四諦可例知
照二諦者前教七智照析空之二諦次五智照體空
之二諦次八智照顯中之二諦其間別圓相入者可
以意得照三諦者前七智照無中之二諦是因緣所
生法皆屬俗攝次五智照含中之二諦即空一句皆
屬真諦攝也次別圓八智照顯中之二諦即是假名
亦名中道二句皆屬中諦攝也照一實諦者此須引
釋論明四悉檀皆名為實世界故實乃至第一義故
實當知實語亦通四諦生滅故實乃至無作故實前
七智照生滅之實乃至圓四智照無作之實次二十
智無諦無照者無諦無別理若於四種四諦得悟不
復見諦與不諦故無諦亦通也前七智照生滅之無
諦生生不可說故乃至圓四智照無作之無諦不生
不生不可說故前三無諦是權後一無諦是實此就
言教若就妙悟同於聖人心中所照者則不見有權
實故非權非實空拳誑小兒誘度於一切方便說權
說實會理之時無復權實故稱非權非實為妙也。

五明麤妙者前十二番智是麤後八番智為妙別教
十信初巳聞常信修於常是故為妙又別四智三麤
一妙圓教四智悉皆稱妙。

六明開者前十六番智若不決了但是麤智若得決
了悉成妙智如妙莊嚴先是外道世智聞法華經便
得決了以邪相入正相於諸見不動而修三十七品
不捨八邪而入八正即是決於世智得入妙智或與
五品齊或與相似齊或與分得齊節節有入義若五
停方便智乃至通佛等智若不決了即是麤智今開
權顯實汝等所行是菩薩道又決了歷別之智入於
妙智當體即是某位進入是某位十六麤智皆成妙
智無麤可待即是絕待智妙也對境明智具在全本
不能具錄須往尋之。

第三行妙為二一通途增數行二約教增數行夫行
名進趣非智不前智解導行非境不正智目行足到
清涼池而解是行本行能成智故行滿而智圓智能
顯理理窮則知息如此相須者則非妙行妙行者一
行一切行如經云本從無數佛具足行諸道又云無
量諸佛所而行深妙道又云盡行諸佛所有道法既
具復深又盡具即是廣深即是高盡即究竟此之妙
行與前境智一而論三三而論一前境說如法相法
相亦具三名秘密藏前智是如法相解解亦具三如
面上三目今行是所行如所說行亦具三如𠁼字三
點若三若一皆無缺減故稱妙行耳前對境明智今
亦應對智明行若直對一種智增數明行則行若塵
沙說不可盡況對諸智各導眾行則浩若虗空得意
亡言不復可說釋論云菩薩行般若時以一法為行
攝一切行或無量一法為行攝一切行或二法為行
攝一切行或無量二法為行攝一切行乃至十法百
法千萬億法為行攝一切行或無量十法百法千萬
億法為行攝一切行行雖眾多以智為本智如導主
行若商人智如利鍼行如長線智御行牛車則安隱
能有所至用此增數諸行為前十如諦智所導乃至
一實諦智所導若得此意以正智導眾行入正境中
此意惟可懸知不可載記。

二約教增數者三藏增數明行如阿含中佛告比丘
當修一法我證汝等四沙門果謂心不放逸若能護
心不放逸行廣演廣布則所作巳辦能得涅槃又告
比丘當修一法謂他物莫取比丘白佛我巳知巳佛
言汝云何知比丘白佛他物謂色聲香味觸法佛言
善哉若能不取此六即所作巳辦能得涅槃所言廣
演廣布者以不放逸心歷一切法謂三界六塵皆不
放逸得至涅槃增二數明行者阿含云阿練若比丘
當修二法謂修止觀若作止時即能休息諸惡戒律
威儀諸行禁戒悉皆不失成諸功德若修觀時即能
觀苦如實知之觀苦集苦盡苦出要如實知之得漏
盡不受後有怛薩阿竭亦如是修增三數明行者謂
戒定慧此三是出世梯隥佛法軌儀戒經云諸惡莫
作眾善奉行自淨其意是諸佛教諸惡即七支過罪
輕重非違五部律廣明其相如是等惡戒所防止諸
善者善三業若散若靜前後方便支林功德悉是清
升故稱為善自淨其意者即是破諸邪倒了知世間
出世間因果正助法門能消除心垢淨諸瑕穢豈過
於慧佛法曠海此三攝盡若得此意四五六七乃至
百千萬億法為行攝一切行亦如是是名下智導行
也。

通教增數行者不定都帙但取三乘共學法門今且
引釋論增數以示其相論云菩薩行般若時雖知諸
法一相亦能知一切法種種相雖知諸法種種相亦
能知一切法一相云何觀一切法一相所謂觀一切
法無相如四大各各不相離地中有水火風但地多
以地為名水火風亦如是今觀無此異相若火中有
三大三大應併熱若三大在火中三大遂不熱則不
名火若三大併熱則三大捨自性皆名為火無復三
大若言有三大而細不可知此與無何異若麤可得
則知有細若無麤細亦無如是則火中諸相不可得
一切法相亦不可得是故一切法皆一相此以一相
破異相復以無相破一相無相亦自滅如前火木然
諸薪巳亦復自燒是為觀一切法一相一相無相如
是無量一切法悉皆一相一相無相或二法為行攝
一切行乃至百千萬億法為行攝一切行可以意推
不復繁記。

別教增數行者如善財入法界中說於一善知識所
各聞一法為行或如幻三昧或投巖赴火算砂相黶
發菩提心等種種一行皆云佛法如海我惟知此一
法門餘非所知乃至一百一十善知識一一法門皆
如是是一一行皆破無明入深境界若二法三法百
千萬億等法亦應如是。

圓教增數行者如文殊問經明菩薩修一行三昧當
於靜室結加趺坐繫緣法界一念法界一切無明顛
倒永寂如空此之一行即是一切無礙人一道出生
死一切諸法中皆以等觀入解慧心寂然三界無倫
匹此乃一行攝一切行增二法為行攝一切行所謂
止觀增三法為行攝一切行謂聞思修戒定慧增四
法為行攝一切行謂四念處增五法為行攝一切行
謂五門禪增六法為行攝一切行謂六波羅蜜增七
法為行攝一切行謂七善法增八法為行攝一切行
謂八正道增九法為行攝一切行謂九種大禪增十
法為行攝一切行謂十境界或十觀成乘等增百數
千萬億數阿僧祇不可說法門為行豈可具載若得
其意例可解。

然增數明行為行不同須判麤妙若三藏增數諸行
以生滅智導但期出苦止息化城是故為麤通教增
數諸行體智雖巧但導出苦灰斷是同別增數行智
導則遠自淺階深而諸行隔別事理不融是故為麤
圓增數行行融智圓是故為妙今經屬圓增數如觀
經云於三七日一心精進此就一法論行妙若行若
坐思惟此經此就二法論行妙若聞此經思惟修習
善行菩薩道此就三法論行妙四安樂行此就四法
論行妙五品弟子此就五法論行妙六根清淨此就
六法論行妙如是等待麤論妙也開顯者低頭舉手
積土弄砂皆成佛道雖說種種法其實為一乘諸行
皆妙無麤可待待即絕矣別約五數廣明次不次行
不能具錄尋之。

第四位妙者諦理既融智圓無隔導行成妙三義巳
顯體宗用足更明位妙者行之所階也但位有權實
布在經論若成論毗曇判位言不涉大地攝等論判
位別敘一途義不兼括方等諸經明位瓔珞巳判淺
深般若諸經明位仁王盛談高下而未彰麤妙今經
位名不彰而意兼大小粗判權實然梵文不盡度本
經必有今藥艸喻品但明六位文云轉輪聖王釋梵
諸王是小藥艸知無漏法能得涅槃獨處山林得緣
覺證是中藥艸求世尊處我當作佛行精進定是上
藥艸又諸佛子專心佛道常行慈悲自知作佛決定
無疑是名小樹安住神通轉不退輪度無量億百千
眾生是名大樹追取長行中一地所生一雨所潤及
後文云今當為汝說最實事以為第六位也前三義
是藏中位小樹是通位大樹是別位最實事是圓位
小艸位者人天乘也四種輪王六欲天乃至色無色
界等皆約果報明位界報既有優劣當知修因必有
淺深中艸位者即二乘也聲聞七賢七聖及二種辟
支各有大小上艸位者即三藏菩薩也從初發心緣
四諦發四弘於三阿僧祇劫具行六度百劫種相好
因至菩提樹下以三十四心一時斷結則名為佛小
樹位者即通教三乘共十地位而菩薩別得法忍之
名大樹位者別教位也如瓔珞所明五十二位初十
信為外凡次一住習種性十行性種性十迴向道種
性為內凡十地聖種性及等覺性為分證妙覺性為
究竟次明最實位者即圓教位也有言頓悟即佛無
復位次之殊引思益云如此學者不從一地至一地
又有言頓悟初心即究竟圓極而有四十二位者是
化鈍根方便立淺深之名耳引楞伽云初地即二地
二地即三地寂滅真如有何位次又有言初頓悟至
十住即是十地而說有十行十迴向十地者此是重
說耳今謂諸解悉是偏取然平等法界尚不論悟與
不悟孰辨淺深既得論悟與不悟何妨論於淺深究
竟大乘無過華嚴大集大品法華涅槃雖明法界平
等無說無示而菩薩行位終自炳然又有人言平等
法界定無位次今例難此語真諦有分別耶真諦無
分別耶見真之者判七賢七聖二十七賢聖等今實
相平等雖無位次見實相者判位次何咎大論云譬
如入海有始入者到中者至彼岸者若見真判位如
江河淺深若實相判位如入海淺深故普賢觀云大
乘因者諸法實相大乘果者亦諸法實相論諸次位
非徒臆說隨順契經以四悉檀明位無妨還約七種
以明階位謂十信十住十行十向十地等覺妙覺今
於十信之前更明五品之位一隨喜二讀誦三講說
四兼行六度五正行六度具在全本尋之。

麤妙者小艸止免四趣不動不出中艸雖復動出智
不窮源恩不及物上艸雖能兼濟滅色為拙小樹雖
巧功齊界內故其位皆麤大樹實位同緣中道皆破
無明俱有界外功用而別教從方便門曲徑紆迴所
因處拙其位猶麤圓教直門是故為妙。

開顯者若破三顯一相待之意可得如前若即三是
一絕待之意義則不爾何者昔權蘊實如華含蓮開
權顯實如華開蓮現離此華巳無別更蓮離此麤巳
無別更妙何須破麤往妙但開權位即顯妙位也開
生死麤心者明凡夫有反復易發菩提心生死即涅
槃無二無別即麤是妙也若始從凡夫發析體別圓
四心者亦是初心皆是因緣所生心即此因緣即空
即假即中與圓初心無二無別若開六度權位行者
檀即因緣生法即空即假即中開檀得見佛性乃至
般若亦如是方便聲聞未入位者開顯亦如是三藏
斷結位若未開顯永無反復如焦種無芽今開析空
即假即中次開通教二乘菩薩亦如是出假菩薩位
者決了此假假即是中開別十信位者同前開十住
同二乘開十行同出假開十迴向伏無明位即此而
中若登地之位不決了者秖是拙度之位今決此權
令得顯實若決諸權或按位妙或進入妙無麤可待
同成一妙。

第五三法妙者斯乃妙位所住之法即三軌也軌名
軌範還是三法可軌範耳一真性軌二觀照軌三資
成軌名雖有三秖是一大乘法也大經云佛性者亦
一非一非一非非一亦一者一切眾生悉一乘故此
語第一義諦非一者如是數法故此語如來藏非一
非非一者數非數法不決定故此語第一義空秪是
一法亦名三耳故不可單取不可複取不縱不橫而
三而一前明諸諦若開若合若麤若妙等巳是真性
軌相前明諸智若開若合若麤若妙等巳是觀照軌
相前明諸行若開若合若麤若妙等巳是資成軌相
前明諸位秖是修此三法所證之果今重說有三義
一者前境智行是因中所乘之三軌今明乘是大乘
巳至道場證果所住之三軌也二者前作境智等名
別說今作法名合說三者前直爾散說不論本末今
遠論其本即是性德三軌亦名如來之藏極論其末
即是修德三軌亦名秘密藏本末含藏一切諸法從
性德之三法起名字之三法因名字之三法修觀行
之三法發相似之三法乃至分證之三法究竟之三
法自成三法化他三法為是義故應重說也歷四教
各論三法者三藏中以無為智慧名觀照軌正為乘
體助道成乘具名資成軌正助之乘斷惑入真真是
真性軌教來詮此故以教為乘緣覺亦爾菩薩以無
常觀為觀照功德肥為資成坐道場斷結見真為真
性此教詮真乘是教乘從三界中出到薩婆若中住
言教巳盡故無教乘真不能運故證非乘故有索車
之意二通教以真性軌為乘體何以故即色是空事
中有理此理即真故為乘體以即空慧為觀照眾行
為資成此教證真乘是教乘從三界出到薩婆若中
住菩薩出三界巳用行為乘淨佛國土教化眾生乃
至道場方可名住亦是有教無人無誰住者亦是教
謝證寂無復運義亦有索車之意三明別教三法者
以緣修觀照為乘體諸行是資成以此二法為緣修
智慧慧能破惑顯理理不能破惑理若破惑一切眾
生悉具理性何故不破若得此慧則能破惑故用智
為乘體故大經云無為無漏名菩薩僧即是一地二
地乃至十地智慧名智慧莊嚴以此智慧運通十地
故為乘體四明圓教三法者以真性軌為乘體不偽
名真不改名性即正因常住諸佛所師謂此法也一
切眾生亦悉一乘眾生即涅槃相不可復滅涅槃即
生死無滅不生故大品云是乘不動不出即此乘也
觀照者秖點真性寂而常照便是觀照即是第一義
空資成者秖點真性法界含藏諸行無量眾具即如
來藏三法不一不異如點如意珠中論光論寶光寶
不與珠一不與珠異不縱不橫三法亦如是亦一亦
非一亦非一非非一不可思議之三法也若迷此三
法即成三障一者界內界外塵沙障如來藏二者通
別見思障第一義空三者根本無明障第一義理若
即塵沙障達無量法門者即資成軌得顯若即見思
障達第一義空者觀照軌得顯若即無明障達第一
義諦者真性軌得顯真性軌得顯名為法身觀照得
顯名為般若資成得顯名為解脫此兩即是定慧莊
嚴莊嚴法身法身是乘體定慧是眾具下文云其車
高廣眾寶莊校是名圓教行人所乘之乘到薩婆若
過荼無字可說自行運畢運他不休故言佛自住大
乘如其所得法定慧力莊嚴以此度眾生即其義也
麤妙者三藏於有為福德論三法為乘四念處是聞
慧乘於教乘到四善根四善根乘於行乘到見諦見
諦乘於證乘到無學既是權法出三界外以真為證
證則不運不見實乘三法皆麤通教即空慧三法為
乘巧餘意大同別教以資成資於觀照觀照開於真
性三法為乘十信乘教十住乘行十地乘證到妙覺
薩婆若中住緣修成即謝惟真修在資成在前觀照
居次真性在後此三豎別縱非大乘此三並異橫非
大乘是方便法是故為麤圓教點實相為第一義空
名空為縱第一義空即是實相實相不縱此空豈縱
點實相為如來藏名之為橫如來藏即實相實相不
橫此藏豈橫故不可以縱思不可以橫思故名不可
思議法即是妙也秖點空藏為實相空藏縱橫實相
那不縱橫秖點空為如來藏空既不橫藏那得橫點
如來藏為空藏既不縱空那得縱點實相為空藏實
相非縱非橫空藏亦非縱非橫宛轉相即不可思議
故名為妙秖點如來藏為廣點第一義空為高故言
其車高廣如來藏即實相故其車非廣第一義空即
實相故其車非高秖實相是空那得非高秖實相是
如來藏那得非廣又點實相為如來藏故言眾寶莊
校又多僕從而侍衛之點實相為第一義空故言有
大白牛肥壯多力行步平正其疾如風智慧無染名
為白能破惑故多力中道慧名平正入無功用故其
疾如風不思議三法共成大車豈有縱橫並別之異
如是教乘不縱不橫五品所乘到於似解如是行乘
不縱不橫似解所乘到於十住如是證乘不縱不橫
十住所乘到於妙覺薩婆若中住故名妙乘又言是
乘微妙清淨第一。

開顯者約大經三句也經言佛性亦一者一切眾生
悉一乘故此是不動不出之一乘故具足三法不縱
不橫夫有心者皆備此理而其家大小都無知者是
故為麤今示眾生諸覺寶藏耘除艸穢開顯藏經一
切無礙人一道出生死十方諦求更無餘乘惟一佛
乘是故為妙經言佛性亦非一非非一數非數法不
決定故若執緣修智慧定能顯理慧自非理則照用
不明不見佛性是故為麤今開定執之慧即不決定
慧即慧而理即理而慧不執著數定三定一不著非
數非三非一如此乃名無著妙慧能破一切定相及
不定相亦無能破所破如輪王能破能安如日除暗
生物如醫除膜養珠即是大乘不縱不橫之妙慧也
經言佛性亦非一說三乘故即是三乘五乘七乘等
諸方便乘若住諸乘但是事善及以偏真通入處近
是故為麤今若決了諸乘即是如來藏藏名佛性從
人天善乃至別乘皆不動本法即是於妙當知三句
攝一切法無非佛性悉皆是妙無麤可待即絕待妙也。

始終者不取五品教乘為始乃取凡地一念之心具
十法界十種相性為三法之始何者十種相性秖是
三軌如是體即真性軌如是性性以據內即觀照軌
如是相相以據外即福德資成軌力者了因是觀照
軌作者萬行精勤即是資成因者習因屬於觀照緣
者報因屬資成果者習果屬觀照報者習報屬資成
本末等者空等即觀照假等即資成中等即真性直
就一界十如論於三軌今但明凡心一念即皆具十
法界一一界悉有煩惱性相惡業性相苦道性相若
有無明煩惱性相即是智慧觀照性相何者以迷明
故起無明若解無明即是於明大經云無明轉即變
為明淨名云無明即是明當知不離無明而有於明
如冰是水如水是氷又凡夫心一念即具十界悉有
惡業性相秖惡性相即善性相由惡有善離惡無善
翻於諸惡即善資成如竹中有火性未即是火事故
有而不燒遇緣事成即能燒物惡即是善未即是事
遇緣成事即能翻惡如竹有火火出還燒竹惡中有
善善成還破惡故即惡性相是善性相也凡夫一念
皆有十界識名色等苦道性相迷此苦道生死浩然
此是迷法身為苦道不離苦道別有法身如迷南為
北無別南也若悟生死即是法身故云苦道性相即
是法身性相也夫有心者皆有三道性相即是三軌
性相故淨名云煩惱之儔為如來種此之謂也若言
如是力如是作者菩提心發也即是真性等萌動如
是因者即是觀照萌動如是緣者即是資成萌動如
是果者由觀照萌動成習因感得般若習果滿也如
是報者由資成萌動為緣因感得解脫報果滿也果
報滿故法身亦滿是為三德究竟滿名秘密藏本末
等者性德三軌冥伏不縱不橫修德三軌彰顯不縱
不橫冥伏如等數等妙等彰顯如等數等妙等故言
等也亦是空等假等中等。

類通者前以三軌之法從始至終即是豎通無礙今
欲橫通諸法悉使無礙類通諸三法何者赴緣名異
得意義同粗通十條餘者可領三道三識三佛性三
般若三菩提三大乘三身三涅槃三寶三德諸三法
無量止用十者舉其大要明始終耳三道輪迴生死
本法故為初若欲逆生死流須解三識知三佛性起
三智慧發三菩提心行三大乘證三身成三涅槃是
三寶利益一切化緣盡入於三德住秘密藏類通三
道者真性軌即苦道觀照軌即煩惱道資成軌即業
道六即(云云)三識者菴摩羅識即真性軌阿梨耶識
即觀照軌阿陀那識即資成軌三佛性者真性軌即
正因性觀照軌即了因性資成軌即緣因性三般若
者真性是實相般若觀照是觀照般若資成是文字
般若三菩提者真性即實相菩提觀照即實智菩提
資成即方便菩提三大乘者真性即理乘觀照即隨
乘資成即得乘三身者真性即法身觀照即報身資
成即應身三涅槃者真性即性淨涅槃觀照即圓淨
涅槃資成即方便淨涅槃一體三寶者真性即法寶
觀照即佛寶資成即僧寶三德者真性即法身德觀
照即般若德資成即解脫德若三德縱橫即麤不縱
不橫即妙巳上皆約六即(云云)此五番明妙從因至
果以辨自行妙半如意珠竟。
妙法蓮華經玄義節要卷上

妙法蓮華經玄義節要卷下
天台　智者大師　說
章安尊者　灌頂　記
蕅益比丘　智旭　節

第六明感應妙者上來四妙名為圓因三法秘藏名
為圓果境妙究竟顯名毗盧遮那智妙究竟滿名盧
舍那行妙究竟滿名釋迦牟尼三佛不一異不縱橫
故名妙果果智寂照有感必彰故明感應妙也感屬
於機機有三義微義關義宜義應屬於聖亦有三義
赴義對義應(平聲)義若微釋機赴釋應即世界悉檀也
關釋機對釋應即對治悉檀也宜釋機應釋應即為
人第一義二悉檀也生事善是為人生理善是第一
義約善惡明機相約慈悲論應相通論三世善惡皆
得為機別論但取未來善惡以為正機何者過去巳
謝現在巳定秖為拔未來惡生未來善耳略言為四
一冥機冥應若過去善修三業現在未運身口藉往
善力名為冥機雖不現見靈應而密為法身所益不
見不聞而覺而知是為冥益二冥機顯應過去植善
冥機巳成便得值佛聞法現前獲利是為顯益如佛
初出世最初得度之人現前何嘗修行諸佛照其宿
機自往度之即其義也三顯機顯應現在身口精勤
不懈而能感降如須達長跪佛往祇洹月蓋曲躬聖
居門閫乃至行人道場禮懺能感靈瑞也四顯機冥
應如人雖一世勤苦現善濃積而不顯感但冥有其
利若解四意一切低頭舉手福不虗棄終日無感終
日無悔設見喜殺長壽好施貧乏不生邪見若不解
此者謂其徒功喪計憂悔失理釋論云今我疾苦皆
由過去今生修福報在將來正念無僻得此四意也
略舉四句如此若具足辨者用四機為根本所謂冥
機顯機亦冥亦顯機非冥非顯機冥是過去顯是現
在冥顯是過現非冥非顯是未來於一句中復為四
句所謂冥機冥應冥機顯應冥機亦冥亦顯應冥機
非冥非顯應餘三機亦如是成十六句機既召應應
亦有十六句一機而感四應一應而赴四機機應各
為十六合成三十二句就前根本四句便是三十六
句機應也又約一人身業機具三十六三業即有一
百八機約三世三業則有三百三十四一界既爾十
法界即有三千二百四十機應不同自行既爾化他
亦然合六千四百八十機應若就十界交互則增九
倍都六萬四千八百機應也。

麤妙者機有麤妙旦如阿鼻得具十機九界機為麤
佛界機為妙餘列可知應有麤妙三藏通教等聖但
是作意神通無常住本約何起應若別接通別惑未
斷亦不得應縱令赴物皆名麤應若別圓兩教初心
伏惑未能有應初地初住三觀現前證二十五王三
昧法身清淨無染如虗空湛然應一切無思無念隨
機即對如月現百水鏡寫千像是名妙應。

開顯者若九界機麤佛界機妙未得法身應麤得法
身應妙者諸大乘經華嚴等明麤妙相隔二乘不聞
不解如瘂如聾無量義經明麤妙從一理出生無量
麤妙機應一理為妙出生無量為麤此則從妙出麤
隔而未合今經無量還為一此則開權顯實秖麤是
妙何者本顯一理作諸方便方便即是真實故云凡
有所作惟為一事未曾暫廢譬如三艸二木秖是一
地所生即是同源機一一雨所潤即是同受應一愚
者未解謂艸木四微永非是地智者了達四微生秖
是地變四微滅秖是地還豈有艸木而非於地耶此
即開權而顯實決了聲聞法是諸經之王九法界機
皆佛界機四聖之應無非妙應也釋籤云觀心感應
妙者境如感智如應妙智和合即感應道交具如止
觀煩惱境中諸法般若三十六句智照於境一十六
句如四應赴機境發於智一十六句如四機感應應
中一切智如冥道種智如顯兩智竝為亦冥亦顯一
切種智如非冥非顯境中真境如冥俗境如顯兩境
如亦冥亦顯第一義如非冥非顯境之與智不出色
心色心淨故般若亦淨色心秖是三業三業為境用
智觀之是故亦可對前三業機感又三諦之境不出
十界界必交互及以自他故亦對前十界自他故知
觀心感應義足。

第七神通妙者前論機應止是辨其可生可赴之相
若正論化用益他即是三輪不思議化謂身輪口輪
他心輪普門品但有二文而兼得三意遊於娑婆世
界即身輪而為說法即口輪如見蓮華大知池水深
若見說法大則知智慧大故兩輪兼示他心輪也示
身輪者即是示藥樹王身如意珠王身示口輪者即
是示毒鼓天鼓此是慈悲熏於身口則有二身示現
二鼓宣揚若示心輪即是隨自意隨他意等亦是同
於病行嬰兒行也上辨機感相關而妙理難顯應須
神通發動現於瑞相密表乎理稱神通者瓔珞云神
名天心通名慧性天然之性通達無礙地持云神謂
難測知通謂無壅礙天心即是難測知義慧性即是
無壅礙義不同者鬼道報得通人能服藥亦得通外
道依根本禪亦發通諸天報得通二乘依背捨勝處
一切處修十四變化發得神通六度菩薩因禪得五
通坐道場時能得六通通教菩薩因禪得五通依體
法慧得無漏通別教地前依禪發五通登地正發無
漏通任運常照不以二相見諸佛土圓教通者依今
經及普賢觀以鼻舌兩根以為六數他心宿命入意
根攝六根之通不依事禪而發此乃中道之真真自
有通任運成就名無記化化禪不別作意故名無記
任運常明如阿修羅琴化復作化故言化化中道真
通任運如此與餘通異論其修習皆緣實相常住之
理文云得是常眼根清淨央掘云所謂彼眼根於諸
如來常具足無減修了了分明見乃至耳鼻舌身意
皆於諸如來常具足無減修了了分明聞知等彼者
於佛為自於眾生為彼眾生謂為無常於如來是常
也依禪而修名為減修依實相修名無減修不見佛
性名不了了見若見佛性名了了見又見實相理名
了了識法界事名分明也見有二種一相似見如六
根清淨中辨二真見如華嚴所明佛眼耳鼻舌身意
也此經中亦明真身通相所謂普現色身示一切眾
生所喜見身即是外身通也現身如瑠璃十方諸佛
悉於中現即是內現身通餘根內外示現亦可例知
是則圓教神通異於前辨然神通度物非但變巳身
同其正報亦變巳國土同其依報如瓔珞云起一切
國土應一切眾生應也應同正報者即是示為十法
界像應同依報者即是同十法界所依處也若應同
四惡趣身者用觀惡業慈悲熏無記化化禪應作地
獄等形乃至修羅等像各各皆見同其事業若應人
天身者是用觀善業慈悲熏無記化化禪作善道身
乃至各見同其事業若應作三藏二乘者用析空慈
悲熏無記化化禪起老比丘像共僧布薩等若應通
教者用即空慈悲熏應別教者用即假即中慈悲熏
應圓教者用即中慈悲熏無記化化禪乃至各見同
其事業知是應同正報不可稱記可以意知不可言
盡若得此意往望五味教中乳教所用神力若多若
少但表兩意一麤一妙三藏用神力若多若少但為
一麤方等三麤一妙般若二麤一妙此經惟為一妙
所以序品中瑞相有十咸皆表妙地皆嚴淨表理妙
放眉間光表智妙入於三昧表行妙天雨四華表位
妙旃檀香風表乘妙四眾咸有疑表機見萬八千土
表應此二是感應妙地六種震動表神通妙天鼓自
鳴及而為說法表說法妙天龍大眾歡喜表眷屬妙
又見佛子種種修行表利益妙若應同依報者有兩
意若國土苦樂由於眾生非佛所作佛但應同而巳
若作折伏攝受者佛鑒機緣或作苦國或作樂國苦
樂由佛不關眾生初意可知若作伏攝義者佛以觀
惡慈悲與無記化化禪合起於穢國折伏攝受四趣
眾生乃至以即中慈悲與無記化化禪合或起淨國
或起穢國折伏攝受圓教菩薩眾生如是種種轉變
為國不同皆由如來神力轉變今將此依正轉變待
三教作意神通悉名為麤又就無記化化禪所作神
變自論麤妙若為九界眾生用方便神力作淨作穢
若廣若狹悉名為麤若為佛界眾生用真實神力作
淨作穢若廣若狹悉名為妙如經放眉間光照萬八
千土及三變土田比餘經神力何足為多但為開發
大事故言妙也約五味論麤妙可知又諸經妙同麤
異麤有二種一難轉麤二易轉麤易轉者於諸經中
巳得為妙難轉者今於法華無復兩麤但有一妙惟
一大佛事因緣曾無他事假同九界神通眾生自謂
他事於佛常是佛事客作自謂賤人長者審知是子
此即相待神通妙也又諸經諸麤神通隔妙神通今
經皆開權顯實同妙神通是名絕待明妙。

第八說法妙者諸法不可示言辭相寂滅有因緣故
亦可說示前藥珠二身先以定動今毒天二鼓後以
慧拔演說一乘無三差別皆悉到於一切智地其所
說法皆實不虗是故次說法妙即為六意一釋法名
二分大小三對緣同異四判所詮五明麤妙六明觀
心。

釋法名者一修多羅此云法本亦云契經亦云線經
諸經中直說者是二祇夜此云重頌諸經中偈四五
七九言句少多不定重頌上者是也三和伽羅那此
云授記說三乘六趣九道劫數當得作佛若後爾所
歲當得聲聞支佛乃至當受六趣報皆名授記四伽
陀此云不重頌亦略言偈四五七九言等四句為頌
如此間詩頌五優陀那此云無問自說或理深意遠
無人能問或非不可問但聽者宜聞佛為不請之師
不待問自說也六尼陀那此云因緣修多羅中有人
問故為說是事毗尼中有人犯是事故結是戒一切
佛法緣起事皆名尼陀那七阿波陀那此云譬喻與
世間相似柔軟淺語八伊帝目多伽此云如是語即
是結句言我先許說者今巳說竟亦云本事說諸弟
子本事因緣九闍陀伽此云本生說佛本曾為師子
等十毗佛略此云方廣為得阿耨三菩提故說也十
一阿浮陀達磨此云未曾有如佛現種種神力放光
動地等眾生怪未曾有十二優波提舍此云論議答
諸問者釋其所以廣說諸義如是等問答解義皆名
優波提舍佛自說論義經迦旃延所解乃至像法凡
夫如法說者亦名優波提舍經也。

二分大小者此經指九部為入大之本則九部是小
三部是大蓋別語耳通而為言小亦有記莂無問自
說廣經又有人言大乘九部除因緣譬喻論義大乘
根利不假此三斯亦別論通語大乘何得無此三耶
有經言小乘但讓廣經一部大乘說如來是常一切
眾生皆有佛性正理為方包富為廣又理融無二亦
名為等聲聞中所無但十一部應知通有十二為緣
別說或讓三或讓一以判大小耳。

三對緣同異者緣即眾生皆有十界根性熟者先感
佛知成熟未成熟者應不失時若眾生解脫緣未熟
不可全棄對此機緣止作人天乘說不作修多羅等
名若眾生有小乘根性對此機說通則十二別則或
九或十一若眾生有菩薩機者不作別說但明十二
部經又藏教直對三法界別說或九或十一通教對
四法界通說十二部法別教對兩法界通說十二部
法圓教對一法界通說十二部法前以無記化化禪
與諸慈悲合示現身輪或為國師道士儒宗父母兄
弟乃至猴猿鹿馬同事利益不可稱說今口輪說者
例如前用諸慈悲熏無記化化禪種種不同百千萬
法不可說不可說法藏不可窮盡雖復無涯以十二
部往收罄無不盡也。

四明所詮如四教義說。

五明麤妙者若對六道眾生說人天乘此詮有為能
詮所詮俱麤若對鈍根三藏詮生滅四諦理亦能所
俱麤通教體法能詮雖巧所詮亦麤別教能詮為麤
所詮中道為妙圓教能所俱妙歷五味可知又諸經
詮妙與法華不異而帶麤詮麤詮不得合妙是故為
麤法華不爾佛平等說如一味雨正直捨方便但說
無上道純是一詮又云昔毀訾聲聞而佛實以大乘
教化又云汝等所行是菩薩道此則融麤令妙如此
兩意異於眾經是故言妙復有本地圓說諸經所無
在後當廣明又就此經明妙十二部者修多羅名直
說今經直說中道佛慧不說六道三乘等法故直說
妙重頌長行中道之說故祇夜妙龍女獻珠喜見說
偈皆孤然特起明成佛事歎佛妙容故伽陀妙二萬
佛所教無上道不教餘事即本事妙十六王子即本
生妙結緣覆講大乘繫珠不論人天小乘等緣故因
緣妙天華地動二眉間光三變土田等是未曾有妙
經題以法譬為名譬於開三顯一不譬餘事即譬喻
妙身子問佛佛答諸佛智慧門龍女智積問答論法
華事即提舍妙文云無問而自說稱歎所行道從三
昧安詳而起告舍利弗說佛智慧又宿世因緣吾今
當說即無問妙授三根佛記皆安住實智中為人天
所敬即授記妙其車高廣智慧深遠等即方廣妙當
知此經十二意足而皆是妙此即待麤明說法妙也
開顯者昔十二十一九部不說實者今無別實異昔
不實昔但言廣不明理廣今開言廣即理廣也開昔
之異顯今之同即絕待明說法妙。

第六欠觀心釋籤云應用觀心十二部經別有小卷
流行者是。

第九眷屬妙者無說則巳說必被緣緣即受道人也
巳受道故即成眷屬譬如父母遺體攬此成身得為
天性天性親愛故名眷更相臣順故名屬行者亦爾
受戒之時說此戒法授於前人前人聽聞即得發戒
師弟所由生也禪亦如是授安心法如教修行即得
發定是為我師我是弟子慧亦如是說諸法門轉入
人心由法成親親故信信故順是名眷屬也他土餘
根皆利隨所用塵起之令從得益此土耳根利故偏
用聲塵故二萬佛時教無上道十六王子覆講法華
從是巳來恒為眷屬世世與師俱生或人天眷屬或
三乘眷屬或一乘眷屬故次說法之後明眷屬妙眷
屬五種一理性眷屬二業生眷屬三願生眷屬四神
通生眷屬五應生眷屬一理性眷屬者眾生如佛如
一如無二如理性相關任運是子故云眾聖中尊世
間之父一切眾生皆是吾子不關結緣不結緣也二
業生眷屬者昔以方便結藏等四緣若信若謗因倒
因起雖復得度未度皆是眷屬今三藏佛於分段國
出家成道其未度者來牽分段為親為中為怨三類
受道得出生死三願生眷屬者先世結緣雖未斷苦
願生內眷屬中或怨家等因之得道四神通眷屬者
若先世值佛發真見諦生猶未盡或在上界或在他
方今佛於分段作佛或以願力或以通力來生下界
為親為中為怨輔佛行化斷餘殘惑而出三界願通
云何異約自報力名神通約教名誓願神通生者本
受報處猶有報身以身通力分形來此若願生者報
處無身願力下生耳五應生眷屬者無明先破巳得
法身之本能起應入生死其意有三一為熟他二為
自熟三為本緣若別說者業生在分段願生通生在
方便應生在寂光通論一處具有四種如實報巳得
法身能起應作四種眷屬就圓結緣者雖未斷惑自
有三種眷屬就得道者即是四也別眷屬亦四可知
通藏結緣三種可知雖無應來之應得論感應之應
就所應得名四義宛足。

麤妙者若三藏根性眷屬此性下劣昔結此緣緣亦
淺小中間以法成熟成熟蓋少若來生佛國作內外
眷屬業願通等乃至應來影嚮三藏佛者皆麤眷屬
也通別根性乃至內外雖巧別有異準例皆麤此經
說諸眾生悉是吾子非客作人是理性眷屬妙往昔
覆講結緣繫珠中間成熟今得授記所謂結緣妙成
熟妙業生妙願生妙應生妙內眷屬妙外眷屬妙能
受妙道影嚮妙事是故稱妙約五味相待明妙可知
開顯者諸經明麤眷屬皆不見佛性今法華定天性
審父子非復客作故常不輕深得此意知一切眾生
正因不滅不敢輕慢於諸過去佛現在若滅後若有
聞一句皆得成佛道即了因不滅低頭舉手皆成佛
道即緣因不滅也一切眾生無不具此三德即是開
麤顯妙絕待明眷屬妙也又法門眷屬者如淨名云
方便為父智度為母法喜為妻慈悲為女善心誠實
為男等歷四教分別不同可以意得觀心具在全帙
尋之。

第十功德利益者一而無異若分別者自益名功德
益他名利益此為四一來意二正說中利益三流通
中利益四觀心中利益。

一來意者諸佛所為未嘗空過現形說法四種眷屬
皆法七益。

二正說中利益復為三先論遠益次論近益三論當
文益遠益者即是大通佛所十六王子助化宣揚雙
擊毒天二鼓善生有淺深惑死有奢促始人天善終
至大樹淺益也始初心最實終後心最實深益也始
破不善終破塵沙奢死也始破無明終亦破無明促
死也惑死奢促是毒鼓力善生淺深是天鼓力略說
益相為七一二十五有果報益亦名地上清涼益二
二十五有因華開敷益亦名小艸益三真諦三昧析
法益亦名中艸益二俗諦三昧五通益亦名上艸益
五真諦三昧體法益亦名小樹益六俗諦三昧六通
益亦名大樹益七中道王三昧益亦名最實事益二
十五有因果益堪為業生眷屬真諦三昧體析益堪
為願生眷屬俗諦三昧五通六通益堪為神通眷屬
中道王三昧益堪為應生眷屬又廣開為十益一果
益二因益三聲聞益四緣覺益五六度益六通益七
別益八圓益九變易益十實報益具如全帙委明尋
之近益者起於寂場始成正覺即轉法輪擊於毒天
二皷利益眾生齊至法華巳前益亦淺深死亦奢促
亦具十益如前說三當文利益就今經備有七益雖
復差別即無差別如芽莖枝葉生長不同而是一地
所生七益誠復淺深無非實相故言差別無差別也
諸經差別麤益同入此經無差別益或進入諸妙益
或按位成妙益。

三明流通中利益者弘通行人具通凡聖若法身菩
薩誓願莊嚴令此土他土下土上土得權實七益九
益十益化功歸巳還資法身增道損生若生身菩薩
亦能此土他土弘經令他得權實七益化功歸巳增
道損生而不能上土利益若凡夫之師亦能此土弘
經令他得權實七益化功歸巳增益品位然通經方
法明出聖言文云若眾生不信受者當於餘深法中
示教利喜又云更以異方便助顯第一義今時人弘
法或一向用大或一向用小皆不得佛意善弘經者
用與適時口雖說權而內心不違實法但使眾生得
權實七益於弘經暢矣然流通利益不待第三流通
段方明秖正說文中巳指未來弘經之利譬喻品後
授記品末法師品中皆明弘經功德利益。

四觀心中利益者小乘明心起未動身口不名為業
大乘明剎那造罪殃墜無間無間是大苦報處剎那
促起業處促心暫起重業巳成況九法界而不具足
若能淨心諸業即淨淨心觀者謂觀諸心悉是因緣
生法即空即假即中一心三觀以是觀故知心非心
心但有名知法非法法無有我知名無名即是我等
知法無法即涅槃等此解起時於我我所如雲如幻
即是地上清涼益信敬慚愧諸善心生於空假中意
而有勇即是因益念念與即空相應是中上艸小樹
等益念念與即假相應是大樹益念念與即中相應
是最實事益第四廣釋十妙竟。

第五結成權實者照十麤之境為權照十妙之境為
實十麤者即前九法界三因緣等諸麤諦智乃至麤
利益皆稱權也照十妙者即是理妙乃至利益妙妙
故為實復次為十妙故開出十麤如為蓮故華意在
於蓮而蓮隱不現於餘深法示教利喜餘法有實而
實不顯文云如來方便意趣難解也又華開蓮現譬
開十麤顯十妙則無復十麤惟一大事不可思議境
界乃至利益若約五味四悉四門具如全帙當知諸
教雖同有權實權實不同或一向實或一向權或權
實相兼皆是稱當機情緣理未融今總就教判權實
藏通別三教是權圓教為實又諸教權實未融為權
既融開權顯實為實今法華是一圓教為實又開權
故為實若就圓教為語照前三教三十麤為權照十
妙為實若就開權圓融為語決三十麤皆成妙但稱
為實是故稱妙若取悟理者理則非權非實不見一
法空拳誑小兒說權說實是則為麤理則非權非實
是故為妙也。

第二約本門明十妙者為二先釋本迹二明十妙釋
本迹為六本者理本即是實相一究竟道迹者除諸
法實相其餘種種皆名為迹又理之與事皆名為本
說理說事皆名教迹又理事之教皆名為本稟教修
行為迹如人依處則有行跡尋跡得處也又行能證
體體為本依體起用用為迹又實得體用名本權施
體用名迹又今日所顯者為本先來巳說者為迹約
此六義以明本迹也一約理事明本迹者從無住本
立一切法無住之理即本時實相真諦也一切法即
本時森羅俗諦也由實相真本垂於俗迹尋於俗迹
即顯真本本迹雖殊不思議一也故文云觀一切法
空如實相但以因緣有從顛倒生二理教明本迹者
即是本時所照二諦俱不可說故皆名本昔佛方便
說之即是二諦之教教名為迹若無二諦之本則無
二種之教若無教迹豈顯諦本本迹雖殊不思議一
文云是法不可示言辭相寂滅以方便力故為五比
丘說三約教行為本迹者最初稟昔佛之教以為本
則有修因致果之行由教詮理而得起行由行會教
而得顯理本迹雖殊不思議一文云諸法從本來常
自寂滅相佛子行道巳來世得作佛四約體用名本
迹者由昔最初修行契理證於法身為本初得法身
本故即體起應身之用由於應身得顯法身本迹雖
殊不思議一文云吾從成佛巳來甚大久遠但以方
便教化眾生作如此說五約權實明本迹者實者最
初久遠實得法應二身皆名為本中間數數唱生唱
滅種種權施法應二身皆名為迹非初得法應之本
則無中間法應之迹由迹顯本本迹雖殊不思議一
文云是我方便諸佛亦然六約今巳論本迹者前來
諸教巳說事理乃至權實者皆是迹也今經所說久
遠事理乃至權實者皆名為本非今所明久遠之本
無以垂於巳說之迹非巳說迹豈顯今本本迹雖殊
不思議一文云諸佛法久後要當說真實若約巳今
論本迹者指巳為迹攝得釋迦寂場巳來十麤十妙
悉名為迹指今為本總遠攝最初本時諸麤諸妙皆
名為本若約權實名本迹者指權為迹別攝得中間
種種異名佛十麤十妙皆名為權指實為本攝得最
初十麤十妙悉名為實若約體用名本迹者指用為
迹攝得最初感應神通說法眷屬利益等五妙指體
為本攝得最初三法妙也若約教行為本迹者指行
為迹攝得最初行妙位妙指教為本攝得最初本時
智妙若理教為本迹者指理為本攝得本初之境妙
指教為迹攝得本時之師教妙兼得本師十妙若理
事為本迹者指事為迹攝得本時諸麤境指理為本
攝得本時諸妙境最初之本但本而非迹最後巳說
但迹而非本中間亦迹亦本若無本時之本不能埀
得中間最後之迹若無巳說之迹不能顯得今說之
本本迹雖殊不思議一也。

二明本十妙者一本因妙二本果妙三本國土妙四
本感應妙五本神通妙六本說法妙七本眷屬妙八
本涅槃妙九本壽命妙十本利益妙本因妙者本初
發菩提心行菩薩道所修因也若十六王子在大通
佛時弘經結緣皆是中間所作非本因也過是塵點
劫前所行道者名之為本因妙本果妙者本初所行
圓妙之因契得究竟常樂我淨乃是本果不取寂場
舍那成佛為本果也但取成佛巳來甚大久遠初證
之果名本果妙本國土者本既成果必有依國今既
迹在同居或在三土中間亦有四土本佛亦應有土
復居何處文云自從是來我常在此娑婆世界說法
教化按此文者實非今日迹中娑婆亦非中間權迹
處所乃是本之娑婆即本土妙也本感應者既巳成
果即有本時所證二十五王三昧慈悲誓願機感相
關能即寂而照故言本感應也本神通者亦是昔時
所得無記化化禪與本因時諸慈悲合施化所作神
通駭動最初可度眾生故言本神通也本說法者即
是往昔初坐道場始成正覺初轉法輪四辯所說之
法名本說法也本眷屬者本時說法所被之人如下
方住者彌勒不識即本之眷屬也本涅槃者本時所
證斷德涅槃亦是本時應處同居方便二土有緣既
度唱言入滅即本涅槃也本壽命者既唱入滅則有
長短遠近壽命也本利益者本業願通應等眷屬八
番十番饒益者是也此十種義赴緣直說散在經文
今以本因居初者必由因而致果果成故有國極果
居國即有照機機動則施化施化則有神通神通竟
次為說法說法所被即成眷屬眷屬巳度緣盡涅槃
涅槃故則論壽命長短長短之壽所作利益乃至佛
滅度後正像等益義乃無量止作十條收束始終復
成次第也。

迹本同異者迹中因開而果合合習果報果為三法
妙也本中因合而果開開習果出報果明本國土妙
也作此同異者依於義便互有去取迹中委悉明境
智行位本文語略通束為因妙得意知是開合耳果
妙即是迹中三軌妙也感應神通說法眷屬名皆同
上本開涅槃壽命妙者久遠諸佛如燈明迦葉佛等
皆於法華即入涅槃義推本佛必是淨土淨機又往
事巳成故開出涅槃等妙迹中無此二義者釋迦雖
於法華唱言涅槃而未滅度此事方在涅槃故迹中
不辨利益同上廣釋如全帙。

麤妙者若迹中巳待十麤為麤十妙為妙未開十麤
為麤開十成妙具如前說迹中若待麤妙若開麤妙
此妙不異本妙而言始得始得為麤本中先成若麤
若妙若開麤妙亦不異迹妙而是先得先得稱妙又
迹中事理始得為麤本中事理先得為妙理教教行
體用權實等亦如是又若未發迹顯本者但解迹中
事理之麤妙終不能解本中之事麤況解本中之理
妙彌勒尚不達何況餘人若發迹中之事理即顯本
中之事理亦知由本中之事理能埀迹中之事理迹
既由本則本妙迹麤既有本迹之殊故言麤妙妙理
則非迹非本不思議一也理教教行體用權實巳今
等亦如是。

權實者照迹中十麤之境為權照迹中十妙之境為
實乃至中間三世所照十麤之境為權十妙之境為
實若權若實悉皆是迹迹故稱權如是中間無量無
量不可說節節權實餘經尚無中間一番之權況一
番之實尚無中間一番權實況無量番尚無中間權
實況有本地權實中間權實皆名為權本初照十麤
十妙皆名為實迹權本實俱不思議不思議即是法
性法性之理非古非今非本非迹非權非實但約此
法性論本迹權實麤妙耳但以世俗文字有去來今
非謂菩提有去來今也復次分別權實則有三種謂
自行化他自行化他具如境妙中說本地自行所契
權實二智名佛自行權實從本巳來乃至鹿苑種種
方便隨他意語說此二智迴轉無方名佛化他權實
二智化他雖有二種皆名為權自行雖亦二種皆名
為實是名自行化他合說權實復次迹中約實施權
意在於實而實意難測何者化城是權而人作實解
是不識權亦不知實若廢權顯實意在於權權則易
測何者既知化城一事是佛權施則徧達恒沙佛法
遠通久遠方便故華嚴中明為阿毗䟦致多明事數
即其義也若開權顯實者達事法巳權意即息亦不
離權遠求於實權即是實無復別權故言開權顯實
也迹中既有三意如此迹由本埀本亦如是本迹雖
殊不思議一也。

觀心者本妙長遠豈可觀心雖不即是亦不離心何
者佛如眾生如一如無二如佛既觀心得此本妙迹
用廣大不可稱說我如如佛如亦當觀心出此大利
亦願我如速如佛如故文云聞佛壽無量深心須臾
信其福過於彼願我於未來長壽度眾生如今日世
尊諸釋中之王道場師子吼說法無所畏我等於未
來一切所尊敬坐於道場時說壽亦如是此即觀心
本妙得六即利益之相。

次釋蓮華者權實難顯借蓮華譬於妙法又七喻文
多故以譬標題又解云蓮華非譬當體得名類如劫
初萬物無名聖人觀理準則作名如蛛羅引絲倣之
結網蓬飛獨運依而造車浮槎泛流而立舟鳥迹成
文而寫字皆法理而制事耳今蓮華之稱非是假喻
乃是法華法門法華法門清淨因果微妙此法門為
蓮華即是法華三昧當體之名非譬喻也餘經多自
釋名此經無解或是其文未度耳而此兩釋皆有道
理今融二意利根即名解理不假譬喻但作法華之
解中下未悟須譬乃知以易解之蓮華喻難解之蓮
華故有三周說法逗上中下根約上根是法名約中
下是譬名三根合論雙標法譬如此解者與誰為諍
耶蓋依正因果悉是蓮華之法何須譬顯為鈍根人
不解法性蓮華故舉世華為譬亦應何妨然經文兩
處說優曇鉢華時一現耳此華若生輪王應出若說
此經即授佛記此靈瑞華似蓮華故故以為喻若從
此意即是借喻喻於妙法夫喻有少喻徧喻如以月
喻面不得求其眉目雪山況象不可覓其尾牙今法
華三昧無以為喻喻此蓮華華有多種巳如前說唯
此蓮華華果俱多可喻因含萬行果圓萬德又餘華
麤喻九法界十如因果此華妙喻佛法界十如因果
又以此華喻佛法界迹本兩門各有三喻喻迹者一
華生必有於蓮為蓮而華蓮不可見此譬約實明權
意在於實無能知者二華開故蓮現而須華養蓮譬
權中有實而不能知今開權顯實意須於權廣識恒
沙佛法者秖為成實使深識佛知見耳三華落蓮成
即喻廢三顯一唯一佛乘直至道場菩薩有行見不
了了但如華開諸佛以不行故見則了了譬如華落
蓮成此三譬迹門從初方便引入大乘終竟圓滿也
又三譬譬本門者一華必有蓮譬迹必有本迹含於
本意雖在本佛旨難知彌勒不識二華開蓮現譬開
迹顯本意在於迹能令菩薩識佛方便既識迹巳還
識於本增道損生三華落蓮成譬廢迹顯本既識本
巳不復迷迹但於法身修道圓滿上地也此三譬本
門始從初開終至本地二門六譬各有所擬初重約
佛界十如施出九界十如次重開九界十如顯佛界
十如三重廢九界十如成佛界十如三譬攝得迹門
始終盡若得此意十二因緣四諦三諦等智行位乃
至功德利益亦用此譬譬之第四重約本佛界十如
施出迹中佛界十如第五重開迹中佛界十如顯出
本中佛界十如第六重廢迹中佛界十如成本中佛
界十如始終圓滿開合具足是為少分以蓮華為譬
也多分喻者從初種子乃至蓮成喻於妙法譬如石
蓮烏皮在外白肉在內四微為質卷荷欲生微細眾
具開華布鬚蓮實房成初後不異蓮華始終十義具
足譬佛界眾生始自無明終至佛果十如是法無有
缺減總譬竟譬如石蓮黑則叵染硬則叵壞不方不
圓不生不滅劫初無種故不生今不異初故不滅是
名蓮子相一切眾生自性清淨心亦如是不為客塵
所染生死重積而心性不住不動不生不滅即是佛
界如是相淨名云一切眾生即菩提相即其義也譬
如蓮子雖復烏皮汙泥之中白肉不改一切眾生了
因智慧亦復如是五住淤泥生死果報一切智願猶
在不失是名佛界如是性故言煩惱即菩提又諸法
不生般若生即其義也譬如蓮子在淤泥中而四微
不朽是名蓮子體一切眾生正因佛性亦復如是常
樂我淨不動不壞是名佛界如是體大經言是味真
正停留在山艸木叢林不能覆滅即其義也譬如蓮
子為皮殻所籠為泥所沒而卷荷在心有生長之氣
一切眾生心亦如是雖為苦果所縛集惑所沈而能
於中發菩提心甚大雄猛如師子乳師子筋弦是名
佛界如是力經言若發菩提心動無邊生死破無始
有輪閻浮人未見果而能勇猛發心也譬如蓮子雖
復微小烏皮之內具有根莖華葉鬚臺眾具頓足是
名蓮子如是作一切眾生初發菩提心亦如是明解
決定慈悲誓願上求下化誓取成就悉不疲退是名
佛界如是作華首經云一切諸功德皆在初心中即
其義也譬如蓮子根依淤泥而華處虗空風日照動
晝夜增長榮耀頓足一切眾生亦復如是從無明際
發菩提心修菩薩行出離生死入法性中因行成就
值於佛日被神通風其心念念入薩婆若海此名佛
界如是因經言於無量劫所作功德不如五莖蓮華
上然燈佛得功德多此是真因成就即其義也譬如
蓮華鬚蘂圍遶在華內蓮外此名蓮華如是緣菩薩
亦如是於真因中具足萬行六波羅蜜一行一切行
資助於因如鬚在華內若得果時眾行休息如鬚在
蓮外是名佛界如是緣經言盡行諸佛所有道法即
其義也譬如蓮華華成結蓮華而葉零落臺子成實
此名蓮子如是果菩薩亦如是真因所感無上菩提
大果圓滿究竟成實是名佛界如是果經言佛子行
道巳來世得作佛即其義也譬如蓮實房臺包遶此
名蓮子如是報菩薩亦如是大果圓滿無上報足習
果之果依於報果如實依臺經言如是大果報久修
業所得即其義也譬如泥蓮四微處空蓮四微初後
不異此名蓮子本末等一切眾生亦如是本有四德
隱名如來藏修成四德顯名為法身性德修德常樂
我淨一而無二是名佛界本末究竟等經言眾生如
佛如一如無二如即其義也是用蓮華譬十如境竟
次用蓮華譬十二因緣者烏皮汙泥水艸重覆即是
無明支種子能生力即是行支內有卷荷華鬚備具
即是識名色六入觸受支含潤愛取有支團圓盤屈
不能得出即老死支若能芽鋒萌動鑽烏皮破即是
無明滅不復在烏皮內生即是諸行滅出㲉殻外即
是老死滅此略譬四種十二因緣也譬四諦者烏皮
譬界內苦白肉譬界內集泥譬界外集水譬界外苦
道滅可知此通譬四種四諦也譬二諦者蓮蕅莖葉
等譬俗蓮蕅莖孔空譬真此通譬七種二諦也譬三
諦者真俗如前四微擬常樂我淨譬中道第一義諦
此通譬五種三諦也四微無生無滅譬一實諦劫初
無生今時無滅譬無諦無說也用蓮華譬境妙竟。

次譬九妙者內有生性譬智妙卷荷生性譬空智妙
鬚葉生性譬假智妙蓮臺四微生性譬中智妙此三
生譬一心三智妙也蓮子雖小備有根莖葉華譬行
妙莖即智慧葉即慈悲鬚即三昧開敷即解脫又葉
譬三慈者覆水青葉譬生緣慈覆水黃葉譬法緣慈
倚葉譬無緣慈倚荷若出蓮生不久無緣慈成得記
不久又根莖子葉利益人蜂即檀香氣即尸生泥不
辱即忍增長即精進柔濕即禪不汙即慧齊此譬行
妙也蓮譬理即位芽鑽皮麤住位芽出皮細住位鑽
泥欲定位齊泥未到位出泥在水四禪位禪定如水
能洗欲塵處水增長譬無色位齊此譬觀行蓮華位
出水譬破見思相似蓮華十信位處空含而欲敷譬
十住位鬚臺可識譬十行位隨日開迴譬十向位敷
舒成就荷負蜂蝶譬十地位鬚葉零落蓮子獨在譬
休息眾行妙覺圓滿果上無事真常湛然此皆譬位
妙也蓮有四微譬真性軌蓮房內虗莖蕅中空譬觀
照軌臺房圍遶譬資成軌此譬三法乘妙也蓮成處
空影臨清水譬顯機顯應影臨濁水譬冥機冥應影
臨風浪之水譬亦冥亦顯機應大經云闇中樹影夜
影臨水譬非冥非顯機應此等譬感應妙也若風搖
蓮華東昂西倒向南映北下風則合上風則開者即
譬東涌西沒中涌邊沒等此譬地動瑞日暮華合譬
入定瑞日出華開譬說法瑞遠望則紅近望則白赤
華青葉相映輝赫譬放光瑞流芳徧野譬旃檀風瑞
藥粖飄颺譬天華瑞風雨飄灑翻珠相棠譬天鼓自
鳴瑞此等皆譬神通妙也華合未開譬隱一乘分別
說三華葉正開譬會三歸一但說一乘華落蓮存譬
絕教冥理若知如來常不說法乃名多聞此等譬說
法妙也從一蕅邊更生一華展轉復生無量蓮華譬
業生眷屬妙從蓮房墮子在泥更生蓮華展轉復生
無量蓮華譬神通眷屬妙掘移彼蕅採彼蓮子種於
此池蓮華熾盛譬願生眷屬妙彼池飛來如遊絲薄
霧入於此池蓮華熾盛譬應生眷屬妙魚鼈噞喁其
下蜂蝶翔集其上譬眾生果報清涼之妙益見者歡
喜譬於因益採用其葉譬三艸益採用其華譬妙小
樹益採用其蓮譬妙大樹益採用其蕅譬妙實事益
此等譬功德利益妙也次譬本者譬如一池蓮華始
熟熟巳墮落投於泥水方復生長乃至成熟如是展
轉更生熟歲月既積遂徧大池華田布滿佛亦如是
本初修因證果巳竟為眾生故更起方便在生死中
示初發心復示究竟數數生滅無數百千本地埀應
俯同凡俗更修五行烏蓮更生莖葉譬更修聖行四
微稍稍增長譬更修天行荷葉始生譬更修梵行蓮
子墮泥譬同諸惡更修病行蓮芽始萌譬同小善更
修嬰兒行如是三世益物不可稱計徧滿法界無非
分身埀迹聞迹廢迹等益若非蓮華何由徧喻上來
諸法法譬雙辨故稱妙法蓮華也。

次釋通名者經一字也梵云薩達磨分陀利修多羅
薩達磨此翻妙法分陀利此翻蓮華巳如上釋修多
羅或云修單蘭或云修妬路彼方楚夏此土翻譯不
同或言無翻或言有翻釋此為五一明無翻二明有
翻三和融有無四歷法明經五觀心明經。

言無翻者彼語多含此語單淺不可以單翻複應留
本音而言經者開善云非正翻也但以此代彼耳此
間聖說為經賢說子史彼聖稱經菩薩稱論既不可
翻宜以此代彼故稱經也而含五義一法本亦云出
生二微發亦云顯示三涌泉四繩墨五結鬘今秖作
五義不可翻於一中作三三五十五義言法本者一
切皆不可說以四悉檀因緣則有言說世界悉檀說
則為教本為人對治則為行本第一義悉檀則為義
本言教本者金口所說一言為本派出無量言教若
道若別當時被物聞即得道故經言一一修多羅復
有無量修多羅以為眷屬若後人不解菩薩以佛教
為本作通論別論申通別經令佛意不壅尋者得道
良由其論有本故也諸外道等雖有所說不與修多
羅合戲論無本不能得道經是行本者示人無諍法
導達通塞開明眼目救治人病如教修行則起通別
諸行從此至彼入清涼池至甘露地泥洹真法寶眾
生從種種門入故知經是行本經是義本者尋一句
詮於一義尋無量句詮無量義或尋一句詮無量義
尋無量句詮於一義若通若別尋詮會入故經是義
本束此三種為法門者教本即是聞慧行本即是思
慧義本是修慧見真法本之義尚巳多含故不可翻
也或言出生例此可知又教微發行微發義微發教
涌泉行涌泉義涌泉教繩墨行繩墨義繩墨結教如
鬘結行如鬘結義如鬘令不零落具如全帙又經者
訓常天魔外道不能改壞名為教常真正無雜無能
踰過名為行常湛然不動決無異趣名為理常又訓
法者法可軌行可軌理可軌直釋訓巳含六義況梵
言重複而可單翻耶。

二言有翻者亦為五一翻為經經由為義由聖人心
口故今亦隨而釋之謂一切修多羅一切通別論一
切疏記等皆由聖人心口是名教由一切契理行一
切相似行一切信行法行皆由聖人心口故以行為
由一切世間義一切出世義一切方便義一切究竟
義皆由聖人心口故以義為由教由世界行由為人
對治義由第一義又經者緯義如世絹經以緯織之
龍鳳文章成佛以世界悉檀說經菩薩以世界緯織
經緯合故賢聖文章成慧行為經行行為緯經緯合
故八正文章成詮真為經詮俗為緯經緯合故二諦
文章成二翻為契者契緣契行契理三翻法本如前
釋四翻線者線貫持教行理又縫教縫行縫理五翻
善語教亦是善行教亦是善理教也。

三和融有無具在全帙。

四歷法明經者舊用三種一用聲為經如佛在世金
口演說但有音聲詮辯聽者得道故以聲為經大品
云從善知識所聞也二用色為經若佛在世可以聲
為經今佛去世紙墨傳持應用色為經大品云從經
卷中聞三用法為經內自思惟心與法合不由他教
亦非紙墨但心曉悟即法為經故云修我法者證乃
自知三塵為經施於此土耳識利者能於聲塵分別
取悟則聲是其經若意識利者自能研心思惟取決
法是其經眼識利者文字詮量而得道理色是其經
餘三識鈍鼻嗅紙墨則無所知身觸經卷亦不能解
舌噉文字寧別是非若他土亦用六塵亦偏用一塵
問根利故於塵是經鈍者塵則非經耶答六塵是法
界體自是經非根利取方乃是經何者大品云一切
法趣色是趣不過此色能詮一切法如黑墨色一畫
詮一二畫詮二三畫詮三豎一畫則詮王足右畫則
詮丑足左畫則詮田出上詮由出下詮申如是迴轉
詮不可盡或一字詮無量法無量字共詮一法無量
字詮無量法一字詮一法於一黑墨小小迴轉詮量
大異左迴詮惡右迴詮善上點詮無漏下點詮有漏
殺活與奪毀譽苦樂皆在墨中更無一法出此墨外
略而言之黑墨詮無量教無量行無量理黑墨亦是
教本行本理本黑墨從初一點至無量點從點至字
從字至句從句至偈至卷至部又從點字句中初立
小行後著大行又從點字句中初見淺理後到深理
是名黑墨三種微發乃至三涌泉三繩墨三結鬘等
又色是由由色故縛有六道生死由色故脫有四種
聖人又色訓法法色故能成教行理又色是常色教
不可破色行不可改色理不可動又色不可翻色義
多含故又色可翻名色為經故見色經時知色愛見
知色因緣生法知色即空即假即中色即法界總含
諸法法界文字文字即空無點無字無句無偈句偈
文字畢竟不可得是名知字非字非字亦字墨色是
經為法本者若於墨字生瞋斷他壽命若於墨字起
愛而作盜婬乃至於墨起癡而生邪見當知墨字是
四趣本若於墨字生慈生捨乃至生正見者是人天
本若知墨字是果報無記無記是苦諦於報色生染
即集諦知字因緣所成苦空無我是道諦既知字非
字不生字倒諸煩惱滅即滅諦知字四諦能生煗頂
若向若果賢聖解脫當知墨字是聲聞本若於字不
了名無明起愛恚是諸行分別字好醜是識識於字
名名色字涉於眼名六入字塵對根名觸領納染著
是受纏緜不捨是愛竭力推求是取取則成業名有
有能牽果是名生老病死苦輪不息若能知字非字
無明即滅不至於行乃至不至老死當知墨字是支
佛本若知字即空非滅巳空字性本空空中無愛恚
乃至無邪正字不可得知字者誰云何眾生妄生取
捨起慈悲誓願行六度濟眾生入如實際亦無眾生
得滅度者當知此字是菩薩本若知字非字非字非
非字無二邊倒名淨淨則無業名我我則無苦名樂
樂則無生死名常何以故字是俗諦非字是真諦非
字非非字是一實諦一諦即三諦三諦即一諦是名
境本若知墨字從紙筆心手和合而成一一字推不
得一字一一點推亦不得字則無所不得心手即不
得能無能無所知能所誰是一切智本字雖非字非
字而字從心故有點從點有字有句有偈有行有卷
有帙有部有藏從藏有種種分別是道種智本雖非
字非非字而雙照字非字是一切種智本雪山為八
字捨所愛身是為行本我解一句乃至半句得見佛
性入大涅槃即是位本我得三菩提皆由聞經及稱
善哉字即乘本若忘失句逗還令通利與其三昧及
陀羅尼即感應本依文學通即神通本依字故得語
即說法本說字教他即眷屬本勤學此字祿在其中
即利益本如此解字手不執卷常演是經口無言聲
徧誦眾典佛不說法恒聞梵音心不思惟普照法界
如此學問豈不大哉當知黑字是諸法本青黃赤白
亦復如是非字非非字雙照字非字不可說非不可
說不可見非不可見何所簡擇何所不簡擇何所攝
何所不攝何所棄何所不棄是則俱是非則悉非能
於黑色通達一切非於一切非通達一切是通達一
切非非非是一切法邪一切法正若於黑色不如是
解則不知字與非字黃赤白青有對無對皆不能知
若於黑色通達知餘色亦如是此即法華經意以色
為經也聲香味觸等亦復如是文云一切世間治生
產業皆與實相不相違背即此意也外入皆經周徧
法界者內入亦如是內外入亦如是經云非內觀得
解脫亦不離內觀是則一塵達一切塵不見一塵一
切塵通達一塵一切塵於一識分別一切識亦不見
一識一切識而通達一識一切織自在無礙平等大
慧何者是經何者非經若欲細作於一一塵識例可
解有翻無翻以三義識之後用三觀結之歷諸教分
別經者若言理絕文字文字是世俗寄字詮理理可
是經文字非經六塵等皆是經詮非正經也此即三
藏中經耳若無離文字說解脫義文字性離即是解
脫六塵即實相無二無別如上所說者圓教中經也
帶三方便作此說者方等中經也帶二方便作此說
者般若中經也帶一方便作此說者華嚴中經也。

五明觀心經者類上為四一類無翻者心含善惡諸
心數等當知此心諸法之都何可定判若惡是心心
不含善及諸心數若善是心心不含惡及諸心數不
知何以目心以略代總故知略心能含萬法況不含
五義耶華嚴云一微塵中有大千經卷即其義也心
是教本行本理本等例可解二類有翻明觀者心即
是由一切語言由覺觀心一切諸行由於思心一切
義理由於慧心經云諸佛解脫當於眾生心行中求
心是經緯以覺為經以觀為緯織成言語又慧行心
為經行行心為緯織成眾行心豎緣理為經心橫緣
理為緯織成義理又觀境為經觀智為緯觀察迴轉
織成一切文章又心即是契觀慧契境是契緣契樂
欲心為契教契便宜對治心為契行契第一義心為
契理心為法本為線可知心為善語教者法之與語
俱通善惡今以善法善語定之心之與觀亦通善惡
今以善心善觀定之即是善語教善行善理心是可
軌者若無觀則無規矩以觀正心王心王正故心數
亦正行理亦爾心王契理數亦契理故名可軌也心
常者心性常定猶如虗空誰能破者又惡覺不能壞
善覺邪行不干正行邪理不壞正理故心名常隨諸
事釋一一向心為觀觀慧彌成於事無乖如火益薪
事理無失即文字無文字不捨文字而別作觀也三
類通有無明觀可解四類歷法明觀者若小乘明惡
中無善善中無惡事理亦然此則惡心非經則無多
含之義若大乘觀心者觀惡心非惡心亦即惡而善
亦即非惡非善觀善心非善心亦即善而惡亦非善
非惡觀一心即三心以此三心歷一切心歷一切法
何心何法而不一三一切法趣此心一切心趣此法
如此觀心為一切語本行本理本有翻五義無翻五
義一一於心解釋無滯徧一切心無不是經大意可
領不俟多記也。

第二顯體者前釋名總說文義浩漫今頓點要理正
顯經體直辨真性真性非無二軌欲令易解是故直
說後顯宗用非無初軌偏舉當名耳體者一部之指
歸眾義之都會也非但會之至難亦乃說之不易文
云是法不可示言辭相寂滅大經云不生不生不可
說又云有因緣故亦可得說今略開七條一正顯經
體二廣簡偽三一法異名四入體之門五徧為眾經
體六徧為諸行體七徧為一切法體。

一正顯體者何意須用此體釋論云諸小乘經若有
無常無我涅槃三印印之即是佛說修之得道無三
法印即是魔說大乘經但有一法印謂諸法實相名
了義經能得大道若無實相印是魔所說故身子云
世尊說實道波旬無此事此大小印印半滿經外道
不能雜天魔不能破如世文符得印可信當知諸經
畢定須得實相之印乃得名為了義大乘今正顯體
即一實相印也三軌之中取真性軌十法界中取佛
法界佛界十如中取如是體四種十二因緣中取不
思議不生不滅十二支中取苦道即法身四四諦中
取無作四諦於無作中唯取滅諦七種二諦中取五
種二諦五二諦中唯取真諦五三諦中取五中道第
一義諦諸一諦中取中道一實諦諸無諦中取中道
無諦若得此意就智妙中簡乃至十妙一一簡出正
體例可知也譬如梁柱綱紀一屋非梁非柱即屋內
之空柱梁譬因果非梁非柱譬實相實相為體非梁
柱也屋若無空無所容受因果無實相無所成立釋
論云若以無此空一切無所作又譬如日月綱天公
臣輔主日月可二太虗空天不可二也臣將可多主
不可多為此義故須簡出正體如三軌成乘不縱不
橫不即不離顯示義便須簡觀照等唯指真性當名
正意分明三軌既然餘法例爾故序品云今佛放光
明助顯實相義又云諸法實相義巳為汝等說方便
品云唯佛與佛乃能究盡諸法實相偈云諸佛法久
後要當說真實又云我以相嚴身為說實相印法師
品云開方便門示真實相安樂行云觀諸法如實相
壽量云如來如實知見普賢觀云昔於靈山廣說一
實之道又云觀於一實境界故知諸佛為一大事因
緣出現於世秖令眾生開佛知見見此一實非因非
果之理耳。

二廣簡偽三一法異名具在全帙。

四明入實相門者夫實相幽微其理淵奧如登絕壑
必假飛梯欲契真源要因教行故以教行為門下文
云以佛教門出三界苦佛子行道巳來世得作佛門
名能通此之謂也略為四意一略示門相二示入門
觀三示麤妙四示開顯一示門相者夫佛法不可宣
示赴緣說者必以四句詮理能通行人入真實地大
論云於如是法說第一義悉檀所謂一切實一切不
實一切亦實亦不實一切非實非不實如是皆名諸
法之實相實相尚非是一那得言四當知四是入實
相門耳又云四門入清涼池是門無礙非唯利者得
入鈍者亦得入非唯定者散心專志精進者亦得入
又云般若有四種相所謂有相無相乃至非有非無
相般若尚非一相云何四相當知亦是入般若門也
又云般若波羅蜜譬如大火𦦨四邊不可取邪見火
燒故若不觸火溫身熟食若觸火者火則燒身身既
被燒溫食無用四門本通般若除煩惱辦大事若取
著者則成邪見燒於法身法身既燒四門通何等若
不觸火門則能通也若以佛教為門者教略為四若
於一教以四門詮理即是四門四四合十六門若以
行為門者稟教修觀因思得入即以行為門藉教發
真則以教為門若初聞教如快馬見鞭影即入正路
者不須修觀若初修觀如夜見電光即得見道者不
更須教並是往昔善根淳熟今於教門得通名為信
行於觀門得通名為法行若聞不即悟應須修觀於
觀悟者轉成法行若修觀不悟更須聽法聽法得悟
轉名信行教即為觀門觀即為教門聞教而觀觀教
而聞教觀相資則通入成門教觀合論則有三十二
門此語其大數耳細尋於門實有無量經云說種種
法門宣示於佛道今且約四教明十六門相謂藏通
別圓各具有門空門亦有亦空門非有非空門具如
全帙尋之二示入門觀者能通教門大為十六所通
之理但是偏圓兩真前八門同入偏真後八門同入
圓真但有巧拙偏直之異就一一門各具信法二行
信行聞說即悟此心疾利得道方法難可示人且約
法行觀門即為十意一識所觀境二真正發心三遵
修定慧四能破法徧五善知通塞六善用道品七善
用對治八善知位次九善能安忍十法愛不生具在
全帙須細尋之三示麤妙四示開顯俱不暇錄可以
意得第五實相為諸經作體者且此一經體名前後
同異方便品中云諸佛一大事因緣開佛知見無上
道實相印等譬喻品中以大車譬一大乘信解中名
付家業藥艸中名一切智地最實事化城中名寶所
授記中名繫珠法師中名祕密藏寶塔中名平等大
慧壽量中名非如非異神力中名祕要之藏妙音中
名普現色身三昧觀音中名普門勸發中名植眾德
本如是等異名不同其義亦異理極真實以實為相
故名實相靈知寂照名佛知見三世諸佛唯用此自
行化他故言大事因緣虗通名道正定諸法名實相
印運載名乘成辦佛事名家業一切所依名智地諸
法之元故名寶所圓妙難思故言寶珠無所積聚而
含眾法名祕藏祕要通達無礙名平等大慧遮於二
邊名非如非異妙色自在故言普現三昧入實之由
故名普門諸法由生故言德本如是名義差別體即
實相次明諸經異名或真善妙色或畢竟空或如來
藏或中道等不可具載皆是實相別稱悉是正印各
稱第一又眾經半滿大小之殊體有傍正正即實相
傍即偏真偏真或時含實相實相或時帶偏真而通
稱實相故中論云實相三人共得共得者即偏真也
大經云聲聞之人但見於空空即傍也智者見空及
與不空不空即正也此經云我等昔日同入法性法
性即傍也今日安住實智中實智中即正也小乘三
法印傍也通教帶傍明正別圓但明於正不復論傍
若約五味乳惟論五酪惟論傍二酥傍正相兼帶醍
醐惟正又正實相多諸名字約名字中復論傍正勝
鬘以自性清淨為正餘名為傍華嚴以法身為正般
若以一切種智為正涅槃以佛性為正此經以實相
一乘為正餘名為傍此則非傍非正論傍正傍正悉
是經體麤妙開顯可知。

第六諸行體第七徧為一切法體具如全帙。

第三明宗宗者修行之喉衿顯體之要蹊如梁柱持
屋結網提綱維提維則目動梁安則桷存釋宗為五
一簡宗體二正明宗三眾經同異四明麤妙五結因
果簡宗體者有言宗即是體體即是宗今所不用何
者宗致既是因果因果即二體非因非果體即不二
體若是二體即非體宗若不二宗即非宗如梁柱是
屋之綱維屋空是梁柱所取不應以梁柱是屋空屋
空是梁柱宗體若一其過如是又宗體異者則二法
孤調宗非顯體之宗則邪倒無印體非宗家之體則
體狹不周離法性外別有因果宗體若異其過如是
今言不異而異約非因非果而論因果故有宗體之
別耳普賢觀云大乘因者諸法實相大乘果者亦諸
法實相即其義也當知實相體通而非因果行始辨
因行終論果譬如銅體非始非終擬鑄為像即名像
始治瑩悉畢即名像終若識此喻不即不離宗義明
矣二正明宗者此經始從序品訖安樂行品破廢方
便開顯真實佛之知見亦明弟子實因實果亦明師
門權因權果文義雖廣撮其樞要為成弟子實因因
正果傍故於前段明迹因迹果也從涌出品訖勸發
品發迹顯本廢方便之近壽明長遠之實果亦明弟
子實因實果亦明師門權因權果而顯師之實果果
正因傍故於後段明本因本果合前因果共為經宗
意在於此所以經分二文論本論迹雙題法譬舉蓮
舉華師弟權實總在其間也三眾經因果同異者今
經迹中師弟因果與眾經有同有異本中師弟因果
眾經所無正以此之因果為經妙宗也四麤妙開顯
如全帙五結成者夫經說因果正為通益生法行人
若開權顯實正令七種方便生身未入者入傍令生
法二身巳入者進若說壽量長遠傍令生身未入者
入正令生法巳入者進神力品云如來所有一切甚
深之事者非因非果是甚深之理因果是甚深之事
從七種方便初得入圓登銅輪位名之為因乃至餘
有一生在若轉一生即得妙覺名之為果從二住至
等覺中間名為亦因亦因因亦果亦果果用無礙道
伏一分無明名之為因用解脫道斷一分無明名之
為果約此解脫復修無礙故云因因從此無礙復得
解脫故言果果初住見真以真為因住前相似非是
真因若取性德為初因者彈指散華是緣因種隨聞
一句是了因種凡有心者是正因種此乃遠論性德
三因種子非是真實開發故不取為因也。

第四明用者用是如來之妙能此經之勝用如來以
權實二智為妙能此經以斷疑生信為勝用秖二智
能斷疑生信生信斷疑由於二智約人約法左右互
論耳前明宗就宗體分別使宗體不濫今論用就宗
用分別使宗用不濫何者宗亦有用用亦有宗宗用
非用用用用非宗用用宗非宗宗宗宗非用宗宗用
者因果是宗因果各有斷伏為用用有宗者慈悲為
用宗斷疑生信為用用若論於宗且置斷伏但論因
果今明於用但論斷疑生信且置慈悲若得此意則
知權實二智能斷疑生信是今經之大用矣諸經不
純明佛智慧不發佛自應迹不正破二乘果不斷生
身菩薩之遠疑起其遠信不顯本地增法身菩薩大
念佛之道損界外之生如此力用眾經所無今經具
之所以命章不論二乘菩薩等智純顯佛之微妙智
慧不開九法界知見純開眾生佛之知見餘經但道
佛所變化是迹不道佛身自是迹今經自道佛身是
迹其餘變化寧得非迹今經正破廢化城二乘之果
況其因行耶又破稟方便教菩薩執迹為極今皆發
廢悉稱是權迹及中間諸疑悉斷起於深遠不思議
信又顯本地真實功德令法身菩薩得大利益始自
初阿終鄰後荼抹十方那由他土為塵數增道菩薩
不能令盡蓋由如來雨權實二智一味之雨普等四
方俱下者一切諸四門俱破也充足求於具足道者
斷其深疑起其大信令入一圓因控摩訶衍車遊於
四方直至道場大用大力妙能妙益猶自未盡蓋藏
通以二智斷四住之疑生偏真之信淨名離彈斥二
乘及偏行菩薩亦是界內斷疑生信不能令小乘及
方便菩薩斷大疑生大信大品通意亦是界內疑斷
信生別意雖在界外亦未斷近疑生遠信華嚴正意
斷界外疑生於圓信亦未斷近生遠故權實名雖復
通用而力大異今經用佛菩提二智斷七種方便最
大無明同入圓因破執近迹之情生本地深信乃至
等覺亦令斷疑生信如是勝用豈同眾經耶。

第五釋教相者佛於無名相中假名相說說餘經典
各赴緣取益如華嚴初逗圓別之機高山先照直明
次第不次第修行住上地上之功德不辨如來說頓
之意若四阿含通說無常知苦斷集證滅修道不明
如來曲巧施小之意若諸方等折小彈偏褒圓歎大
慈悲行願事理殊絕不明並對訶讚之意若般若共
則三人同入別則菩薩獨進廣歷陰入盡淨虗融亦
不明共別之意若涅槃在後略斥三修粗點五味亦
不委說如來置教原始要結之終凡此諸經皆是逗
會他意令他得益不譚佛意意趣何之今經不爾絓
是法門網目大小觀法十力無畏種種規矩皆所不
論為前經巳說故但論如來布施之元始中間取與
漸頓適時大事因緣究竟終訖當知此經唯論設教
大綱不委微細網目譬如算者初下後除紀定大數
不存斗斛秖為深論佛教妙說聖心近會圓因遠申
本果所以疑請不巳若能精知教相則識如來權實
二智也。

教相者大綱三種一頓二漸三不定釋此三教各作
二解一約教門二約觀門教門為信行人又成聞義
觀門為法行人又成慧義聞慧具足如人有目日光
明照見種種色先約教者若華嚴七處八會之說譬
如日出先照高山淨名中唯嗅薝蔔大品中說不共
般若法華云但說無上道又始見我身聞我所說即
皆信受入如來慧若遇眾生盡教佛道涅槃云雪山
有艸名為忍辱牛若食者即得醍醐又云我初成佛
恒沙菩薩來問是義如汝無異諸大乘經如此意義
類例皆名頓教相也非頓教部也二漸教相者如涅
槃云從佛出十二部經從十二部出修多羅從修多
羅出方等從方等出般若從般若出涅槃如此等意
即漸教相也又始自人天二乘菩薩佛道亦是漸也
又中間次第入亦是漸也三不定教者此無別法但
約頓漸其義自明大經云置毒乳中乳即殺人酪酥
醍醐亦能殺人此謂過去佛所常聞大乘實相之教
譬之以毒今值釋迦聲教其毒即發結惑人死如提
謂波利但聞五戒不起法忍三百人得信忍四天王
得柔順忍皆服長樂之藥佩長生之符住於戒中見
諸佛母即乳中殺人也酪中殺人者如智度論云教
有二種一顯露教二祕密教顯露者初轉法輪五比
丘及八萬諸天得法眼淨若祕密教無量菩薩得無
生法忍此是毒至於酪而殺人也生酥中殺人者有
諸菩薩於方等大乘教得見佛性住大涅槃即其義
也熟酥殺人者有諸菩薩於摩訶般若教得見佛性
即其義也醍醐殺人者如涅槃教中鈍根聲聞開發
慧眼得見佛性乃至鈍根緣覺菩薩七種方便皆入
究竟涅槃即其義也是名不定教相非不定部。

二約觀門者一圓頓觀從初發心即觀實相修四種
三昧行八正道即於道場開佛知見得無生忍如牛
食忍艸即得醍醐其意具在止觀二漸次觀從初發
心為圓極故修阿那波那十二門禪如雜血乳次修
六妙門十六特勝觀練熏修等乃至道品四諦觀等
如清淨乳十二緣觀如酪四弘誓願六波羅蜜如生
酥別菩薩行如熟酥次修自性禪入一切禪乃至清
淨淨禪此諸法門能見佛性住大涅槃真應具足名
醍醐行三不定觀者從過去佛深種善根今修證十
二門豁然開悟得無生忍即是毒在乳中殺人乃至
坐禪修自性等禪正觀學無作四聖諦行法華般舟
等四種三昧豁然心悟得無生忍即是醍醐行中殺
人也如此五味不離半滿半滿不離五味五味半滿
相成若華嚴頓滿大乘家業但明一實不須方便唯
滿不半於漸成乳三藏客作但是方便唯半不滿於
漸成酪方等彈訶則半滿相對以滿斥半於漸成生
酥大品領教帶半論滿半則通為三乘滿則獨為菩
薩於漸成熟酥法華付財廢半明滿若無半字方便
調熟鈍根則亦無滿字開佛知見於漸成醍醐如來
殷勤稱歎方便者半有成滿之功意在此也但半滿
五味既通約諸經諸經不同人當辨其開合若華嚴
正隔小明大於彼初分永無聲聞後分則有雖復在
座如聾如瘂非其境界爾時尚未有半何所論合次
開三乘引接小機令斷見思則以小隔大既不論滿
何所可合若方等教或半滿雙明或半滿相對或以
滿彈半稟半聞滿雖知恥小猶未入大故云止宿艸
菴下劣之心猶未能改則半滿不合般若以滿洮練
於半命領家業明半方便通入無生半字法門皆是
摩訶衍是合其法而不希取一䬸之物即是未合其
人是故半滿不合若至法華覺悟化城云非真實汝
等所行是菩薩道即是合法汝實我子即是合人人
法俱合自鹿苑開權歷經諸教來至法華始得合實
然聲聞有二種一祕密合二顯露合祕密合者初為
提謂說五戒法巳有密悟無生忍者況修多羅方等
般若豈無密悟此則不論若就顯露未入位聲聞亦
隨處得合例如般若三百比丘得記者是也若住果
聲聞決至法華敦信令合若住果不合是增上慢未
入位五千簡眾起去到涅槃中方復得合總就諸教
通作四句華嚴三藏非合非不合方等般若一向不
合法華一向合涅槃亦合亦不合何者涅槃為末代
更開諸權引後代鈍根故言亦不合也夫五味半滿
論別別有齊限論通通於初後若華嚴頓乳別但在
初通則至後故無量義云次說般若歷劫修行華嚴
海空法華會入佛慧即是通至二經又像法決疑經
云今日坐中無央數眾各見不同或見如來入涅槃
或見如來住世一劫若減一劫若無量劫或見如來
丈六之身或見小身或見大身或身報身蓮華藏世
界海為千百億釋迦牟尼佛說心地法門或見法身
同於虗空無有分別無相無礙徧同法界或見此處
山林地土沙或見七寶或見此處乃是三世諸佛所
行之處或見此處即是不可思議諸佛境界真實之
法夫日初出先照高山日若垂沒亦應餘暉峻嶺故
蓮華藏海通至涅槃之後況前教耶若修多羅半酪
之教別論在第二時通論亦至於後釋論云從初鹿
苑至涅槃夜所說戒定慧結為修妬路等藏當知三
藏通至於後若方等半滿相對生酥教別論是第三
時通論亦至於後陀羅尼云先於王舍城授諸聲聞
記今復於舍衛國祇陀林中復授聲聞記故知方等
至法華後般若帶半論滿熟酥教別論在第四時通
論亦至初後何者從得道夜至泥洹夜常說般若若
涅槃醍醐滿教別論在第五時通論亦至於初釋論
云從初發心常觀涅槃行道前來諸教豈無發心菩
薩觀涅槃耶大經云我坐道場菩提樹下初成正覺。

爾時無量阿僧祇恒沙世界菩薩亦曾問我是甚深
義然其所問句義亦皆如是等無有異如是問者則
能利益無量眾生此則通至於前若法華顯露邊論
不見在前祕密邊論理無障礙故身子云我昔從佛
聞如是法見諸菩薩授記作佛豈非證昔通記之文
記者私錄云人言第二時十二年中說三乘別教若
爾過十二年有宜聞四諦十二因緣六度豈可不說
若說則三乘別教不止在十二年中若不說則一段
在後宜聞者佛豈可不化也定無此理經言為聲聞
說四諦乃至說六度不止十二年蓋一代中隨宜聞
者即說耳如四阿含經五部律是為聲聞說乃訖於
聖滅即是其事何得言小乘悉十二年中也人言第
三時三十年中說空宗般若維摩思益依何經文知
三十年也言四十年後說法華一乘法華經中彌勒
言佛成道來始過四十餘年然不可言法華定在大
品經後何故大智論云須菩提於法華中聞說舉手
低頭皆得作佛是以今問退義若爾大品與法華前
後何定也然大品法華及涅槃三教淺深難可輒言
何者涅槃佛性亦名般若亦名一乘一乘是法華之
宗般若是大品所說即是明性復有何未了乎大品
中說第一義空與涅槃經明空無異皆云色空乃至
大涅槃亦空又大品說涅槃非化維摩說佛身離五
非常與涅槃明常說涅槃不空有何異而自生分別
言維摩偏詺明常大品一向說空也又若從法華後
入涅槃者法華經中巳明王宮非始久來成道何由
涅槃中方引道樹始成執實為疑故知為一段眾生
最後聞常者涅槃經聞法華者不假聞涅槃也復應
當知諸大乘經指歸不殊但隨宜為異如華嚴無量
義法華皆三昧名般若是大智慧維摩說不思議解
脫是解脫大涅槃是究竟滅文殊問菩提是滿足道
悉是佛法法無優劣於中明果皆是佛果明因皆是
地行明理皆是法性所為皆是菩薩旨歸不當有異
人何為強作優劣然依經按論略唯二種謂聲聞藏
及菩薩藏也教必對人人別各二聲聞藏中有決定
聲聞及退菩提心聲聞菩薩藏中有頓悟大士有漸
入菩薩決定聲聞一向住小退心聲聞後能趣大雖
有去有住而受小時一故對此二人所說為聲聞藏
菩薩雖有頓漸不同然受大處一故對此二人所說
為菩薩藏也然此二藏隨所為隨所說聲聞藏中有
菩薩為影響然非所為不可從菩薩名作大乘經菩
薩藏中亦有聲聞人非正所為宗不說聲聞法故不
可名為小乘法擬人定法各自不同是以要而攝之
略唯二也今開分之判為四教聲聞藏即三藏教菩
薩藏即通別圓教為決定聲聞說三藏教為退大聲
聞說通教為漸悟菩薩說別教為頓悟菩薩說圓教
非唯名數易融而義意玄合今古符契一無二焉唯
文略而義廣教一而蔽諸若申隱以使顯須多作論
義如捕獵川澤饒結筌􂈤豈魚獵者好博耶不得巳
而博耳。

妙法蓮華經玄義節要卷下
* No. 589-A
 妙玄節要䟦

一字法門海墨書而不盡九旬譚妙奚足云多且
九旬之中縱四辯以宣揚文義何限章安所記亦
自略矣豈容更刪節耶特以末世鈍根畏繁樂簡
望妙玄而如海甘蛙守而不前致使無上醍醐畢
世罔沾一滴良可痛也竊聞大智度論千卷羅什
十倍略之而摩訶止觀全書荊溪亦復錄其大意
因倣厥旨輯為節要二卷庶幾易於染指漸充法
味然後徧討玄文深證法華三昧則斯舉也未必
非循循善誘之一術也若乃守節要為巳足而終
置玄文於不探則予固智者章安之罪人而彼又
予之罪人矣。
庚辰仲夏二十有六日智旭謹識