#+TITLE: 鶴林天樹植禪師語錄-清-行植
#+DATE: 2018-05-12 10:25:22
#+SOURCE: github.com/kanripo/KR6q0522 master 6ec5ec78                

** 鶴林天樹植和尚語錄序

余幼事舉業於正心誠意之
外凡老莊百氏之書心弗好
也聞浮屠見性成佛之說竊
常疑之及壯而游宦四方間
有以尊宿語言文字進者每
於披閱但增悶憊未常不掩
卷靜坐忽於言外得之始知
教外別傳不立文字老胡婆
心嘔盡矣向之所疑釋然瓦
解方信三教一源良不我欺
歟時蒙
今上聖恩自外官擢遷部職值
四海昇平共樂無為之治故
政事多暇時過京之廣濟寺
從吾鄉天孚祐大師為法喜
遊真不讓東坡之於佛印也
識其行事務貴真履實踐不
尚虛夸咸有古德之風審其
法系乃古南牧雲門和尚之
孫鶴林天樹植和尚之嗣也
天童密祖之下海內咸稱二
牧而弘覺忞祖己受知於
世祖章皇帝其聲烜赫不煩述
也唯牧雲門祖則一舠煙水
深自韜晦門庭璧立見者望
崖有是祖必有是嗣哉諦觀
今之法門日濫真可痛哭流
涕不有一二老成典型其間
佛法將成掃地矣天孚祐公
之先與余之大父皆為邦家
柱石之臣至今簪纓勿贊余
與祐公實世誼而兼法誼者
也出其師天樹和尚語錄以
示將付諸剞劂丐余文以弁
其首一披讀之其機語迅利
如諸閃電以楔出楔不留朕
跡橫說豎說無非般若余門
外漢耳自愧管窺文從何作
然而義不容辭因敘其生平
梗概謹為之敘云。

時
康熙已己歲桂月中憲大夫知
徽州府事關尤弟子朱廷梅
拜撰




** 鶴林植和尚語錄序

曾經大嚼過屠門媿我初終好弟昆
花木禪房蕭寺古竹林清磬甕城尊
此戊申秋鶴林牧老人過夾山時作
也老人自述林皋法兄與余上溯龍
池又同破山堯峰法脈共事洞開和
尚有年茲乃死生暌隔法運陵夷寧
無慟乎則知先輩鄭秀同門之誼木
本水源之切概見於斯矣辛亥冬老
人示寐遺命天樹植兄繼主鶴林為
第二世焉即曰陞座乃舉寶壽初開
堂三聖推出一僧云云新長老若作
寶壽見三生恁麼道劈脊再與一棒
鎮州一城人眼今日果被我瞎卻可
謂一鳴驚人是以起濟上經宗況其
說法無蔓辭平淡而機峻無元字腳
存於冒次者皆由牧老人源清而流
遠本艷而芳馨豈是今時剪繪無根
雖炫耀逼真曷能彷彿真花之萬一
哉惜乎良弓始張以絕弦驥方展
而中輟頓令湖海共依以祖庭煙
冷何法道之厄於哲人而反庇魑魅
爭影使別傳的首長夜昏昏何時而
復旦耶丙寅春余乏任夾山因過錫
林瞻禮法兄堵波而作輓章曰蘇公
竹在晴疑兩周子蓮枯草偃風謾謂
同條生死別登樓猶憶杜鵑紅蓋余
與植兄亦猶二老人之同關乎法脈
故不無餘憾焉茲所幸者其嗣天孚
祐公開法都中遠專法孫睡林抵潤
來杭問序於余不辭無陋以弁其首
云。

已已菊月前住夾山法弟行珍謹
譔於十八澗之松巔閣








鶴林天樹植禪師語錄
嗣法門人湛祐編

山門雨過雲開青天白日大解脫門信足而入。

佛殿釋迦巳過去彌勒猶未來正當恁麼時禮拜阿
誰展具云看新長老自倒自起。

伽藍襄陽米公在鶴林寺作護法自宋至今非一日
矣新長老入門便請相見插香云不是諂他要知千
古名公總出不得者裏。

密祖影堂一條白棒住天童赤手重興濟北宗後代
兒孫真面目杜鵑樓下見師翁。

據室此是我先老和尚烹金琢玉打鳳羅龍之處今
日植上座到來又如何施設卓拄杖云強中更有強
中手。

上堂師至法座前拈疏云毫端未動文彩巳彰更要
委悉請煩宣過宣畢捧法衣云這頂金襴袈裟先師
付來三載而今捧出當陽搭著通身光彩便披指法
座云寶華王座高廣無上逼到這裏當仁不讓遂陞
拈香祝
聖畢次拈香云此一瓣香奉為本寺開山玄素禪師歷
代住持尊宿燈燈相照世世永傳次拈云此一瓣香
奉為傳雙徑峰前紫柏尊者一脈破山堂上始開禪
宗雪柏老人直下第五代先邁菴大師以報剃度之
恩正拈香云此一瓣香數載辛勤一朝便得將謂破
龍澗上接著一顆明珠原來是枚泥彈瞞不得天下
人爇向爐中供養即此堂上傳臨濟正宗第三十一
世牧雲先老和尚用酬法乳遂斂衣就座白椎畢師
云第一義莫擬議若擬議落第二義還有覷得者麼
出來與他證據問竹院逢僧處庭前柏子青一燈相
繼續古殿忽重興如何是古殿重興句師云黃鶴山
頭翠插天進云格外人來將何相接師拈棒云朝三
千暮八百進云過在甚處師打云不可放過進云雲
散家家月春來樹樹花師云錯打了你問半千里外
來京口相送師登古道場江海朝宗山岌嶪紛紛龍
象聚同堂如何是最初祝聖一句師云天長地久進
云秪如昨夜雨漫漫地今朝杲日麗天還有祥瑞也
無師云有進云如何是祥瑞底事師云雨後是晴天
進云恁麼則濟北燈光重剔起古南法脈遠流長師
云打濕闍黎一隻腳乃云欲識佛性義當觀時節因
緣時節若至其理自彰且道即今是甚麼時節作麼
生是自彰之理豎起拂子云若向這裏會得凡聖同
途古今一轍鶴林寺裏打鼓破山堂上說法破山堂
上打鼓鶴林寺裏說法楊子大江直接曹溪正脈高
林初日輝聯太白一燈雖然是馬素門庭也要子承
父業子承父業且止即今開堂祝聖一句作麼生道
良久云天高群象正海闊百川朝復舉寶壽開堂三
聖推出一僧寶壽便打三聖云與麼為人瞎卻鎮州
一城人眼去在寶壽擲下拄杖便歸方丈師云二尊
宿雖則有賓有主頭正尾正檢點將來未為勦絕山
僧若作寶壽見三聖恁麼道再與劈脊一棒鎮州一
城人眼果然被寶壽瞎卻卓拄杖下座。

開鐘板鶴林堂裏鐘板開封新行舊令海納山容遂
擊一下云響得不同。

上堂僧問如何是賓中賓師云識得你是金山來的
進云如何是賓中主師云送客忽思家進云如何是
主中賓師云閒看嶺頭雲進云如何是主中主師云
當堂正坐進云賓主蒙師示向上事如何師云向上
不如放下僧拂坐具云得風流處更風流師云大眾
笑你乃云今日承鄰近諸公設齋供眾命山僧陞于
此座舉揚般若山僧自入院以來應酬人事帶水拖
泥穿城入市兼為天雨連旬常住少柴缺米終日論
量鍋眼大小杓柄短長佛法一總忘卻了也記得前
日偶乘個沒底船兒打焦山腳下過急流中撩得一
枝無孔鐵笛信口吹了一曲曲中人不見江上數峰
青而今不免更吹一曲供養大眾遂拈拂子作吹笛
勢引聲云囉哩囉哩囉囉哩驀擊香案云住住眼前
總是知音者好曲吹來不用多。

復舉黃檗在南泉會下為首座一日捧缽向南泉位
上坐泉入見云長老甚年行道檗云威音王巳前泉
云猶是王老師兒孫下去檗遂過第二位師云這個
公案叢林中商量道黃檗有陷虎之機南泉有殺虎
之用殊不知此二老彼此不著便何故強中更有強
中手大眾聽取一頌玉兔沉巖下金烏出海濱誰知
侵早起猶有夜行人。

佛成道日上堂僧問洞下君臣即不問三玄三要事
如何師云逐一問將來進云如何是第一玄師云日
出海東邊如何是第二玄師云月落下西巖如何是
第三玄師云頭上是青天如何是第一要師云蝦蟆
蚯蚓火中跳如何是第二要師云金烏夜半當空曜
如何是第三要師云鐵鞭打著泥牛叫進云玄要巳
蒙師指示向上宗乘事若何師便打僧便喝師云再
喝一喝看進云不隨和尚腳跟轉師云何不禮拜了
退僧便禮拜了退師云好個不隨人腳跟轉乃云日
不待火而熱月不待風而涼佛不待悟而成道不待
修而證夫如是則天是天地是地山是山水是水僧
是僧俗是俗長者長法身短者短法身無有一絲毫
移易是法住法位世間相常住人人常光現前個個
本來是佛為甚麼三千五百年前有個不唧溜漢釋
迦老子棄輪王位直往雪山苦行六年忽于夜半睹
明星豁然大悟歎言奇哉奇哉一切眾生具有如來
智慧德相但以妄想執著而不能證得大似乞兒暴
富大驚小怪山僧今日更為諸仁頌出六年苦行雪
山巔忽睹明星現碧天自巳眼睛纔打失一盲又把
眾盲牽。

復舉昔日福臻禪師云福臻懶說禪無事日高眠有
問祖師意連連擉兩拳師云大小福臻藏頭露尾人
來問著便連擉拳又道不曾說禪山僧則不然鶴林
常說禪早起夜還眠有問西來意赤手對空拳。

中秋上堂僧問靈山話月曹溪指月馬祖翫月如何
是真月師豎拳云見麼僧擬議師便打乃云靈山話
月曹溪指月馬祖翫月這三個老漢縛作一束送在
東洋海裏沒頭浸卻始得何故為他只說得影子邊
事總未見真月在且道如何是真月此夜一輪滿清
光何處無復云今夜正當翫月之際參府張公送新
燈籠供佛不妨再拈一二則古話應個時節昔日寒
山大士云我心似秋月碧潭光皎潔無物堪比倫教
我如何說又有古德云我心似燈籠點火內外紅有
物堪比倫明朝日出東師云也是徐六擔板各見一
邊各與三十拄杖山僧見處也要諸人共知我心非
月亦非燈道有言無總葛藤打一圓相云含裹十虛
常妙淨亙今亙古任騰騰卓拄杖下座。

上堂僧問教中道無法可說今日談居士請和尚陞
座以何法示人師云錦上鋪花乃云今日齋僧又啟
經重重好事一齊行椎鍾擊鼓陞斯座為要山僧作
證明驀豎拄杖云看看釋迦老子來也同諸大弟子
長老須菩提及諸阿羅漢等在山僧拄杖頭上放光
現瑞異口同音稱揚讚歎云善哉善哉善男子善女
人汝等發此阿耨多羅三藐三菩提心不於一佛二
佛三四五佛而種善根曾於無量百千萬億佛所種
諸善根甚為希有甚為難得卓拄杖云夜眠侵早起
又有早行人山僧所欲說者巳被說了不必山僧
說偈言雖然不妨因齋慶讚錦上鋪花且道即今
海山居士暨闔屬等捐貲齋僧諷經畢竟得何利益
福如海廣壽如山同證金剛般若智下座。

上堂僧問數百年前荒祖席一朝卉木頓生光綱宗
重整即不問舊店新開事若何師云鐘磬響千峰進
云與麼則天高群象正海闊百川朝師云不妨道著
僧喝師云這一喝落在甚麼處僧無語師笑乃云一
九二九伸不出手五九六九沿河插柳且道手既不
出柳作麼生插請眾兄弟出來道一句看眾默然師
云山僧日來住持事繁無暇與你們商量個事頃承
髻公法侄入山作齋因齋慶讚欲說幾句無意味話
以結般若緣搜索胸中空洞洞地了無一元字腳可
說說到這裏優波離尊者出來道長老你既說戒又
要說禪麼山僧向他道不妨一串穿卻驀豎起拂子
云大眾且道這個是禪耶是戒耶若曰會去不參禪
而本性圓明不受戒而梵行清白如未委悉如來於
禁戒半月半月說復舉灌溪問末山云如何是末山
主山云非男女相溪云何不變去山云不是神不是
鬼變個甚麼試聽頌出如何是末山主非男女非神
鬼若個當陽識得伊髻中明珠堪授與卓拄杖下座。

上堂僧問向上宗乘即不問如何是開經一句師云
如是我聞進云一時佛在舍衛國師云落二落三去
也居士問弟子有一問師云山僧有一荅士云和尚
今日上堂巳落第二義也師云你那裡見得士挹傍
僧云請出來道一句看師云不得扳扯別人士云他
既道不得弟子禮拜去也師云敗將不斬乃云如來
寶藏元無盡纔得圓經又啟經夫唱婦隨培善果福
基命位永康寧雖然向文彩未彰巳前薦得不必如
是我聞早巳信受奉行其或未然向下文長付在來
日復舉德山禪師擔金剛疏鈔出蜀至禮州逢一賣
餅婆買點心喫婆問禪師所擔何書山云金剛疏鈔
婆云金剛經道過去心不可得現在心不可得未來
心不可得未審你買點心點那個心德山被婆子一
問直得舌似扁擔山僧今日要與德山出氣待這婆
子恁麼問但向他道我只要買餅喫無暇與你分疏
使這婆子知衲僧別有長處遂頌云過現未來心三
皆不可得夜來殘雪消青山高突兀。

上堂一藏又一藏法寶無盡藏真空空不空默契如
來藏今日是海山老居士延僧誦金剛般若經第二
藏告圓修懺回向請山僧陞座舉揚般若教中云無
法可說是名說法且道般若又作麼生說山僧只得
曲順機宜畫蛇添足去也遂拂子畫一畫云山欲斷
時青更接水將窮處綠無涯。

臘月朔日談門李氏六十生辰請上堂師云適纔山
僧在方丈裏坐驀然有個大漢走來道長老我簇新
做一首偈在此可容呈似否山僧道願聞伊云今朝
臘月初一天晴紅日東出光明炤地炤天成就新戒
大德山僧見他說得好再請說兩句他道要再說兩
句也不難第一須要齋我第二莫要笑我我是長耳
定光要想大餈粑喫山僧以偈荅云今日臘月初一
雪消青山露出有大施主到來作大無漏功德衲僧
川雲赴擁個個多有齋喫說偈未巳又有一個來道
你兩個偈雖說得好祝壽一句尚未道著在山僧云
請道取這一句彼云豈不聞萬年松在祝融峰大眾
道得諦當麼更須與他一分復舉昔有一秀才見長
沙和尚看經問和尚看甚麼經沙云千佛名經才云
未審千佛居何國土沙云黃鶴樓崔灝題詩後秀才
也須題取一篇好師云試聽頌出黃鶴樓前幾度春
漢陽一望水粼粼自從崔灝題詩後一度吟來一度
新下座。

上堂師云今朝四月十五鶴林擊動法鼓摩笄嶺忽
爾點頭黃鶴峰欣然起舞蘇公院裏好鳥啼一聲兩
聲周子池邊埜花開三朵四朵真如妙體般若圓音
無蓋無藏亙今亙古報諸人休莽鹵說甚趙州無雲
門普若能直下知歸立地頓超佛祖曳杖下座。

上堂靉靆慈雲合復開中天慧日麗香臺世尊明夜
方成道施主今朝先設齋如是則預徵其祥矣彼既
丈夫我亦爾豈可獨讓釋迦老子一人悟道成佛只
如今日王太夫人入山捐貲作齋供養與昔日法華
會上龍女奉獻寶珠直往南方無垢世界成佛無二
無別既無二無別則應心生大歡喜自知當作佛還
有一個字為甚不說這一個字要王太夫人自巳承
當復舉昔日王常侍訪臨濟大師問云這一堂僧還
看經否濟云不看經還習禪否濟云不習禪侍云既
不看經又不習禪畢竟作甚麼濟云總教他成佛去
侍云金屑雖貴落眼成翳師云常侍臨濟二俱作家
二俱未了爭似今日王護法入山見一堂亦不問看
經習禪彼既無問山僧亦無荅雖然無問無荅彼此
默然相契且道相契一句作麼生知心不在千杯酒
一盞清茶也醉人。

上堂問荅畢師云雪滿千山寒松獨秀祖意西來分
明泄漏向者裏一回取證便能穩坐家堂天然尊貴
天然長壽吾宗無語句亦無一法示人只有換人眼
睛幾枚烏豆伶俐漢直下一槌便就個中且喜有其
人萬別千差俱徹透復舉妙喜嘗在室中問妙總云
古人不出方丈為甚莊上喫油餈妙總云和尚放某
甲過方敢通消息妙喜云我放你過你試道看妙總
云某甲亦放和尚過妙喜云其奈油餈何妙總一喝
便出去是時妙喜座下有一千七百眾靡不稱賞師
云妙喜老漢也是當斷不斷若是山僧問伊古德不
出方丈為甚莊上喫油餈待伊云和尚放過某甲方
敢通消息便與劈脊一棒何故放過即不可更聽一
頌放過不放過面目分明露其奈油餈何一喝叢林
播。

上堂問荅畢師云一人傳虛萬人傳實盡道二千五
百年前有一個釋迦老子於昨夜睹明星悟道靡不
各各生歡喜心生渴仰心生恭敬心既生如是心巳
皆曰我等亦欲作佛各乘願力隨類攝化或應以佛
身菩薩身辟支佛阿羅漢聲聞緣覺等身得度者即
皆現之而為說法如是則現前大眾無一非現身說
法者也若也承當得去今人古佛原非异一會靈山
不用參其或未然莫更屈著他釋迦老子喝一喝下
座。

開罏上堂師云楊子江心截斷眾流金山晃耀鶴林
寺裏大開罏韝紅燄輝煌若是俊鷹快鷂不勞呼喚
而自解飛騰設或鈍鐵頑銅須假煆煉而方成法器
今則驅溈山牯牛策楊岐驢子一總攝入欄中不許
犯人苗稼不許絲毫動作動作則三十棒要得平平
帖帖馴馴熟熟直待冰河發燄石筍抽條始可放伊
出去平田淺草大方闊步騰騰任運任運騰騰且道
即今九旬為伊始選佛場開點鐵成金一句又作麼
生卓拄杖云棒頭有眼明如日要識真金火裏看。

上堂師云結制三日堂中打七剔起眉毛個個著力
華山善信聞來集供獻伊蒲飯炊香積法雷大震法
鼓大擊人天眾前特為表出且道表出個甚麼佛法
無多久長難得復舉僧問趙州萬法歸一一歸何處
州云我在青州做領布衫重七斤師云趙州老漢有
年無德無端拋者領極重布衫累人穿不上脫不下
今日有人問山僧一歸何處向他道踏破草鞋赤腳
走下座。

上堂問拈起也龍吟虎嘯放行也月白風清如何是
定乾坤的句師云斬釘截鐵進云摩笄山下安宮殿
萬象森羅繞法筵是何人境界師云瞻之仰之問四
壁蒼松棲老鶴一溪碧水遶青山如何是寺前境師
云霸王臺對祖師岡進云合殿香飄凝寶蓋滿庭霜
葉似天花如何是寺中境師云好看一勺寄奴泉進
云袈裟僧古偈盂缽養生龍如何是人中意師云喜
時開笑口愁處蹙眉頭進云假如人境意俱忘和尚
作麼生相接師便打進云既然人境意俱忘未審過
在甚麼處師復打進云且道現前大眾今日得何三
昧師云有口解喫飯進云恁麼則言下了然歸及第
大家撫掌笑乾坤去也師噓一聲乃云鶴林長老多
嗔少喜不是愁柴便是愁米正愁悶間忽有個人來
報道莫愁悶且從容草玄閣上子雲公數日巳前曾
有約今朝一定到山中齋也有嚫也有每人一個大
饅首不特山僧生歡喜彌勒如來開笑口肚皮喫得
飽膨脝面對南山看北斗復舉歸宗禪師因僧問如
何是佛宗云即汝便是僧云如何保任宗云一翳在
眼空花亂墜師云歸宗恁麼荅話也是就釘打鐵這
僧雖解承當爭奈腳底未穩山僧則不然若有問如
何是佛向他道拄杖子如何保任良久云扶過斷橋
水伴歸明月村下座。

* 小參

早參師云今朝冬至一陽生石筍抽條賀太平惟有
山僧拄杖子不屬陰陽不變更遂拈起拄杖云為甚
昨日拄杖子走出山門外四大部洲遶一匝方回莫
道四大部洲遶一匝饒他遶遍無邊剎土總離我這
裏不得卓拄杖下座。

早參師云山僧今早拈香禮佛祝聖拜年巳畢金山
塔為筆楊子江為墨太虛為紙大書四句偈且道那
四句偈歲朝把筆百事大吉天下太平萬民樂業。

早參師云諸方過冬鬧浩浩鶴林過冬靜悄悄池邊
鴨子凍匾嘴斗裏蝦兒都不跳跳一跳三十棒要不
要何故聻勤底卻被懶底笑今朝節屇書雲灰飛葭
管還有不屬陰陽消長者麼出來道道時有僧作禮
云請和尚證明師云證明個甚麼僧擬議師便打乃
云山僧若也道出極是現成極是巧妙且道是那一
句驀拈拄杖指云濂溪祠向米家墳摩笄山對張王
廟。

中秋早參師云大眾昨夜可曾看見月華麼以兩手
作圓月樣云始初這樣大以兩手又放開些云漸漸
這樣大乃大拓開兩手旋風繞云後來這樣大這樣
大無邊無際普天匝地明察秋毫不容擬議咦可惜
好個境界那時諸人總在睡夢中影也不知呵呵大
笑歸方丈。

早參師云昨日舊歲今朝新年祝延
皇帝聖壽萬年普天之下慶賀豐年若老若少身添一
年若僧若俗大家拜年且道拜年相見一句作麼生
春風滿面人情喜必定今年勝去年。

晚參師云禪須參個實頭禪不在腳尖語句邊若是
有人親撞著馬師碑在寺門前還有撞著者麼若撞
著自應頭破腦裂血流滿地若道撞不著終日出出
入入為甚當面蹉過。

晚參山僧嘗見人說醫星落在鎮江所以名醫甚多
四方來就醫者亦不少山僧恰似個三家村裡窮醫
生外面雖掛了藥牌店裡並沒有參苓菧木鬱金牛
黃等貴重藥草只有幾枚芭荳不管疑難雜病乃至
佛法禪道病憎凡慕聖病耽迷著悟病沉空滯有病
猒喧求靜病莽蕩豁達病昏沉散亂病水浸石頭病
鬼窟裡作活計病久入膏肓不治病禪和子八萬里
千微細極微細種種毛病總與他一枚巴豆喫下忽
然將肚腸裏宿物盡情打落一些氣息也無既平復
後不得補益太早順時保重切宜忌口何故自恃無
病猶帶病根在。

冬至晚參師舉僧問古德云如何是冬來意荅曰京
師出大黃是何意旨大家道道看一僧喝一僧云踏
破草鞋赤腳走一僧作舞一居士云開口見膽一僧
聳身作放炮聲師擒住云既放了靜更炮為甚巡人
犯夜僧擬議師直打退乃頌云僧問冬來意京師出
天黃嶺頭風色暖漏泄早梅香。

除歲晚參師云冬窮歲盡時如何秪剩一雙窮相手
信手拈來用不窮家常活計般般有眾兄弟還知否
也有底歸家穩坐也有底途中奔走途中家舍不相
離蝦跳何曾出得斗爆竹如雷震耳聾百獸潛藏獅
子吼分明漏泄祖師機笑破東村阿婆口且道即今
一句畢竟又作麼生大盡三十夜小盡二十九。

落堂師問新到興化僧天下水都是向東流為甚興
化水向西流僧云翻轉面皮師云翻轉後又如何僧
喝師云再喝看進云猶嫌少在師打云翻轉你看進
云是何心行師云山僧罪過復示一偈云人間有水
盡朝東惟有昭陽水不同識得源頭無彼此翻然拽
轉逆流中。

* 示眾

除夕示眾師云今夜是臘月三十夜了記得古人有
除夕詩云一年將盡夜萬里未歸人這兩句詩無論
僧俗凡在客中飄泊者讀之靡不感嘆何謂也一年
三百六十日今夜是個盡頭徹底時節豈不是一年
將盡夜人人知道的而萬里未歸人莫要限定萬里
或有出外在百里幾百里千里幾千里乃至萬里幾
萬里未曾到家皆謂之未歸人到今夜來未免總要
思量家鄉親緣眷屬不獨貧窮的風餐兩宿囊無半
文流離困苦要思量家鄉假饒富貴的做官做到極
品尊榮無比今夜也要思量家鄉經商的貿易稱意
獲了千倍萬倍利息今夜亦更要思量家鄉何故只
為情緣濃厚熟處難忘而我禪和子且又不然辭親
割愛圓頂方袍離鄉背井萬水千山撥草瞻風尋師
擇友惟道是求以法為親異姓同居莫非眷屬南州
北縣總是家鄉無年可盡無家可歸十世古今始終
不離于當念無邊剎境自他不隔于毫端日日是好
日年年是好年誰分舊歲新歲處處可安居那計故
鄉異鄉逍遙放曠去住自由如此方謂之到家了事
漢也如心地未穩道眼未明空喪光陰虛消信施但
知事逐眼前過不覺老從頭上來而今臘月三十夜
閻羅老子與你們打算飯錢將何抵償曠劫長在途
中何時方得到家簡點平日我慢山高無明海闊與
道相違離家轉遠名之為可怜憫者雖然有個方便
不妨就路還家立地受用若也會去自是不歸歸便
得五湖煙景有誰爭其或未然來年更有新條在惱
亂春風卒未休。

上元夜示眾師舉古德走馬燈偈云團團遊去又來
遊無個明人指路頭除卻心中三昧火刀鎗人馬一
齊休山僧亦有一偈茫茫火宅競貪遊長夜輪迴迷
路頭一隊皮中無血漢隨人腳轉幾時休此事貴在
自巳立定腳跟作得主宰所謂即今休去便休去若
覓了時終未了你若不肯休歇迴光返照只管向外
馳求轉走轉遠轉急轉遲蹉卻路頭了也如何得不
蹉路頭去早知燈是火飯熟巳多時。

端陽示眾師云五月五日是端陽俗人爭喫雄黃酒
今年不見鬥龍船江上雖無山上有江上既沒得龍
船山上又那裡得來驀豎起拳云纔把些些頭角露
興雲布雨遍乾坤。

病起示眾山僧今年四十五一場病來沒處躲寒熱
交攻不肯休金剛也把眼睛努一聲咳嗽響如雷通
身汗下渾似雨黃面瞿曇曾有言真個有身必有苦
幸而山僧有個安閒法且道有個什麼安閒法死了
任填溝壑去健來且把杖黎閒。

結制夜示眾師云鶴林空空常住今冬忽然結制又
無知浴承當事事不能次第瓢笠遠近而來十方共
相會聚大家勇猛直前要與佛祖出氣禪須參個徹
頭莫等時流兒戲自巳胸中流出方能蓋天蓋地眾
兄弟須仔細夜來黑地經行切忌撞著露柱。

示眾師云休休休得風流處且風流歇歇歇甕裏何
嘗走卻鱉休不得歇不得知汝胸中各疑惑莫疑惑
兩個五十是一百咄。

落堂開示師云萬古碧潭空界月再三撈摝始應知
如何是知的事眾荅不契師云知之一字眾禍之門
不如不知好遂旋風打散歸方丈。

二七落堂示眾師云一七飯錢猶自可二七飯錢不
易還設問現前諸衲子幾人能透祖師關大眾韭露
易晞風燈易滅人命無常難保呼吸若老若少作速
火急而今不了後悔無及未得入頭者須尋個入頭
處巳得入頭者須尋個出頭處然而正眼觀來只貴
直下了然那裡有甚出入既無出入為甚又有祖師
關乃豎起竹篦驀擲下云兩岸猿聲啼不歇扁舟巳
過萬重山。

入堂示眾師以拄杖作搖櫓勢復作唱歌聲云月落
烏啼霜滿天江楓漁火對愁眠鎮江城外鶴林寺夜
半鐘聲到客船乃高聲連喚云客船到來大家來買
些東西過年一僧云某甲不買師云你又出來作麼
僧禮拜師便打一僧云某甲無者閒家具師云何不
上前來做個主顧一僧云和尚開什麼店師打云貨
也不識卓拄杖云黃金自有黃金價終不和沙賣與
人。

舒城歸示眾師云山僧自重陽日出門一路涉水登
山衝風冒雨遇幾般奇特事過采石磯見李白騎鯨
捉月到清泉寺聞魯肅閉戶讀書浮山遠投子青互
相迎送華蓋峰春秋嶺迭作主賓從舒城轉到一深
山中叢林可觀人煙冷落正嗟嘆間忽走出個憨布
袋來呵呵大笑云鶴林長老何緣到此山僧道特來
相尋你布袋裏多年積聚許多骨底骨董分些我回
去供養如何他便一把捏緊布袋口再也不肯放下
山僧道看你肚皮雖大胸襟太窄我不過來試試你
何必著忙兩下遂別山僧憶著大眾撥轉船頭歸心
如箭適纔到塔上禮拜未了先老和尚便問汝帶甚
東西回來供養我植上座道受盡辛勤徒往返了無
一物獻吾師大眾老和尚既沒得供養諸人都莫妄
想。

示眾師云虱多不癢債多不愁山僧向來衣單淡泊
有幾件替換底俱巳典在舖裏買柴供眾了秪剩一
件鶻臭衫無漿水錢洗浣行者輩往往見而驚曰和
尚穿底衣服這樣虱多如何穿得山僧渾然不覺所
謂虱多不癢鶴林常住一無所有值此荒歲難以支
持東也欠債西也欠債今日來催明日來討山僧始
初顧惜體面生怕出乖露醜逗到計窮力極迴避不
及處索性覿體擔當冤頭債主彼此和做一家竟成
相忘所謂債多不愁只是有人問如何是祖師西來
意卻抓著山僧癢處便與他劈脊一棒他卻不知痛
癢又動著山僧愁處且道愁個什麼不覺日又夜爭
教人少年。

示眾師云蚊子叮人毒如蝎惱得山僧睡不徹無端
夜半發無明卻把床頭扇打折大眾夜來蚊子甚多
還有叮不著者麼若道叮不著直似頑銅鈍鐵若道
叮著為甚皮下無血。

誕日示眾師云山僧昨日入城街上見一人面帶菜
色口裏唱云肚饑勞勞心裏嘈瓜州糴米鎮江淘楊
子江裏挑清水五州山上斫柴燒山僧叱云你這獃
漢現前一路店舖上饅頭卷子燒餅油餈乃至金剛
臍吊桶底何所不有只消兩三文錢隨分買些喫當
下就飽何故捨近求遠當面錯過夫參學人亦如是
須參活句莫參死句這漢從前所執者死句山僧所
示者活句他若肚饑要到瓜州糴起米來轉回到鎮
江淘起來重到楊子江中挑起清水來又到五州山
斫起柴來恁麼費許多氣力纍纍堆堆煮起飯來只
恐飯不能煮成人先餓死了又如病人服藥須用活
方莫用板方若執定板方不能醫病反受其害要察
其脈理審其病由以活方治之加滅補瀉各得其宜
起死回生即刻見效今時學者直截指示他他卻不
信喜走遠路試舉其一餘皆如是設有人問如何是
諸佛出身處劈脊與他一棒他卻不解直下承當或
向他道東山水上行或云西河火裏坐又不能言外
薦取句中透脫不是錯認定盤星定是總作奇特想
如這獃漢一般食在口邊不解嘆只管東尋西覓不
肯休歇所謂即今休去便休去欲覓了時無了時今
晚倘有人問如何是諸佛出身處但向他道山僧今
年四十六便歸方丈。

元旦普茶次師云當日先和尚嘗示人云凡說法無
有定時無有定處無有定時則早亦可說晚亦可說
坐亦可說立亦可說無有定處則法堂上亦可說僧
堂前亦可說丈室中亦可說齋堂裏亦可說一切時
一切處皆可說貴要應時及節說得恰好山僧今夜
向齋堂裏說法去也只是沒得恰好的句供養眾兄
弟良久指燈云今年燈似去年紅。

一日師拈黑豆一顆問眾云古人道善財參遍處黑
豆未生芽且道這個從何而來眾下語皆不契師叱
云好一隊青頭白臉禪師總被一粒烏豆換卻眼睛。

示眾端午日有以紙製假蜈蚣呈似山僧遂戲粘壁
上凡來見者靡不驚疑怖畏曰壁上一條蜈蚣及審
視久之知是假底諸念便息夫蜈蚣一小虫耳假者
尚能使人驚疑怖畏若是更可怪者即親手製作之
人驀忽見之亦生驚疑怖畏自視久之不覺大笑所
以道畫師畫地獄醜狀百千般放筆從頭看特地骨
毛寒嗚呼心生則種種法生心滅則種種法滅是知
驚疑怖畏真假生滅在人不在物也玄沙遇虎子湖
看狗之類莫就他物上作解會應須向自巳分上看
取始得雖然切不得動著動著則喪身失命。

* 頌古

「世尊初生。」

【孃胎纔出口吧吧傍若無人莫漫誇潦倒雲門椎不
殺至今天下事如麻。】

「世尊未離兜率。」

【未離兜率降王宮未出母胎度人畢分明口款巳供
通驗得真贓莫擒賊。】

「迦葉倒剎竿。」

【難兄難弟愁復喜倒郤剎竿沒道理殃害兒孫無了
期七縱八橫扶不起。】

「清淨行者不入涅槃。」

【呂洞賓失郤寶劍張果老踏碎葫蘆兩人夾路相逢
著平地登仙興不孤。】

「善財採藥。」

【隨手拈來草一莖等閒殺活任縱橫藥頭秪為太靈
驗醫得蒼生病轉深。】

「傅大士講經。」

【大士揮案一下梁王失郤眼睛未曾如是我聞早巳
信受奉行。】

「女子出定。」

【甜瓜徹蒂甜苦瓠連根苦文殊與罔明活陷在深土。】

「六祖風旛。」

【不是風旛仁者心動大小祖師開眼說夢箇中端的
少知音落花流水閒相送。】

「國師塔樣。」

【國師塔樣不假造作突出虛空一任描摸。】

「馬祖一喝百丈三日耳聾黃檗聞之不覺吐舌。」

【迅雷一擊大雄峰直得髑髏俱粉碎電掣青天舌吐
遲拜相白衣何足貴。】

「南泉與歸宗麻谷同去參南陽國師泉先於路
上畫一圓相曰道得即去宗於圓相中坐谷作
女人拜泉曰與麼則不去也宗曰是什麼心行
泉乃相喚曰不去禮國師。」

【王老師慣捏怪引得同行坐底坐拜底拜粧出許多
醜態咄莫道中途信巳通親見國師猶遠在。】

「南泉示眾曰王老師賣身去也阿誰要買一僧
出云某甲買師云不作貴不作賤汝作麼生買
僧無對。」

【散盡敵國家資難將滯貨脫掉不作貴賤誰酬鬥奪
郤無人要。】

「南泉斬貓。」

【兩堂爭貓直下一刀心肝剖出不剩皮毛。】

「趙州頭戴草鞋。」

【父業子承草鞋頂戴救得貓兒賊身俱敗。】

「盤山將順世告眾曰有人描得吾真否眾將所
寫真呈不契普化出曰某甲描得師曰何不呈
似老僧化乃打筋斗而出師曰這漢向後掣風
顛去在。」

【師欲歸真郤問真由他妙手向前陳風顛普化傳相
似畫虎成貍笑殺人。】

「盤山示眾曰似地擎山不知山之孤峻如石含
玉不知玉之無瑕若如此者是名出家。」

【地擎山而忘峻石含玉而忘瑕竹裏鶯聲春日雲中
犬吠仙家。】

「夾山參船子。」

【不知笑裏有戈矛一釣金鱗便上鉤夾岸桃花風雨
後滿船紅淚映江流。】

「三角示眾曰凡說法須用應時應節時有僧問
四黃四赤時如何師曰三月杖頭挑曰為甚麼
滿肚皮貯氣師曰爭奈一條繩何曰如何得出
氣去師曰直待皮穿。」

【拋擲何曾動腳尖鼓將閒氣掣風顛縱然紮得繩頭
緊未待皮穿輥上天。】

「良遂曰諸人知處良遂總知良遂知處諸人不
知。」

【右軍去後墨池渾智永曾將鐵褁門莫向人前誇大
口知之一字禍之根。】

「鹽官犀牛扇。」

【扇破犀牛何處尋未開口巳角猙獰世間無限丹青
手一片傷心畫不成。】

「瑞巖主人公。」

【自呼自應弄精魂大煞嘵嘵費舌根死後惺惺復誰
應盤陀石長碧苔痕。】

「玄沙白紙。」

【父子迢迢各一天寸心難倩筆頭傳白紙能通千里
信至今此話錯流傳。】

「風穴因僧問如何是清淨法身穴云金沙灘上
馬郎婦。」

【金沙灘上誰家女便肯將身嫁馬郎可奈臨期違所
願洞房臭郤粉皮囊。】

「藥山謂高沙彌云見說長安甚鬧高曰吾國晏
然。」

【長安市上何其鬧吾國從來自晏然柳巷花街四五
百管絃樓閣二三千。】

* 佛事

** 古南先老和尚週忌上供

金棺揜耀後彈指巳週年鼻孔全窺見依然沒半邊
盡謂今日是我老和尚入滅之辰且不知我老和尚
現在說法顧左右云且道說箇什麼遂插香云分明
記取。

** 三週設供

吾師示寂巳三年日日袈裟禮塔前劫火洞然毫未
盡洪波白浪任滔天巴陵三轉語妙祖只一句乃至
吾密翁一句也無今日不肖為先師又說箇甚麼可
奈兒郎貧徹骨聊陳一盞寄奴泉既是貧徹骨寄奴
泉復何來借婆衫子拜婆年。

** 送先老和尚舍利入塔

好所無縫塔送入真舍利既是無縫又作麼生入舉
起舍利云眾兄弟急著眼覷永鎮祖師崗光明炤天
地。

** 秀峰岫雲和尚計音至上供

太白山中早得名古南會下惟兄長中興秀峰廢祖
庭法雨均施人天仰繼遷雲巖破山法席瞌睡虎聲
諸方震響弟也愧非乎小廝風顛兄乃實同乎睦州
推獎天各一方時深馳想擬一過吳門談心抵掌詎
料遽爾藏蹤千聖莫知所往情關手足可勝悲怏聊
獻以京口三山之疊翠長江萬頃之滄浪陳列座前
用申供養大眾還知我秀峰法兄平生受用不盡處
麼孤雲出岫本無心月落依然在天上。

** 為受業師十週設供

過橋遭攧山河破擦背光生浴室中父子古今同一
遇不堪千載泣西風我老師一生整刷祖庭肯堂肯
搆開化一方承先啟後可見而知之者至於廣願弘
慈密功深行小子弗能舉其萬一大眾即今還見吾
老師末後面目麼澗畔龍吟千嶂舞林間鶴唳九天
聞。

** 為慧朗師起龕

東方既白日出卯山林處處聞啼鳥北斗藏身沒處
尋一道神光常皎皎那伽定入忘昏曉門戶豁開絕
邊表密移一步看飛龍莫把虛空踏破了喝一喝便
起。

** 舉火

把住時密不通風佛眼難覷放行時著天匝地迥絕
遮攔且正恁麼時把住即是放行即是擲火炬云劫
火洞然毫未盡當陽脫體露金風。

** 為收供勤修禪德火

勤修勤修生緣徽州中歲棄俗最老實頭多年收供
願力未周積勞成病今日難留攛下火炬云山僧助
汝一把火脫體風光得自由。

** 為汝風杲和尚火

入廛垂手接人來應化隨方莫可猜火燄堆頭親說
法通身活眼洞然開茲者獻歲三日汝老法兄到我
山中相見次便云衰軀不久欲謝世緣換房子住至
期借重為我打箇圓相下一把火預為申請惟乞慈
諾植上座道新年頭何故說末後句汝兄道實非戲
言更有所托如朽骨火後當鍛成灰颺之江流餧之
魚鱉切勿埋土建塔使占十方常住地此語早曾囑
之張魯菴護法幸同留意無違我願可也詎料別來
未幾果如前言嗚呼老法兄之道眼明徹機用超卓
諸方共所推重至若逆行方便不留朕跡孰能測其
端倪驀豎火炬云小弟今日不免依教奉行去也遂
打一圓相云請看一具黃金骨百煉光明愈轉新。

** 除夕為野生上座火

六十三年似消雪人命無常在呼吸臘月三十正此
時鐵額銅頭避不及既避不及即今向何處安身立
命攛火炬云野火燒不盡春風吹又生。

** 了義禪人火

生來死去不隔纖塵若了此義觸處皆真即今為汝
了此真實義去也沙村白雪仍含凍江縣紅梅巳放
春投炬。

** 正知禪德起龕

正恁麼時知箇甚麼卓拄杖云看腳下。

** 舉火

未得安閒法難辭八苦煎無常風火逼時刻不相延
正知禪德生前為眾打供頗有道念且問汝平日在
鎮江城裏出出入入自巳腳跟下一片田地還曾踏
著也未若也踏著五條街上門門透千歲橋邊路路
通倘或未然烈燄亙天無避處急須照顧兩莖眉遂
投炬。

** 佛起法屬起龕

金沙名家子早把塵煙割披緇二十年俗氣猶未脫
不肯念南無只喜教子曰生死到頭來掘井難濟渴
若能得其本自然不愁末且道如何是本以杖擊龕
云佛種從緣起。

** 舉火

五蘊山頭世界寬四方八面絕遮攔欲知立命安身
處烈燄光中著眼看。

** 大司馬科公命代作先老和尚祭文

恭惟鶴林堂上本師牧雲老和尚舍利窣多波之前
曰於戲惟師道德廣被法界七座寶坊說法自在起
太白燈接滹沱脈正令全提最為烜赫一條白棒打
鳳羅龍風行草偃宇內欽崇晚年謝事行藏莫測隹
山水間隨意自適研窮經論指示後學祖意教意一
貫穿郤法門不幸遽沉巨楫四眾失怙人天悲泣磨
笄峰頭十方坐斷千載馬師相為侶伴三山秀拔長
江接天蓮池竹院師其在焉塔石忽送泉湧靈龕全
身復現湖海具瞻火後舍利八表燦然弟子企慕非
一日矣山川修阻望風遙禮覲諸法嗣即如覲師仰
承慈蔭曷能忘之敬爇瓣香神馳塔右督師南來未
遑躬叩以法為親死生不隔遙展寸私伏祈鑒格。

* 行實

潤州鶴林天樹植禪師蘇之常熟劉氏子母張氏夢
日輪東昇誕師時崇禎壬申臘月十四日也未期歲
左臂患癱父母危之有老僧過門摩其頂曰此子根
器不凡他時必當為一代祖師紹隆佛種何慮其命
短乎因命名曰劉祖自幼天資穎悟甫九齡見庭前
出小松一株塾師云此松不屬栽乃飛子墮地而生
名曰飛來松也師即詠飛來松詩曰本具靈根不用
栽飛來端不墮塵埃毫芒便有參天勢他日堪為梁
棟材里人傳誦異之未幾父喪家貧遂廢學年十五
決志白母投本邑破山邁菴德禪師出家十九薙染
一日師侍德登山見鑿井者師問曰高山頂上水從
何來德曰試把你頭頂上錐箇洞看有血出否師領
旨一日擇菜次又遇一老宿激發深信有此事遂密
密叩巳而參辛卯秋禮牧雲門和尚于惟實居師問
如何是父母未生前本來面目門云今日汝且隨我
往頂山寺回來與汝說門回師跪而啟曰如今求老
和尚為某甲說門驀豎起拳曰這樣大栗子汝喫得
幾個師忽有省遂起立曰美食不中飽人餐門曰只
恐不是玉是玉也大奇師曰何奇之有門頷之丙申
冬師往堯峰費隱容和尚處受具戒後參石奇雲和
尚于南廣屢次問話被雲打出一日師挑土次雲以
杖攔路曰道一句放汝過去師踢開杖便行雲驟步
扯什擔曰不許亂統親切道一句來放汝師云和尚
自巳不出坡更要擔閣別人雲放手而笑一日輪師
磨麥次師竟定而不動同磨僧推師手曰何不大家
著力師推磨向前忽然大徹信口成偈曰千椎百拶
枉勞神一撥輕輕便轉身粉碎虛空撲落地依然杷
柄屬當人進呈雲雲接偈置向背後問云還有麼便
與一掌雲攔胸擒住曰汝見甚麼道理敢打老僧師
云這是甚麼所在說道理雲拓開曰放汝三十棒師
云請和尚自領拂袖便出至晚雲落堂舉師偈當眾
稱賞師掩耳而出師又參福巖容平陽忞皆有機契
合具見別章師歷諸方惟事古南門和尚為久門遂
作手書招還愛重彌切一日門問眾曰臨濟在黃檗
手裏喫棒為甚向大愚肋下還拳師曰是非只為多
開口門曰三頓棒到你身上又如何師云恩大難酬
門休去康熙巳酉春命師掌記室於古南偶患寒症
幾絕門語師云汝病勢巳重宜急打點師曰生也好
死也好何用著急門云生又不生死又不死時如何
師云有勞和尚掛念門曰汝甚得病中受用幸加保
重病起門題自真付師有澗中泥彈重拈出喚作明
珠付後人之句并跋囑語辛亥冬門將示寂復以法
衣授師繼席鶴林師提綱舉要揀魔辨異具擇法眼
律身節儉同眾作息有古德風平日言句或勿存稿
參徒輩私錄十之一請付梓師不久復示偈曰大于
經卷無人看誰理山僧亂葛藤爾又何勞徒費力自
知長處一無能其謙謹若此十四年天孚祐書記受
師付囑拜辭還京師示曰茲當法門秋晚汝歸燕臺
切須韜晦善自保重勿辜負師家本念況山僧年來
多病不久住世凡我學道人唯以生死為大不可繫
念去留著人我相或水邊林下且去隨緣自了當體
先佛之言為極則也十九年冬十月上浣師遂示寂
荼毘後門人建塔于杜鵑樓之東塢焉噫師九歲能
詩文語言動靜罔不中節至其參悟後機鋒迅利當
仁不讓各傳寰宇道播海內然則向者摩頂之老僧
豈虛語哉。

極樂社法侄祖杲頓首拜撰


















* 塔銘

鶴林天樹植禪師塔銘師諱行植字天樹蘇之常熟
劉氏子母張氏誕師於崇禎壬申臘月十四日將生
之夕夢日輪東昇及期歲左臂患癱有老僧過之摩
其頂曰此祖位中人也病不足憂耳父即命名曰劉
祖未幾果平復三四歲最穎異七歲就塾一日塾師
指庭前小松曰此樹因飛子墮地而生今呼飛來松
小子能詠之乎師即應聲曰本具靈根不用栽飛來
還自出塵埃毫芒便有參天勢他日堪為梁棟材里
人傳頌異之年九歲值父喪家貧廢學至十五求出
家白母再四投本邑破山邁菴德禪師十九始落髮
嘗侍德登山見鑿井者師問曰高山頂上水從何來
德曰設把你頭頂上錐個洞看有血出否師稍喻其
意又隨眾擇菜次聞一老宿激發參禪方知有向上
一等事辛卯秋禮牧雲門和尚於惟實居師問如何
是本來面目門曰今汝且隨往頂山寺回當與汝說
及回師跪而啟曰求和尚可為某甲說矣門驀豎起
拳曰這樣大栗子汝能喫得幾個師忽有省遂起立
曰美食不中飽人餐門曰只恐不是玉是玉也大奇
師云何奇之有門頷之丙申冬師往堯峰費隱容和
尚處求受具戒後參石奇雲和尚於南廣屢次問話
被雲打出一日師挑土次雲以杖攔路曰道一句放
汝過師踢起杖便行雲驟步扯住擔曰不許亂統親
切道一句來師曰和尚自巳不出坡更要擔閣別人
雲放手而笑一日輪師磨麥次師竟立住不推同磨
僧推師手曰何不大家著力師忽曳磨廓然大悟信
口成偈曰千椎百拶枉勞神一撥輕輕便轉身粉碎
虛空撲落地依然把柄屬當人進呈方丈雲接偈置
向背後復問曰還有否師便與一掌雲攔胸摛住曰
汝見什麼道理敢打老僧師云者是甚麼所在說道
理雲拓開云放汝三十棒師云請和尚自領拂袖便
出至晚雲落堂舉師偈對眾稱賞師掩耳而出後參
福巖容平陽忞語皆契合二大老皆器重焉師諸方
遍參惟福巖平陽南廣與古南門和上為心服四師
之間又獨依門和尚為最久或違左右門即作手書
招之人皆謂古南座下雖多人惟師一人特蒙其愛
重也一日門問眾云臨濟在黃蘗手裡喫棒為甚向
大愚肋下還拳師出眾曰是非只為多開口門云三
頓棒到你身上又如何師云恩大難酬門休去康熙
巳酉春師在古南掌記室忽患寒症幾絕門語師曰
汝病勢巳重宜急打點師云生也好死也好何用著
急門云生又不生死又不死時如何師云有勞和尚
挂念門曰得病中受用乃爾耶病起門自題真像有
澗中泥彈重拈出喚作明珠付後人之句并出囑語
以付師辛亥冬門示寂復授師法衣繼鶴林法席屢
遭歉歲同眾薄粥度時作息與俱不謀利養以行道
自任無倦怠丈室內不蓄可貴物有輒易米供眾一
飽大江南北聞風趨從座下參徒俱真樸老成之士
每陞堂說法要不拘早晚出語直捷聽者易領會無
論久參初學一見師粘縛為之盡解皆得師垂一言
半句之力也有記錄其平日所說法語者師悉戒勿
存乃示偈曰大千經卷無人看誰理山僧亂葛藤由
是座下英才益眾師嚴力淘鑄不妄許可惟囑天孚
祐書記一人祐氏族燕山即投京師廣濟寺薙染十
四年遠嚮師名因南渡金山下竟投鶴林師留侍月
日知是法器遂付授衣拂且云當茲佛法凋殘之日
山僧之後賴爾一人汝歸燕切宜善自韜晦毋輕欲
出頭徒衒虛名辜負師家本念況山僧年來多病在
世不能久汝但水邊林下隨緣養道當體先佛之言
為極則也因示喝曰佛祖根源最值捷機先薦得便
為親法門擔子令分付他日弘揚廣濟人十九年冬
十月上浣師示微疾安然跌坐而逝緇素哀慕奉茶
毘建塔於本山杜鵑樓之東塢焉嗚呼師之才不第
見於機辨縱橫而詩文甚富也師之德不第形於恭
儉誠篤而慈忍兼施也余也家世海昌嘗遊學江南
熟聞師之道風久矣而恨未親炙今戊辰春計偕來
京與四明偉載和尚為方外交最厚嘗聞偉公嘆息
法門前輩落落無幾存後起者多不能建如鶴林吾
宗典型也而惜乎住世不久法席至今虛焉適遇其
門人天孚祐公集師鶴林語錄將付梓藏板於吾浙
之楞嚴寺思乞余為文銘其塔并歸鶴林立石願垂
伊師於不朽余因偉公與孚公伯仲也師偉公之父
行也余與偉公交不以門外視余夫復何辭乃據狀
直述其生平梗概如此使千百世下知禪宗一代名
宿洵不能埋沒云爾遂為銘銘曰。

「　濟河一樹大哉覆陰根蟠太白至今森森爰發厥枝維十有二亭亭古南舒葉獨異繼植而芳鶴林蒼蒼鶴聲在天以翱以翔鐵甕作鐘金山作杵動化作龍沛興時雨暢矣本懷身名弗埋歸歟歸歟空遺隻鞋白玉在石黃金在土光明所及燕越吳楚杜鵑僂東花開自紅廊然無聖誰識其中」


賜進士出身翰林院庶吉士海昌弟子查昇拜撰



癸丑
召對太學生候補詹事府錄事平江弟子許國賓拜
書

北京廣濟寺嗣法門人湛祐立石