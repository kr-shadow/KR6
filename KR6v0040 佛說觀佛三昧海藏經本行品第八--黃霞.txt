#+TITLE: 佛說觀佛三昧海藏經本行品第八--黃霞
#+DATE: 2016-06-11 12:31:00
#+SOURCE: github.com/kanripo/KR6v0040 master f4fd98ba                

* 〔錄文三〕

佛說觀佛三昧海藏經本行品第八


佛如來頂上髮肉髻團圓踴起，猶如合拳。其上平偃，
猶如天蓋。(三念佛。)

佛如來頭上有八萬四千髮，長一丈三尺五寸，猶如黑
絲分劑分明，四顧分明，毛皆兩扉，右旋而生，如紺琉璃。
右旋婉轉，卷螺文。在佛頭上，一一毛孔，旋生五光，
入諸光中。(三念佛。)

佛如來頭皮黃金色，亦生眾光，入腦光十四色中。(三
念佛。)

佛如來頭頂骨其色正白如頗梨，雪山不得為譬。
(三念佛。)

佛如來腦紅頗梨色，有十四脈，眾畫具足，一一畫
有十四色，分明了了，於腦脈中，旋生諸光，上衝頭骨，乃
至髮際，光有十四色，圍繞眾髮。(三念佛。)

佛如來髮際如赤真珠色，婉轉下垂，有五千光，間錯
分明，皆向上扉，圍繞諸髮，從頂上出生諸化佛。(三
念佛。)

佛如來額廣平正，額上諸毛皆上靡。其毛根下，梵
磨尼色，毛端流光，如融紫金光相。上靡入於髮際。婉轉
下垂至耳輪邊，然後布散入諸髮間，圍繞螺文數百千
匝，從枕骨出如金蓮，花日照開，敷適眾生意。(三念佛。)

佛如來白毫相，長一丈六尺，十楞分明，如白琉璃筒，
中外俱空，右旋婉轉，在佛眉間，圍如三寸，如白頗梨珠，
十方光現，映蔽眾目，如萬億日不可具見。於其毛
端，出五色光明，還入毛孔。(三念佛。)

佛如來左右二眉，形如初月，繞生諸毛，稀稠得所，眉
光兩靡，散入諸髮，其色艷紫紺青琉璃蜂翠，孔雀色
無以類，猶如聚墨，比琉璃光，眉下三畫及眼眶中旋生四
光：青、黃、赤、白，皆向上焰出，入眉骨中，出眉毛端。(三念
佛。)

佛如來眼睫上下各生五百毛，柔軟可愛，如優曇
鉢華鬚。(三念佛。)

佛如來眼如四大海水，青白分明，白者白於白寶，
青者勝青蓮花，上下俱瞬，如牛王目，目雙眥頭，旋生二光，
如青蓮華。(三念佛。)

佛如來耳普垂埵相，兩耳孔中，旋生七毛。輪􅰈眾
相，如寶蓮華，懸處日光，兩耳內外出生蓮華及耳孔七毛，
流出諸光，光有五百支，支有五百色。(三念佛。)

佛如來方頰車相，頰上六畫，中左右正等，有妙光色，
輝焰倍常，如淨金色，譬如和合百千日月。(三念佛。)

佛如來鼻高修直如鑄金鎚，當於面門，其孔流光，上
下灌注。(三念佛。)

佛如來髭鬚如科斗形，於其毛端頭，開敷三光，紫紺
紅色直從口邊旋頸上照，圍繞圓光作三種畫，其畫分明，
色中上者。(三念佛。)

佛如來師子欠相，佛張口時如師子王，口方正等，口
兩吻邊，流出二光，其光金色。(三念佛。)

佛如來唇色赤好如頻婆果，於上下唇及齦腭間，和合
出光，其光團圓，猶如百千赤真珠貫從佛口出，入於佛鼻，
從佛鼻出，入白豪中，從白豪出，入諸髮間，映飾諸華。(三
念佛。)

佛如來口四十齒，齒印文上生光，其光紅白，光光相
照四十齒，令四十齒齦然齊白如頗梨壁，上下齊平無參差
者，齒間諸畫流出諸光，赤紅白色如是眾色，佛在世時，映
曜人目。(三念佛。)

佛如來上腭八萬四千畫，了了分明，下齦如優曇鉢花
莖色。(三念佛。)

佛如來廣長舌相，佛舌出時，如赤蓮華葉，上至髮際，
遍覆佛面，其舌根下及舌兩邊有二寶珠流注甘露，滴舌根
上，諸天世人十地菩薩無此舌相，亦無此味，其舌根上五
畫五彩分明如寶印文。其舌根下十脈眾光流出，如此上
味入印文中，流注上下，入琉璃筒，諸佛笑時，動其舌跟此
味力，故舌出五光，五色分明。(三念佛。)

佛如來咽𦡈相，光淨可愛如金翅鳥眼。(三念佛。)

佛如來喉嚨如琉璃筒，狀若累蓮華，節節相重。(三
念佛。)

佛如來心如紅蓮華，金華映飾，妙琉璃筒懸
在佛胸，團圓如心，開如不開，合如不合，紅華金光有八萬
四千脈，猶如天畫，一一脈有八萬四千光，一一光有八
萬四千色，一一色中有無量微塵數化佛，一一化佛坐金剛
臺，其金剛臺放金色光，是諸化佛游佛心間，徑往五道
度苦眾生。(三念佛。)

佛如來頸臃圓相，三約分明，有二種光，其光萬
色。(三念佛。)

佛如來咽喉有三點相，分明猶如伊字，一一點
中流出二光。(三念佛。)

佛如來缺盆骨，兩手兩足及項後七處皆平滿相，
光明遍照十方世界，作虎珀色。(三念佛。)

佛如來兩肩膊圓滿相。(三念佛。)

佛如來臂臃纖圓如象王鼻。(三念佛。)

佛如來肘骨如龍王髮，婉轉相著節頭蟠龍不見其
迹。(三念佛。)

佛如來手十指纖長，參差不失其所，於一一指節端有
十二輪相現。(三念佛。)

佛如來赤銅爪，其爪八色，了了分明。(三念佛。)

佛如來手十指端各有萬字相，萬字點間有千輻輪
相現。(三念佛。)

佛如來手合縵掌，斂指不見，張時即現，如真珠網，分
明可愛。(三念佛。)

佛如來手掌文蘭成如自在天宮，其掌平正，人天無
類，當於掌中，生千輻輪相現，於十方面開摩尼光。(三念佛。)

佛如來手背毛皆向上靡，如紺琉璃，流出五色光，
入網縵中。(三念佛。)

佛如來手足柔軟如天劫貝。(三念佛。)

佛如來手內外握。(三念佛。)

佛如來上身胸臆廣厚如師子王。(三念佛。)

佛如來胸德字萬印相，中放三摩尼光。(三念佛。)

佛如來腋下平滿，懸生五珠，如摩尼珠，上柱於腋，有
五百色光明，共相映發。三念佛。

佛如來腹小不見相。(三念佛。)

佛如來齊如毗楞伽寶珠，於其齊中，有萬億寶花，一
一寶花有萬億那由他葉，一一葉有萬億那由他色，一
一色有萬億那由他光。(三念佛。)

佛如來脅肋左右大小正等，婉轉相著。(三念佛。)

佛如來諸骨枝節蟠龍相結，其間密緻。(三念佛。)

佛如來鉤鎖骨卷舒自在不相妨礙，其骨色鮮白如頗
梨，雪山不得為譬，上有紅光，間錯成文，凝液如脂，皆出
金色。(三念佛。)

佛如來馬王藏相，身根平滿，狀如滿月，有金色光，猶
如日輪。(三念佛。)

佛如來兩䏶周圓，漸次而斂。(三念佛。)

佛如來兩膝骨圓著好。(三念佛。)

佛如來伊尼鹿王腨相。三念佛

佛如來足跟圓，如有梵王頂相，眾類不異，各生一
花，其花微妙，猶如淨國優鉢羅花。(三念佛。)

佛如來兩足踝不見相。(三念佛。)

佛如來足趺高平相。(三念佛。)

佛如來足趺上色如閻浮檀金色，毛皆上靡及身諸
毛，隨一毛孔，一毛旋生，柔軟可愛。(三念佛。)

佛如來足指網間如羅文彩，於其文間，眾色玄黃，
不可具名。(三念佛。)

佛如來足十指纖圓斜齊赤銅爪，於其爪端有五師子
口相。(三念佛。)

佛如來腳十指端螺文相，如毗尼羯摩天所畫之印。
(三念佛。)

佛如來足下平滿，不容一毛。佛足下千輻輪相，轂
輞具足，魚鱗相次，金剛杵相。(三念佛。)

佛如來那羅延力合已成身，結跏趺坐，坐百寶蓮
華座。(三念佛。)

若欲觀佛圓光相者，世尊在日，若行之時，頂光照地。
前一由旬純黃金色，後一由旬純黃金色，左一由旬純黃金
色，右一由旬純黃金色。有人近佛左右行者，其人臭穢皆
悉不見。人遠望之，同為金色。有人諦觀佛項光相
者，前行看者見佛在前，從後看者見佛在後，左邊看者見
佛在左，右邊看者見佛在右。八方人來，遙見世尊項
光，各作是言：瞿曇沙門在金山中遊行，自在來向我所。
如是眾生各各異見，此是項光相。(三念佛。)

若我滅度後，諸佛弟子捨離諸惡，去憒鬧相，樂少
語法，不務多事。晝夜六時，能於一時中分為少分之，能
須臾間念佛白毫相，令心了了，無錯謬亂相，分明正住，住
相不息。念佛白毫者，若見相好，若不得見，如是等人，除
卻九十六億那由他恆河沙數微塵數劫生死之罪。
設復有人但聞白毫，心不驚疑，歡喜信受，此人亦除卻八
十億劫生死之罪。

佛告阿難：如來有三十二大人相、八十種隨形好。金
色光明，一一光明無量化佛，身諸毛孔一切變現及
佛色身。略中說略者，我今為此時會大眾及淨飯王略
說相好。佛生人間，示同人事。因人相故，說三十二相；
勝諸天故，說八十種好；為諸菩薩，說八萬四千諸妙相好、
佛寶相好。我初成道摩伽陀國於寂滅道場，為普賢賢
首等諸大菩薩於雜華經已廣分別。此尊法中所以略
說，為諸凡夫及四部弟子謗方等經、造五逆罪，犯四重禁、
偷僧祗物、婬比丘尼、破八戒齋、作諸惡事，種種耶見。
如是等人若能至心一日一夜繫念在前，觀佛如來一相好
者，諸惡罪障皆悉不現。是故如來名婆伽婆、名阿羅訶、
名三藐三佛陀、名功德日、名智滿月、名清涼池、名除罪
珠、名光明藏、名智慧山、名戒品河、名迷衢道、名邪見燈、
名破煩惱賊、名一切眾生父母、名大歸依處。若歸依佛世
尊者，稱名者除百千劫煩惱重障，何況至心修念佛定。

佛告阿難：如來往昔於無量無邊阿僧祗劫，以智慧
火，燒煩惱薪，修無想定，不非時證，是故獲得如是勝相。
一一相中，無量化佛，何況多相。能繫心觀一毛孔，是人
名為行念佛定。以念佛故，十方諸佛常立其前，為說正
法。此人即能生世諸佛如來種，何況具足念佛色身。如
來亦有無量法身，十力無畏，三昧解脫，諸神通事如妙處，
非汝凡夫所學境界，但當深心起隨喜相。起是相
已，當復繫念佛功德。念佛功德者，所謂戒、定、智慧解
脫、解脫知見，金色三十二隨形好，十力、四無所畏、十八
不共、大悲、三念處。若有眾生一聞佛身如上功德相
好，光明億億千劫不墮惡道，不生耶雜穢之處，常得正見，
勤修不息。但聞佛名，獲如是福，何況繫念觀佛三昧。

佛說觀三昧海經一卷


〔錄文完〕