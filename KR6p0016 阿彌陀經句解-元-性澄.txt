#+TITLE: 阿彌陀經句解-元-性澄
#+DATE: 2018-05-12 10:24:40
#+SOURCE: github.com/kanripo/KR6p0016 master 1cf574d0                

* No. 421-A
 阿彌陀經句解序

夫同生五濁念佛勤求出離苟非解法逗根何以頓
釋疑情而獲大受用(余)寓德藏琅函閣適正宗上人
出元稟天台妙觀越溪澄師句解佛說阿彌陀經一
袠集緣梓行遂一披閱開卷了然雖云至簡至易即
此可以融通至奧至深昔清涼判華嚴為極談天台
標法華最無上然二經皆以淨土終焉至永明延壽
禪師嗣法眼之宗著宗鏡錄一百卷研窮禪髓復立
四料簡懇懇以淨土為歸因斯流通快覩廬山遠公
蓮灟遍注寰區如曰徹法遡源詳具智者大師玄義
等諸詮正宗始自太虗師開發以清象先為兄又參
依妙峯法師有年波瀾授受的非孟浪雖然解誠妙
矣傳更廣矣惟願導之者忍耐洞達既不失之縱習
氣以動正念又不失之蓄纖疑以茁業根轉娑婆而
為極樂特在伸臂間爾頃因問序直以忠讜諗之云。

萬曆甲申圓通成道日方道成熏沐百拜譔
No. 421
佛說阿彌陀經句解
「佛說阿彌陀經」
越溪沙門　性澄　句解

【夫天台釋經以五章釋總題三分分經文總別相
須教觀可識此經以單人為名實相為體勸脩行
願為宗捨苦得樂為用生酥大乘為教相。

第一釋名者諸經皆有通別二名通則經之一字
別則有七單三複三具足者一今經乃屬單人佛
即此土教主能說釋迦之通名阿彌陀即彼土教
主所說彌陀之別號經同一化故為通也初別名
者梵語佛陀此翻覺者又翻知者智論云知三世
眾生數非眾生數常無常等一切諸法菩提樹下
了了覺知故名為佛說者悅也孤山云得機設教
稱悅佛懷故阿彌陀翻無量壽佛有三身謂法報
應一法身者師軌法性以法為身二報身者脩行
感報以如如智照如如境也三應身者應同萬物
為身也三義皆有身壽量三今言其量必攝前二
無量者此是應身其實有量但其壽長人天莫數
故云無量具如法華文句四句分別(云云)然佛之三
身三壽三量不可並別一異法體融妙即一而三
即三而一也次通名者梵語脩多羅此翻契經契
理契機故訓法訓常十界同遵三世不易故言經
也。

第二辨體者即一實相為經正體無量功德共莊
嚴種種眾行之歸趣言說問答而詮辨譬眾星之
環北辰如萬派之宗東海故以實相為經體也。

第三明宗者此經以勸脩行願為宗由佛無問自
說不待發起故曰勸脩言行願者淨土之行要在
於願如此土人稟教脩行無往生願多致退屈故
佛勸云眾生聞者應當發願生彼國土故以行願
為宗也。

第四論用者用謂力用此經以捨苦得樂為用以
欣厭二門依經脩習能捨娑婆之眾苦得安養之
極樂斯經力用其在茲焉。

第五判教相者此經部屬生酥大乘教攝二藏明
義菩薩藏收四教脩法正意在圓而通被四教之
機乃至博地凡夫稱名願生皆獲果遂蓋部屬方
等調機入頓故機雖有四教自是圓權巧方便其
妙若此淨名略記云三藏教中無淨土教通別二
教猶非正意秪可汎論以為格量(文)或問教既是
圓前三教人如何用觀答雖未能稱性繫念以迴
向發願求生之心即是圓心雖被四機同一願行
此經凡有兩譯一什師即今本也二唐奘師譯名
稱讚淨土佛攝受經釋題竟。】

「姚秦三藏法師鳩摩羅什奉　詔譯」

【秦有四今云姚秦即後秦姚氏也鳩摩羅翻童壽
什是華言以深善此方文字之什得名本丘慈國
人後秦弘始三年入長安譯經論凡九十八部合
四百二十一卷位證三賢南山感應傳云七佛巳
來譯經師也。

○初序分六。
△初所聞法體。】

「如是。」

【經前六事名證信序如來滅後阿難結集奉教安
列以為證信如是者指下一經所聞法體也天台
云諸法實相古今不異名如如理而說名是四明
云四教言理皆稱如是而有淺深唯圓初心即了
諸法一一中實當處皆如稱理而談無非曰是。
△
二舉能持人。】

「我聞。」

【阿難無見我慢我為傳化不絕順俗立名字我指
如是之法我親從佛而聞也。
△三聞持和合。】

「一時。」

【如來說法機應和合會在一時天台云今不論長
短說此經竟總為一時也。
△四明化主。】

「佛。」

【此云覺者自覺覺他覺行圓滿一切智異外道慈
悲異二乘平等異小菩薩尊極名為佛。
△五論住
處。】

「在舍衛國祇樹給孤獨園。」

【舍衛翻聞物謂具足欲塵財寶物多聞解脫人也
祇樹即祇陀太子所施之樹給孤獨園乃須達多
長者側布黃金從太子所買之園祇陀翻戰勝波
斯匿王之子須達多翻善勝祇陀施樹長者買園
共造伽藍請佛供養故云祇樹給孤獨園也。
△六
列同聞三初聲聞六。
初明類。】

「與大比丘僧。」

【與者共也今經阿難與眾同聞故云共也大有三
義謂大多勝天王大人所敬故大徧解內外經書
名多出九十五種上故號勝此等無學小乘中極
故云大也比丘翻乞士又破惡又怖魔僧者具云
僧伽此翻眾和合也。
△二列數。】

「千二百五十人俱。」

【三迦葉兄弟有千弟子身子目連共二百五十人
此等先並事火艱苦累載都無所獲翻邪入正一
遇見佛便得上果感佛深恩常隨侍佛為同聞眾。

△三明位。】

「皆是大阿羅漢。」

【阿羅漢含三義一應供為人天福田此乃乞士之
果也二殺賊斷盡煩惱故此乃破惡果也三無生
不受後有故此乃怖魔之果也。
△四歎德。】

「眾所知識。」

【天台云聞名欽德名知觀形敬奉為識或云見形
為知見心為識或云知即是識。
△五列名。】

「長老。」

【年高臘長學解廣深故通貫下文十六尊者也。】

「舍利弗。」

【翻身子母好形身身之所生故云身子又翻珠子
其母聰明相在眼珠以子顯母為作此名七歲登
議論床十六大國議論無雙至佛所七日徧達佛
法得阿羅漢。】

「摩訶目犍連。」

【摩訶翻大目犍連姓也翻讚誦神通第一。】

「摩訶迦葉。」

【此云大龜氏其先代學道靈龜負仙圖而應從德
命族真諦翻飲光迦葉身光能暎物故頭陀苦行
最為第一。】

「摩訶迦旃延。」

【此翻文飾善分別義敷演第一。】

「摩訶俱絺羅。」

【此翻大膝舍利弗舅增一云得四辨才觸難能答
第一。】

「離婆多。」

【此翻星宿父母從星辰乞子既其感獲因星作名。】

「周利槃陀伽。」

【亦名槃特此云路邊生母懷孕還家路邊誕子因
名路邊出家以愚暗時久都無所解兄槃陀伽先
入道恠曰徒淹歲月全無知會遣歸俗舍弟倚寺
門嗟嘆流涕佛見令付掃帚每日誦習記一忘一
後乃省悟掃帚除穢令淨為義佛令我除斷身中
惑垢也因茲證果。】

「難陀。」

【此云善懽喜淨飯王偪十萬釋出家即一人也。】

「阿難陀。」

【此云歡喜淨飯王太子出家成佛王大歡喜白飯
王奏云生子舉國忻忻因名歡喜二十五為佛侍
者侍佛二十五年佛所說法記憶不忘。】

「羅睺羅。」

【此云覆障太子求出家父王不許殷勤不巳王言
汝若有子聽汝出家菩薩以指指妃腹却後六年
汝當生子在胎六年故言覆障佛索出家父王不
許耶輸將上高樓目連飛空來取佛度出家既出
家巳王位亦失故言覆障。】

「憍梵波提。」

【此云牛呞音寺增一云昔五百世曾為牛王牛若
食後恒事虗哨餘報未夷唼唼常嚼時人稱為牛
呞。】

「賓頭盧頗羅墮。」

【上是名翻不動下是姓翻捷疾柰耶律云樹提長
者以旃檀鉢置於剎上告云有神通能取便與尊
者騁通取之佛呵責巳云汝自今後不得入滅留
身久住受請應供今時齊會所供聖僧是也。】

「迦留陀夷。」

【此云麤黑顏色因夜行乞食人驚戒禁夜行乞食。】

「摩訶劫賓那。」

【此云房宿父母禱房宿感子因名房宿又初出家
未見佛始向佛所值雨寄食陶師家後比丘來共
宿即是佛聞法得道從得道處為名也。】

「薄拘羅。」

【此翻善容色貌端正故言善容年一百六十歲無
病不夭有五不死報母置熬盤釜中水中魚食刀
破皆不死昔持不殺戒故九十一劫命不中夭。】

「阿㝹樓陀。」

【亦云阿那律此云無貧是解飯王次子出家多睡
佛乃呵責七日七夜眼睫不交因喪肉眼佛令求
天眼增一云我佛法中天眼那律第一。
△六總結。】

「如是等諸大弟子。」

【學在師後稱弟解從師生稱子弟則顯師謙讓子
乃明資尊仰。
△二菩薩三。
初明類。】

「并諸菩薩摩訶薩。」

【天台云具存云菩提薩埵什師嫌煩略提埵二字
菩提翻道薩埵翻心摩訶翻大此諸人等皆求廣
博大道又能成熟眾生是大道心之氣類故云諸
菩薩等。
△二列名。】

「文殊師利。」

【此翻妙德又妙吉祥。】

「法王子。」

【大論云佛為法王菩薩入正法位乃至十地悉名
法王子荊溪云文殊稱法王子此諸菩薩何人非
法王子答有二一於王子中德推文殊二諸經中
文殊並為菩薩眾首(文)。】

「阿逸多菩薩。」

【阿逸多名也翻無勝彌勒姓也翻慈氏。】

「乾陀訶提菩薩。」

【此翻不休息行諸梵行過恒河沙劫然後授記心
不休息故。】

「常精進菩薩。」

【寶積經云是菩薩為一眾生經無量劫隨逐不捨
猶不受化無一念棄捨以身心俱進名常精進天
台云常精進者見法性常住成無作正勤。
△二總
結。】

「與如是等諸大菩薩。」

【靈芝云菩薩名通初後如上莫非深位補處或權
現影響故稱大也。
△三雜眾。】

「及釋提桓因等無量諸天大眾俱。」

【釋提桓因翻能作能作忉利欲界天主三界天眾
甚多故云無量更兼道俗四眾天龍八部故云大
眾俱若據結文既云一切世間則何趣不攝耶。

○二正宗分三此下依慈雲科。
△初廣讚依正引
物忻求二初廣讚二報二。
初標列所讚。】

「爾時佛告長老舍利弗。」

【爾時者機應和合佛初說經之時也告舍利者經
家敘對告人也不告菩薩天龍者淨覺云應有四
悉意一是左面弟子大小法集多居其首故二由
智慧第一四眾八部罔不欽仰故三為令四眾聞
佛淨土自鄙絕分故四復欲小乘未取證者回心
向大故佛凡說法必獲四悉檀益。】

「從是西方過十萬億佛土。」

【一佛土是大千界即過十萬億大千界也或問淨
土既居十萬億剎之外眾生一念安得往生曰有
二義故一者眾生念力十疑論云但使眾生淨業
成就臨終在定之心即是淨土受生之心動念即
是生淨土時如人有夢身雖在床而心意識徧至
他方生淨土亦爾動念即至不須疑也二者如來
願力四十八願經云設我成佛十方眾生至心信
樂欲生我國乃至十念若不生者不取正覺然此
二義不出感應皆由眾生心性本具塵剎雖十萬
億之遙無非性具此心如帝網之一珠影含眾珠
如大海之一浪具全潮體非但互具亦乃互即故
四明云若心性不具塵剎則生無感見之功佛無
應現之理。】

「有世界名曰極樂。」

【極樂者對此娑婆極苦而得名也或問四土各有
淨穢天台云五濁輕重同居淨穢體析巧拙方便
淨穢次第頓入實報淨穢分證究竟寂光淨穢今
云極樂於四種中何淨土耶答答所談依正屬同
居淨土若眾生念力淺深不同如病須藥本為身
安求得仙方脩合服之不但身安兼得輕骨身安
可喻生同居淨土輕骨可喻感上三土又復散心
稱念雖則多感同居淨土既生彼國任運增進感
上三土亦義通四種淨土也。】

「其土有佛號阿彌陀今現在說法。」

【佛有三身名法報應荊溪云法定不說報通二義
應化定說今言說法即是應身然淨土教主有二
不同如觀經所說佛身高六十萬億那由他由旬
乃他報尊特勝應身也三十二相八十隨形好丈
六身佛乃劣應身也勝應之身乃圓七信之所感
見今經通被四機正是劣應常所見身繫念稱名
心存目想為所對境圓名字人雖知佛身全法界
作而見思尚熾事識彌隆所見佛身無非劣應圓
人尚爾況前三教若五品人能以一心三觀圓伏
五住煩惱雖未能見六十萬億勝應尊特之身以
三十二相常所見身相相達無邊故也。
△二正讚
依正二初讚依果四。
初珠網瓊林。】

「舍利弗彼土何故名為極樂。」

【初且徵名。】

「其國眾生無有眾苦但受諸樂故名極樂。」

【總釋名義。】

「又舍利弗極樂國土七重欄楯。」

【寶樹周圍有七重欄楯也橫曰欄竪曰楯欄檻也
莊嚴寶樹繞圍華叢。】

「七重羅網。」

【瑞相經云無量寶網皆以金縷珍珠百千雜寶奇
妙珍異莊嚴校飾周匝四面垂以寶鈴光色異曜
盡極嚴麗羅覆樹林。】

「七重行樹。」

【七重寶樹行列國中長開異華更無凋瘦。】

「皆以四寶周帀圍繞是故彼國名為極樂。」

【四寶者金銀琉璃玻瓈也慈恩云欄楯羅網行樹
各有七重者表生彼國得七覺支故身口七支無
諸過故有七聖財故靈芝云凡佛菩薩居處皆然
非謂一國只有七重耳。
△二寶池蓮華。】

「又舍利弗極樂國土有七寶池。」

【彼國有八池七寶所成池中之水亦七寶色。】

「八功德水充滿其中。」

【八德者天台云一輕二清三冷四軟五美六不臭
七飲時調適八飲巳無患清是色入不臰是香入
輕軟冷是觸入美是味入調適無患是法入故四
明云八德而對五入水流說法即聲入雖成六入
無非妙境故令行者速證無生諸疏所列八德依
稱讚淨土經列法相少不同經中輕軟為一天台
開為二經中開潤澤安和二天台合一不臭恐諸
譯不同今且依天台所列。】

「池底純以金砂布地。」

【觀經去渠下皆以雜色金剛以為底砂。】

「四邊階道金銀琉璃。」

【此云不遠以西域有此山至波羅奈城不遠山出
此寶故以名之。】

「玻瓈合成。」

【亦云頗胝迦此云水玉或云水精。】

「上有樓閣亦以金銀琉瑙玻瓈𤥭璖。」

【如大車之渠故曰車磲謂車輞也。】

「赤珠。」

【佛地論云赤虫所出大論云真珠出魚腹中或竹
中或蛇腦中不必唯生蚌胎也。】

「碼碯。」

【此寶色如馬之腦因為其名。】

「而嚴飾之。」

【然眾寶且就此土釋其所出淨土乃自然而有者。】

「池中蓮華大如車輪。」

【靈芝云車有大小難為定準此方極大不過數尺
可依輪王為量十住婆沙云輪王千輻金輪種種
珍寶莊嚴其輞琉璃為轂周圓十五里準此未及
半由旬亦約小者耳或問觀經云一一池中有六
十億七寶蓮華團圓正等十二由旬何與今經優
劣不同耶曰觀經蓮華是第四觀觀力稍著行者
到此巳能圓伏五住當五品初心所見豈比今經
通被散心眾生忻樂求生之境大本云池中蓮華
或一由旬乃至百千由旬亦是被四教機約機所
見故有一由旬乃至百千之不同也夫佛之依正
本無數量約機淺深所見高下耳四明云大本中
說佛所浴池廣四萬八千里小本蓮華大如車輪
鼓音王等經說安養依正雖淨雖勝但與娑婆分
於五濁輕重而巳豈比觀經專明妙觀所顯法身
尊特身量相好逈拔非常耶。】

「青色青光黃色黃光赤色赤光白色白光微妙香潔。」

【此列蓮華色香也。】

「舍利弗極樂國土成就如是功德莊嚴。」

【四十八願經云彼佛於大眾建此願巳一向專志
莊嚴妙土等功德者有功之德也功收願行德歸
三諦下文皆然。
△三天樂裓衣。】

「又舍利弗彼佛國土常作天樂。」

【觀經云無量樂器懸處虗空不鼓自鳴或林或幢
皆懸樂器悉自和鳴隨眾生意皆奏法音人天聞
者俱發道心或歌六度或讚三乘。】

「黃金為地。」

【準觀經彼國以琉璃為地以黃金繩雜廁間錯兼
以七寶界其分齊今言黃金乃地面莊嚴耳。】

「晝夜六時雨天曼陀羅華。」

【彼國光明常照無日月光准大本經彼以華開鳥
鳴為曉蓮合鳥棲為夜曼它羅此翻適意又翻白
華。】

「其土眾生常以清旦各以衣裓盛眾妙華。」

【衣裓者真諦云外國盛華器也。】

「供養他方十萬億佛。」

【蓋遊歷十方佛前聞法進登深位也此據生彼破
惑得道人言若未破惑未必能也如觀經九品唯
上三品皆云遊歷十方中三品下三品皆不云遊
歷未破惑故也。】

「即以食時還到本國飯食經行。」

【飯食者大本云宮殿衣服飯食猶第六天自然之
物若欲食時七寶應器自然在前百味飲食自然
盈滿雖有此食實無食者但見色聞香自然飽足
食巳化去時至復現也。】

「舍利弗極樂國土成就如是功德莊嚴。」

【△四化禽風樹二初化禽二。
初列。】

「復次舍利弗彼國常有種種奇妙雜色之鳥白鶴孔
雀鸚鵡。」

【此三可曉。】

「舍利。」

【此云春鶯或翻鶖鷺。】

「迦陵頻伽。」

【此云妙聲在㲉中其音巳起眾鳥。】

「共命之鳥。」

【兩首一身異神識同報命故名共命法華經名命
命。】

「是諸眾鳥晝夜六時出和雅音其音演暢。」

【和雅謂音聲悅人演暢謂說法無滯。】

「五根五力。」

【五根謂信進念定慧也能生名根五根增進堪任
排障故曰五力。】

「七菩提分。」

【菩提翻覺分亦支也謂念擇進喜輕定捨。】

「八聖道分。」

【諸經或云八正道謂正見正思惟正語正業正精
進正定正念正命。】

「如是等法。」

【慈恩云三十七道品文缺四念處四正勤四如意
足三科以等字兼之。】

「其土眾生聞是音巳皆悉念佛念法念僧。」

【孤山云念佛如醫王念法如良藥念僧如瞻視人
三者既備則煩惱之病可瘥也此念別相三寶又
觀自心寂而常照則諸法炳然名念佛照而常寂
無法可得名念法寂照不二即存而亡亡存和合
名念僧此同體三寶也古崖云道品三寶皆通四
教隨機各解。
△二釋疑。】

「舍利弗汝勿謂此鳥實是罪報所生。」

【恐身子心疑既有雜鳥則有畜趣此三惡道之一
何名淨土耶。】

「所以者何彼佛國土無三惡道。」

【大本法藏願云設我成佛國土有地獄畜生餓鬼
者不取正覺。】

「舍利弗其佛國土尚無惡道之名何況有實。」

【大本云彼國無有三途苦難之名但有自然快樂
之音是故其國名曰安養。】

「是諸眾鳥皆是阿彌陀佛欲令法音宣流變化所作。」

【此增廣化事也豈唯珍禽說法抑亦風樹水聲皆
演妙音若非眾生性具安能果上色心互融依正
皆妙。
△二風樹。】

「舍利弗彼佛國土微風吹動諸寶行樹及寶羅網出
微妙音譬如百千種樂同時俱作聞是音者自然皆
生念佛念法念僧之心。」

【諸寶樹等即前七重樹網風動成音準觀經水流
成音演說苦空無常無我諸波羅蜜驗此樹音無
不演法否則可令國中眾生聞音皆生念佛念法
念僧之心耶。】

「舍利弗其佛國土成就如是功德莊嚴。」

【△二讚正報二。
初讚化主。】

「舍利弗於汝意云何彼佛何故號阿彌陀。」

【審問別號既無所對故為釋通。】

「舍利弗彼佛光明無量照十方國無所障礙是故號
為阿彌陁。」

【梵語阿彌陀此翻無量一光明無量二壽命無量
義如經列或問只一梵語何翻二義私謂彌陀法
身體德明靜寂而常照故光而明照而常寂故靜
而壽光即般若壽即解脫即一而二即二而一法
相融妙故得經中二義釋之初無量光者大本云
無量壽佛威神光明最尊第一諸佛光明所不能
及是故號為無量光佛。】

「又舍利弗彼佛壽命及其人民無量無邊阿僧祇劫
故名阿彌陀。」

【二無量壽者大本云彼佛壽命長久不可稱計假
使十方無量眾生皆成聲聞緣覺都共集會竭其
智力百千萬劫悉共推筭不能窮盡又云聲聞菩
薩人天之眾壽命長遠亦復如是阿僧祇此云無
數然約光壽雖稱無量乃是三十二相常所見身
與觀經勝應尊特身不同。】

「舍利弗阿彌陀佛成佛以來於今十劫。」

【今經部屬方等乃是一時赴機之說若依法華顯
本必長以迹門所說彌陀既在十六王子之數釋
迦本門開顯壽量塵劫彌陀顯本壽亦難思也。
△
二讚眷屬二。
初列三乘。】

「又舍利弗彼佛有無量無邊聲聞弟子皆阿羅漢。」

【阿羅漢揀異前三果也不言緣覺攝在聲聞數中
亦可以弟子二字總收三乘也。】

「非是算數之所能知諸菩薩眾亦復如是。」

【聲聞兼藏通兩教菩薩則通四教或問今經正意
在圓何關二乘耶曰彼佛為慣習小者成就小果
示聲聞法然後引小入大或問往生論云二乘種
不生何耶天台云正處小行不生要由臨終發大
乘種亦乃得生以先學小故至彼聞苦空無常發
其本解先證小果證巳不住於小必還入大。】

「舍利弗彼佛國土成就如是功德莊嚴。」

【靈芝云此亦彌陀所化來生彼國脩因證果為國
莊嚴。
△二生不退。】

「又舍利弗極樂國土眾生生者皆是阿鞞䟦致。」

【眾生亦可義通九品阿鞞䟦致云不退轉十疑論
云彼國有五因緣故不退一彌陀願力攝持二佛
光常照三水鳥樹林常演說法四純諸菩薩為友
五壽命永劫。】

「其中多有一生補處其數甚多非是算數所能知之
但可以無量無邊阿僧祇說。」

【若此娑婆生彼土者多未破惑不論位次如前云
五種因緣故得不退若到彼巳聞法入真方可論
位行念三不退也若不爾者文云多有一生補處
豈此土初生之人便登等覺耶一生補處如觀音
勢至位隣妙覺次補佛處無量無邊亦顯其多也
廣讚依正竟。
△二勸修願行二。
初願。】

「舍利弗眾生聞者應當發願願生彼國。」

【勸修行願正明一經宗要願行本一今先願後行
者揀異此土行人稟教脩行無往生願故於此土
聞法入真多致退失故須先願夫願有總有別菩
薩多發四弘及總願也今求生淨土乃別願也以
此土塵境麤強聖果難成願生淨土速證菩提。】

「所以者何得與如是諸上善人俱會一處。」

【諸上善人指上三乘聖眾欲顯此土三惡充滿皆
不善聚為可厭耳一處者古崖云雖是同居淨土
指此無非寂光理土而此寂光全是眾生三德理
藏不指此藏何得名一處哉。
△二行四。
初揀勉。】

「舍利弗不可以少善根福德因緣得生彼國。」

【少善根等者此土四教脩行之人若無正信迴向
發願求生淨土皆名為少少之一字貫下二句亦
云少福德少因緣善根明正行福德約助行如觀
經云欲生彼國當脩三福一者孝養父母奉事師
長慈心不殺二者受持三歸具足眾戒三者發菩
提心深信因果讀誦大乘等乃至立寺造像禮誦
坐禪懺念若行一切福業皆助行也因緣二字總
結正助正行為因助行為緣也下科經文但明正
行不明助行者蓋文義互現譯人之巧耳或問此
土脩圓頓者亦名少善根耶曰娑婆縱稟圓頓修
行亦多退失若不求生淨土亦名善根涼薄故勉
進須求生也。
△二正明行。】

「舍利弗若有善男子善女人。」

【即能脩之機該乎四教及博地凡夫。】

「聞說阿彌陀佛執持名號若一日若二日若三日若
四日若五日若六日若七日一心不亂。」

【此正明脩行應有三意初明所念境二正明繫念
三制明限初意者先須了知彌陀世尊雖居十萬
億剎之外全我一心本具但為久迷背於本性今
欲稱念正為顯自心性此之心性不出三諦妙境
故果上所顯三身四土不離心性故經聞說阿彌
陀佛若不因聞妙解本具則佛從外來是因緣法
二正明繫念者經云執持名號即繫念聖號也言
一心不亂者有事一心有理一心初事者先須歛
念面向西方合掌正身遙想彼佛丈六金容三十
二相八十種好現坐道場依正莊嚴光明無量自
慨此身久沉苦海漂流生死孤露無依譬如嬰兒
墮在坑穽叫呼父母急救危亡一志依投懇求免
脫聲聲相續念念不移感佛哀憐此心專注不為
塵緣之所擾亂故曰一心不亂二理一心者體達
事中一心稱名能念之心本無自性所念之佛當
體空寂聲相亦空呼響不實所稱能稱既絕思議
皆不可得名為即空雖即本空而我此心能成妙
感彌陀妙應全心所現如水不上升月不下降感
應道交任運顯益名為妙假假不定假空亦非空
空假不二顯於中道由此心性是毗盧體體非能
所亦非形相非不形相名為即中中以不偏為義
絕待為功既無待對空假叵得中道不存不一不
異思議泯亡故名一心不亂又分字解者圓觀妙
境三諦皆空三諦皆假三諦皆中體既無異故曰
一心雖則本融空彰蕩相假彰立法中彰絕待於
一心中有三德用不可混雜故曰不亂如是觀念
圓脩三觀圓念三身圓破三惑圓證三德豈但得
生同居淨土亦能分證寂光理體但觀有微著念
力偏強惑有厚薄故成觀行相似分證之殊又復
此文非但明於一念事理亦顯一心三慧具足如
云聞說阿彌陀佛執持名號聞即聞慧執謂執受
在心即是思慧持謂任持不忘即是脩慧即聞而
思二慧導行任持不失故於一心顯圓三慧若無
聞慧無受潤因聞而不思無深旨趣思而不脩終
無證理三慧若備得道不疑三明期限者利根一
日鈍或至七故言若一日二日等七日行成縱未
破惑定為往生之因又此一心不亂之句文有兩
屬若論正明觀法一經唯指此句若論行成功顯
亦指此之一句以淨業既成故我一心不為煩惑
所亂得感臨終往生故曰臨命終時等則屬下科
得果也或問四教人稱名前三如何能脩三觀曰
前三稱名唯得事中一心則屬散善若圓人稱名
非但事理俱得亦顯事理不二則屬定善前三但
以迴向發願得往生耳。
△三得果。】

「其人臨命終時阿彌陀佛與諸聖眾現在其前。」

【行者臨終以脩願行定力所持感佛來迎亦是彌
陀大願願力攝受大本云十方眾生至心發願欲
生我國臨命終時假令不與大眾圍繞現在其前
者不取正覺靈芝云聖眾現前亦有多別或真佛
化佛觀音勢至隨其品位委在觀經或謂臨終見
佛以為魔者或謂自心業現無他佛來者斯蓋不
知生佛一體感應道交自障障他為過不淺矣。】

「是人終時心不顛倒即得往生阿彌陀佛極樂國土。」

【靈芝云凡人臨終識神無主善惡業行無不發現
或起惡念或起邪見或生貪戀或發猖狂惡相非
一皆名顛倒因前誦習罪滅障除淨業內熏慈光
外攝脫苦得樂一剎那間頓超樂土下文勸生其
利在此。
△四結勸。】

「舍利弗我見是利故說此言若有眾生聞是說者應
當發願生彼國土。」

【此經無發起序不同他經當機辨道乃無問自說
故云我見是利故說此言如竹菴云不待發起如
急救法也應當發願淨土之行要在於願故重叮
嚀。
△二六方引同敦勉生信二初引同二。
初釋
迦讚歎。】

「舍利弗如我今者讚歎阿彌陀佛不可思議功德之
利。」

【欲明六方同讚先結釋迦稱揚故云如我今者等
功德不可同福德之名福德屬事功德屬理有功
之德故曰功德功收願行德歸三諦若不爾者安
云不可思議耶前文頻云功德莊嚴當依此釋。
△
二諸佛讚歎六。
初東方。】

「東方亦有阿閦鞞佛。」

【唐譯具有十方秦譯略明六方亦有者領上之詞
非但我釋迦稱讚十方諸佛亦現稱讚諸佛別名
靈芝云相承不釋今以義詳或從色相或取言音
或約行業或從譬喻大略不出果德三身收無不
盡文或偏舉義必兼含古崖云凡釋經必約教觀
二義不約教則不識能詮之名被機之相不約觀
則如貧數寶於我何為如約教先明因緣事相考
尋經論所出及法門表對之義釋之阿閦鞞此云
不動不為二邊而動故。】

「須彌相佛大須彌佛須彌光佛。」

【須彌翻妙高妙則三德圓融高則超過因位相與
大並表解脫斷德光表般若智慧也。】

「妙音佛。」

【語音圓妙說法稱機立名諸佛雖三身一體皆以
應佛當名。】

「如是等恒河沙數諸佛。」

【恒河亦云殑伽河其沙多而細佛近彼河說法諸
經故多引喻。】

「各於其國出廣長舌相徧覆三千大千世界。」

【慈恩云舌相廣長表無量劫口離四過凡證小事
即覆面門以至髮際今覆大千證大事故或問此
勝應耶劣應耶曰若論現相只表所說不虗不可
以舌驗身然必是勝應尊特也。】

「說誠實言汝等眾生當信是。」

【慈恩云觀此經勢蓋他方諸佛告自國聽眾釋迦
轉引彼佛意言證彼西方令此會眾生信敬也靈
芝云正當釋迦說此經時十方諸佛同時勸讚令
信是經然二師之義皆通靈芝尤得經旨。】

「稱讚不可思議功德一切諸佛所護念經。」

【此十六字是舉經題唐譯依此題名稱讚淨土佛
攝受經不可思議者文中有四不可思議一者依
報雖是同居淨土此用即體無非寂光二者正報
雖是應身指應即法三者脩因四者感果七日持
名即感聖果因果不二亦不思議故今唱題名不
可思議功德也又此一題示五章義何者不可思
議即是經體願行功德即是宗要諸佛護念即是
力用護故捨苦念故得樂總此三義即是釋名稱
讚此四即當教相。
△二南方。】

「舍利弗南方世界有日月燈佛。」

【名日月燈表於三智。】

「名聞光佛。」

【名稱普聞如光徧照。】

「大𦦨肩佛。」

【肩表二智𦦨表照理。】

「須彌燈佛。」

【須彌是眾山之王自證之體燈表化他之用。】

「無量精進佛。」

【從行為名方便度生未甞暫懈眾生無量悲智亦
然。】

「如是等恒河沙數諸佛各於其國出廣長舌相徧覆
三千大千世界說誠實言汝等眾生當信是稱讚不
可思議功德一切諸佛所護念經。」

【△三西方。】

「舍利弗西方世界有無量壽佛。」

【慈恩云儒宗尚不自伐其善何故彌陀自讚難思
答據文勢即是諸佛稱讚又設若彌陀自讚於理
何違引轉眾生令生勝意靈芝云同名甚多決非
法藏所成之彌陀也古崖謂二師之義皆通慈恩
又從容也。】

「無量相佛。」

【相好無量。】

「無量幢佛。」

【無量功德高峻如幢。】

「大光佛大明佛。」

【大光大明並喻佛智自行化他破障除惑。】

「寶相佛。」

【相好如寶可尊可貴。】

「淨光佛。」

【智光最淨。】

「如是等恒河沙數諸佛各於其國出廣長舌相徧覆
三千大千世界說誠實言汝等眾生當信是稱讚不
可思議功德一切諸佛所護念經。」

【△四北方。】

「舍利弗北方世界有𦦨肩佛。」

【二智照理如肩發𦦨。】

「最勝音佛。」

【說法稱機梵音最勝。】

「難沮佛。」

【內證實相四魔不能沮散。】

「日生佛。」

【日表智慧從法身生。】

「綱明佛。」

【智慧如綱覆徧十方。】

「如是等恒河沙數諸佛各於其國出廣長舌相徧覆
三千大世界說誠實言汝等眾生當信是稱讚不可
思議功德一切諸佛所護念經。」

【△五下方。】

「舍利弗下方世界有師子佛。」

【佛是眾聖之尊故以獸王比之又師子一吼百獸
惱裂聞之皆死喻佛說法魔外消亡。】

「名聞佛。」

【名稱普聞徧十方界。】

「名光佛。」

【名如日光徧照一切。】

「達磨佛。」

【達磨翻法約所證說。】

「法幢佛。」

【以幢表法高大熾盛。】

「持法佛。」

【以中道法雙持二邊。】

「如是等恒河沙數諸佛各於其國出廣長舌相徧覆
三千大千世界說誠實言汝等眾生當信是稱讚不
可思議功德一切諸佛所護念經。」

【△六上方。】

「舍利弗上方世界有梵音佛。」

【法音清妙聞者悅心。】

「宿王佛。」

【宿音秀星宿中王佛如北辰居其所而眾星拱之。】

「香上佛。」

【如薝蔔林中不嗅餘香佛德之香更無過上者。】

「香光佛。」

【香喻斷德光喻智德二德能顯本有法身亦可德
香屬自行光有照明屬化他。】

「大𦦨肩佛。」

【二智如肩能照如𦦨照理廣大故也。】

「雜色寶華嚴身佛。」

【自行因華如寶莊嚴果德之身。】

「娑羅樹王佛。」

【娑羅翻牢固亦翻最勝。】

「寶華德佛。」

【常樂我淨德如寶華。】

「見一切義佛。」

【洞見諸法甚深義趣。】

「如須彌山佛。」

【須彌出眾山之上如佛為眾聖之尊。】

「如是等恒河沙數諸佛各於其國出廣長舌相徧覆
三千大千世界說誠實言汝等眾生當信是稱讚不
可思議功德一切諸佛所護念經。」

【△二勸信二。
初釋經題。】

「舍利弗於汝意云何何故名為一切諸佛所護念經。」

【佛自徵問經題之義。】

「舍利弗若有善男子善女人聞是經受持者。」

【釋出聞受持者此三慧也聞即聞慧受謂執受即
是思慧持謂任持不忘即修慧也。】

「及聞諸佛名者。」

【靈芝云聞經受持者牒上二報莊嚴正明行法文
也及聞諸佛名者牒上六方引同文也。】

「是諸善男子善女人皆為一切諸佛之所護念。」

【護謂覆護不使魔撓念謂記念不令退失眾生聞
經受持能順佛意故為諸佛所護念也。】

「皆得不退轉於阿耨多羅三藐三菩提。」

【轉指上聞經念佛或事或理或定或散或淺或深
盡證不退故云皆得也阿耨多羅此飜無上三藐
翻正等三菩提飜正覺即無上正等正覺此即佛
之果號也。
△二正信。】

「是故舍利弗汝等皆當信受我語及諸佛所說。」

【是故者結上之詞皆當者勸勉之語佛法如大海
信為能入如來金口無不實語更引十方果覺誠
言其鄭重叮嚀有如此者。】

「舍利弗若有人巳發願今發願當發願欲生阿彌陀
佛國者是諸人等皆得不退轉於阿耨多羅三藐三
菩提。」

【巳即過去今即現在當即未來發願是過現未來
求生之因。】

「於彼國土若巳生若今生若當生。」

【生即是生彼之果三因三果分對可知。】

「是故舍利弗諸善男子善女人若有信者應當發願
生彼國土。」

【是故下總結勸欲生淨土者唯恐無願有願必生
定無漏失十疑論云生彼國巳悉得無生未有一
人退落三界為生死業縛等。
△二舉難況易便聞
者知歸二。
初諸佛互讚以況。】

「舍利弗如我今者稱讚諸佛不可思議功德彼諸佛
等亦稱讚我不可思議功德。」

【古崖云若據上科六方之文乃是諸佛出廣長舌
同釋迦稱讚彌陀今此却云稱讚諸佛者何耶良
以彌陀與諸佛同一身智華嚴經云十方諸如來
同共一法身一身一智慧力無畏亦然是故釋迦
稱讚彌陀即是稱讚諸佛也又經上文云聞是經
受持者及聞諸佛名者亦是稱讚諸佛故今總結
也彼諸佛等亦稱讚我者既言諸佛則彌陀亦同
諸佛稱讚釋迦也。】

「而作是言釋迦牟尼佛能為甚難希有之事。」

【釋迦此云能仁牟尼此翻寂默能仁則大悲應物
寂默則大智冥理甚難希有事者一於五濁得菩
提難二為眾生說此難信法難舉此二難意顯淨
土脩行之易令聞者知歸求往生也初意者謂此
五濁障重而修行人多致退屈唯我釋迦能忍濁
惡脩行成佛可謂甚難第二意者七日持名下至
十念臨終感佛決定往生而獲聖果如此法門在
濁惡世為眾生說而令信受可謂甚難。】

「能於娑婆國土。」

【梵語娑婆此云堪忍以眾生堪忍受三毒故。】

「五濁惡世劫濁見濁煩惱濁眾生濁命濁中得阿耨
多羅三藐三菩提。」

【此明一於五濁得菩提難五濁者有體有相體者
劫濁無別體劫是長時剎那是短時但約四濁立
此假名眾生濁亦無別體攬見慢果報上立此假
名煩惱指五鈍使為體見濁指五利使為體命濁
連持色心為體相者四濁增劇聚在此時瞋恚增
劇刀兵起貪欲增劇飢饉起愚癡增劇疾疫起三
灾起故煩惱倍隆諸見轉熾催年減壽眾濁交湊
如水奔昏風波鼓怒時使之然是名劫濁相煩惱
者貪海納流未甞飽足瞋蚖吸毒撓諸世間癡暗
頑囂過於漆墨慢高下視陵忽無度疑網無信不
可告實是為煩惱濁相見濁者無人謂有人有道
謂無道十六知見六十二見等猶如羅網又似稠
林纏縛屈曲不能得出是為見濁相眾生濁者攬
於色相立一主宰譬如黐膠無物不著流蕩六道
處處受生或長或短或貧或富是為眾生濁相命
濁者朝生暮殞晝出夕沒波轉烟迴瞬息不住是
為命濁相眾生濁多不能具說。】

「為諸眾生說是一切世間難信之法。」

【此明二於五濁為眾生說此難信之法令生信為
難意在敦勉脩證也。
△二釋迦結難以況。】

「舍利弗當知我於五濁惡世行此難事得阿耨多羅
三藐三菩提為一切世間說此難信之法是為甚難。」

【孤山云五濁行難行而得菩提其事巳難復說此
難信之法二事兼之是為甚難大本云若聞經信
樂受持難中之難無過此難靈芝云念佛法門不
擇愚智不擇豪賤不論久近不選善惡唯取決誓
猛信臨終惡相十念往生亦是具縛凡夫屠沽下
類剎那超越成佛之法可謂一切世間甚為難信
也。

○三流通分。】

「佛說此經巳舍利弗及諸比丘一切世間天人阿脩
羅等聞佛所說歡喜信受作禮而去。」

【一切世間者義該十界別舉三趣者以三善道多
受化之機故也又以前列眾望今巳該九界雖無
畜生一道必有八部在座但是文略以大眾俱兼
之唯缺地獄眾或是苦重乘戒俱緩不預法會或
一切之言兼之歡喜信受者歡喜則聞法得利信
受則脩習流通也。】

佛說阿彌陀經句解(終)

* 拔一切業障根本得生淨土神呪
宋元嘉年求那䟦陀奉　制譯

南無阿彌多婆夜哆(一)他伽跢(二)(音剁)夜哆地(三)(音豸)夜
他阿彌唎(四)(音里)都婆毗(五)阿彌唎哆(六)悉耽婆毗(七)
阿彌唎哆(八)毗迦蘭諦(九)阿彌唎哆(十)毗迦蘭哆(十一)
伽彌膩(十二)伽伽那(十三)枳多迦隷(十四)莎婆訶(十五)

此呪五十九字十五句出彌陀不思議神力傳在
養字函世人持誦句字多誤合依藏本今在貞字
函。

若有善男子善女人能誦此呪者阿彌陀佛常住其
頂日夜擁無令怨家而得其便現世常得安隱臨命
終時任運往生。

* 呪字音切
哆

(音掇)。
他

(逸戈切音柂)。
跢

(都臥切)。
地

(宅買切)。
枳

(音止)。

此經廼極樂之易簡秘書也自唐迄宋慈恩基師孤
山圓師淨覺岳師靈芝照師皆有疏記古崖新師復
有集註義釋備矣猶盧道俗未暇詳覽自惟衰耄去
日非遙輒取優長分文句解與眾結往生緣匪獵名
也。

至正元年解制日七十七歲苾蒭性澄後敘