#+TITLE: 絕餘編-明-智旭
#+DATE: 2016-06-11 12:30:13
#+SOURCE: github.com/kanripo/KR6q0205 master 87aa87bc                

* 絕餘編序

生平行履百無一長獨有大菩提心忘身為法捨巳
從人。則堪質諸三世慈尊者也。自庚午至甲戌。五年
之中。幾經困衡。曾無退悔。蓋因乙亥仲秋。復遇一友
背盟。而此志遂不啻如槁木死灰矣丙子春本擬遁
跡萬山深處。甘與野獸同死。途中大病逗留九華。哀
禱地藏本師仍得閱藏著述之決。乃不復與文字般
若為讎。嗟乎。文字性空。性空即是實相。實相離一切
相。即一切法。豈離文字而解脫哉追思昔年焚棄筆
硯。絕而不絕。今也不絕而絕矣。非絕非不絕而論於
絕。絕無絕相。姑名絕餘。知我者其惟此編乎。笑我者
其惟此編乎。吾以俟諸後世子與可也。

崇禎壬午仲夏藕益道人智旭書於吳興之鐵佛觀
堂





* 絕餘編目錄

  
  * 序
  * 卷一
  
  * 願文(六首)
  * 卷二
  
  * 法語(十首)
  * 傳(一首)
  * 卷三
  
  * 序(三首)
  * 題跋(五首)
  * 書柬(十一首)
  * 雜文(二首)
  * 疏(六首)
  * 卷四
  
  * 讚(十一首)
  * 銘(二十三首)
  * 詩偈(一百四十九首)
  * 附對聯(四首)


















絕餘編卷一
蕅益道人智旭著門人圓果錄

* 願文

** 九華地藏塔前香文(丙子三月初九日)

稽首慈悲大願王。本源心地如來藏。善安慰說真救
世。現聲聞相護法者。願乘本誓度眾生。鑒我微忱垂
加護。我今然臂表精誠。胡跪翹勤哀仰白。弟子智旭
夙造深殃。丁茲末世。上無師長以提攜。下無同行相
警策。雖受戒品。輕犯多端。雖習禪思。粗惑不斷。迺至
讀誦大乘。僅開義解。稱念名號。未入三摩。外則睹魔
黨之縱橫。痛心疾首。內則見煩惱之紛動。愧地慚天。
復由惡業備受病苦。半身酸楚。巳經十載有餘。三瘧
綿纏。又及半年之外。痛娑婆之弊惡。歎沉溺之無端。
由是扶病入山。求哀大士。付身命於浮雲矢菩提於
永劫。敬然臂香六炷。一者供養忉利勝會化身無數
地藏菩薩摩訶薩。二者供養大集勝會現聲聞相地
藏菩薩摩訶薩。三者供養六根聚會善巧說法地藏
菩薩摩訶薩。四者悔我三業重罪。所謂從生以來。一
切殺業。一切婬機。一切謗三寶罪。一切口過。一切意
地種種惡念。乃至舊歲染疾之後種種飲噉。不盡如
法。借諸戲劇。以自排遣。如是等罪。願盡消除。五者為
求四願願諸律儀。恒得清淨。願速斷惑。證真實道。願
壽命長。康強無病。願充助緣。廣作福事。六者為決疑
網若先禮懺求淨律儀若先觀心斷除煩惑。若先閱
藏。以開慧解。若先立行。以廣福緣。惟願救世真士大
智開士。一切知見者。於諸眾生得不忘念者。必垂哀
鑒開我迷雲。我復於大慈悲父前瀝血銘心。作如是
願如一眾生未成佛終不先自取泥洹倘夙業因緣
牽入惡道。願菩薩弘慈常覺悟我使我念念恒自憶
菩提心。令菩提心相續不斷。若夙障稍輕。願大士威
神加被。令我早成念佛三昧。決生阿彌陀佛世界。乘
本願力及神通力。廣於無邊剎海化度有情。盡未來
際。無有疲厭。惟願大慈大悲。哀憐攝受。

** 十周願文(六月初一日)

稽首釋迦大聖尊。十方克盡人倫者。真實至孝真實
忠真實禮誼真師友所說究竟真實法真實如法修
行僧。我今哀請垂護持。願賜慈悲同作證。弟子智旭。
生逢末世。福慧並徵。蒙二親獨養深恩罔知攸答。始
則違親教命。造謗佛謗法重愆。既而稍解真乘。棄生
事死葬大節。本謂剋期取果。頓棄家緣。何意夙障偏
多。久滯凡地。追初志而涕泗慚惶。念未來而痛心酸
鼻。世出世法。兩皆失措。生報後報。嬰苦無疑。由是以
恐懼心。以殷重心。於壬申歲。作乞恩啟。遍求師友同
學。菩薩比丘。沙彌居士。各發慈心。各持經咒。不惟先
人蒙濟。亦令不孝減辜。是時即自發心持滅定業真
言二千萬。金光明空品二千卷。梵網上卷一千遍。互
為勝緣。擬於癸酉諱日。即皆迴向。又何意障緣多擾
直至今歲入山。方完梵網經數。而病體沉重勉強誦
持。威儀不整。散亂多端。撫臆論心。益增愧怖。今值慈
母棄世之辰。加念阿彌陀佛洪名萬聲。敬然臂香三
炷。匯諸善友所持經咒。若完未完。若足未足。總申迴
向。比丘受籌。持華嚴經一部。淨名經四十八部。梵網
經百部。十六觀經四十八部。大悲咒一千。無量壽真
言四十八萬佛名四十八萬果海持梵網經菩薩戒
本經四分戒本各三百部。大悲咒一千。往生咒一萬。
滅定業真言十萬。阿彌陀佛觀音地藏洪名各五萬。
智淳。持華嚴經一部。大悲咒往生咒各三千。佛名一
萬。大獻持彌陀經百卷。佛名十萬。惟忻持無量壽真
言一萬。法慧持大悲咒一藏。普福持法華經一部。佛
名二十萬。智西持法華經十部。智地持一字大輪真
言七日梵網經十部。涅槃經一部。法戒持大悲咒一
藏。成泰持大悲咒一萬。妙真持大悲咒十萬。大和持
佛名十萬。性筏背起信論一卷。性妙持往生咒三千。
法清持準提咒十千。大香持法華經二部。心見持法
華經五部。大悲咒。空品。各一千。智洵。持梵網經百部。
智亮持梵網經二十部。往生咒一千。大建持梵網經
五十部。菩薩戒本四分戒本各百卷。智成持佛名百
萬。沙彌圓果。背梵網經一部。持楞嚴咒三百。行願品
百卷。彌陀經三百。佛名十萬。滅定業真言百萬。常樂
持法華經十部。佛名三百萬。淨依跪持行願品三百
卷海量持心莫作放逸偈百萬禮拜阿彌陀佛三萬
靈哲持滅定業真言十萬。寂輝持大悲咒百遍。彌陀
經往生咒各百遍。海明。持滅定業真言十萬。寂浩持
滅定業真言十二萬。靈琦持準提咒十萬。明機持往
生咒一萬。成泉持大悲咒一萬。成志念佛百萬。智明
念佛百萬。優婆塞程智用持金剛經二百。菩薩戒本
經一百。潘智海持金剛經一百。藥師經一千。佛名一
萬。潘智建持七佛滅罪真言二萬。以此種種殊勝功
德同共薦拔亡父鍾之鳳。亡母金大蓮。伏願決生淨
土。速證無生。蒙授記於十方。度含靈於五濁。智旭又
然臂香三炷。轉為比丘沙彌居士乞恩三寶。伏願。受
籌比丘痛念正法之衰。盡革疑癖之病。捨其偏執。重
修舊盟。果海比丘。福慧齊增。證真實法。智淳大獻及
大建智成等。各各志念堅固。戒品昭明。定慧圓修。自
他俱利。圓果沙彌。開發深智。成就深忍。壽命延長身
心永固。淨依沙彌。念真實法。生無上慧。成忍辱力。開
福德門。常樂海量及成志智明等。各各道念彌堅。戒
德日懋福壽綿延。慧性開朗。優婆塞程智用離諸障
緣成就二利以宰官身。悟解脫道。智海智建。了悟塵
緣增長信力。捨惡住善。堅固菩提又願智旭從今以
去。疾病消除。永無魔障。得大壽命。得大助緣。得大辯
才。得大智慧。得大聞持。得大禪定。斷通別惑於剎那
利冤親眾於沙界。所有誓願。無不圓成。所有著述。允
可佛意。所有佛事。速辦無難。所有開化。悉皆領悟。興
釋迦正法於支那。作彌陀輔弼於樂土。紹地藏之家
業傳觀音之心印。等文殊之智海。入普賢之行門。以
勢至念佛三昧自度度他。以迦葉結集深心。護法護
眾。俾邪魔外道遁影藏蹤。使教戒禪那。日昭月朗。恭
惟三寶垂慈。滿菩提願。

** 持咒香文(六月十四日)

稽首地藏王。大悲觀自在。總持妙章句。及一切三寶。
救度諸苦厄。能滿諸希願。哀愍眾生者。惟垂慈護持。
弟子智旭。夙生業重。現世罪深。世出世法。多諸魔障。
豈但不能剋期取果。普報四恩。亦且不能專修聖道
弘範三界。悠悠歲月。放恣因循。致使他緣逼迫惡疾
纏身。復以虛名所眩累彼若緇若素善友知識種種
供養種種護持。反躬內忖何德堪消。靜言思之實增
慚懼爰於六月初八日為始。迄十四日為終。屏息他
緣。結壇一七。專誦總持章句。奉報外護深恩敬然臂
香。供養三寶。一者伏願比丘果海戒根堅固定慧圓
明正見卓然能轉時流不被時流所轉。決成大器作
法廈之棟梁。二者伏願沙彌圓果淨依。增長壽命。增
長色力。增長福德。增長智慧。大智大願。大忍大識。內
外一如。始終一致。三者伏願承天寺照山房振宗持
行靈秀廓照徹塵體寂用徵周洽隆恩聞性等。各各
於世法中無諸障難。於出世法增長信根不離塵勞
了見佛性。四者伏願菩薩戒優婆塞程智用障緣消
滅身心永安於佛法中深入經藏而智慧如海。於儒
業中。早登科甲而大作金湯五者伏願正知韓逢祐
解脫客塵清淨緣障了知恩愛猶如桎梏自然伏斷
煩惱罪根身心快樂福壽並隆六者伏願錢士貴程
通慧大心不退正見日昭。自利則悟法一源。利他則
遍行四攝。滿求子之凡心成弘護之聖行七者伏願
沙門清沼永闃智瑋達淵明教行方祖心智洵常樂
智音智亮智明智成成志性泓圓六圓淨慧先悟德
定明常信海朗恒觀了凡及此地法雲菴興邦悟省
等。各各福壽增崇慧命堅固。遠離災障。成就道果。善
根巳熟者今必脫善根巳種者今必熟。八者伏願優
婆塞程智我馬成之姚年張贊育劉海晏萬應鵬陳
淨傳王思湖沈三郎李載白及信女潘門鍾氏李門
鍾氏王門潘氏李氏大姐李氏二姐等。於世法中。如
意快樂於出世法志念深求未種善根者今當種巳
種善根者今增長欲行惡法皆悉不成。所修善業皆
得成就關閉一切諸惡趣門開闡人天涅槃正路。九
者伏願智旭從今以去。病苦消除身心康泰福德增
長壽命延長。速完檢藏之願。早遂斷惑之心。著述開
人天眼目。字字懸契佛心。營業作末世福田。事事暢
快本念。又願與諸緇素知識常作菩提眷屬。同生極
樂勝邦。俱蒙授記。共化十方。生生世世為影響眾。在
在處處為善知識。直至道場永無隔礙。十者智旭又
為決疑拈鬮更然一炷供養三寶。願以現知現見真
實證明。令我所拈之鬮決定靈感。從此之後。一意行
持。永無疑悔。自利利他。功無虛棄。滿菩提願。廣度眾
生恭惟法界三寶地藏慈尊。大悲觀世音菩薩同賜
慈悲哀憐攝受。

** 閱藏願文(六月十九日)

歸命法界大醫王種種應病妙法藥。觀音地藏看病
母願賜慈悲同哀護弟子智旭與法界眾生背常樂
我淨之真性起無明煩惱之幻疾三惑為眾罪根元
四大為百病窟宅保妄念而塵劫不肯捨離受毒身
而輪迴無有窮絕乃至幸獲人倫仍嬰眾苦。叨成僧
相尚纏惑根被業浪之所漂沉遠正法而丁末運禪
那教觀徒有虛名戒律總持咸無實義致使魔軍得
便障難頻侵身則眾病交煎心則他緣逼迫。欲行善
事每不能成是以深生慚愧諦信因緣歸命觀音地
藏二大慈尊求哀懺悔懇賜護持。曾於三月十九日
為始立願誦持廣大圓滿無礙大悲心大陀羅尼神
妙章句二百七十堂以療惡瘧。今神咒告完。惡瘧漸
愈。益驗妙法恩力不可思議。敬然臂香三炷供養觀
世音菩薩及十方三寶。願我從今以去普與法界眾
生決定皆得永離病因。永絕病緣永斷病苦永無病
身心安樂真性現前。發起大心行諸妙行同生淨
上同證菩提。復然臂香三炷即於今日為始暫減恒
課續閱藏經。惟願法界三寶二大慈尊護法天龍一
切聖眾。慈悲覆護哀愍智旭。令智旭此番閱藏決無
障緣。從始至終字字明解。外緣則事事豐饒行人和
順毫無片事擾心。內行則精義入神隨文妙證決得
聞持勝力。普與法界眾生開頓悟門成正修路摧魔
外之邪幢奪權小之僻執。浴法日以重昭補義天而
廣覆。俾末運還為正運。文字咸歸性靈。法藥所霑沉
痾立起。法雨所潤枯槁旋生。恭惟三寶及二大士垂
哀證明。滿菩提願。

** 完梵網香文(丁丑三月初七日)

歸命華臺盧舍那千華上佛千百億梵網契經心地
品。玄通華光大智明亦禮彌陀大願王觀音勢至大
海眾及我地藏勝慈尊同賜哀憐垂拔濟菩薩戒沙
彌智旭。自惟業障深重不遇聖時少則隨邪師教謗
毀三寶。長乃正信捨家。知識巳逝。徒懷剋期證果之
思誰下鉗錘辣手。空抱摧邪顯正之志誰知孤孽苦
衷僅有道友惺谷壽公猶能互相砥礪堪嗟隻履復
先歸。更有同盟歸一籌公差足互相酬唱深痛三人
成市虎是以自他二利進退無成。身心二病內外交
發。策拄杖而入深山。埋姓名而藏醜陋。復以佛慈密
佑法性冥熏一息未亡。四弘猶在。而舊友如是昉公
遠來相訪。兼因薦拔之舉。遂作講演之緣。竊念梵網
尊經久秘龍藏下卷雖有義疏而古略多含人罕妙
解。上卷則兩家草創皆隔門牆。致使修證要途千秋
貿貿。旭以夙因微善得遇靈文。再四潛心。宛如故寶。
不辭鄙拙。合註斯成。敬然臂香二十一炷。回向真乘
一者奉供三身一體盧舍那佛。二者奉供梵網心地
教行理經。三者奉供玄通華光主菩薩華光王大智
明菩薩及文殊普賢藥王藥上金剛藏虛空藏彌勒
金剛手等一切菩薩。盡梵網海中發趣。長養。金剛十
地菩薩摩訶薩。伏願智旭無始至今。身不善業口不
善業意不善業謗毀僻謬。種種罪惡皆得消除。一切
善根。皆得堅固。四者奉供極樂世界阿彌陀佛依正
宣揚微妙法藏。觀音勢至清淨海眾。伏願智旭捨此
幻身定生極樂華開見佛滿大願輪五者奉供地藏
菩薩摩訶薩。伏願智旭大智開明。大悲增上。離諸煩
惱廣度眾生。滅諸罪障。廣代群苦。六者痛念孝豐所
請藏經未獲供養。代為菩薩比丘心見供養三寶願
心見比丘福慧增隆。成茲勝事。七者奉為先考鍾之
鳳先妣金氏大蓮暨一切亡過六親眷屬等供養三
寶。願仗良因。同離八難。超昇淨土。究竟菩提。八者奉
為泉州府開元寺一軒新示寂肖滿全公湛一輝公
開林演公供養三寶。願仗良因。同生淨土。悟無生忍
廣度群迷。九者奉為剃度恩師雪嶺峻公。十戒闍梨
戒宗孝公。及道友惺谷壽公。璧如鎬公。自天浩公。不
忘音公。月心愍公等。供養三寶。願仗良因。滅除罪垢
永離惡道得宅九蓮。十者奉為邪師袁一柱及正師
吳一標供養三寶。願邪師永捨邪見不受邪報。正師
增長正信。成就正修。十一者奉為道友如是昉比丘
供養三寶。願令身心安樂。福慧兼隆。成千古之真品
作末世之藥樹。十二者奉為道友心見比丘性士比
丘大建比丘果海比丘。供養三寶。願令色力堅固。道
念增崇。荷擔正法。作大棟梁。十三者奉為菩薩戒沙
彌圓果弘孝法同沙彌海晏形同沙彌覺非定猷通
恒淨塵等。供養三寶。願令各增福德。各長智慧。各發
大心。各修大利。破除習氣。成就剛骨。荷負法門。永超
權小。十四者奉為山中一切隨喜結緣之眾。若老若
少若僧若俗供養三寶。願令深植善根永為道種脫
離塵網。趣向菩提。十五者奉為菩薩戒優婆塞程智
用供養三寶。願令世出世法皆離魔障。早獲麟兒。速
登科甲。轉父母親族之邪心。成銅殿刻經之大願。大
作護法。重興道化。十六者奉為菩薩戒優婆塞徐弘
鎧供養三寶。願令早離王難增長正修。得出世之淨
福開微細之實智。十七者奉為護法居士正知韓逢
祐道昕陳丹衷大潮萬應鵬通慧程文濟及錢士貴
項淨理項淨香等。供養三寶。願令道芽堅固。智種深
培。福壽彌增。正信開發。三學資神四弘被物。十八者
奉為虛空法界一切曾受菩薩戒者供養三寶。願令
戒品堅牢。細過無犯。定共道共以同彰攝善攝生而
圓證。由三十心。登體性地。速成正覺滿足法身。十九
者奉為虛空法界一切受菩薩戒有毀犯者供養三
寶願令罪障消除戒品復淨。或重或輕或故或誤。一
切蠲豁永無累垢二十者奉為法界之中一切含識
雖未受戒曾聞梵網名者供養三寶。願仗良因。同生
覺悟。發心秉受如法修持。二十一者奉為法界之中
一切含識雖具梵網真常佛性從不聞此名者供養
三寶願以大慈悲力不思議力同體法性真實威力
令其從今以去咸得聞此微妙法門。生於正信發於
正解離三塗超八難決登戒品並事真修展轉誘化
同證菩提。若諸眾生具有無始惡障所纏不能自拔
昏迷倒惑不能覺悟者願以三寶究竟大功德力。大
智慧力。大慈悲力。阿彌陀佛無邊願力。地藏菩薩勇
猛誓力。令諸眾生速能覺悟。早拔苦輪。設其定業。決
應受報。願令智旭早生淨土。一見彌陀。隨乘願輪。普
於十方不可說不可說世界海中。遍受阿鼻地獄劇
苦。乃至一切重輕地獄諸苦。我皆代受。令彼眾生先
證菩提假使盡法界中乃至惟一眾生未成正覺智
旭甘於無量地獄備受楚毒。無厭悔心。盡一切劫亦
無疲倦。智旭今日所有誓願悉同過現未來一切諸
佛諸大菩薩所發誓願。悉是一切諸佛諸大菩薩之
所加被。若智旭具有無始惡業應墮無邊大苦趣中
神識昏迷不復自覺。違今日大菩提心大菩提願大
菩提行者。仰願舍那慈父。釋迦本師。彌陀願王。地藏
悲母。哀我。護我。覺悟於我。令我於苦趣中。憶今本願。
不捨於苦而度眾生。又願以今然香發願功德因緣。
令釋迦正法。重昭於震旦國中。魔外邪風絕扇於恒
沙世界。持律者洞明持犯。善識開遮。習教者。深知義
理。了達性修。坐禪者。擴悟心源不遭魔外。念佛者事
理圓融。自他不隔。又願一切法門。人皆通達。永無鬥
諍堅固之愆。盡革門庭施設之見。念念紹佛祖心燈。
法法匯梵網性海。情與無情同圓種智。

** 滅定業真言咒壇一百十日圓滿然香懺願文
(丁丑)

稽首業性如虛空滿分解脫滅障者。我今持誦秘伽
陀。願滅自他諸定業。無邊福慧互莊嚴成就希有勝
功德。見聞隨喜發菩提心地性藏同圓證。

婆伽婆佛陀(妙覺者無上地)　摩訶一和沙(無相無垢地)　阿訶羅
弗(明行足法雲地)　阿那訶(慧光妙善地)　阿尼羅漢(變化生不動地)
　阿羅漢(過三有遠行地)　阿那含(薄流現前地)　斯陀含(度障難勝地)
　須陀洹(觀明燄地)　須陀迦(流照明地)　須阿伽一波(道流離垢
地)　鳩摩羅伽(逆流歡喜地)　達磨邊伽　波羅提弗陀
　波訶諦　師羅叉伽　羅叉必　佛度阿　法必
阤　必白伽　羅曇沙　羅羅諦流沙　度叉一婆
　度佛阿　度阿訶　度沙必　度生婆諦　度利
他　度和差　度只羅　度安爾　度伽阿　流山
迦　必阿羅　必叉伽　阿毘跋　毘跋致　安婆
沙　流摩阿　流羅伽　流諦伽度　流伽度

信
念進定慧戒向護捨。願一切菩薩摩訶薩。惟願大乘
三寶若聖。若凡同加護念。同作證明。聽智旭今日至
心懺悔。滿智旭今日廣大願輪。胡跪合掌瀝膽刳肝
作如是白。我弟子智旭與法界眾生。自迷真性。枉入
妄流隨逐無明。增長惡業。無始至今。曾未覺悟。所積
罪障無量無邊。賴聞地藏本願經發心出世。更遇滅
定業真言立志利他。將為銅殿之緣。先課加持之行
既勸同仁。共持十萬萬遍。兼復自勵專持五百萬聲
敬詹丁丑五月十七日為始。至九月初八夜為終十
日方便百日正修。結如法之淨壇受一食之勝行仍
於道場將畢默課。行法助成。一七熏修。六時行道以
此功德。仰祈銅殿大緣。速能成就。占察壇法。早獲流
通誦持既畢。恭然臂香三炷。供養法界三寶。耑求加
被所願克圓。又念種種定業。皆由身口意三廣造十
惡惡法既成。如弦發箭。勢須遠到。理無中止雖大士
悲心不可思議真言神力不可思議亦須新殃永斷
方乃故愆俱亡。而撫躬內省慚悚彌增。我實婬機未
淨云何使人永淨婬機。我實盜意未忘云何使人永
忘盜意。我實殺習未除云何使人永除殺習。我實妄
言綺語惡口兩舌種現未消云何使人永消口過我
實貪瞋癡起現不停云何使人永停惑毒。嗚呼。檢點
一身渾是短。羞惶半世巳成虛扼腕痛心號天慟地
更然臂香三炷。深自悔責亦為法界眾生求哀悔過
伏願從今以後十惡消除三業清淨。不造未來之因
不受過去之果又然臂香一炷供養五臺山妙峰老
師及雲棲和尚憨山師祖。紫柏大師。密藏尊者。一切
真善知識願以福慧力同加覆護。令我所願速得滿
足又為九華山中舊住主人。東西二寮若長若幼。一
切眷屬持滅定業真言二十萬。然香一炷。供養三寶
願令各增福壽各長慧根。以無我心。善和鬥訟。以忍
辱法開導後昆。永無自他彼此之私。痛絕勝負是非
之見。人人為地藏功臣念念惜法門羽翼又為現在
成就藏櫥自照性士大朋等及一切助緣善友別持
真言十萬。又為將來成就普同塔事自照興邦悟省
及一切助緣善友。亦持真言十萬。總然臂香一炷供
養三寶。願令各得增長壽命。增長信心。增長福德。增
長智慧。增長慈仁。增長安樂。增長勝事。增長道風。又
為九華山中來聽法者。一切與會隨喜結緣眾友。別
持真言十萬。然香一炷。供養三寶。願令各發菩提大
心同修戒慧真道。永捨流俗知見。堅固無上勝猷。又
為往來此山流寓此山。一切緇素別持真言十萬。然
香一炷供養三寶。願令各念大士深恩各護法門大
體掩惡揚善。嘉智矜愚力懲破法之心。猛作干城之
助。又為菩薩戒優婆塞程智用。日持大悲神咒七遍
(中舉為期)為其父親惟明代持滅定業真言五十萬。為其
族弟智我優婆塞日持大悲神咒七遍(進學為期)。今更加
持真言十萬。然香一炷供養三寶。願令智用早歌麟
趾深慰孝思。及與智我同冠進賢堪為屏翰不忘夙
昔之盟急酬銅殿之願。又為菩薩戒沙彌圓果舊持
真言百萬。今更加持五萬然香一炷供養三寶。願令
開發憨蒙。拓鍊弘毅深培福壽之基永離作輟之習
立躬如泰山喬嶽。矢志必涵坤蓋乾。又為法同沙彌
常樂海晏形同沙彌覺非各持真言五萬。共然臂香
一炷。供養三寶願令從事入理得大總持。成就五根
發明五力。三障圓消萬善克備又為菩薩戒比丘果
海日持真言三百(十夏為期共計百萬)加持大悲神咒七遍(成器
為期)兼為大建成泰共持真言百萬。今更加持十萬。然
香一炷。供養三寶。伏願大建比丘。身命堅強。智慧敏
銳。永捨攀尋枝葉之習。了悟直捷根蒂之功。析義如
庖丁解牛。得理如鵝王擇乳。成泰比丘專求巳過。毋
責人非。了知將就苟且難出生死牢關。深信駑駘顛
蹶不可橫超淨土猛策新猷莫仍故轍。果海比丘慎
思明辨。沉細精微。痛革浮氣粗心未會先會。專求深
造自得。若無若虛。悟明文字三昧。似獨繭以抽絲善
能入理深談必敲骨而取髓。又為法同沙彌淨依舊
持真言百萬。為形同沙彌通恒今持真言十萬。為形
同沙彌淨塵日持大悲神咒七遍(成器為期)加持真言五
萬。共然臂香一炷供養三寶。伏願淨依折伏貢高。斷
除我慢。深培福壽。專務思修。省巳之短。慕人之長。下
學上達。即事鍊心。通恒災障消除。戒根永固。福壽增
長。定慧圓明。成大法器。作大棟梁。淨塵身康壽永。福
長慧增。雄勇特達。剛毅果敢。超群拔萃。破格剖籓。大
法自任。千古自期。又為菩薩戒比丘心見道昉。各持
真言五萬。共然臂香一炷。供養三寶。伏願心見比丘
福德增長智慧開明。方便善權攝化緇素。莊嚴大藏
速得圓成。道昉比丘名心霧散覺意日明。莫念鼻孔
撩天。但顧腳跟著地。立行則徹始徹終。惟向一門深
入。求道則惟精惟一。不從多法浮貪。雜想應時消落。
三學當體圓明。又為大賢大真大擒大文受籌靈山
清沼永闃大硪道震。共持真言十萬然香一炷。供養
三寶。伏願賢等。福慧增崇。煩習永斷。荷擔正法。自利
利他。又為智仁智洵性觀定猷成志照乾海量照德
智瑋明教。共持真言十萬。然香一炷。供養三寶。願令
緣障頓消。二嚴克備勤修出要永離妄因。又為一切
禪者一切學者持律者念佛者瑜伽者邪命者雲遊
者務農者。絓是著如來衣現僧伽相踐伽藍地冒出
家名。盡三天下所有緇流共持真言三十萬遍。然香
三炷供養三寶。伏願狂誕狐禪盡轉而為宗說俱通
之龍象。鑽紙蠅學盡轉而為隨文入觀之獅猊。羺羊
戒子。盡轉而為定共道共之律轔。狼狽蓮宗盡轉而
為猛智慧行之角虎。客作瑜伽盡轉而為神通變化
之高流。禿頭商賈盡轉而為六度萬行之導主。雲遊
賊住盡轉而為頭陀勝行之芳標。農事僧民盡轉而
栽法界園田之靈種。又為菩薩戒優婆塞徐弘鎧日
持大悲神咒七遍(脫難為期)。加持真言五萬然香一炷供
養三寶。願令釋結解怨。早離障難。悔過遷善。增長信
心。不負夙根。成就法器。又為菩薩戒優婆塞陳道昕
舊持真言十萬。為優婆塞項淨理舊持真言十萬。為
韓正知錢士貴胡汝淳程通慧項淨香等。今持真言
十萬。共然臂香一炷。供養三寶。願令各增正信。各長
威力。世出世法所願從心。永作金湯。進趨覺路。又然
臂香一炷。供養地藏慈尊。將此持咒然香功德。并及
向日為亡父鍾之鳳曾持千萬。為亡母金大蓮亦持
千萬為法界有情又持千萬。為一切師友同學弟子
檀護怨親知識等所持若九十萬若三百二十萬若
四十八萬等乃至若為延生若為薦亡。若為悔過若
為除災若自為若為他所持真言若多若少。若至心
若散心。皆悉攝取現前普同迴向。又復普化大心緇
素共持十萬萬遍。若化未化若完未完。過現未來一
切功德亦皆攝取現前普同迴向。深心信解真言威
力不可思議。一一字中圓具法界無邊功德一切字
中亦復如是以此重重無盡不可思議功德威神令
我一切得如所願滿菩提願又然臂香四炷重復供
養法界三寶及地藏大士。求決所疑至誠占於第三
輪相一者依占察法先悔罪障二者住阿蘭若。先修
禪定三者著述弘經先修觀智四者植諸善本行眾
三昧。懇乞大慈分明指示令我此生不致浪死。又香
三炷。供養淨土三寶。以此功德悉皆迴施法界眾生。
願共一切眾生。捨此一期報身。決定同生極樂世界。
永離苦因苦果。速證菩提涅槃。
絕餘編卷一

絕餘編卷二
蕅益道人智旭著門人圓果錄

* 法語

** 示朗融

萬法本自融徹。由迷情封執而成隔礙。如一指能蔽
山岳如認漚必遺大海不惟埋沒自巳靈光。亦且冤
屈六塵境界。詎思六塵非能惑人。人自妄受六塵所
惑。根根幻馳。識識紛動。然仔細推求。塵既不居其咎
根亦豈職其愆根既不職其愆識寧獨當其罪。三科
分析既無真主。縱令共合。那有實法。而眾生於此虛
妄法中。著我著人。分取分捨。猶如捏目亂華發生。更
欲分別花相孰妍孰醜孰大孰小。不亦惑乎。惟將身
心世界全體放下。作一超方特達之觀。譬如為天下
者不顧家則智眼昭明。而一切障礙境界。不覺其融
于性德無往非真實受用處矣。

** 示三止

永嘉大師有云。惺惺寂寂是無記寂寂非寂寂惺惺
是妄想惺惺非。此四語。叢席爭傳誦之。然先須徹悟
惺寂源頭。方不墮守精魂窠臼即如儒者亦云明鏡
止水以持心。豈可謂慎獨工夫。便是禪門中奢摩他
妙修行路耶。四祖謂牛頭云。觀者何人。心是何物。只
此二語。直得遍計妄想。百雜粉碎。以此體真。以此方
便隨緣。以此息二邊分別。一句中有三玄。一玄中具
三要。喚甚麼作獨將誰去慎不惟妄想無記無處容
身。恐惺寂二字亦并無處著落。非惺非寂。是謂寂寂
惺惺惺惺寂寂喚作不二。早巳二也。況可云雙修並
運哉。悟此成修。是名一心三止。待時而說。乃成法華
三止。自利利他俱不離此一字法門能於一滴水中
興雲澍雨。貴在神龍之自奮迅耳。

** 示文約

做工夫人。每每被昏散二障所擾。不得成就。久久便
致退悔。殊不知昏散根源全由迷巳作物。故楞嚴經
云認悟中迷。晦昧為空乃至昏擾擾相以為心性。夫
昏則障慧。擾則障定。定慧既障。則睡眠與散亂雜呈。
若欲去其根源。先須識取心性本體從來明靜。諸佛
證之為定。慧行人修之為止觀。止觀之功。全即明靜
之體惟靜故明惟明故靜。既非二致。豈有前後。但約
對治法門。昏蓋重者。以觀起之。散亂多者。以止息之。
息散之止非無觀起昏之觀非無止。止觀不二。勤修
不息。自然本體漸露。客塵漸銷。要知這著工夫大段
間斷不得。又大段性急不得。所以儒門貴勿助勿忘。
佛門喻以彈琴太緩太急。皆所不取。然欲除昏蓋。直
須打起精神。不可貪戀蒲團穩坐而欲除散亂。正不
必厭惡妄想。直須覷破妄想無性。則自然休去歇去。
故僧問巖頭云。起滅不停時如何。巖曰。咄。是誰起滅
只此一語。可為明心見性者作第一先鋒也。

** 示慧幢上座

予讀子輿氏書至舜盡事親之道而瞽瞍底豫。忽見
圓頓觀心要旨焉。夫父雖至頑不可捨之而別覓他
父。雖頑父即我真父。不可如傲象之順命為惡。順命
為惡非事親之道也。捨父別覓又可稱孝乎。現前介
爾一念。亦復如是。全體即是無明。又全體即是法性。
無明猶頑父也。法性猶真父也。順無明流造業流轉
猶如傲象。捨妄覓真別觀法性猶如背父。逃逝雖善
惡途轍稍殊。其為不孝均矣。六道凡夫。順無明而為
惡者也。藏通別三種行人。捨無明而逃逝者也。若知
焚廩掩井之瞽瞍。即是允若底豫之瞽瞍。則必盡事
親之道于巳躬而肯作順逆兩法以虧天性耶。所謂
盡事親之道者。亦只是深信父實生我。除此父外別
無真父。然斷斷不可從命為惡。直須竭怨慕之誠以
格之則頑如瞽瞍。亦可回心況未必如瞽瞍者哉觀
心亦爾。深信現前一念。全體法界。離波覓水。終不可
得。然斷斷不可隨其生滅。不事觀察。直須以不思議
一心三觀深體達之則縱令惡無記心。尚成不思議
境況善心哉。知一念中圓具三德秘藏事理兩重三
千互遍互融深生信解名之為慕此境若不現前。只
是止觀力微。發勤精進誓以十法成乘。名之為怨若
能如此努力縱鈍逾般陀也須發明有日倘悠悠忽
忽縱利逾藍弗敏過達多的的無濟也。上座久種善
根信力牢固但平日學問。不知除卻求放心外更無
餘訣。所以千經萬論。不能同條共貫。今山中聚首一
載。復欲相別。惟此一味單方相贈。能服此藥實為千
里同風。若謂此外別有則是自欺自誑。雖歷劫同住
終是未曾覿面矣。況色力有限。年光不多。奈何泛泛
遠求而不束其功于緊要地乎。至于借事助理則大
悲行法以求壽命為開眼之地。梵網全經以求圓解
為起行之本佛號千聲。匯歸淨土為歸趣之地。然事
非徒事。全事即理。因果圓彰。自他不二。貴向頭頭法
法中徹見法界源底。只是一法界更無二法界。所謂
一以貫之儒教尚然。況圓頓佛法乎。思之擇之。

** 示未能

珠生濁水蓮出淤泥。從來聖賢豪傑固不擇地而生。
但習俗移人賢智不免。非有大識見大志氣大力量
大方便。鮮克自濟。求其無待而興。不受幻境所侵奪
者。厥惟艱哉。夫所謂幻境侵奪者。不惟順流俗而與
之俱化也。即使厭流俗而切思遠離亦名被其侵奪。
以一切境界全是無明變現。無明變現之性全即法
性。由不達故橫生欣厭。欣成六道。厭墮二乘。去無上
菩提遠矣。欲趨無上菩提者。固不得隨順幻境。亦不
得厭離幻境。但了幻境即法性。悲長夜之在迷。以悲
迷故。起無作二誓。欲拔性德之苦。以了性故。起無作
二誓。欲與性德之樂。如此慈悲誓願方與地藏法脈
相應。亦與十方三寶氣分交接。先須方便發此心巳。
則一切不如法境界。一切末世惡態惡習觸目警心。
無非助發菩提資糧。故起信論云。或有菩薩見法欲
滅為護正法故發菩提心。或有菩薩見眾生苦而發
菩提心。正謂此也。四諦之中。苦為初門。娑婆世界修
行一日勝于淨土修行一劫。法不在泛涉。會心者妙。
藥不論貴賤。起病者良。見思之病雖急。但是其標。無
明之病雖緩。卻是其本。急則治其標。緩則治其本。皮
既不存毛將安附。坎坎伐木。不如并大地而掀翻之。
夫所謂掀翻大地者。秖是諦觀現前一念非自非他
非共非離。三際叵得十方無朕。廓然太空森然不滅。
無倚無依思議不及。海印炳見。橫遍豎窮如一念。一
切諸念亦復如是。念性固然非關觀得。藉觀圓顯生
佛同歸觀而未顯障由三惑弘誓策發止觀安心破
遍護通調停道品事理圓進六即防非安忍離愛功
成無惑萬勿悠悠視作等閒。擬心姑待他日。又萬勿
急急欲圖脫離。不知藉境鍊心。昔陽明學步。墜五斗
米于兩足循堂而走去米之後其疾如飛即做工夫
第一妙喻也靈犀一點通尤須善此訣竅。

** 示慈昱

佛法大海信為能入智為能度信如堅舟智如柁師
其餘五度及萬行則皆舟中器具也欲令信心增長
先須時時念生死苦警悟無常不得沉迷五欲執著
世情以種種世情決定了我生死不得種種五欲決
定牽人入放逸坑墮惡道苦。今雖處在煩惱之地。也
須隨緣稍自勉拔豈可尋波逐浪直至沃焦而忘返
耶既能于生死長夜中發得一點真實信心即宜急
求智慧以為導師求智之要第一在親近明師良友
第二在讀誦方等大乘非明師良友決不能益我身
心。非方等大乘決無有出世正楷若人有信心而無
智慧則能增長煩惱若人有智慧而無信心則能增
長邪見。故知船及柁師相須度險缺一尚自不可。況
復俱乏。則茫茫苦海安有出期。古人云。一失人身。萬
劫難返。此身不向今生度更向何生度此身。莫謂火
燒眉毛且圖眼下。殊不知人間五十年不過四天王
一晝夜耳。倘不信後世苦樂。只如臥時身本在床夢
中種種見聞不滅。豈可作斷滅見哉高明之士早自
著眼可矣。

** 示迦提關主

法華一乘妙旨惟令一切眾生開示悟入佛之知見
然佛之知見非他即諸法實相是也諸法實相非他
即現前一念心性是也現前介爾一念不自生不他
生不共生不無因生未生無潛處欲生無來處正生
無住處。生巳無去處。心無心相。則其性無生。無生故
無住無異無滅。無生住異滅。即真法性橫遍豎窮不
可思議若于此無相妙心妄謂有心相可得。則佛知
見便成眾生知見。若即此妄相幻心。達其本非有相。
則眾生知見便成佛之知見而此一念心性。既舉體
全空亦復即假即中。以三諦宛然故三觀亦自法爾
以法爾之三觀。照宛然之三諦能所不二境智互融
于此妙法能生信解。名為隨喜解義觀文名為讀誦
轉示他人。名為講說歷事煉心名為兼修正修。五品
功深六根斯淨似成真發究竟可期有相無相二安
樂行一串穿卻秖貴篤信力行別無奇巧方便至於
十妙五玄四悉三法皆是一心圓具。說之則名相紛
然照之則海印炳現如人飲水冷煖自知。當非筆舌
所能罄矣。

** 示乳生

夫置身于海中孤洲而伯牙善琴其情移也。望之似
木雞而餘雞無不走者其神全也。世間小技尚非聊
爾可以奏功。況欲學出世大道仔肩如來正法者乎。
是故智者大師所明圓頓十乘觀法必先之以二十
五前方便所謂且五緣訶五欲。棄五蓋調五事修五
法就此二十五事。復各具表法及觀心法門。夫然後
正助合行事理雙備如足目並運安隱入清涼池後
來禪士講徒各自率情任意。逞一得之見。罔達大方
軌則以此鹵莽薎裂學問求成一世間伎術戛戛乎
難之。而欲投足宗教兩途思以自利利他。誠奚望也。
是故真正學人。必先移其夙情則神自全情之所牽
雖萬別千差總不出色聲香味觸五種神之所虧。雖
亦受病不等。總不外貪瞋睡掉疑五種。急須訶棄則
聖賢可階梯而至矣。易曰。山下出泉。蒙君子以果行
育德。又曰。蒙以養正聖功也深思果。行育德二語方
識養蒙之法。文殊師利勇猛智。普賢慧行亦復然。以
此出世法乳自養即可兼養法界眾生莫患世間無
子期也。

** 又示乳生

夫不易移者習情必有以忘之而始移。不易全者元
神必無以戕之而始全。今以半耗之神。日汩于久沿
之習欲求超凡入聖制外降魔安可得乎。世之悠悠
無志甘與草木同朽者誠無足論。最惜徒有大志弗
能自拔。設思自拔。曾不時時自省究竟與無志者同
歸哀莫大焉試一自省則晏安習氣。華靡習氣。溫飽
習氣。貢高習氣。疑惑習氣。詩文習氣。較長競短辨是
爭非習氣。乃至尋行數墨依文解義習氣。凡所可昏
擾我神明者。六時之內何等紛紜雜沓。而依教觀心
澄思懺過。縱有萌櫱之生。蓋不啻一暴十寒矣。且人
命呼吸轉眼無常。眨得眼來巳成隔世。儒者云。才說
姑待明日便不可也。況二年三年耶。九旬同住信非
偶緣。只恐弈秋未去鴻鵠先來。情如故而神愈戕耳。
必須時時對了義以移情。念淨戒以全神。庶不負一
夏盤桓。不負出家初志。否則魚子菴羅華喻亦可懼
也。高明之自憂能如杞人之代憂。斯大幸矣。念別情
深。書此以期他年刮目。

** 示懸鏡

奮發之心人皆有之。而不能不藉于外緣。羞惡之心
亦人皆有之。而不能不汩于惡習。嗚呼。娑婆國土善
友罕逢惡緣偏盛自非咬釘嚼鐵刻骨鏤心其何以
自振拔哉惟有智之士鑒物理之無爽。達未然之禍
福趣吉避凶取決于心而不惑于數。故能知天立命
超死脫生然知天立命超死脫生之事人皆可為即
如賢契乍聽大佛頂經便能然香立誓豈非真正出
世種子。但貴時時提醒此心。念念不離了義經典則
善緣淳熟魔境自退舍矣。勉之勉之。

* 傳

壁如惺谷二友合傳

壁如禪師諱廣鎬台州王氏子俗名立轂號伯無父
士琦。為大同開府以清廉著名。師弱冠時即有出世
之志禮雲棲蓮大師。取法名受五戒萬曆丙午舉孝
廉。甫年二十七歲越兩大試不第遂慨然就選。蓋以
世為廉宦家業甚薄而仰事俯育之累未完急欲完
之以圖出世也。令新淦愛民如子。民皆感恩頌德但
因居官事冗戒德稍疏戊午冬入覲。舟次荻港夢鬼
使攝見冥王王責以破戒事驅令入獄傍有冥官代
請為取破戒後諸事查之見其善多惡少乃釋不入
獄鑿兩眼釘諸柱上及至醒悟則雙目不能視矣。醫
者進明目之藥復夢為冥王所訶更以二釘入眼腔
中大痛失聲而醒。遂不服藥。告病歸鄉。就台山高明
寺傍築室閒居。日課金剛般若并大悲心咒行法不
一年漸漸復明。諸親友見其無恙勸令再仕。師歎曰。
人生幾何猛求出世之不暇猶暇作蝸角蠅頭活計
乎特以太夫人在未忍捨去耳尋思既欲離俗復以
母在為礙豈可不願其母臻上壽耶。而太夫人亦女
中丈夫篤信三寶。每率其媳及女孫晨昏課誦魚磬
琅琅恍若禪宇。遊僧過其門。必設蔬供。無空過者。嘗
見有人子出家而父母悲泣必笑之曰。出家乃第一
好事應須慶幸何悲泣為設吾子出家。吾決不作此
態也。師由是得安心遠遁。剃染楚中。單身行腳。備嘗
諸苦。既登戒品。掩關閱律。并書華嚴大法。次從楚地
遊歷匡廬峰頂諸處徐到博山隨眾參禪。人無知者。
予適同歸一送惺谷至博山剃髮。師昔為居士時。住
高明靜室曾與歸師交。今雖現比丘相歸師猶彷彿
其形。一日在眾中執其手曰。公是台山高明寺回生
王伯無否師不容自諱。為歷敘所以出家狀。且悲且
喜。日見予與無異禪師辯論受戒一事最為詳悉。因
歎近來律學甚為淆訛。本以破戒。親受冥譴。久欲留
心此道而歷叩名德律主。罕有不聵聵者。予出毘尼
集要示之師亟讀亟賞。歎未曾有。遂與盟千古交。又
知予方事閱藏復以啟囑予曰三藏義類。宜總為一
書。三藏酌要。宜別為一書諸宗集目宜別為一書。佛
事稽古正訛。宜別為一書發菩提心集。六度集宜為
二書毘尼中衣事。缽事。及授戒說戒羯磨諸事日用
間宜行者當輯附於集要之後。梵網經雖前有二大
士發明。今宜補以彌勒戒本。及諸經中所說有相發
者集附本條之下。然後自出手眼以補前人之缺。亦
不失為二大士忠臣。勿以避嫌。失此勝事。沙彌戒。優
婆塞戒俱要少有發明。附於集要。以上事凡八則弟
往讀契經薄有微願恨齒逼遲暮精巳銷亡。近又作
蒲團活計。故不能填也幸逢郢匠。敬附當機倘三昧
酒消尚冀奉襄半臂。不爾者當結縞帶於來生矣。予
唯唯謝曰。弟亦夙有此志。可謂不謀而合。第六第八
兩事業巳為之。餘亦當如命耳。未幾南都余太僕請
異師開堂。異師意欲師與我輩同行師固執不從遂
掩關於東峰靜室次年異師示寂師出關襄理後事
既畢適太夫人以其道伴訃音至師乃歸浙省親太
夫人語之曰。予嘗謂子設出家。吾不悲泣今果然否
勉矣進修吾自善養餘年。汝子亦善能讀書勿以此
掛懷妨出世大事也師奉慈命乃遊學於武林掛錫
蓮居與新伊法師莫逆時予自皋亭將入孝豐取道
武林。復與師作數日盤桓。師囑予曰毘尼集要弟雖
預參訂而實未淹浹。擬從師授講。然後身服習之。不
令付諸空言。但今遇華嚴法席不能相隨。餘生若在
准於明歲入山結夏耳。詎意不旬日間。即嬰微疾師
亦預知時至命侍者寫囑言留貽二子攝心念佛而
去。嗚呼。以師之敏而好學解而能行。其出世正因。懷
菩提大願謙光厚德。飲人以和真無愧蓮師法脈。天
竟不假以年。豈非法門之大不幸乎。師生於萬曆庚
辰卒于崇禎辛未世壽五十有二法臘五年。示居學
地故衣缽無傳唯回生紀一卷流通於世。佛日金臺
法師敦法門之誼塔其全身於皋亭山麓。

惺谷禪師諱道壽溫陵何氏子。俗名啟圖。為文學時
偶得憨山大師楞伽記閱之。且讀且泣。遂發出世心
捐棄舉業專究宗乘。因父在。不得出家。即以居士身
與道友如是雨海等日相砥礪。時泉南久乏聞熏緇
林中曾無一人知參方行腳事者。師鼓舞其一二英
傑破格遠遊。從此閩中緇素。始稍稍有發心北學於
江浙者。師初至匡山謁憨大師。見其規模闊大。而於
商究生死一事不甚親切。遂捨之而歸博山。博山居
以別室勉以參究居年餘。每與異師諍論甚厲。侍者
多厭惡之唯異師不以為怪知其別有長也然異師
法門必欲先定後慧。師自揣種性。應須先慧後定藥
病不投莫能相療因東遊武林訪無盡法師於天台
見故友歸一師德業俱進疑法師必有出格鉗錘依
之而住得閱妙宗鈔等極則教理回視昔時慧解倍
覺精細後因劉大參延至吳門。從吳門復遊杭州至
龍居。予是時亦在龍居閱藏。主人命師訪予。一見即
問予曰師平日有著作否。予以白牛十頌示之師大
悅遂欲與予盟千古交。予時心未以為然相聚既久
每議論佛法輒與予破格大諍聞者亦厭惡之。予固
坦然不怪但以其為居士也未必細加詳察後因歸
一師同結冬。偶商及耳根圓通法門歸師則持公論
竟是師而非予。予方服膺。因虛心再研舊日諸諍負
墮處實居大半矣乃共締千古盟激令早現僧相師
以舊禮博山既無大故不忍背捨。會須往彼剃度歸
師與余欣然送之到博山異師手為薙髮。而未受沙
彌及比丘戒蓋受戒事曾先與季賢師約必欲重復
古制故也庚午年春予病滯龍居。師與如是師在南
都予誠恐一旦律學無傳。然臂香刺舌血作書促之
至師乃同如是師來來則禮季賢師為和尚覺源師
為教授闍梨新伊師為羯磨闍梨力復如來舊規如
法受沙彌及比丘戒唯菩薩戒不重受以其為居士
時曾受之博山也結夏安居聽予講毘尼集要而師
久習宗乘得其大益亦未免染其流弊。竟不能留心
律學但恐負予苦心知金臺法師虛懷好善遂以集
要力請流通辛未年秋師竟以疾示終佛日。嗚呼。師
亦最奇人也為法門則每觸時忌。為道友。則每忘自
身而慧眼超群。機辯峭拔往往以短兵取勝雖名禪
宿德欲與之戰。大似撼岳家軍倘馴而致之。即兜率
覺範豈多讓焉。予方謂博山有子青出於藍。何意其
入滅之速耶。師生於萬曆癸未。至崇禎辛未世壽四
十有九法臘二年。金臺法師說偈而荼毘之令其骨
塔與壁師之塔相鄰。吾聞昔人欲葬梁鴻覓要離之
墓而附近之千古以為具眼。金師此舉亦一快也師
與如是師同禮博山亦同受具戒而如是師以受師
益處最多。同雨海居士輯師平日手札名為筆語而
流通之。述師行紀而彰表之。執弟子之禮於身後為
天下後世之重名相而輕法恩者愧云。

方外史曰。二師。皆予最善交也壁慈而溫惺悲而厲
壁聰俊而詳明惺沉毅而精銳壁日讀數卷過目無
不了了惺涵泳一偈一句。動經旬月不置是故惺讓
壁之博暢壁服惺之瑩徹。壁所至處人皆愛之惺所
至處人皆畏之壁惟欲受人之益而未敢益人故以
能問於不能以多問於寡乃至臨終猶合掌問法令
侍者代為拜謝。惺惟欲益人。即名自益。故從閩中至
江右。從吳下至武林無一處不與人諍辯乃至臨終
猶追念昔時道友不置。如是師勸以宜顧自巳勿念
餘事。則厲聲大叱。謂千古安有自私自利之聖賢噫
孔子謂不得中行。必也狂狷。孟子稱伯夷下惠同為
聖人。若二師者春蘭秋菊正不妨各擅其美又奚必
兩融始名全德哉其與予交善也壁師則欲受予益
不得不稍以微辭益我惺師則欲益於我。亦不得不
稍受予益。此皆其生平破格處也獨可痛者壁師欲
學毘尼而有志未遂惺師既聽毘尼而不能力學。如
來正法。誰共仔肩。斯誠千古有餘憾耳嗟乎一月之
間。二師相繼而歿。予雖猶有一二同志然或但能受
益而不能益我。或雖稍可相益。而略遇違緣復掉臂
長往矣。予更何所樂於人世是以浩然永歎而甘沒
齒於深山也。
絕餘編卷二





　弟子普滋損貲刻此絕餘編兩卷奉薦

先師中白融公　先父馬應龍　先母徐氏伏願
　三障圓消超生
樂土早成佛道廣度眾生

絕餘編卷三
蕅益道人智旭著門人圓果錄

* 序

** 梵網合註序

大哉。梵網經心地品之為教也。指點真性淵源。確示
妙修終始。戒與乘而並急。頓與漸而同收。約本跡。則
橫豎俱開。兼華嚴法華之奧旨。約觀行。則事理俱備。
攬五時八教之大綱。文雖僅傳一品。義實統貫全經。
緬惟智者大師之時。人根尚利。故既廣宣教觀法門。
乃僅疏此下卷戒法。而大師精諳律宗。文約義廣。點
示當年之明律者。則易開悟。今時之昧律者則難。千
有餘年。久成秘典。我蓮池和尚。始從而為之發隱。此
其救時苦心。誠為不可思議。特以專弘淨土。律學稍
疏。故於義疏仍多闕疑之處。又下卷雖獲流通。而上
卷猶未開闡。嗚呼。四依大士。於法豈有吝心。直是眾
生緣薄。罕能遘於希有法門耳。智旭幼崇理學。即以
千古聖賢道脈為巳任。但恨障深慧劣。往往執東魯
而謗西乾。後因聞自知錄序。并閱良知寂感之談。始
發信心。嗣又聞地藏本願。并聽大佛頂經。猛圖出世。
於是矢志參禪。逃家行腳。雖亦數發悟解。奈何剋證
無期。賴有一點慚愧正因。斷不敢錯下承當。生增上
慢。以蹈邇來大妄語之覆轍。爰念宿因力薄。應須兼
戒兼教。以自熏修。先從闍梨古德法師遵學戒之法。
於蓮老遺規。次探法華玄義。摩訶止觀等書。私淑台
家教觀。而毘尼一藏。細閱三番。梵網一經。奉為日課。
遂於發隱所闕之疑。渙然冰釋。即上卷。文古義幽。昔
人所稱不能句讀者。亦復妙旨。泠然現前。因擬一為
合註。以補前人之缺。而此志雖發。緣障多端。六七年
來。悠悠未遂。客歲藉大病為良藥。方遂入山本志。適
如是昉公。遠從閩地攜杖來尋。為其令師肖滿全公
請講此經。以資冥福。復有二三同志歡喜樂聞。予由
是力。疾敷演。不覺心華開發。義泉沸湧。急秉筆而隨
記之。共成玄義一卷。合註七卷。註既成。敘厥本末以
告來哲。蓋雖不敢謂凡夫心力實能超越前賢。而夙
有微因。今復久誦。半生淹洽。自不無千慮之一得。故
於理觀事相。不惜一一指陳。誠可勷開解篤行者之
半臂也。後之覽者。尚勿以繁瑣而厭忽之。俟解行雙
圓。迺歸諸筏喻可耳。

** 讚禮地藏菩薩懺願儀後序

嗚呼。大法久湮。人多謬解。執大謗小。舉世皆然。寧知
地獄眾苦。巳隨其後。瘖啞餘報。復更難窮。故我地藏
慈尊。於大集會中。現聲聞相。而世尊廣歎勝德。且為
之較量。云。假使有人。於彌勒。妙吉祥。并觀自在。普賢
之類。殑伽沙等大菩薩所。於百劫中。至心歸依。稱念
禮供。求諸所願。不如有人。於一食頃。歸依稱念禮供
地藏。以菩薩久修堅固大願大悲。勇猛精進。過諸菩
薩故也。蓋末世之中。駕言於大乘甚易。而躬行於僧
行實難。寧知廢小談大。并其大而亦非。悟大用小。并
其小而亦大。故法華誡弘經者。必依四安樂行。涅槃
極談常住佛性。尤扶戒律。今大士之功德獨盛。得非
亦在此乎。智旭深恨夙生惡習。少年力詆三寶。造無
間罪。賴善根未殞。得聞本願尊經。知有出世大孝。乃
轉邪見而生正信。仍以謗法餘業。雖辛勤修證。不登
法忍。每一展讀大士三經。輒不禁涕泗橫流。悲昔日
之無知。感大士之拯拔也。因念濁智流轉之日。與我
同此過者不少。敬宗十輪。并本願占察二典。述此儀
法。庶幾共滌先愆。剋求後果。不終為無依行乎。未登
無生正位。皆可修之。無論初心與久學也。

** 安居止觀山房序

海陽西郊。有最高峰名陽山尖峰。側有阿蘭若。名止
觀山房。九華葆一初公之所構也。茂林修竹。疊嶂層
巒。雲霞變幻于足端。視聽擴徹于天際。予將訪友閩
中。過而樂之。且以時逼炎暑。征途不易。遂從初公之
命。借此結後安居。日永境閒。蕭然無事。二三同志喜
究大佛頂經要旨。因作九旬商確。商至第四卷。云。我
說佛法從因緣生。非取世間和合粗相。頓悟法華經
中佛法。從緣之旨。嗟乎。二經妙指何其巧出一轍也。
是故。智者大師證法華三昧。乃攬本跡十妙圓歸于
介爾一心示摩訶止觀法門。與今經所明妙奢摩他
三摩禪那。若合符節。後之箋釋斯典者。無慮數十百
家。苟欲捨摩訶止觀。而別立宗途。未免轉趣轉遠。良
以摩訶止觀。的是如來大事因緣。的非世間和合粗
相故也。請嘗言之。性覺妙明。本覺明妙。寂而常照。照
而常寂。豈非止觀不二之真源乎。迷此真源。則寂體
成昏。照體成散。是不變之性隨染緣而成九界。悟此
昏散。則散既本寂。昏亦本照。是謂不變之性。隨淨緣
而成佛界。雖成佛界真源不增。雖成九界真源無減。
是謂隨緣之理。歷染淨而終不變。夫隨緣即不變。大
事之因也。不變即隨緣。大事之緣也。故曰如來發明
世出世法。知其本因。隨所緣出。知此義者。方知心佛
眾生三無差別。亦知六而常即。修非性外。即而常六。
性不廢修。修非性外。不墮因緣。性不廢修。不墮自然。
世有徒聞止觀之名。罔窺厥旨者。妄謂伹屬修成。豈
識性修不二真旨趣耶。予在俗時。創聞地藏本願。而
發出世之心。嗣聽此經而為剃染之舉。歷年行腳。取
益無方。於此二經蓋不曾掛一字腳。實又不曾離卻
一字。後讀台宗教觀。每每引占察經以為誠證。而占
察經。即地藏大士所說妙法也。其開示一實境界。則
是一大事因。其開示二種觀道。則是一大事緣。愈信
如來密因。菩薩萬行。一門超出。無二無三之旨。誠不
我欺。每思拈此妙義。點示未聞。客歲于九子別峰創
講一過。今乃重拈妙義。於是隨其根性。各獲法喜噫
嘻。此雖偶緣。豈偶緣哉。倘吾與諸友不同具此一大
事因。則法性了不相關。倘吾與諸友不久種此一大
事緣。則說聽豈能投契。況此山房既巳先稱止觀。而
初公法派復是九子傳來。當知于此大事夙緣非淺。
從此種而熟熟而脫。莫如鈍根聲聞于中悉忘。他年
更作貧兒馳逐也。嗟乎。智者大師聞此大佛頂經名
字。向西遙禮。一十八年不獲睹見。後百餘年而般剌
密諦剖膊傳來。復更淹留多載。始漸流通。觀此二大
士苦心。豈欲為尋行數墨者添葛藤哉。必須教觀齊
彰。因指見月。由斯典而通乎止觀。還由止觀。而徹信。
吾言不誣。則九旬結夏。真堪為塵劫緣因矣。更拈一
頌。以裨妙觀。頌曰。頂光化佛全彰性。妙觀天成不
借功。未歇狂心頭亦在。巳瞻華屋戶寧窮。密因徹悟
無生滅。萬行方知究竟同。魔外昇沉目去翳。菩提真
路鳥翔空。

* 題跋

** 合註跋語

夫本源心地。含生共有。無染性戒。日用不知。目翳而
華舞太空。夢蟻而尋羶階下。晴虛之體依然。輪王之
身如故。哀哉妄惑。枉受幻輪。勞我慈尊。現身同患。示
成不倦於八千。垂化無偏於塵剎。一滴之心地既敷。
積劫之沉迷立醒。而琅函久錮。半珠僅呈。繄我愚蒙。
得探全寶。竭思殫機。塵培泰嶽。思法緣之匪易。輒涕
泗以滂沱。願我同仁。深思力學。解行同遵。自他俱利。
庶得上報佛恩。不負巳性矣。

** 題畫

華林開士。性癖山水。六十初度高足葆公。圓山水以
壽之。群峰列秀。空亭寂然。見道不見山也。見山不見
人也。或曰掌亭人得無入隱身三昧耶。予曰。此正入
普現色身三昧耳。東坡不云乎。溪聲盡是廣長舌。山
色無非清淨身。雖然此猶是門外語。且道如何是門
內語。見山依舊山。見水依舊水。若向這裏會得親切。
便可向開士祝無量壽矣。

** 題等韻

光音以上覺觀。永離不復。以音聲為教體。世界初成。
梵天再立。始共呼為。薩埵薩埵。此語言文字之始也。
風土既殊。以字代音。而梵韻不可復考矣。後之賢哲。
創為三十六母。以辨五音。至今相沿習學。又成故套。
試研問久學。尚未委其源流。他何足云嗟嗟。文字性
空。緣生故有。一音一字咸即法界。所以眾藝童子唱
字母時。一一無非般若波羅蜜門。而今於因緣所生
法中。尚未知其端的。況能知此音性字性。皆悉即空
即假即中。頓成三般若耶。雖然法無迷悟。迷悟在人。
觀照為實相之門。文字又為觀照之門。則此一帙。未
始非諸佛智母。縱令習而不察。如貧女寶藏。雖未受
用。不可謂無。況今書者讀者。又孰非善財眷屬哉。

** 刻般若照真論跋

夫般若無名。一切法皆般若之別名也。一切法無體。
般若即一切法之自體也。一切法不可名。故般若亦
不可名。般若無別體。故一切法咸無別體。世有欲借
語言而顯般若。欲絕語言而顯般若者。皆未達甚深
般若。圓融三德者也。何謂圓融三德。一實相般若。二
觀照般若。三文字般若。此三非三。亦非定一。以一切
皆實相。一切皆觀照。一切皆文字故。是故六百卷全
帙而非多。二百六十餘言而非少。乃至後賢述作無
慮數十百家。了得。即字字解粘去縛。不了。則字字加
縛增粘。澄公照真論。亦其一也。此論自北而南。流通
巳久。惟新安尚乏聞熏。賴普門安尊宿攜入黃海。而
積如厚禪師旋為繡梓。觀二老苦心。直欲令見聞隨
喜者。當下即與甚深般若相應。豈可更作借言絕言
兩法會哉。若于此論不作借言絕言會。則于六百卷
經于一大藏教。亦不作借言絕言會。譬如一星之火
遍燒原野。予拭目俟之矣。

** 血書法華經跋

夫一切佛語。皆群靈之眼目。千聖之慧命也。況無上
妙法乎。一切讀誦受持。皆般若之真因。渡苦之寶筏
也。況刺血為墨乎。而掠虛禪者。惟事高談名理。罔知
真實行門。吾以為彼直未悟理耳。設真悟理。則一切
行門。無非妙理。有何事相可薄。理性可尊。況眾生無
始。我執恒重。若宗若教。對治咸急。正宜借此微因。充
而至于三祇大行。俾正使習氣與舌端皮肉。一齊破
盡。可謂即事而理。即漸而頓。奈何棄此真實功德。而
以空談當妙悟哉。惟乳生法友。夙植正信。年方應法。
遂作此不思議功德。是故歷參知識。不染近時禪病。
今又將篤志教觀深入斯經堂奧。夫非因真果正形。
直影端之一驗耶。將來親見靈山一會。儼然未散。紹
智者大師真正法脈。方知一點一畫。無非全體法華
三昧。決不誤認。無相安樂。行猶在。有相安樂。行之外
也。請即以吾言為劵。

* 書柬

** 復水部胡善住

病臥山中。忽接手教。愛我切而規我深。自非金粟後
身。不能說此希有法也。入正位人。尚應泣聲震動大
千。況我大心凡夫。其能漠然於衷耶。但自利利他事。
亦須知彼知巳。知時知勢。貧衲每每自反。世謂我持
律第一。實增慚懼。姑無論三聚十支八萬微細。即比
丘一百五十戒。相雖於開。遮持犯之。致了了分明。而
未能行其萬一。又無論遮罪中。除飲酒過午二條。餘
皆未淨。即性罪七支。能免故殺。而不能防誤殺。能不
錯因果。不敢以三寶物私自取用。而不能磚錢決不
買瓦。猶如古人。能執身不犯世間男女。而不能夢寐
清淨。能不作妄語兩舌。而不能無惡口綺語。良由多
劫以來。乘急戒緩。習以成性。遂大段著力不得。是以
恥躬不逮。今巳退居沙彌位中。萬萬更無弘戒之理
也。惟宗乘中事。未出家時先巳留心。苦參十載。頗辨
真偽。而當世禪流。反以我為夾雜教律。橫生邪慢。次
則教觀一途。叨仗夙因。頗窺堂奧。而近時學士。復以
我為未歷講席。自設町畦。捨此二法。更欲以何法度
人。總之。時未到。勢未乘。惟有山中苦行。以消夙業。正
欲養成毛羽。庶望高飛。待佛法現前。用副梵王勸請。
非敢固為石隱。置元元於度外也。一夏病劇。秋來稍
痊。但瘧症如故。須聽其自止。非藥餌可制。初入山時。
於地藏肉身塔前。拈得先閱藏鬮。今聊以法喜資神。
似較參苓倍勝。山中澹泊。冬衣典盡。蒙賜路貲。本不
宜領。以寒威將逼。遂用贖之。亦足見因果不甚分明。
戒律疏緩之一端矣。遙向丈室懺悔。非敢言謝也。病
筆草復。不莊不次。諒之。

** 復韓蓮洲

曩在吳城。養病兩月。備蒙仁者暨一切緇素。善友道
愛殷勤。詎忍忘之。特以出家本志。分毫未酬。濫膺人
世。虛名實深慚悚。不得不避跡深山。再事苦修圖得
一當。以報知巳耳。不謂夙業所追。無地可避。一夏病
苦。空消天日。猶仗地藏弘慈得以不死。今且閱藏作
著述。資糧倘倖未填壑冀滿。梵網占察二願。蒙論天
池華山之間。雖亦甚妙。總以人情太熟。取靜為難。故
悉達大士。尚須遠居雪山。況我凡夫。豈容戀戀故鄉
耶。經云自未調伏欲調伏他人。自未度脫欲令他度
脫。無有是處。不肖正為。深念父母之邦。廣及法界有
情。迺誓于山中修道。以濟度之。非敢急於自度也。夙
願所牽。致違尊命。罪何可言。然仁者善能設身處地。
當不深咎耳。賤恙雖未愈。大約得過十一月後。或有
生機。日下計星守命。未免受其侵蝕。總之道力羸弱。
故使五行有權。思之可悲。言之可愧。附去幻寓華嚴
四偈。博笑餘惟為法為眾生善巧調攝。至囑至囑。

** 復卓左車

病臥深山。尊使晚到。強起呼燈。捧讀尊翰。道愛殷切
溢於言表。兼以尊使暨北溟禪人。極道盛意。不啻口
出。銘之五內。但貧衲此番入山。雖非究竟作石隱計。
而痛念大法傾頹。綿力難救。姑作數年苦行。以俟人
定勝天耳。承謬舉於宗伯葉公。謂為宗說。俱通解行
雙到。試自思之。實增慚愧。倘以古人之俱通雙到相
此。未免蹴然。倘以今時之俱通雙到見稱。又未免𧠤
然矣。每憶出家本志。似不在釋迦之下。數年被道友
所牽。致令虛名盛。而實行微。多方作入山計。今始半
遂。正欲深之又深。能為居士一人頓改節耶。且秋間
徹因持胡善住柬來。悲愴懇切堪為墮淚。而貧衲亦
竟付諸漠然。今忽應居士命。則胡公其謂我何。耑此
附復。統祈慈亮。葉公篤信斯道。適膺宗伯之任。靈山
親囑。克副無疑。企羨企羨。但山野病夫。不敢浪通名
字。敬以原柬奉繳。

** 復陳旻昭

法門之衰。如大廈將傾。非一木所支。故數年以來。惟
恃道友為命脈。而眾生習氣各有偏重。亦復不能如
水乳合。興言及此。惟有血淚橫流而巳。利名兩關。從
來羈絆。我不得非適今也。迺極相知人。猶然以名利
見疑。所以誓朽此骨於深山。不甘受千古誣謗耳。居
常謂壞法門者。皆由於撐法門人。如齊桓晉文。尊周
適所以壞周。方痛懲之不暇。奚忍蹈其覆轍。獨有出
家一點初志。急欲剋獲聖果。而悠悠十五六年。竟成
虛度。慚天愧地。夫復何言。即此十五六年行腳。打破
面皮。放捨身命。僅開得名字即佛位中一隻清淨肉
眼。於佛菩提了了得知。歸家道路明如指掌。而形枯
氣索。前進為難。意欲傳得一人。勿令最後佛種從我
而斷。亦竟未遇其人。嗚呼痛心。又惟有夢寐永泣而
巳。慧公來。伏讀手教。兼承厚施。愧不能消。然訊知居
士近況。所處頗艱。而道念益固。深以為慰。或我佛遺
法。將來不至永墜。尚有否極泰來之機。其終藉手於
居士乎。每觀種種邪外之流。其智甚短。其說甚陋。猶
足以簧鼓天下。後世有述者。大底別有一段徹底精
神以持之耳。況將徹底精神持此至妙至深正法。豈
反不能弘於天下垂於千古。倘不能弘不能垂。只是
我輩精神未曾徹底。但當自反自勵。不必他求也。船
子身葬水中。而夾山乃大弘其道。荊谿以居士身參
學多載。後方出家。一世不登法座。而其書乃傳之萬
世。不可磨滅。宣聖之木鐸。孟軻之好辯。皆此類也。此
意願與居士共之。雖未獲一第。亦奚足憂。當勤心道
業。誓續佛祖慧命為急務耳。如是師帶病遠來。期共
作山中朽骨。不意寺內三喪相繼。未免內顧之憂。勉
強勸其一歸。了世間幻局。賴有此人。差慰鄙懷。但身
亦多病。竟未知誰死誰手也。山居百八偈。附呈清覽。
又附戒消災經。略釋一卷。知居士必能得意於語言
文字之外。其餘著述未能一一持上。統俟後緣。賤恙
仗庇僅痊。但久病之餘。非復向日精力。一息尚存。惟
以著述念佛為務。俟金蓮現前。便長揖西馳矣。

** 復智龍

逃名於萬死之後。巳悔其遲。傳法於一隙之天。倍見
其拙。然生平受用。惟是多虛。不如少實一語。庶不致
以身謗三寶耳。故退戒一事。雖痛心於歸師之負盟。
亦以為今比丘則有餘。為古沙彌則不足。寧捨有餘
以企不足也。來翰謂法門中事。大可痛心。誠然誠然。
但非時食戒。遂因將就上下相安而毀之。將就二字
是獅象家風。是狐兔習氣耶。語云。躬自厚而薄責於
人。則遠怨矣。其身正。不令而行。有諸巳而後求諸人。
無諸巳而後非諸人。觀足下舉動。未出常流。徒欲漫
增感慨。恐傍人之感慨足下者亦不鮮也。詩云。具曰
予聖。誰知鳥之雌雄。孟子曰。以燕伐燕。何為勸之。不
肖於足下亦然。自此以往。更當學莊生之不庭耳。

** 寄徐雨海

幻住一別。音信杳然。令人懸念無巳。世道愈惡。病障
日增。遂於丙子初春。作長往之舉。埋名易字。暫寓九
華。以養沉痾。不意如是師。迺於臘月初八夜。忽從天
降。大驚大喜。未及作禮便問。雨海安在。如師沉吟未
答。連問至三。方述居士的信。甚為悲切。亦甚為慶幸。
以居士生長富貴。從不知世間些小苦事。況受此大
苦。故應悲切。以居士雄才大略。膽識高曠。負蓋世之
資。具千古之學。懷聰明慢。眼空天下。世出世法。粗心
浮氣。未入甚微細智法門。自非此等惡辣鉗錘。何由
得入聖賢閫域。佛祖堂奧。子輿氏曰。天之將降大任。
必先苦其心志。乃至行拂亂其所為。此實可慶可幸。
但於動心忍性四字。不妨十思百思。遒圜中第一法
藥也。向曾深誡居士。不宜輕舉妄動。不聽芻蕘。致有
斯患。然惺師每言。因錯得妙。跌法從他得。今於此局
益驗不誣。乾之上九曰。亢龍有悔。而不食之碩果。轉
為不遠之復。復之象辭曰。至日閉關。商旅不行。后不
省方。即是潛龍勿用之意。盈虛消息。通於至道。於通
起塞。即塞成通。台觀所以貴。善識也。如是師正擬與
貧衲同隱九華。作潛修著述計。不意滿公演子既巳
西馳。直院湛公亦復長逝。還一乃遣晦文。遠來哭請。
似不得不作歸局。貧衲亦萬萬欲與同行。奈此間尚
有小事未完。須一完卻。徑至泉南閉關靜坐。俟居士
難星退。舍把臂於蓮寺戒壇前也。自臘月初八聞信。
每日為居士持大悲咒七遍。以脫難為期。愧凡夫乏
神通力。聊盡此心而巳。萬祈為道。自愛自勉。種種闊
懷。非筆所罄。

** 再復陳旻昭

聖祥歸。又荷厚供。兼讀手札。稔知大願大悲。真可謂
不忘靈山親囑。銘企何巳。但不肖以病廢之餘。勉為
二三同志作村學究訓蒙勾當。何敢濫膺弘法之名。
而長干大道場地。既有賢主人。復有大護法。自必有
福慧並隆。巧逗時機者。出而應之。豈不肖秦時鍍櫟
鑽。所宜居此位哉。古人云。改弦易轍。不如就路還家。
如不肖者。正宜幽至究竟。如居士者。正宜鬧至究竟。
鬧至究竟。鬧即是幽。幽至究竟。幽即是鬧。長干九子
不隔微塵。居士久悟斯旨。何猶示同未悟耶。梵網合
註。仗庇幸巳閣筆。共計十萬餘言。未遑錄上。先以緣
起。呈正壇中十問。性學開蒙。二友合傳。并塵清覽。嚴
冬在邇。伏惟為道為生。珍攝不在言。

** 又寄陳旻昭

山中寂寞。屢蒙厚施。為謝但愧。涼德不能消受耳。每
念大法垂秋。亂臣賊子遍滿天下。邇年勢雖稍衰。而
正法受其剝蝕。元氣殊覺難復。似未可欲速也。貧衲
以孤孽之身。漫抱嬰杵之任。而所交碩友。仍多內變。
是以感傷切髓。聊附虞仲夷逸之科。遣茲餘喘。冀早
生安養。然後乘本願輪還來度生。縱令未填溝壑。不
終石隱。亦斷無即遊王舍大城之事。萬祈慈諒。勿致
徒費往還重招妨命之愆也。居士竭力弘護。即此是
大學問。大精進。古人云。從緣薦得相應疾。就體消停
得力遲。又云。向上事須從向下會取。豈欺我哉。但貴
善自著眼而巳。聖譬則力。智譬則巧。雖筈筈相拄。非
復巧力所及。終亦不離巧力。居士以為何如。榔梅居
士。夙欽道風。乃復佳貺遠頒。尤徵樂善之懷。愧感兼
集。但山野廢衲。不敢浪通名字。統祈鼎言致謝為囑。
偶讀地藏三經。述出讚禮懺願儀一卷。擬作救時單
方。未審當尊意否。餘情非筆舌所罄。統希心照不宣。

** 寄韓蓮洲

客歲閏月。得接手教。不覺又易歲矣。流光如駛。衰病
相仍。捨卻樂邦。何處送想。此意願與仁者共之。故鄉
本即法界。我今不離法界。即是不離故鄉。設更欲飛
錫故鄉。則故鄉又在法界外矣。至于度人桑梓。自是
入廛垂手邊事。不見悉達囑車匿云。設我骸骨枯腐。
不盡生老病死之原。誓不返還。豈可謂悉達置故鄉
于度外。又豈可謂不肖今巳成道。不比踰城出家時
耶。仁者屢遭拂逆。當是夙因所感。亦是今生善力深
厚。轉重受輕之局。但于隨緣消舊業。更莫造新殃。二
語不妨再思十思。必自有解脫路也。地遠緣疏。音問
不能相續。惟神棲安養一念。千里同風。終不以暌違
為隔耳。

** 寄靈隱兄兼訊影渠

病臥荒山。無時不念及仁兄。仁兄眼目志識。俱足千
古。而不能千古者。只是欠剛骨也。久欲作一方便。為
二兄結伴修行計。無奈福緣淺薄。兼以惡疾纏身。今
疾雖漸愈。緣似尚慳。亦祈仁兄挺出剛骨。俯就幾分。
則深山坐對。庶可期耳。合註緣起壇中。十問附政。向
蒙許華嚴大鈔。未審何時發來。意欲細閱一遍。求其
與台宗真實相出入處。庶可息從前諍論。為申積冤。
否則悠悠門外之談。殊未足憑據也。聞二兄于台宗
教觀巳有信入。猶願潛心討徹源底。為他日相晤時。
快談張本。嗚呼。流光如駛。衰老日侵。既自反而痛心。
乃敢為同志饒舌。幸勿罪其狂瞽。影師近目法體何
似。乞示好音。

** 復項居士

回音藹然。深悉道況。兼承厚施為謝。但細讀扇頭和
偈。未免落在口頭三昧。大似初生牛犢不畏虎。居士
向本正信篤實。今何忽弄此虛頭耶。豈不見古人錯
下一語。五百世墮野狐身。奈何妄談般若。作拔舌犁
耕種子。萬祈戒之。勿視作等閒也。山僧一行一止。各
有因緣。漫以趙州相擬。殊為未確。夫帝鄉可遊也。皈
戒之心不可忘也。詩偈可作也。儱侗套語不可襲也。
紅塵堆裏學山居。風塵何能染人。只恐人自染風塵
耳。後會未期。聊進藥石。以酬一日之知。餘非所計。臨
楮神馳。

* 雜文

** 弔溫陵開元寺肖滿師伯文

嗚呼。水漲船高。泥多佛大。從來間世之英豪出現。未
有不因培植厚德而致之者也。予之得稔知老伯厚
德也。因獲借交於高足。如是昉師也。而昉師之與予
莫逆也。則又因惺谷壽師。聯出世盟也。惺谷以居士
身。倡修證法門於泉南佛國。是時法化久息。疑謗頗
多。獨昉師極力為之表裏。而老伯實克成之。至於昉
師同壽師行腳。遍參海內知識。遍交海內勝友。費卻
草鞋錢凡若干。數盡取給於老伯之精舍。曾無倦色。
又老伯每以淳厚雅度化導緇素。目擊道存。不言而
喻。且勤營福業。不吝缽資。供養三寶。惟虞簡缺。是以
法事之殷勤。儀節之周備。不惟溫陵一境親炙成風。
而八閩上下。亦且聞風興起。無怪乎其克享眉壽。允
裕後昆也。嗚呼。末世障深。競騁狂慧。持戒修福。鄙其
有為。匪藉先輩。孰為典刑。老伯固應住世一劫。昭示
未來。而蓮蕊欲敷侍者不請。遂踵隻履之風。豈不痛
哉。予每悲法道陵夷。魔外充斥。目不忍見。耳不忍開。
遁跡深山。甘群野獸。而昉師猶衝風破浪。冒死捐生。
尋予於數千里外。法道重於丘嶽。身命等於鴻毛。雖
剛骨弘誓。稟自夙習。其受滋培於老伯者。亦豈可思
議也。獨嗟昉師初出。老伯旋終。於世法中不無永別
之恨。然得此賢嗣。毅然以荷擔法門為巳任。克其志
操決堪。光顯如來道化。則老伯亦誠可無憾矣。予聞
諸儒禮云。知生者弔。知死者傷。予雖不獲親奉慈顏。
迺藉昉師。而神沐至德。今之望薰風而灑淚。不亦宜
乎。

** 弔知白文

嗚呼。習俗移人。賢智不免。法門日替。僧體益卑。求其
矜然有以自拔者。幾何人哉。維我知白朋公。托跡名
山。希心禪理。不染時流之陋習。克臻先哲之典型。秉
歸戒而畢志茹蔬。聞佛乘而欣懷染指。力疾投身于
萬德。洗心畢露其千。尤予方慶緇侶有人。山靈增色
擬從閩地。言旋永締蓮邦淨社。誰謂暫離三月之間。
遂作千秋之隔。嗚呼。無常巨力。抑何奪吾良友之速
也。四十六年幻夢。雖然當下圓消。九十九峰家業。畢
竟憑誰同紹。見其進未見其止。巳堪為法門歎。惜可
共學未可適道。尤足為身心隱憂。公靈不昧。必能憶
大乘止觀法門。信淨土橫超捷徑。則千佛社裏雖少
一人。九蓮池內新敷一萼。公既死而不死。予亦怨而
無怨矣。公其含笑而存鑒之。

* 疏

** 萬缽緣疏

一滴水耳。而蛟龍得之為雲為霧。普洽寰區。其功果
在於水耶。果在於龍耶。果非水與龍之功耶。謂功在
於水。則均此一滴。胡以日曝之而乾。火炙之而亦乾。
即渴人飲之。亦不足以潤其舌。謂功在於龍。則置諸
高原。尚不免有熱砂之痛。宛轉之苦。謂功不在龍與
水。則胡以二物相遇。遂得相成。龍既不可思議。水亦
不可思議。噫。此亦可以悟法界妙理矣。而更可以喻
修證要門。蓋水猶福也。龍猶慧也。水龍之性即真如
法性也。倘水性非真如性。本不能周遍法界。縱遇真
龍。豈能令其騰波湧浪。倘龍性非真如性。本不能神
明出沒。縱遇真水豈能令其變化飛騰。惟以稱性之
龍。御稱性之水。則龍靈而水亦靈。亦惟以稱性之水。
得稱性之龍。則水妙而龍更妙。福慧二途亦復如是。
修福不修慧。福則有漏。有為有分劑有窮盡。修慧不
修福。慧則無光。無燄無力用無莊嚴。惟以稱性之福
資稱性之慧。如得水之龍。雖小亦不可欺。亦惟稱性
之慧。作稱性之福。如遇龍之水雖少亦不可盡。而福
慧二輪。又惟以同一法性故。皆不可思議。倘一塵福
聚。本不等於法界。胡能使二錢微供。頓超匿王四十
里燈。倘一念真明。本不徹於全體。胡能使一放屠刀。
便預賢劫千佛大數。是以修慧必須真。莫類蛇虺之
不能騰駕。修福不須擇。莫如海鱉之但誇水多。然慧
門嚴真偽之辨。取捨貴精。福門融大小之岐。隨緣愈
妙。所以出家三學討究歸於師友。日用四事供膳托
於檀那。師友必擇而後精。檀那必等而後普。欲行等
慈。誠莫若萬缽緣之設矣。人輸一缽為力甚易。集之
成萬為福甚多。如一室中具足萬燈。一一燈明各遍
室內。當知施一缽者。即巳圓具萬缽功德。又況燈燈
相續燄燄轉明。熟食除暝功遍一切。寧止於萬缽功
德而巳。多亦法界少亦法界。少即法界。故施一缽者
不必愧其薄。多即法界。故施無數缽者不宜厭其奢。
古人云善人行善。惟日不足。華嚴云十大願王。無厭
無足。請於此法性海中。興大法雲注大法雨。滴滴總
歸大海。莫問斯水何來。亦莫問斯水何去矣。

** 蘊空精舍募建華嚴閣疏

自佛法流傳震旦。經帙之最富者。莫若華嚴。其最簡
者。莫若心經。心經語僅數百。雖童子亦能誦之。華嚴
則浩然八十餘帙。雖老宿亦未必盡諳也。顧究其旨
趣。廣略互收。只如心經照見五蘊皆空一語。人皆知
之第未審其以何為照也。若照以邪慧。則謂死後無
相為空。若照以聲聞般若。則六分推析。覓我了不可
得為空。若照以緣起般若。則體虛無性如幻如夢為
空。若照以不共般若。則二邊叵得離過絕非為空。惟
照以甚深般若。則色等諸法。全即法界。體絕纖塵量
窮橫豎。遍具遍含。無障無礙為空。依此修觀。則法法
隨心。名觀自在。塵塵圓具。亦名普賢妙智融徹。亦名
文殊大慈普覆。亦名彌勒法身真常。亦名毘盧。上中
下三部華嚴。一言可蔽。巍巍寶閣煥乎在心目間。更
何俟謀諸土木耶。雖然華嚴以六相明宗。不有壞之
孰為成之。不有其別孰彰其總。不有其異孰顯其同。
則土木一案正不可少。十玄門中。所謂托事表法生
解也。舉凡輸粟布金者。一切與此甚深般若相應。如
空合空。如水投水。人人歡喜鼓舞於自性中。何必更
贅一言為勸。而又何妨藉此一言為勸。以此一言亦
全是法性故。主募事僧。為惺凡開士。請以此法自惺
惺他。

** 海燈油疏

劫初時人有身光。不假日月光明。身光漸減。日月出
生。而日月光明復有時不能遍照則繼之以膏火。此
膏火功德不惟等於日月而巳。日月照臨屬於悲田。
燈火供養悲敬雙具。又況地藏大士以無緣慈力同
體悲心。示居九子峰頭。遍救塵沙含識。肉身靈塔四
海歸依。由是有海燈之供表善信之微忱。當知一莖
光照。全彰自性妙明。緣善既發。正了同顯。倘謂此是
事相。或是塵緣。無關修證者。則離事談理。離境覓心。
理若龜毛心同兔角。誰與萬善莊嚴成兩足果。昔有
一賊因盜寺物。為佛剔燈光明尚感多劫身有光明
之報。況以好心施供。藉大士慈悲。俾燄燄普燭幽塗
方將續如來慧燈耀法界寶炬。若自若他同開長夜
幽關。又豈止生死中之樂報巳耶。請速發心毋貽後
悔。

** 芙蓉閣建華嚴期疏

此山自李青蓮。有秀出芙蓉之句。而九華之名始彰。
今印如開士。構一樓於化城寺側。稱之為芙蓉閣。倘
亦有味乎。青蓮句也。開士復發弘願。即于此閣轉大
法輪。欲建三年華嚴道場。僧侶以十二為數。檀越以
八十一為緣。每緣于一年中助米一石二斗。助銀一
兩二錢。共須八十一緣。或一人獨任數緣。或幾人共
成一緣。無不可者。圓滿之日。仍以懺摩回向法界。甚
盛舉也。開士既發此心。兼徵予一言為勸。予每謂地
藏本願一經。當與八十一卷華嚴並參。華嚴明佛境
界。稱性不可思議。本願明地獄境界。亦稱性不可思
議。一則順性而修。享不思議法性之樂。一則逆性而
修。受不思議法性之苦。順逆雖殊。其為全性起修全
修在性則一也。吾人若一念迷佛界不思議性。則常
寂光土。應念化成刀山劍樹爐炭鑊湯。若一念悟地
獄不思議性。則泥犁苦具應念化成普光明殿寂滅
道場。迷悟雖殊。其於性德無增無減又一也。然性德
雖無增無減非逆非順不屬迷悟。而迷之則為九界
逆修。遂感分段變易二死苦報。悟之則為佛界順修。
遂成菩提涅槃二種轉依。迷為三惑悟為三智。逆修
為十惡五逆。順修為六度萬行。生死為三界四相。轉
依為三身四德。苦即法身惑即般若。業即解脫。諺所
謂推人扶人。只是一手。讚人毀人。只是一口。大佛頂
所謂如水成冰。冰還成水。詎不信然。則芙蓉九朵信
可與華嚴九會同其表法。豈謂地藏本願經。僅談地
獄因果事相而巳。況華藏世界安住於大蓮華中。如
來成道亦復坐寶蓮華。而優缽羅波頭摩等地獄亦
復名青蓮華赤蓮華。可見一名一喻。一事一法皆悉
具足十界。誠在當人之迷悟順逆何如耳。不思議法
性體非群相。不礙諸相發揮。又奚間於地獄及寂光
哉。願開士率諸檀越及誦經緇侶。即以此為順修因
緣開發正悟。則鐵圍兩山即是金剛菩提道場。無令
火燄幻作金蓮。如慈悲懺法所云斯大妙矣。是為勸。

** 九華山營建眾僧塔疏

福田有二。曰敬。曰悲。敬田以田勝。悲田以心勝。供舍
利而福等虛空。敬田也。澤及枯骨而萬世稱為仁主。
悲田也。但有一田功德巳不思議。況悲敬具足者乎。
悲敬具足。則天下叢席之普同塔是也。夫羅漢四果。
證入無生。永離我執。既入涅槃不復愛此朽骨。凡夫
比丘未斷思惑。倘尸骸暴露則神識不安。神識不安。
可悲也。堂堂僧寶。可敬也。矧凡聖莫測。安知肉眼所
謂凡僧。非即大士所曲示乎。是故隨供一骨罔不具
予悲敬二田。此即小小道場必備此事。維九華為天
下第一名山迺乏茲要典耶。然九華亦非全乏。奈前
人作事草率。不足垂於久遠。致令荒原暴骨悚日傷
心。予初到山。首以此事經懷因病苦所困不克議始。
今賴大士弘慈。惡疾退舍。方擬捨身命而力營之。適
有眾位耆宿。無不先得我心。而又十倍予力。相與快
為鼓舞。予遂不揣陋拙僣言倡始。兼願集百金以助
厥成。其有見聞隨喜。無論若緇若素。但肯隨喜樂助。
亦無論若多若少。既投最勝之因必克無上之果。敬
則成佛道而有餘。悲則度眾生而無量。係以偈曰。

僧相堂堂福德之海。縱令朽骨福性奚改。起塔供養。
應至梵天況復丈許。詎云不然。三百餘金眾緣成就。
銖兩分文。成佛無謬。彈指合掌。的的真因。誰為證佐。
妙法華經。

** 止觀山房改向文疏

昔世尊將成正覺。登一山頂山為振裂。世尊念曰。得
毋我夙障耶。山神跪而白曰。非是菩薩夙障。秖緣斯
山淺薄。不足載如來成道耳。去熙連河側不遠。有菩
提場。周匝千里。金剛所成。三世諸佛咸悉坐此成等
正覺。佛如其言。詣彼成道。由此觀之。風水所係亦大
矣。世有高談唯心。蔑視風水者。詎思一切唯心。則風
水獨非唯心法門乎。是故華藏莊嚴世界海。安住無
邊香水海中。無邊香水海。依大風輪而得安住。此即
風水之本源而唯心之極致也。今于此法界安立中。
有塵許娑婆。娑婆中有塵許支那。支那中復有塵許
之新安陽山尖。而塵許之法界不小。華藏之法界不
大。擬欲向此一塵中轉大法輪。奈向日所定方隅未
為允妥。事須改作。方得依正相稱。蓋不必再作布金
之侈費。便可坐收熙連河畔之奇功矣。深信唯心法
門者。請于此薦取持地圓通。
絕餘編卷三

助刻芳名

賢菴　海蒼　德賢　傅福　性超　常融
性溟　性學　顯悟　秉才　寂洪　照衡
傳善　弘淨　定瑞　海秀　覺心　如明
傅照信　傅照蓮　傅普見　傅普敬　照安
傅普持　傅普善　傅普壽　藍元善　章明生
弟子照芳照瑞仝募　寶全　性印

絕餘編卷四
蕅益道人智旭著門人圓果錄

* 讚

** 觀音大士像讚

「　白者是紙。黑者是墨。何處有紫竹林。甚麼是磐陀石。希有大士。無作妙德。不向空中現影。偏借靈於手筆。識海波澄月影寒。蒲團葉翠苔痕碧。善財合掌是何年。同體大悲親薦得。只今頂禮復是誰。圓通還向耳門入。南海波斯到岸來。明珠價直微塵國。」


** 海潮大士像讚

「　疊浪層波。一倫圓照。磐石嵯峨。毘嵐鼓竅。加趺坐斷綠苔痕。動靜融歸聞性妙。大悲三昧瞥相親。鼻端徹聽巖花笑。」


** 蓮舟大士像讚

「　波翻浪湧。性定心澄。慈心三昧。霧靄雲蒸。咄。蓮華一葉輕如許。法界收來勝不勝。」


** 海湧文殊像讚

「　一片青山。無邊波浪。動靜不生。奇形異狀。湧出寶蓮。文殊在上。大智勇猛。識風鼓盪。若欲思量。命失身喪咦。如意拈來觸背融。白毫全體光明藏。」


** 十八應真像讚二首題貫休真蹟

** 出山七尊

「　石梁橋畔煙樹古。中有峭壁方廣戶。石梁橋下水流急。曇花燦爛侵眉宇。應真見道不見山。出壁登橋任仰俯。風動幡動兩無關。回首依稀識師主。獅顰豹變不驚情。梵冊華言覿面呈。肩輿坐斷十方界。力士安知腳底輕。拈來拄杖沒巴鼻。玄機問取徐行麠。下座」


「　芒鞋誰未破。卓哉難弟復難兄。」


** 水閣十一尊

「　波濤萬頃噴山顛。樓臺幻出雲霞聯。乞士何時應供返。袈裟馥鬱沾龍涎。杖藜斗笠閒家具。缽盂布袋空相傳。化城寶所誰遠近。古木巖花孰後先。龍王翹體迎還送。風不揚塵石自動。倚欄共聽海潮聲。聞機剝脫虛空痛。天際茫茫識浪平。涅槃生死鎔情凍。老僧手腕具神通。筆端三昧稱如夢。」


** 達磨祖師像讚(二)

「　一句安心語萬劫繫驢橛。轉得鼻孔來虛空出鮮血。怪底東施強效顰。卻令西子蒙不潔。何如分付老雲門。早與瞿曇同打殺
　驀地西來。大似無風起浪。更加折葦。不免眼下栽眉。饒君面壁九年。落得弄巧成拙。賴有楞伽四卷。且喜救卻一半。咄逢人切忌錯舉。」


** 九華化城寺大圓禪師像讚

「　咄咄老僧。不唧溜漢。性火真空。兩重公案。八十餘年贓巳追。留下家私誰共算。大圓光裏笑呵呵。邈出真容只一半。任爾人天供養繁。面孔依然歸那畔。」


** 龍庵老人像讚

「　海潮大智。九子龍菴。但修實行。不貴空談。視十方為一體。杜後裔之癡憨。披紫衣而慈容坦坦。執明珠而佛號諵諵。神雖久歸安養。名猶昭著東南。夫惟煽慈風於無盡。能令禮遺容者宛如面參。」


** 博山無異師伯像讚(有序)

予昔送惺谷禪兄薙髮。始晤師伯。追隨至金陵而
別。盤桓一百餘日。每談及法門流弊。擬相與共拯
之。不意僅年餘而師伯示寂。遂令予獨掌隻輪。不
能浪鳴單運。豈不痛哉。邇來頻見為宗匠者。輒以
東瓜印子印人。致使宗風掃地。緬懷師伯。受用壽
昌不肯二字。終不以佛法作人情。凜凜有古人風。
倍切思慕。適知十禪兄以遺像索題。悽然久之合
掌讚曰。

「　貌偉神豐。心慈體勁。向空觀以入門。從壽昌而斷命。堅持不肯家風。痛洗今時禪病。既存徹困婆心。何必單提正令。只嫌一句葛藤窠。留與兒孫作話柄。沒蹤跡處莫藏身。老婦依然猶歎鏡。」


* 銘

** 淨信堂銘

「　我所住堂。皆名淨信。輪相初開。破疑前陣。五悔功成。至心發軔。二觀圓融。隨機善進。平等法身。三昧中俊。觀察巳心。念佛正印。決定應離。雜亂垢燼。三忍四佛。康莊非峻。」


** 梵網室銘

「　我所住室。即名梵網。十方佛法。猶如觀掌。文字性離。非默非響。更言不立。無端成兩。心地法門。戒光森爽。性修交成。實相斯朗。法報化身。體方且廣。華藏莊嚴。鏡中現像。」


** 墨銘十六首

*** 靈光獨耀(一)

「　性色真空性空真色。一字法門圓融萬德。」


*** 赤澤摩尼(二)

「　徑寸妙寶五天價高。穰穰珍雨稱性無勞。」


*** 琉璃液(三)

「　南埵須彌內外明照。印徹香河色塵圓妙」


*** 烏金髓(四)

「　寶明生潤天一地六。神丹告成名歸仙籙。」


*** 空青乳(五)

「　蘊結何依津流非滓。點開普眼法界洞視。」


*** 紫雲根(六)

「　舒卷無性出沒有端。瀰空梵字五眼同觀。」


*** 含音(七)

「　四辯離微如來之藏。法鼓未撾魔軍先喪。」


*** 攝電(八)

「　慧雲瀰覆警聵開盲。剎那三昧耀徹幽城。」


*** 驪珠(九)

「　探之頷下出自深淵。高幢懸置光燭大千。」


*** 禹璧(十)

「　治水功成恩垂永世。玄之又玄非從人製。」


*** 月華(十一)

「　剛中習坎克粹其精。照此長夜識海澄清。」


*** 霞燦(十二)

「　非水非天亦真亦幻。映彼金沙優曇方綻。」


*** 凝碧(十三)

「　迥矣霄漢呈此佳祥。點畫未兆文彩巳彰。」


*** 蒼露(十四)

「　月照芙蕖香含湛湛。挹此明珠鬚眉可鑑。」


*** 靈草(十五)

「　著耶苣耶產于何土。香光莊嚴法性玄圃。」


*** 玄芝(十六)

「　香水海畔有七金山。毓瑞朵朵服之童顏。」


** 方竹杖銘五首

「　藏虛于實寓圓于方。拄天匝地隨君舉揚。咄轉身何處尋蹤跡。驀直歸家夜未央。(贈葆一兄)」


「　直既中繩方亦中矩。煙水百城賓中識主。(贈如是師)」


「　勁節虛心相對何語。離卻有無誰奪誰與。(贈積如丈)」


「　不存軌則聊示方隅。肩雲戴月逸塵而趨。(贈知十丈)」


「　毋刓汝體毋露汝端。捨之慄慄用之跚跚。(自題)」


* 詩偈

** 山居百八偈(有小引)

抱病入山。了當大事之不暇。而暇作吟哦活計
乎。然俯仰身世。自憫憫他。又似有不容默默者。
隨意所到舉筆直書。積而數之偶成百八。蓋實
不向吟哦中來。倘得意忘言。亦未必非了當大
事之一助也。迺不毀而漫存之。

*** 一

「　只此萬山中。悠然意不同。望江迷客路。禮塔懷真風。茅室我晏坐。時復觀筠叢。嬴來病後質。安問窮與通。」


*** 二

「　一自芒鞋破。從教萬慮慵。短衫堪度夏。敝襖復經冬。禪起餘長嘯。談時僅短鋒。晨昏伴幽寂。崖上幾聲鐘。」


*** 三

「　山舍陋無窗。惟標離相幢。交吞既非獨。兩照亦非雙。霞色燭短嶺。月影凝長江。為歎舉棹者。胡為多釘樁。」


*** 四

「　問予何所事。禪餘讀梵書。寂默固無在。葛藤奚待鋤。俯仰聊自適。賴此狂與疏。香木日巳燼。何如長作樗。」


*** 五

「　一病五百日。形神並巳枯。緇素偶相值。稱我為禪臞。
禪臞竟何解。佛法從來無。倦眠醒便起。笑此空頭顱。」


*** 六

「　我性耽枯寂。愛此山中山。珍禽曉破夢。孤猿夜伴閒。白雲時出沒。流水亦潺湲。得失永無慮。有門常不關。」


*** 七

「　我愛山中行。安步不須馬。有時訪怪石。有時趨樹下。本無取境心。何勞更修捨。嗤彼世塗中。鑽龜復打瓦。」


*** 八

「　我愛山中住。觀化俯且仰。一法不當情。萬緣同鏡像。纔言獨露身。無端巳成兩。笑破太虛空。巖谷爭酬響。」


*** 九

「　我愛山中坐。一日兩日永。頂雖鵲未巢。樹亦枝無影。既不耐諠譁。亦不味幽靜。形疲便起行。枯樁變浮梗。」


*** 十

「　我愛山中臥。易寐還易醒。醒寐惟幻形。誰實司肯綮。諦觀五陰身。非別亦非並。不知何所緣。猶然不自肯。」


*** 十一

「　我愛山中春。雪埋古路塵。幽蘭笑巖石。遊子行且逡。松色宛如舊。鳥聲亦不新。避秦嗤未久。尚有羲皇人。」


*** 十二

「　我愛山中夏。心閒日逾暇。茅屋足清涼。何必登臺榭。介爾華欲敷。奚物堪酬價。一片白雲飛。雨似車輪下。」


*** 十三

「　我愛山中秋。微雲淡碧流。桂少香倍烈。菊瘦姿迺幽。白粲早巳熟。寒蟬聲未收。飯罷峰頭坐。長江天外浮。」


*** 十四

「　我愛山中冬。密雲覆重重。雪舞盡如蝶。簷結宛似龍。
室內饒焦木。門外無行蹤。擁被鎮日坐。不參五葉宗。」


*** 十五

「　我愛山中風。暮息朝復有。寒時漫相疏。熱時仍覺厚。疏厚自隨情。此君元不受。欲知情性長。問取池邊柳。」


*** 十六

「　我愛山中花。遍處呈佳錦。草木雖殊質。香色均成品。清賞適相宜。何堪供佩衽。幽然傲深谷。不伴時流飲。」


*** 十七

「　我愛山中雪。萬峰同一覽。潔矣無片塵。清哉有餘淡。壓竹每成梁。綴松多作菡。何須蘇武吞。予亦將為糝。」


*** 十八

「　我愛山中月。寒光照深庵。萬里絕雲霞。一窗饒冷燄。移來柏影長。拂此幽人臉。旨哉月喻經。圓缺皆從漸。」


*** 十九

「　我愛山中泉。內湧非從邊。淵淵離煩垢。泠泠浸碧天。煮糜信甘美。烹茶亦奇鮮。誰為知味者。請問光音禪。」


*** 二十

「　我愛山中石。縱橫亂成格。苔蘚作衣裳。雲霓備冠舄。不點生公頭。寧畏提婆擲。兀兀伴餘年。笑我煙霞癖。」


*** 二十一

「　我愛山中松。行列亦橫縱。數尺巳似蓋。盈拱還如龍。奇根傍危石。質臞姿乃丰。嚴冬一夜雪。遍體白芙蓉。」


*** 二十二

「　我愛山中竹。交影堪成屋。風來奏梵音。雨過抽新簇。勁節出長林。虛心符短牘。雙徑不須開。千畝藏幽谷。」


*** 二十三

「　我愛山中晴。日照幽溪明。雲霧忽何去。松篁乃菁菁。
長空鳥跡迥。短嶺泉流清。舒體一獨嘯。深谷頻相賡。」


*** 二十四

「　我愛山中雨。鳥鵲同歛羽。抱膝坐繩床。寂爾無聞睹。倦來舒腳眠。倏忽經五鼓。捫枕辨方隅。手眼知非瞽。」


*** 二十五

「　我愛山中雲。幻作庭前供。星散各為葩。烏合還無縫。乘來身較輕。騰去天為重。曠矣任翱翔。誰共虛空訟。」


*** 二十六

「　我愛山中日。冬夏咸和適。霜露釋然消。幽室能生白。浴溟此先知。懸鼓還非隔。正午打三更。疑殺參玄客。」


*** 二十七

「　白雲捲還舒。清風拂還止。問我山中樂。從來只如此。懶向蒲團求。亦不鑽故紙。若作佛法商。千里復萬里。」


*** 二十八

「　未知牝與牡。安辨黃與驪。冬來風颯颯。春至草萋萋。法本不相待。徒勞似木雞。遊子欲問道。流水滿前谿。」


*** 二十九

「　飲酒每嫌淡。食肉秖喜肥。嗟此惻隱性。長閉嗜欲扉。豈思蔬與水。亦巳堪療饑。瞬息面目異。何時復知歸。」


*** 三十

「　好花明月下。一杯仍一杯。酣後長舒腳。熟睡聲如雷。恣言人世樂。那信身如坏。息斷知何去。空令親屬哀。」


*** 三十一

「　少年競脂粉。窈窕思長娥。秋波送深媚。雲鬢開沉痾。卮酒雅相贈。舞罷還酣歌。之死矢靡悔。悲哉燈畔蛾。」


*** 三十二

「　美人衣羅綺。纖指彈琵琶。音韻清且婉。態度雲復霞。
仙尚失神足。人誰不歎嗟。寧知一線斷。傀儡歸泥沙。」


*** 三十三

「　逐興呼美酒。舒懷撫瑤琴。豈無暫時樂。終為壞苦侵。迷頭常認影。歷劫從他尋。何如撒兩手。瀟灑出稠林。」


*** 三十四

「　人將雞豕烹。獄卒將人煮。酬償無巳時。楚毒那堪侶。何不修慈心。民胞物吾與。蔬水足資身。二簋亦可祣。客來饒菜根。養親獻果茹。有生皆愛命。奚忍充豆俎。君子遠庖廚。掩耳盜鈴語。」


*** 三十五

「　饋肉令人悅。揮刀令人恐。不從刀上來。此肉何由捧。食之信可甘。思之寧不悚。斯事尚心安。何須咎作俑。」


*** 三十六

「　淵明嗜杯酒。不與蓮華盟。折腰既弗屑。麴蘖胡偏酲。欲深天機淺。格言羡莊生。性學豈多術。無如理勝情。」


*** 三十七

「　壯士血氣盛。國步誇邯鄲。殺人不敢睨。一語盟肺肝。義勇洵絕世。仁慈體迺刓。圖窮露匕首。髑髏千古寒。」


*** 三十八

「　草茂忽復萎。月滿忽復虧。少壯尚難保。老大安可怡。莫問死何去。只今住者誰。空華結空果。拭目知未知。」


*** 三十九

「　紅顏曾未幾。倏忽斑兩毛。爭趨愛欲燄。積劫歸塵勞。斯世竟何恃。苦趣誠無號。早悟不生滅。嗤言王母桃。」


*** 四十

「　拜將羨椎埋。誰知身在蝸。生來惟兩腳。寧復須三鞋。營營竟何益。終就無常豺。試看北邙土。多是貪瞋骸。」


*** 四十一

「　忉利一晝夜人間巳百齡縱使滿百歲猶然朝菌形況復多夭折瞬息無安寧胡不一猛省甘為四大刑」


*** 四十二

「　玉兔甫西逝金烏復東昇少壯日巳去衰病時時增寐者終不覺智者思自懲欲使冰成水無令水結冰」


*** 四十三

「　梧桐一葉落天下同驚秋老少死無算見者胡悠悠眼前幾許樂貽卻千古愁早唱歸家曲莫待捐荒丘」


*** 四十四

「　狐兔營其窟烏鵲爭其巢孰知咸在旅生死均浮泡茫茫苦海闊欲度須繫匏莫使荒郊骨還令梵志敲」


*** 四十五

「　東鄰慶新婦西舍哭亡男哭者不復笑慶者終必惔悲歡亂衷曲擬北仍復南輸與煙霞客隨緣宿草庵」


*** 四十六

「　世法多崎嶇禁賂還存賄枉道或容身直道每招罪何如野衲閒薇蕨堪充餒風來翠竹鳴雲去青山在俯仰獨清寧家風常不改」


*** 四十七

「　賤夫登壟斷巢許棲高岡清濁固霄壤取捨同膏肓不知三界夢剜肉強作瘡一念悟無性十虛任徜徉」


*** 四十八

「　水氣每成虹地蒸每作菌介爾本無形剎那巳有朕慎獨雖兢兢豈達無生忍一翳甫在睛空華斯亂殞欲令華相滅莫向空中泯」


*** 四十九

「　盛暑喜乘風嚴寒愛向火情性屢隨時究竟誰為我未出有無關空勞此靜坐莽蒼三返人撫腹猶稱果」


*** 五十

「　風來萬壑鳴月出千山皎笑此頑虛空常為明動擾不動復是誰豈居風月表離即既雙非問君了不了胡弗畏深坑徒憂打之遶驀直轉欹邪空爭內外紹」


*** 五十一

「　荊璞未應剖卞和徒自泣雷鳴二月春蠕動皆離蟄屈伸信有時何用勞汲汲築碎太虛空從古原無汁」


*** 五十二

「　畫餅不充饑美食不中飽欲縛樹頭風勤取龜毛絞弄假豈成真賣拙翻為巧俱盧日落山贍部雞鳴卯」


*** 五十三

「　聖訓恒諄諄令觀五盛蘊陽燄與空華無我誰欣忿生死靡暫停幻質同朝槿了知呼吸關至道斯云近」


*** 五十四

「　禦寒不䌟績糊口不耕田佛制固如此誰思共息肩神王翻貝葉形疲且穩眠何須學枯木失此無心禪」


*** 五十五

「　有嘲不用解有山不用買泉流月影長霧壓空形矮起臥任所適語默隨瀟灑拽杖登巖阿野鹿馴無駭」


*** 五十六

「　今夏稱酷暑此地偏清涼金風初到嶺木葉早巳黃霜後菜味逸饑來食易良飯罷更何事加趺送夕陽」


*** 五十七

「　自昔違故國客路良迢迢回首信非遠縱步終難翹賴有舊時友舉手頻相招同行不肯返如何獨乘船」


*** 五十八

「　我去千里外朋來萬里中趨避各異旨臭味胡相同取捨信有極詣極思真風笑指南詢客悠悠路未終」


*** 五十九

「　非我漫傷今嗟時太不古律法如亂絲禪宗更莽鹵庶幾義學家猶然水添乳悠悠淨土門事理分捨取各披祖父甲翻傲負嵎虎哀哉復哀哉坐致魔軍侮」


*** 六十

「　枝葉秋巳摧貞實冬無敗所以真偽關終莫逃爐鞴欲使稻梁肥殷勤先去稗折攝似分途同歸調伏戒」


*** 六十一

「　人侮非自侮自侮非侮人不受禮歸主妙喻真且親修羅慢幢折帝釋勝幡新忍為力中最勝敵寧揚塵」


*** 六十二

「　調心如大地寵辱何關意美玉良自珍角石翻成瘁遐哉睡虎機千古稱難企誰知歌利王鹿苑先蒙記」


*** 六十三

「　言居佛祖先行落凡愚後漫抱法門憂自疾耳無救恥躬愧儒宗歸爨慚禦冠莫誇日正長瞬息聞更漏」


*** 六十四

「　揠苗徒自損溝澮盈還涸九仞不及泉枉向高原鑿慎終亦謀始所厚那堪薄醍醐願共餐善巧先鑽酪」


*** 六十五

「　三十未始壯四十今巳老徒爾費芒鞋依然不聞道既懲從井仁豈學手援嫂見彈求鴞炙嗟哉計太早」


*** 六十六

「　壁影本非魑孩童疑作鬼白日忽升天見徹無頭尾
秋深饒月華春到多芳卉根境未離籓受用能有幾」


*** 六十七

「　四衢遊坦坦白牛步緩緩巳悟勝蓮時方知忍土短成壞等浮漚依住均累卵啾啾器內蚊誰信斯非誕」


*** 六十八

「　牛犢不畏虎傷鳥怖虛弓安畏雖異局對境皆懵懵何如見諦士了了知無忡遊戲逆順界寧尸勝敵功」


*** 六十九

「　避世不擇地避地不擇人烏江巳非漢桃源亦屬秦所以明哲士沒蹤莫藏身欲知剎海性從來惟一塵」


*** 七十

「　鵲噪固無憂鴉鳴亦報喜聲性本非殊聞機寧異耳一耳聽兩音兩亡一便止無明從此無始覺從此始」


*** 七十一

「　咸臨吉乃利倚伏洵多義甫唱拔茅歌旋生朋黨祟世事固應然調心尤不易難提起四禪魔女偏相魅」


*** 七十二

「　蹇不利東北解亦利西南安身迺崇德憧憧奚所堪鴻飛麗天表龍躍歸深潭思慮泯無朕白日眠方酣」


*** 七十三

「　居德忌成夬育德貴如蒙大道曠無際何以耳似充出關驚枕夢入場嗤老翁熟讀霍光傳方知養正功」


*** 七十四

「　亢龍成碩果無悔須歸潛形氣尚應爾況復心法嚴洗心貴藏密豈兆涼與炎滴油莫墮地凜凜刃方銛」


*** 七十五

「　逐妄又尋真揚灰復鼓塵未悟賓中主安知主裏賓
美食飽所棄糟糠饑所珍滔滔天下是沮溺同迷津」


*** 七十六

「　希顏復學孔未出三界籠步老復趨莊依然舊漆桶太極未生形自心早妄動石火電光機何勞誇一統」


*** 七十七

「　既慚德不修又愧學不講德學本同條誰能作兩項紫陽與象山各喫三十棒識取宣尼宗方來證溝港」


*** 七十八

「　童冠沂水遊三子異其撰一哂一喟然黑豆換卻眼央掘發誠言胎難安然產讀至不動章大慧顏當赧」


*** 七十九

「　前際不可窮後際不可極現前介爾心邊際渺難測明明法界宗妙觀胡墨墨奮起金剛拳打碎無生國」


*** 八十

「　欲雪先集霰欲雷先耀電如何欲成佛福慧毫無片流小石能穿鑽息火誰現須教熟處生擐甲同鏖戰」


*** 八十一

「　星火燎荒原一指蔽山嶽易訓誡履霜宣尼貴先覺未窮學地流慎勿誇無學泥在水非純稍動還成濁」


*** 八十二

「　濁水珠可清暗室燈能破惟有靛池公獅吼終驚臥跨下亦登壇大將非從貨悅草披虎皮徒令千古唾」


*** 八十三

「　狡狐能惑虎木雞難怖禽可欺不可罔神全乃莫侵面南看北斗端的誰知音曾經勝熱燄徹體涼且愔」


*** 八十四

「　崑崙非宿海宿海非阿耨滔滔萬里流一滴源誰透
漫傳天上來錯認銀河胄賴此投海機從前皆免究」


*** 八十五

「　六塵本太平六根亦非嬈問取六識身蹤跡尤杳杳誰為結使源細覓終難了試看瓶內空傾出知多少」


*** 八十六

「　色色彰苦空聲聲演無我拈來法界鑰開盡塵沙鎖睹角便知牛望煙豈惑火若要船頭直端卻船梢舵」


*** 八十七

「　須彌怪石供海水塗足油陶輪擲千界剎網收雙眸變身四萬二入聖終未優擬作神通會新添頭上頭」


*** 八十八

「　鯤潛知海闊鵬徙知天高十虛信寥廓何如遍吉毛縱步歷塵劫徒令童子勞迷此一隙理今古同滔滔」


*** 八十九

「　金屑不著眼毒器不貯漿王饌未敢食華屋徒窺牆垢盡明自現胡勞羨色莊春風一夜起蘭蕊遍溪香」


*** 九十

「　芒鞋棄屋後缽袋掛茅菴非敢濫無學坐訪同行參石蜜味中最食乃知其甘見月良賴指寧復撈深潭」


*** 九十一

「　力疾復談經非甘背夙盟應憐慧命斷誰顧色身竛字字杵嬰血言言佛祖型寄規龍象眾莫作等閒聽」


*** 九十二

「　語不競朝華病應消夙業獨愧衰朽身難企尊者脅法無心外傳道自威音劫明明梵網燈未審誰先接」


*** 九十三

「　直指西來意楞伽心可安語言同解脫內守偏蹣跚
休戀聲前句還思步外竿不嘗天下醋那信一般酸」


*** 九十四

「　霧行不覺潤日照咸知暄獨憐之楚客往往北其轅珠固在濁水蓮豈出高原為問南詢者詎曰甘勞煩」


*** 九十五

「　學士畏枯寂禪德怖繁文繁文信無益枯寂亦添瘽蛇繩見方熾取捨徒紛紜捉鼻謾高喚燈照知非豶」


*** 九十六

「　未明心與性讀誦徒喃喃甫欲思上達暗證還自緘不解順流棹豈知逆風帆呷盡四海水到頭滋味鹹」


*** 九十七

「　競為格外鋒罔念昔時典因護乃至吠堪嗟梵志大財慳尚可回法執誰能遣五百野狐身覆轍偏爭踐」


*** 九十八

「　佛語即佛心佛心非佛語離此即非關究竟誰為汝一句了然超萬劫合頭杵若要舌本甜勤取黃連茹」


*** 九十九

「　心肝掛樹杪此理從來少離教覓單傳癡鱉何時了妙指發妙音非內亦非表側耳不會心依然打之遶」


*** 一百

「　觀箭毒逾熾問橋路逾遲路遲日易暮毒熾那堪醫有藥不早服有足不早馳茫茫生滅海誰與定歸期」


*** 百一

「　毒蛇勿捉尾甘露勿添水添水飲成病捉尾螫人死執項善調御功歸豢龍氏悟時轉法華良哉惠能旨」


*** 百二

「　聽法不觀心死至成狼狽觀心不聽法執刀還自害
未知說默源同條卻異會鼻孔向下垂空讚威音外」


*** 百三

「　長語悟非多雪填井便無要言迷不少小毒還生瘉何勞妄欣厭共把真宗誣早修開演智莫畫舊葫蘆」


*** 百四

「　執藥每成病借病翻成藥通塞靡定蹤觸境須深度知人勿昭昭自照無莫莫一言燭根元千山勝行腳」


*** 百五

「　聚螢不爇草聚雪不成山鑽紙信無益枯坐終癡頑未歷羊腸險安知行路難千里始初步休商最後關」


*** 百六

「　洪鐘叩乃鳴美玉終須琢不覓惡鉗錘豈破無明殼護茲煩惱情忍使靈光剝幽幽長夜寒熟睡誰能覺」


*** 百七

「　烏焉忽成馬展轉無非錯佛滅曾幾時哀哉水潦鶴矧茲最後年何地尋略彴斯文賴未亡共聽封人鐸」


*** 百八

「　日輪挽作鏡海水挹作盆照我忠義膽浴我法臣魂九死心不悔塵劫願猶存為檄虛空界何人共此䑳」


** 幻寓華嚴菴四偈

「　笑破無生夢拋開有識身隨緣聊寄足何事可關神瓔粥偏宜病鶉衣不厭貧灌園慚計拙莫復更思蓴九子峰偏靜非干車馬喧有菴藏竹徑無客到松垣地是金沙布天從螺髻援加趺消永晝欲辯巳忘言未具摶風翼欣同維鵲巢秕糠能作飯野菜亦成肴泉飲方知冷情枯始可交半生慚孟浪今復愛吾犛千里歸盟主寧辭風雨侵緬懷恒尚古扼腕每悲今
野獸夜警寐山禽曉奏音苦空須早悟無負最初心」


** 遣病歌

「　九華峰頭雲霧濃三月四月如隆冬敝袍厚擁供高臥尚嫌煖性來無從九華山中泉味逸百滾千沸甘同蜜拾取松毬鎮日煨權作參苓療我疾堪嗟我疾療偏難阿難隔日我三日寒殺闍梨熱亦然巳信浮生危脆質豈從旦暮戀空華悲我知門未詣室是以勤將神咒持擬開同體妙三慈我病愈時生界愈剎那非速劫非遲箇中消息誰當辨痛癢相關漫自欺」


** 夢徹公有感為持咒偈

「　十載彌天網心心獲異禽蟭螟偏誤入五夏漫投鍼一簣功猶缺他緣早受侵神交雖不隔托足巳殊林百里半九十悠悠關我襟支頤頻到夢寤想倍憂深黽勉皈明咒終期聽好音力追先哲道莫陷近時燖」


** 三十八歲生日偈(有序五月初三日)

予自分三十八歲必死扶病勉強入山不欲留
此骨於人間世也山中與我同生者三人皆於
春夏之交逝矣予猶延殘喘得至今日實三寶
及神咒力耳爰成一偈以感佛恩。

「　誤受五行質恒為四大侵庚從丙火鑠計使月光陰拼作山中骨寧存塵世心獨霑神咒力偏渡業河深巳悟無常浪重聆實相音菩提須永發正法誓長今豈視魔軍擾甘令佛道沈」


** 有所慰

「　君不見帝釋五衰相巳現甫唱三皈貌更姝又不見趙州苦行山中足螣蛇變作龍戲珠從來逆境多成就歎息幾人能自孚動心忍性誠實語自暴自棄非
良圖夏草茸茸霜所敗松柏亭亭冬不殊寒威適足堅我骨冰雪還堪養我株老虯千載稱神樹豈向春風競賞娛大任舍予誰克荷精金須煉終非誣試看山前行路者崎嶇歷盡是通衢」


** 病餘寫懷四偈

「　一條拄杖兩芒鞋海闊天空舒我骸愛見慈悲終作疾婆和學侶謾為儕悅心有法聊成賞糊口無糧卻是齋好惡雲山隨意歷莫商何地把身埋」


「　昔日曾吟五子歌典刑依舊憶熙河宗庭獨力除荒草教律誰能共執柯雨露重時恩念少鉗錘辣處怨情多堪嗟大願無方便還向金錍自切磋」


「　勝心雖發足凡情十載依稀舊路行疵露任從人世撥心虛惟念斷金盟莊生有斧嫌無質旭子徒存垔孰乎笑殺巴人猶少和引商刻羽欲誰賡」


「　大小由來出路岐無端埋沒好男兒花香暗被狂風洩果嫩偏遭淫雨漓收拾敗棋輸巳半搜羅剩騎氣方贏三年嘗膽嗤非久須學華嚴塵劫思」


** 重閱大藏偈

「　我年三十歲閱藏求殊琛身心並安適志欲老叢林無端被名累善友牽我襟雖受切磋益酬酢時相臨實德愧無寸虛膺人世欽夙障得其便惡疾斯來侵悠悠旦復暮遷延乃至今賴此病良藥入山恐不深棲止寧擇木怖曲同傷禽乘時理舊業隨緣且自箴巳識浮生夢何勞謀釜鬵為哀盲道者恒復長呻吟法藥須療病豈曰甘為蟫鍊酥能作酒當令猛光歆魔外固多巧誰堪七縱擒勉旃莫辭誕法雨將咸淋」


** 有感偶成

「　他人之惡不可助助惡猶如投火聚他人善事不可阻阻善猶如違害鬼遏惡揚善順天休罪滅福長不須求以善資善喻水流終歸大海涵千洲以惡資惡喻積糞徹底臭穢終難近糞穢猶令田稻肥惡業徒招地獄悲」


** 喜病口占

「　病作丸湯經作醫苦空無我適相宜一倫生死無生滅痛殺闍梨知未知」


** 題五釵松

「　昔時五釵化作龍今時五釵還成叢昔時大士孤峰坐今時大士盈山中五釵本自大士種撫茲道樹知慈風歲寒不改青山色雪綴依稀帝釋宮帝釋宮中曾現瑞百千身相同名字願力塵沙未足奇誰信泥犁無礙事法身輪轉水為冰性惡昭然性善義迷悟關頭一念融刀山劍樹隨遊戲笑指庭前柏樹參那知此樹西來意」


** 贈見心開士偈(有小引)

見心開士為九華尊宿喜營福事非一日矣。

神廟時所頒大藏久未供奉開士復捐衣缽之
餘為櫥供之予因閱藏以偈贊曰。

「　諸佛慧命常住法身云何不滅三藏是珍因指見月月見指親文字觀照實相同真一展一誦為梁為津維我開士信此妙因如法供養有敘有倫護彼侵蝕卷帙常新便彼簡閱次第攸陳悟性永發功由爾遵緇林之導法王之臣何以報德劫外長春」


** 丁丑季冬禮千佛於九華藏樓偈贈諸友

「　謾云苦瓠換甜瓜應信慈尊並我家念性不勞參水
月低頭巳駕白牛車」


「　介爾靈明絕古今摩尼豈被汩流侵珠澄濁水清光露映徹晴空萬像森」


「　堆山積嶽盡塵埃力把慈風一夕摧吹散鐵圍無暗地何須拭目問明來」


「　昔年窠臼一時掀臘盡春回日巳暄欲信崑崙泉脈動但看河凍不勝轅」


「　歲月如流不可期強將識性試旋思三千鼻孔終無異一樣鬚眉那自疑」


「　靈犀一點性元通觸境逢渠道自融驀地舉時聲歷歷相看同在寶樓中」


「　芥翳非關眼性明空華飄舞孰枯榮道場當處無成毀記取當年常不輕」


「　一體橫分想與情冷然性計即無生功成五悔非留惑莫替樓頭最後盟」


** 贈頂瞿師掩關念佛

「　一句彌陀聲歷歷自他共離不可覓是心作佛是心是熾然感應真空寂驀直歸來莫問津無明睡裏轟霹靂醒來捫枕笑呵呵夢墮大河誰實溺夢時非墮醒非超一任凱風同奏勣髻珠解處紹功成內外空爭庶與嫡權實由來不二門白牛背上橫吹笛一曲無生明月寒從來不用降魔檄」


** 因拄杖折聯成舊句

「　久將北斗面南看回首家鄉月影寒拄杖折時手眼瞥芒鞋破處足心酸不勞藏跡鍼鋒裏偏解拋毬急水灘一嘯忽傳林谷響石人撫掌白雲端」


** 夢感正法衰替痛哭而醒述偈寫懷二首

「　幾番視聽悚狼威脂欲消時肉漸肥自許肝腸終莫改那堪聲氣合仍違魔軍邪幟三洲遍孽子孤忠一線徵夢斷金河情未盡醒來猶自淚沾衣」


「　休言三界盡生盲珠繫貧衣性自明肯放眼前閒活計使堪劫外獨稱英不龜手藥猶分明無上尸羅寧隔程泣愬莫嫌頻入寐會須踐我最初盟」


** 道過齊雲問訊貞武

「　煙霞賸癖此中分遙望名巒勢欲棼擬向玉屏占瑞氣還從金鼎挹香芬千尋曲澗鳴流水萬朵青山綴白雲予亦佛門為外護何妨破格友真君」


** 四十初度寫懷

「　物論悠悠理本齊年來漸覺脫筌蹄拳開非實掌元在翳去惟空眼不迷流水有心終匯海落花無語亦成谿剎那生處生何性笑把威音劫外提」


** 雨窗選佛分得東文二韻

「　何須翹首福城東十界圓歸一席中眾壑爭鳴同就海簷聲滴斷熟梅風」


「　擬將遊戲覲迦文卻喜空山布法雲輪相轉時知性起懽呼早巳震魔軍」


** 喜雨歌

「　初夏久暘暘人情爭畏旱芒種雨如傾溝澮咸充滿一澍十晝夜溪流抑何悍我坐陽山第一峰禪衣擁膝偏稱暖倦來無事且經行選佛場中欣有伴焚香煮茗樂悠悠雨點風聲片語收風吹不入雨不濕堪笑從來學未優三身四土都霉卻翠竹青松雲外浮君不見隨他一語千山走今日重添頭上頭」


** 贈葆一兄

「　新安諸峰多淡雅陽山獨自稱秀拔悠然小閣築松間倚欄坐眺襟期豁城市紛紛聲不侵萬山點綴浮雲闊鳥語蛙談了義詮磬魚梵唄閒生活我來結夏信奇緣坐向塵中剖大千葆公夙志亦非小衣珠欲向迷前曉梵世絲垂擬就鍼風師珍重莫相侵佇看投契無蹤跡繡出鴛鴦絕古今絕古今微塵國裏足知音目前雞肋何須戀攜手同歸解脫林」


** 寄懷未能

「　文字離微影不留玄機欲唱孰相酬因憐屢中神猶隔翻憶如愚益可收九子峰頭標月指千如境裏辨金鑰靈犀通處知無朕莫負持明助遠猷」


** 新秋懷如是師

「　林低鳥跡迥石密竹影臞白雲填萬壑殘月掛斜株嗟此不成寐我友天一隅敦好信非久時復懷嘻吁」


** 警眾友

「　翹首菩提路悠悠幾陌阡應憐小證後重憶大通前月指謝綠影鏡像明媸妍自慚說法鳥誡爾莫生天」


** 題扇寄懷野愚索印章

「　天都列千嶂遠望積平郊松陰拂危石幽然築小茅無事此靜坐日影移林梢慚予天外友攜杖徒神交翹望別峰外矯矯白鶴巢短吟聊寄興新句未堪敲借靈思妙腕解此半生嘲」


** 贈華林開士

「　九旬結夏陽山峰松陰竹翠隨俯仰坐談喜有二三英歛目還勤九華想九華山頭有老僧心慈體厚神爽朗言笑春風遍席生靈根堪作蓮盟長海陽三百路悠悠日出扶桑一影收識浪息時心水湛願風鼓
處行雲稠悲緣有種惟應拓惑業無根任意抽片語神交聊寄贈努力追蹤脅比丘」


** 別玄覽

「　雨歇松林濕未收寒蟬怯露聲如抽九旬同住忽云別孤懷不語偏悠悠丈夫慷慨重一諾片言矢志須千秋白雲出沒竟何性碧空青皎光沈浮智士從大不從小愚夫近慮無遠憂皮囊愛惜終捐棄虛名赫奕奚能留何如曠覽寰區表高登闊步遵玄猷簷風吹醒循階夢彈指先參慈氏樓君不見菁菁夏草今如許翠柏霜殘葉不柔」


* 附對聯

** 地藏塔前對聯

「　帶果行因一顆慧珠光燦爛照泥沙即是究竟寂光」


「　秘大現小六環行錫響琳瑯喚昏蒙當體真常大覺」


** 化城大殿對聯

「　石壁雲窩非世界非微塵托幻表真由大願」


「　心地性藏即化城即寶所開權顯實在當人」


** 法堂對聯

「　古佛垂慈六度四弘同會極」


「　新羅示跡一花九葉別傳燈」


** 三門對聯

「　和尚石一音說法」


「　芙蓉峰六時獻花」

絕餘編卷四