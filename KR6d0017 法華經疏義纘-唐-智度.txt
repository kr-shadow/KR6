#+TITLE: 法華經疏義纘-唐-智度
#+DATE: 2018-05-12 10:22:46
#+SOURCE: github.com/kanripo/KR6d0017 master a71fbed8                


* 法華經疏義纘目次


  
  * 卷第一
  
  * 序品第一
  * 卷第二
  
  * 序品之餘
  * 卷第三本
  
  * 序品之餘(釋別序)
  * 卷第三末
  
  * 方便品第二
  * 卷第四
  
  * 譬喻品第三
  * 信解品第四
  * 藥草喻品第五
  * 授記品第六
  * 化城喻品第七
  * 卷第五
  
  * 化城喻品之餘
  * 五百弟子品第八
  * 授學無學品第九
  * 法師品第十
  * 寶塔品第十一
  * 達多品第十二
  * 持品第十三
  * 安樂行品第十四
  * 涌出品第十五
  * 壽量品第十六
  * 卷第六
  
  * 分別品第七
  * 隨喜品第十八
  * 法師功德品第十九
  * 不輕品第二十
  * 神力品第二十一
  * 囑累品第二十二
  * 藥王品第二十三
  * 妙音品第二十四
  * 觀音品第二十五
  * 陀羅尼品第二十六
  * 妙莊嚴品第二十七
  * 普賢品第二十八
  * 䟦


法華經疏義纘目次(終)No. 594
天台法華疏義纘卷第一
東春沙門　智度　述

釋此經題五門分別謂名體宗用教相初名者是總
體宗用是別雖有體等名為妙故別即總雖是一妙
名而具體等三故總即別別別於總總總於別俱名
妙法也玄文寄教約行者辨其次第耳序品云以是
知今佛欲說法華經是名助發實相義是體雨法雨
是宗斷三乘疑悔是用此約尋名得體證體須宗了
極有用用即斷疑此從自行辨次第也神力品寄教
者文云如來所有一切諸法是名自在神力是用祕
要之藏是體甚深之事是宗此約化他門故用居第
二令他得體證體須宗故云寄教也一釋名二辨體
三明宗四明用五判教。

初釋名者夫名者原聖建名蓋為開深以進始咸令
視聽俱得見聞尋途趣遠而至於極故以名名法施
設眾生此從俗諦以立名也肇云名無召物之功物
無應名之用蓋從真諦釋也道場觀云應物說三三
非真實終歸其一謂之無上無上是妙引經云是乘
微妙清淨第一又云寄言談於象外而其體絕精麤
所以稱妙光宅云妙者一乘因果法也待昔因果各
有三麤今教因果各有三妙巳上敘舊訖(云云)次今
正解先法次妙此從義便文云我法妙難思若從名
便先妙次法今從義便故先解法所言法者有三種
一眾生法二佛法三心法言眾生者經云為令眾生
開示悟入佛之知見若眾生無佛知見何所論開當
知佛之知見蘊在眾生即眾生法妙之文也二佛法
妙者如經止止不須說我法妙難思佛法雖多不出
權實又云是法甚深妙難見難可了一切眾生類無
能知佛者即實智妙也及佛諸餘法亦無能問者即
佛權智妙此二法唯佛究盡是佛法妙也三心法妙
者如安樂行云在於空閑處修攝其心又觀一切法
空如實相等是心法妙也雖有此三只是一法故云
心佛及眾生是三無差別(略釋法竟)。

次釋妙字者又二初約待絕二妙次約迹本二門各
十妙初二妙者一相待妙二絕待妙言相待者待昔
半字為麤明今滿字為妙他有五對一自行名半雙
利名滿二生空理名半法空理名滿三生空智名半
法空智名滿四煩惱障名半所知障名滿五分段名
半變易生死名滿亦是常無常大小相待為麤妙也
文云昔於波羅奈轉四諦法輪分別說諸法五眾之
生滅今復轉最妙無上大法輪即是待鹿苑麤為法
華妙也二絕待是無分別即邊而中無非佛法亡泯
清淨豈更佛法待於佛法如來法界故出法界外無
復有法可相形比待誰為麤形誰為妙能所俱絕文
云止止不須說我法妙難思妙悟之時洞知法界無
法可論今言絕者約有門明絕也此絕亦絕約空門
明絕也是名絕待妙用此二妙妙上三法各具二妙
廣如玄文(云云)問何意以絕釋答只喚妙為絕絕是
妙之異名如人稱絕能耳又妙是能絕麤是所絕此
妙有絕麤之功故舉絕以名妙也(釋絕待一妙訖)。

次釋迹本二門各十妙初迹十妙者一境二智三行
四位五三法六感應七神通八說法九眷屬十利益
言境妙者文云唯佛與佛乃能究盡諸法實相諸法
是權境實相是實境也言智妙者文云我所得智慧
微妙最第一又云以此妙慧求無上道言行妙者文
云本從無數佛具足行諸道行此諸道巳道場得成
果也言位妙者文云天雨四華表住行向地開示悟
入乘是寶乘遊於四方即是因位直至道場即果位
也言三法妙者文云佛自住大乘如其所得法定慧
力莊嚴大乘即真性軌定是資成軌慧是觀照軌即
三法妙也言感應妙者文云於三七日中思惟如是
事又我以佛眼觀見六道眾生即感應妙也言神通
妙者文云今佛世尊入于三昧是不可思議現希有
事言說法妙者文云如來能種種分別巧說諸法言
辭柔軟悅可眾心言眷屬妙者文云但教化菩薩無
聲聞弟子言利益妙者文云藥王汝見是大眾中無
量諸天龍王夜叉乾闥婆阿脩羅乃至聞妙法華經
一偈一句一念隨喜者我皆與授記當得阿耨多羅
三藐三菩提又云不令有人獨得滅度皆以如來滅
度而滅度之即利益也廣如玄文(巳上述門訖)。

次本門十者一因二果三國土四感應五神通六說
法七眷屬八本涅槃九本壽命十本利益彼釋有十
門今但取引證一門以示其相言因者文云我本行
菩薩道時所成壽命今猶未盡即本時行因妙言果
妙者文云然善男子我實成佛巳來無量無邊百千
萬億那由他劫即本果妙也言國土者文云我於娑
婆世界得三菩提教化示導是諸菩薩又云自從是
來我常在此娑婆世界說法教化此之國土非復迹
中娑婆即本國土也言感應者文云諸善男子若有
眾生來至我所我以佛眼觀其信等諸根利鈍隨所
應度此即本時照機之智是感應妙言神通妙者文
云汝等諦聽如來秘密神通之力又中間文云或示
巳身或示他身等即本神通也言說法者文云阿逸
汝當知是諸大菩薩從無數劫來修習佛智慧悉是
我所化令發大道心即本說法妙也言眷屬妙者文
云是諸菩薩身皆金色三十二相無量光明先盡在
娑婆世界之下此界虗空中住此等是我弟子我從
久遠來教化是等眾即本眷屬妙也言涅槃者文云
於是中間我說燃燈佛等又復言其入於涅槃又云
今非實滅度而便唱言當取滅度中間既唱涅槃例
本亦有涅槃即本涅槃妙也言壽命妙者文云自說
名字不同年紀大小年即壽命大小即長短常無常
也中間既爾本壽亦然即本壽命妙也言利益者文
云以種種方便說微妙法能令眾生發歡喜心即中
間利益例本亦然(釋本門於是訖)。

次釋蓮華者為四一定法譬二引舊釋三出經論四
正解言定法譬者一云權實難顯借喻蓮華譬於妙
法又七喻文多故以譬標題又解蓮華非譬當體得
名類如劫初萬物無名聖人觀理准則作名如蛛羅
引絲倣之結網蓬飛獨運依而造車浮查汎流依而
立舟鳥跡成文依而寫字皆法理制事耳今蓮華之
稱非是假喻乃是法華法門清淨因果微妙名此法
門為蓮華即是法華三昧當體之名非譬喻也此二
解皆有理今融二意若定是法蓮華法則難解故借
外蓮華為喻若利根即名解理不假譬喻但作蓮華
之解中下未悟須譬乃知以易解之蓮華喻難解之
蓮華故有三周說法逗上中下約上是法名約中下
是譬名三根合論雙標法譬如此解者與誰為諍。

二引舊解叡師序云未敷名屈摩羅將落名迦摩羅
處中盛時名芬陀利遠師云芬陀利伽是蓮華開發
然體逐時遷名隨色變故有三名如大經亦云人中
蓮華芬陀利華二名並題者應有通別之異今取蓮
華是通芬陀利是別稱也道朗云翻為白色或翻為
赤色或翻為最香如此皆開盛之義光宅云餘華華
果不俱譬餘經偏明因果此蓮華華果必俱譬此經
雙辨因果(巳上引舊訖)。

三引經論初引法華論十七名中第十六名妙法蓮
華論自解此名有二義一出水義以不可盡出離二
乘泥濁水故復有義如彼蓮華出於泥水喻諸聲聞
入如來大眾中坐如諸菩薩坐蓮華上聞說如來無
上智慧清淨境界證如來密藏故二華開者眾生於
大乘中其心怯弱不能生信是故開示諸佛如來淨
妙法身令生信心故今解論意若言眾生見淨妙法
身者此以妙因開發為蓮華也若言入如來大眾中
坐蓮華上者此以妙報國土為蓮華也何者盧舍那
佛處蓮華藏海共大菩薩即妙國土為蓮華彼論望
今十妙乃是行位兩妙耳次引大集云憐愍為莖智
慧葉三昧為鬚解脫敷菩薩蜂王食甘露我今敬禮
佛蓮華若依大集行位因果為蓮華菩薩處上即是
因華禮佛蓮華即是果華故知因果依正悉是蓮華
之法何須譬顯為鈍人者不解法性蓮華故舉世華
為喻亦應無妨(巳上引經論訖)。

四正解云此蓮華華果俱多可喻因含萬行果圓萬
德故以為喻又解云蓮華麤喻九界十如因果此華
妙喻佛界十如因果此從相待得名又解此華喻佛
界本迹兩門各有三喻言迹三者一華生必有蓮而
蓮不可見喻約實明權意在於實無能知者文云我
意難可測無能發問者二華開蓮現而須華養蓮喻
權中有實而不能知今開權顯實意在於權三華落
蓮成喻廢三顯一唯一佛乘直至道場菩薩有行行
見不了了如華開諸佛以不行故見則了了如華落
蓮成(迹門)又三譬本門者一華必有蓮喻迹必有本迹
含本意在於本雖在於本佛智難知彌勒不識二華
開蓮現喻開迹顯本意在於迹能令菩薩識佛方便
既識迹巳還成於本增道損生三華落蓮成喻發迹
顯本既識本巳不復迷迹但於法身修道圓滿上地
(此本門訖)。

次釋經字者是通名也具存梵音應云薩達磨分陀
利修多羅薩翻云妙或云正法護云正羅什云妙正
語通漫妙異諸經故翻為妙也達磨翻法分陀利蓮
華新云奔荼利迦者白蓮華也西域呼白蓮華為分
荼利迦故新經說青黃赤白四色蓮華云嗢鉢羅華
𤘽其陀華鉢特摩華奔荼利迦華如次配青黃赤白
四色若爾白為眾色本喻一乘為三乘本青黃赤三
應喻三乘三乘即應體內方便是故不可蓮者芙蕖
之實華者花也(音呼瓜反)華美也修多羅或云修單那蘭
多或云修妬路新云素怛覽彼方楚夏此土翻譯不
同或云無翻或云有翻言無翻者彼語多含此語單
淺不可以單翻複應留本音而言經者開善云非正
翻也此間聖說為經賢說為子史佛經聖說稱修多
羅菩薩稱論既不可翻宜以此代彼故稱經也既不
可翻而含五義一法本亦云出生二微發亦云顯示
三涌泉四繩墨五結鬘只作五義不可翻今家又一
中作三義一教二行三義本(云云)言教本者金口所
說一言為本流出無量言教聞即得道言行本者示
人無諍法導達通塞如教修行入清涼池故名行本
言義本者尋一句詮於一義尋無量句詮無量義尋
詮會入故名義本(釋法本三義訖)二微發者佛說言辭巧妙
次第詮量初中後善圓滿具足如大海水漸漸轉深
教行義(例上)三含涌泉者從喻為名佛四悉說法文義
無盡法流不絕教行義皆如涌泉(云云)四含繩墨者
佛以四悉正教行義之繩裁邪見教行義之木(云云)
五含結鬘者結教行義如結華鬘令不零落世界悉
檀結教不零落為人對治結行不零落第一義結義
不零落(五義竟)又云經訓常解曰天魔外道不能改壞
名為教常真正無雜名行常凝然不動名理常又訓
法也法可軌為義即教行理皆可軌故不可翻二有
翻者亦為五一翻為經經由為義由聖人心口故今
亦教等為由(云云)二翻為契契緣契義(云云)三翻法
本者即教行理等本(云云)四翻綖貫綖貫持教行理
令不零落五翻善語教者教善行善理善(出有翻五義訖)上
來初釋法字次妙字三蓮華字四經字總釋名竟。

第二顯體者前釋名總說文義浩漫今須點理正顯
經體直辨真性非無二軌欲令易解是故直說體者
一部之指歸眾義之都會也非但會之至難亦乃說
之不易玄有七門今引初門為顯經體又四意一出
舊二論體意三正明體四引證言出舊者北地師用
一乘為體此語奢漫(云云)又真諦為體此通小大又
一因果為體今亦不用因果二法未免事廣敘(云
云)二明體意者釋論云小乘經若有無常無我涅槃
三法印即是佛說修之得道無是魔說也大乘經但
有一法印謂諸法實相名了義經若無實相是魔說
也今取實相為體也三正明體者三軌中真性十界
中佛界四諦中無作四諦三諦中第一義諦二諦中
真諦廣簡如玄義(云云)四引證者序品云今佛放光
明助發實相義又云諸法實相義巳為汝等說又云
唯佛與佛乃能究盡諸法實相又云要當說真實又
云為說實相印等(巳上顯体訖)。

第三明宗者修行之喉衿顯體之要奚如梁柱持屋
結網綱維提綱則目動梁安則桷存以喻顯法准此
可知故知宗是要義廣如玄文(云云)有云宗即是體
今難云何者宗是因果因果為二體非因果體即不
二體二非體不二非宗今正明宗者迹門開佛知見
亦明弟子實因實果亦明師權因權果為明弟子實
因因正果傍本門師弟亦有因果正明師果果正因
傍故總因果為正宗也(云云)。

第四明用者用是如來之妙能為此經之勝用如來
以權實二智為妙能此經以斷疑生信為勝用迹門
斷權疑生實信為用本門斷近疑生遠信為用故四
章中名是總體宗用三是別開總出別境妙是體前
四妙是宗後五妙是用宗中前三唯因位通因果三
法唯果故前五妙佛乘因果為宗後五前三能化後
二所化能所俱名為用合別入總即體宗用攝入名
中俱得稱妙也廣如玄文(云云)。

第五教相者若弘餘經不明教相於義無傷若弘法
華不明教相者文義有闕但聖意幽隱教法彌難前
代法師或祖承名匠或思出袖衿雖阡陌縱橫莫知
孰是然義不雙立理無兩有若深存所以復與修多
羅合者錄而用之無文無義不可信用今依南岳大
師心有所證又勘同經論故天台述而從用也文為
五餘四章不引如玄(云云)今初大意者又四初大意
次藏部所攝三翻譯時代四教所被機初大意者佛
於無名相中假名相說若說餘經各赴緣所益未明
教意如說華嚴初逗圓別之機高山先照直明次第
不次第修行地上之功德不辨如來說頓之意次說
四含增一明人天因果中明真寂深義雜明諸禪定
長明破外道不明如來曲巧施小之意次說方等折
小彈偏歎大褒圓慈悲行願事理殊絕不明並對呵
責之意次說般若論通則三人同入論別菩薩獨進
廣歷陰入染淨虗融亦不明共別之意若涅槃在後
略斥三修粗點五味亦不委說如來原始要終之意
凡此諸經皆是逗會他意令他得益不談佛意意趣
何之今經不爾絓是法門網目大小觀法種種規矩
皆所不論為前經巳說故今經但說如來布教之元
始中間取與漸頓適時大事因緣究竟終訖若宿殖
純者初即頓與直明菩薩位行功德言不涉小文云
始見我身聞我所說即皆信受入如來慧等(云云)次
其不堪者隱其神德以貧所樂法方便附近語令勤
作文云我若讚佛乘眾生沒在苦如此之人應以此
法漸入佛慧次既得道巳宜須彈斥即如方等以大
破小文云苦切責之巳示以所繫珠次宜兼通半滿
淘汰如大品遣蕩相著會其宗途文云將導眾人欲
過嶮道次過此難巳定之以父子付之以家業拂之
以權迹(解云權是迹門三乘迹是本門之近迹)顯之以實本(解云實是迹門一乘
本是本門之遠本)當知此經唯論如來設教大綱不委細網
目(大意訖)。

第二藏部所攝者大乘三藏中從開權顯實修多羅
藏亦從開顯十二分教中廣分攝亦通十二(如玄文說法妙
中說)第三翻譯時代如下調達品引前後六譯今是什
公所譯(云云)第四教所被機者會權歸實唯一圓教
逗佛乘機文云但教化菩薩無聲聞弟子(巳上五章略示委相
廣如玄文釋經題訖)。

初文句者俱舍頌曰名身等所謂想章字總說論曰
等取句身文身應知此中名謂作想如說色聲香味
等想疏釋云名謂作想者由於色等立色等名合於
色等起色等想名是想因名為作想此是因取果名
說名為想詮法相狀義與想同故名為想梵云那(去聲)
摩此云名是歸義赴義隨趣義謂音聲歸赴於法趣
其自相內有異求表呼專一即歸之義由斯呼召能
引自體梵云僧若(阿你反)此云想是能取像專執之義
或是共契約之義釋云詮法相狀義與想同者名隨
義變詮此詮彼種種不同想隨境變緣此緣彼相狀
差別想取色像巳而專帶色想名詮於色巳亦永召
色體(云云)梵云鉢陀此云迹如一象身有四足跡如
一頌總四句成今就義翻名之為句梵云縛迦(去阿反)
此云章是詮辨終竟義如說諸行無常等章直言諸
行是名非句義未究竟故文云無常方成究竟故云
詮義究竟名之為章若爾何故外典章句義別答詮
義究竟名之為章詮義之中有廣有狹極狹名句廣
名為章即於章中分其二義一句義二章義句義同
章故名為章梵云便善那此云文是能彰顯義西方
俗呼醬酢鹽扇等物為便善那以醬酢鹽等能顯於
味扇能顯風故名便善那舊譯為味誤也以文顯故
與名句為依(云云)。

【記】云名詮自性句詮差別文即是字為二所依釋云
所言名者諸法之名也一切皆有其名如色聲等言
自性者即唯詮得共相之自性也如青黃方圓等並
稱為色即共相也呼召色時表非聲等即自性也此
是共相之自性若體性之自性者五塵為眼等五識
現量所得名體性之自性色等體上之名但呼召時
不得體體為身識所得是故名不能詮自性也名召
得體喚火之時火應燒口故簡體性之自性也言句
詮差別者如梵音斫蒭兩字但言斫唯言蒭未有所
目若全言斫蒭詮於眼體是名分位雖名分位未有
句分位更加阿薩利縛此言有漏即眼有漏是句差
別又若言色無常簡非常色故云句詮差別也言文
即是字者文謂文言體即是字依於字義立名句也
如俗千文即千字耳如五言詩言即是文故文字言
雖三其義一也為二所依者謂此文字為名句所依
名句即能依也此二離聲無有別體五蘊所攝聲是
色蘊攝名句文是行蘊收色是實有名等是假今言
文句者以句而分經文故云文句從狹得名不言章
也若准方便品法師品安樂行品壽量觀音等皆有
義門並合名章疏等今準餘品多分科節故云句又
言章者詩云彼都人士出言成章即六國時名彼都
也西方呼此為文物國餘如記(云云)。

次釋六難者準下歎法希有四難初二全引次二開
傳譯等四難記中廣釋今更三門分別一人法釋初
雙佛是人說是法次雙傳譯是法開悟是人三雙聞
師講是人一遍記是法二通局釋初雙佛通通一代
故法局局醍醐故次雙譯通通諸部故開悟局約四
依故若所開悟大小法門洞朗何局之有第三雙聞
講通通大眾故記局唯章安故三優劣釋於三雙中
三隻屬人佛望大師及章安也佛是妙覺大師初依
章安未入位以後後劣於前前餘三隻中各一隻是
法初醍醐味故云佛說次傳譯及一遍記等並皆佛
乘即無優劣縱傳譯通諸部皆佛說也記云廣狹恐
未穩(思之)有云開聞法為自悟傳譯二難開能聽出聞
講一遍記此各開未可豈聞而不聽耶(云云)。

言佛出難者約機未熟使佛出難佛自在故豈有難
易說是難亦爾言傳譯此難者有二一傳難歷涉山
海傳來此土故云傳此難也二譯難者王臣敬信國
無諸難善二方音始得譯梵為漢言也此又二義一
是此土二是此經前後六譯故云此難也言開悟難
者約觀行相似初依人開悟佛乘簡分真位也言聞
講難者聞開悟講前後補接纔聞一遍故云難也言
一遍記難者雖有不聽泰先巳解梁攝論具明八識
今於唯識不聽而講此不為難今章安一遍制立章
疏善達五時明顯八教故云難也言修補難者問為
是義難為是文難設爾何失二俱有過若言義難今
了義經依文判義復有何難若是文難文唯開合何
名為難答既言二十七聽六十九添削四十餘年緣
差不遂名修補難於傳譯前加結集難者結集人和
王臣敬信無諸魔外亦是難故記云八難也。

【疏】添削者添破古人釋義及引經論不當欲斥非以
顯是故名為添削者謂初聽未成文體今削文約而
義豐故云削也。

【疏】共期佛慧者自他名共所求名期覺了名佛簡擇
名慧以實簡權以果簡因故名佛慧亦名根本智亦
名如理智亦名一切種智唯識名根本攝大乘名如
理智大論名一切種智皆是佛慧之異名今經名實
智即開昔三教智慧為今經佛慧也。

又義云階位者二序各五義名階位各具四悉也問
通序記中通對四釋別序何故具通別二對耶答通
序五事有通無別各具四釋不表四一故通無別別
序表四一又通別二釋故不同也次義者謂次由述
也。

【記】釋云次通二別者次序唯在通序由述唯在
別序。

【疏】五事冠於經首次序者冠即是首首即初應云初
序今云次者次正說後方有此序名經後序從遺屬
故名首序從經後故名次序若云眾序之首是通途
之次耳有云通由述者由阿難問佛述而安之名通
由述此則不然不由阿難問故得說此經故不得為
此經之由但述阿泥樓䭾遣問不是今經之述故不
得云述言二別者由述是別序不通於次若言次正
說為次者與光宅逆順何殊但是通途為次耳故通
別二序不合相濫(思之)疏疑念序記云雨兼通於由述
望前現瑞生疑現瑞為疑念之由疑念為問由問為
答由此即通途之由與光宅逆順相由何別故今疑
念發問答問三序唯局於述故疏云問答釋疑述序
也又學舍養宮者古謂學舍是養勝人之宮切韻云
養老宮言序序者禮記云夏氏時養國老於東庠養
庶老於西序堯時謂左序右序並非今意。

次品者疏云䟦渠此翻為品二十八品通釋一部名
也有云三門分別一得名二廢立三次第生起初得
名云二十八品總有四例一義為名有十五品二義
為名有十品三義為名有一品不定為名有二品初
一義名中又四例一從法為名有四品方便品信解
勸持陀羅尼品二從喻為名有三品譬喻藥草喻化
城喻品三從人為名有四品法師調達常不輕妙音
品四從事為名有四品序品授記涌出囑累品次二
義為名有十品於中三例一從人法為名有八品授
學無學人記如來壽量法師功德如來神力藥王菩
薩本事觀音普門妙莊嚴王本事普賢菩薩勸發品
解曰學無學是人記法如來是人壽量法法師人功
德法如來人神力法藥王人本事法觀音人普門法
莊嚴王人本事法普賢人勸發法二能所為名有一
品分別功德品分別是能功德是所三唯因為名一
品隨喜功德是因也(他云通果)第三三義為名一品五百
弟子授記品五百是數弟子是人受記是事第四不
定為名二品一安樂行二見寶塔安樂是果行即通
因果見是能見塔是所見亦通二義即在二義名中
若安樂即行見即是現在一義名中故名不定二云
廢立者調達囑累觀音偈如下對文中辨(云云)第三
品次第者今疏隨文銷釋巳有次第之意今向文前
更重生起凡欲說法必先驚覺群情令其渴仰故先
序品序品既訖次辯正宗正宗始指方便是真實故
說方便品上根易悟領解述成授記不別開品故寄
譬喻品之內明之中根之類雖聞法說由未能解不
因曉訓無以解生故說譬喻品中根譬領佛譬故有
信解品佛以譬述解故有藥草喻品堪與當果故有
授記品下根之徒殊無憶想必假叮嚀之說要資鄭
重之訓說過去結緣之始覺照其心述彼化城非實
令歸寶所之大故說化城品高名之輩因說即解故
領解述成文少寄授記中先陳高名當果之相故五
百授記品下位亦歸次授學無學人記品三根並悟
訖說利巳周將使遠代同規歎人美法令弘大義故
有法師品依法修學若法若人可師可軌故破小執
而成大道令權旨巳入真宗信學既稀歸宗亦鮮多
寶現塔分身佛集勸長物信證說不虗故有見寶塔
品雖他佛說證信此經未若自尊勸人歸仰故現身
作國王為重此經於彼怨家作床求法亦顯經威廣
大度龍宮眾極多法力速成化龍女以成道故有提
婆達多品既現自他俱為保重聞經菩薩皆受教而
願持故有持品末代行法多越軌模今示儀方令易
宣暢故有安樂行品八恒菩薩聞妙道以願持佛時
不許明巳有弘者遂有六萬恒沙菩薩久離毀傷先
願弘宣勸發時會故有從地涌出品巳下諸品如疏
次第(釋品題訖總釋品題竟)。

第二依文又三初明分節經文二帖釋下明銷釋用
義三序下依文解初文二初佛赴下明分節失次盧
山下明處中分章初又二初佛赴下明不分次又佛
下第二明分初又四初佛散華貫華下是佛不分次
集者下是結集不分三論者下是菩薩不分四古講
者下是古師不分初二如文三言論不分者論有三
種一破執論中百是(今云通論不分章)二釋義論如智論釋
大品經(今云別論不分章)三集義論如唯識對法等是廣集
名數釋諸經故(亦名通論)此等三論不分節故云申之四
古講者約人師不分如四子注淨名劉虬注法華皆
亦不分章故云不識起盡(巳上不分矣)次又佛下第二明
分節又四初佛隨義立品是佛分次增一下結集三
藏各有分節是結集人分三天親下明論者分節無
著天親釋金剛經天親論釋涅槃經皆有分節四昔
河西下是此土人分章有大過之失故總結云若過
若不及也言增一至一分者此小乘三藏於中有三
初釋名次佛說次第三結集次第初言契經者有翻
家五名中二名也(如前云云)。

【疏】阿含者秦言法歸法歸蓋是萬善之淵博弘富溫
而珍廣明宣禍福賢愚之迹割判真偽異濟之源歷
記古今成敗之數墟域二儀品物之倫道無不由法
無不歸譬彼巨海百川所歸故目法歸為名。

言律
一分者別有四名一名毗尼二名木叉三曰尸羅四
名律言毗尼者梵音此云滅外國說滅凡有三種一
涅槃二尼留陀謂四諦中滅諦三曰毗尼問此三何
別答若通論之體一名異其由眼目耳若別分之非
無差別別相如何涅槃尼留當體立稱此二又二所
滅不同如涅槃云諸結火滅名為滅度此是尼留陀
滅離諸覺觀稱曰涅槃二通局有異涅槃之滅偏據
滿處尼留陀滅義通因果是故滅諦滅皆收隨別滅
說為涅槃通相之滅名尼留陀約對品異名為事別
滅靜妙離四義通宣名為通滅若論毗尼體非是滅
有為行德能有所滅故稱為滅有能證得寂滅之果
故稱為滅問何故戒行名曰毗尼有此兩義一者戒
行能滅業非故稱為滅二能得究竟滅果故說為滅
問何故律教得名毗尼答有二義一能詮毗尼二能
生行德今從所生故稱毗尼二言木叉者此名解脫
解脫有二一無為二有為無為解脫直名木叉有為
解脫名毗木叉故相續解脫經說涅槃解脫名為木
叉五分法身解脫名毗木叉問何故戒行為解脫答
有二義一者戒行能無業羇故名為波羅提木叉也
二者能得解脫果故稱為解脫問何故律教名為解
脫答有二義一能詮於解脫行法故名解脫二能生
於解脫行德故名解脫三名尸羅者此名清涼亦名
戒三業炎火焚行人事等如禁戒能防息故號清涼
清涼之名正翻彼也以能防禁故名為戒問何故律
教名之為戒答有兩義一詮戒故二能生戒故四言
律若有二義一就教論二就行辨若就教論詮量名
律者就行辨調伏名律毗尼之教詮此律行故稱為律。

【疏】五部律者曇無德部四分律薩婆多部十誦律彌
沙塞部五分律迦葉遺部解脫律(此有戒本)婆麤富羅部
律本未來至此依大集分別八十誦者即根本僧祗
律部言八十誦者優婆離一夏八十度昇堂誦出。

言毗曇一分者別有四一名優婆提舍二名毗曇三
名摩德勒伽亦名摩多羅迦此正一名傳之音異四
曰摩夷優波提舍此正名論論諸法也言阿毗曇者
此方正翻無比法阿之言無毗言比也曇摩中毗曇
最為分別中勝故曰無比言就行者毗曇詮慧慧行
最勝故曰無比毗曇之教詮此勝慧故名無比又能
生無比之智故曰無比言摩德勒伽此方正翻名行
境界辨障行義起行所依名行境界言摩夷者此名
行母辨詮行法能生行故為行母與前境界其義相
似西域記云健䭾羅國迦膩色迦王以如來涅槃之
後第四百年每習佛經日請一僧入堂說法而諸異
義部執不同王用深疑無以去惑時脇尊者曰如來
去世歲月逾邈弟子部執各據見聞因此感傷謂尊
者曰去聖雖遠由為有幸敢忘膚鄙紹隆法教隨其
部執具釋三藏乃至遠近召集聖哲於是四方輻湊
萬里爭馳七日之中四事供養恐其諠雜白諸僧曰
證聖果者住具結者還無學住未者還乃至內窮三
藏外達五明者住未者還等得四百九十九人王與
羅漢建立伽藍結集三藏欲作毗婆沙論是時尊者
世友戶外納衣諸羅漢曰結業未除諍議乖謬爾宜
遠迹友曰諸賢於法無疑代佛揚化方集大義欲制
正論我雖不敏粗達微言乃至世友曰我顧無學其
猶涕唾以至於此世友即擲縷丸空中諸天接縷丸
而詣曰方證佛果次補慈氏三界特尊四生攸賴如
何於此欲證小果時諸羅漢見此事巳謝咎推德請
為上座是五百賢聖先造十萬頌鄔波第鑠論(舊云優波
提舍訛也)釋素怛攬藏(舊云修多羅訛也)次造十萬頌毗奈耶毗
娑沙論釋毗奈耶藏(舊云那耶)後造十萬頌阿毗達磨毗
婆沙論釋阿毗達磨藏(舊云阿毗曇藏也)凡三十萬頌六百
六十萬言備釋三藏懸諸千古若准此意但是釋佛
三藏故知論藏佛說問三藏名通大小乘何故以小
為三藏耶答有二意一通大小各三二別小有三藏
大無三藏何以得知大智度論龍樹釋云迦葉阿難
於王舍城結集三藏為聲聞藏文殊阿難於鐵圍山
集摩訶衍為菩薩藏又法華云不得親近三藏學者
名習少乘為三藏學準驗斯文定知小乘備明三藏
也(云云)次佛說教次第門一起說次第佛初成道第
六七日仙人鹿苑為陳如等轉四諦法是故先明修
多羅若依大乘第二七日宣說華嚴若依今經第三
七日以為正說如下文(云云)依僧祇律五年巳後廣
制戒律依四分十二年後須提那廣制戒律故次第
二明毗尼藏如來復毗舍離國因於䟦耆諸比丘等
本末因緣為比丘說第五怖畏法所謂殺生乃至飲
酒故次第三明毗曇(上次第訖)第三明結集次第經論不
同智論中明佛滅後迦葉先命阿難誦修多羅次憂
波離誦出毗尼後令阿難誦出毗曇阿育王傳次第
復異先令阿難誦修多羅第二迦葉自誦毗曇憂波
離誦比尼五分律中先憂波離誦出毗尼次令阿難
誦出修多羅後令阿難誦毗曇此隨傳不同耳故知
論藏是佛說也。

【疏】增一長中雜者言增一者從一增一乃至百法名
增一二長者事義廣多名長也三中者其義不廣不
略名中四雜者雜明義類故云雜言人天因果五戒
十善為因感無記異熟果言破邪見者破九十五種
外道之邪見言深義者斷三界惑盡證三無為名深
義言禪定者四禪八定也問何故不八禪耶答色界
具枝林功德即名禪各有一心支即名為定四空虗
無枝林功德即名定不名禪也。

【疏】天親至功德者七種成就解曰具足圓滿義次明
序中具足七義七義圓滿餘經無故一序分成就者
論云此法門示現二種勝義成就一者一切法門中
最勝故二者持一切自在功德成就故如王舍城勝
餘一切城舍故耆闍崛山勝餘山故二眾成就與大
比丘眾下是論云有四種義一數二行三種功德四
威儀如法住勝餘經故(云云)三如來欲說法時至成
就為諸菩薩說大乘經下是先說無量義經具十七
名勝餘經故四所依說法隨順威儀住成就佛說此
經巳結跏趺坐下是依止定器眾生三種法餘經無
故解曰定三昧器是器世間眾生是眾生世間五依
止說因成就爾時眉間光下是見能照之境所照等
事生希有之心餘經無故六大眾現前欲聞法成就。

爾時彌勒作是念下是雖問一人多人欲聞生希有
心餘經無故七者文殊師利答成就文殊師利以宿
命智現見過去因果相成就以十種事如現前是故
能答餘經無故解曰十種事者論別釋十因成就(云
云)七中分二初二通序後五別序。

【疏】若過若不及者結前人師不分名不及末代尤煩
即名若過。

【疏】廬山下次明處中分文又二初諸師次天台初龍
師有三節初序正流通初品為序次方便品至校量
偈為正宗後盡經名流通次從序至法師品言方便
等者明乘方便乘真實次從見塔品竟經為身方便
身真實三從方便至安樂行者為因門從涌出訖經
是果門今破云乘豈無身身豈無乘因豈無果果豈
無因耶又導法師云二十八品分為二文初一品明
如來起化由序餘二十七品辯其正化序品陳其始
由正化明其利益訖至經末皆有益故(此師闕流通將流通益為
正不可)稠禪師分三段有二意一者別約會三歸一為
三初品名序分從方便品至分別功德品校量偈巳
來為正宗次從阿逸多若有聞佛壽命長遠下為流
通分二者通就當時聞說悟解為三分第一序品為
序分第二爾時世尊至普賢品云三千大千等具普
賢道為經正宗正明當時說法曉悟時機第三從佛
說是經時訖經為流通分也(此師由〔京〕南岳云云)關中云此經所
明凡有三段一始於序品迄安樂行明三因為一因
次從涌出迄囑累辨三果為一果從藥王下訖經明
約三人為一人(因果偏云破如前)吉藏亦分三段初品名序
從方便訖分別功德半品校量偈來凡有十六品半
名正說從偈後盡經名流通就三段各開兩章初序
二者一證信二發起正說二者從方便至法師明乘
方便乘真實次從見寶塔至校量偈末明身方便身
真實所以開此二者乘是所乘之法身是能乘人具
此二門乘義乃足流通二者始從校量偈至神力品
偈為讚歎流通次從囑累竟勸發明付囑累流通此
與光宅二十四段離合為異光宅二序各五二正各
四者嘉祥云前後兩段各開四別初文四者一從方
便品盡偈是略開三顯一動執生疑二從爾時大眾
竟身子三請第二段動執生疑由疑致請三從爾時
世尊訖授學無學人記品七品半經是廣開三顯一
斷疑生信段四法師一品是流通段次後經文四段
者一從寶塔至安樂行品明法身果是序段二從涌
出訖壽量明壽量果廣開近顯遠段三從分別品初
至八世界發心是授記段四從佛說是諸菩薩得大
法利時七瑞是領解段光宅二正各四與此相應但
將迹門四品流通為本門序故不可也廬山印作四
段分文一序品為序二從方便訖安樂行明開權顯
實辯三一不二三從涌出訖功德校量偈來明開近
顯遠辯長短不二四從偈後竟經為流通今疏云有
人作四段是也問云何作三段說耶答有六義一聖
人說法必有詮序深理化凡須驚耳目率爾而說不
起敬心故在經初宜須置序既靜心信仰宜聞正宗
授法次明正說群生無邊慈悲不止欲傳末代故有
流通二者大智論云諸佛有三時利益一為菩薩時
過去利益二成佛時現在益物三滅度後未來益物
今序正現在益物流通未來益物三者序說發其信
心正說生其智慧故佛法大海信為能入智為能度
此二則能自行次令流通即是化他四者先聞如來
正說入流凡有二種一者燃燈二者傳燈燃燈即是
序正傳燈即流通五者三世諸佛凡有二種一受前
佛付囑二者付囑後佛序正即受前佛付囑流通即
付後佛即是紹隆三寶能使不絕六者經唯三分一
者前方便是序說二者經體所謂正說三者經用明
流通說問序中入定放光雨華動地是說之由漸何
名為經答論云泥洹真法寶入有多門經陳受悟不
同佛事非一或音聲或默然或光明或香飯皆能入
道即六塵俱得為經也。

【疏】天台等者次今師分文章安對古人稱天台也此
地上應三台星彼山對之天者顛也顛者頂也台是
星名。

【疏】華嚴處處集眾者釋籤云舊經七處八會新譯更
加普光明殿一會第一摩竭阿蘭若會第二摩竭熙
連河曲普光明殿會第三忉利天會第四夜摩天會
第五兜率天第六他化天第七重會普光明殿第八
三會普光明殿第九逝多林會除四天王化樂天即
四天並地居三處名七處並三會普光明殿名九會
名處處集眾也。

次帖釋文中【記】云況因緣語通者約十法界辨因緣
故云始地獄終佛界中間八界即具十界各有感應
因緣此十界中機發有漸頓不定三種若從地獄一
有歷四教機名漸因緣若即悟圓名頓機若淺深前
後得悟不同是不定機餘九界例然又若歷六道四
聖入圓者是漸因緣若住一一界而入圓者是頓因
緣若隨歷一一界或二三界即入圓者是不定因緣。

【記】云大事四悉者四釋互通也大事因緣大事開顯
大事本迹大事觀心即因緣攝四也開顯是教即開
顯大事本迹觀心是教中攝四也本迹四者例云本
迹大事本迹開顯本迹四也觀心者開顯。

本迹等皆互相攝(思之)。

【疏】慈善根力者修無緣慈不佳法相及眾生相乃至
十二因緣七覺八正十力無畏諸佛神通無不皆以
慈為根本乃至手出師子調伏醉象舉石空中力士
驚怖現作莊嚴降諸外道令狂女又見是巳子等並
無緣慈力也。

【疏】帖釋中記云設應雖眾不過於慈今云慈悲雖遍
不過於應即對眾雖多不過於感其名則順(云云)。

【疏】如華嚴偈者經云譬如貧窮人晝夜數他寶自無
半錢分多聞亦如是譬如盲瞽人本習故能𦘕悅彼
不自見多聞亦如是譬如聾騃人善奏諸音樂悅彼
不自聞多聞亦如是。

【疏】四示相中云且約三段等者記云種等三名三段
今觀文意有二種三段一約三世二約序正流通而
為種熟脫此等三種依序等三序等三依三世三於
三世中聞序等三成種等三即因緣義也故疏云其
間節節作三世九世此舉三世次云如是等此舉序
等三也(思之)。

【疏】令種佛道等者問既言因緣即具四悉若有第一
義悉即名為脫何名為種耶答准下釋結緣眾中竪
明住前三悉為結緣初住巳上入第一義悉為當機
即結緣􂐰下種當機為得脫今以橫明結緣亦具。

四悉故聞第一義亦名為種下皆例然。

【疏】示教相記云教家之相名為教相者問教是名。

句文如何名相答教即是相謂聲上屈曲名句文即
名為教教詮於理是理家之相智能說我智是理家
之相教寧非理家之相耶應云教即是相持業釋也
教家之相依主釋其義稍疎又記云五味分別之醍
醐相此二釋煩重失(云云)。

【疏】九世者引華嚴第三十一云佛子有十種三世謂
過去說過去過去說未來過去說現在未來說過去
未來說現在未來說無盡現在說過去現在說未來
現在說平等現在說三世平等彼經為成十句故又
瓔珞俱翼天子問佛三世皆有諸佛不佛言汝問何
等三世過去耶現在耶未來耶故疏三九世是也。

【疏】楊葉等者大經第八云善男子云何名嬰兒行善
男子不能起住來去語言是名嬰兒如來亦爾不能
起者譬常德如來終不起諸法相謂不起中邊諸法
之相不能住者喻淨德如來不著一切諸法謂生死
涅槃也不能來者喻我德如來身行無有動搖不從
淺至深動搖彼此不能去者如來巳到大般涅槃不
能語者喻樂德如來雖為一切眾生演說諸法實無
所說記判是圓教也又嬰兒者名物不一未知正語
雖名不一未知正語非不因此而得識物如來亦爾
一切眾生種類各異所言不同如來方便隨而說之
亦令一切因而得解記不判所囑今謂通於四教既
云一切眾生方類與淨名一音隨類同又嬰兒者能
說大字如來亦爾證於大字所謂婆和和者有為婆
者無為是名嬰兒又和者名為無常婆者名為有常
如來說常眾生聞巳為常法故斷於無常是名嬰兒
記判藏教有為半字無常之教是六度菩薩即和字
也又嬰兒者不知苦樂晝夜親疎菩薩亦爾為眾生
故不見苦樂是泯憂喜無晝夜想是齊明闇於諸眾
生其心平等故無父母親疎者是等愛憎記判通教
又嬰兒者不能造作大小諸事菩薩亦爾不造生死
作業是名不作大事大事即五逆也小事者即二乘
心菩薩終不退菩薩而作二乘是齊巨細記判別教
又嬰兒者如彼嬰兒啼哭之時父母即楊樹黃葉而
語之言莫啼莫啼我與金如來亦爾若有眾生欲造
眾惡如來為說三十三天常樂我淨端正自資於妙
宮殿受五欲樂乃至眾生聞如是樂故心生貪樂止
不為惡記判人天也彼疏釋云楊樹喻妄常黃葉喻
妄淨木牛木馬喻妄樂木男木女喻妄我(云云)。

第三依文釋言序有通別者又二初辨通別次如是
下釋初又四初標次從如是下列三通序下釋四通
序為下辨離合初二如文三釋中又二初釋名次辨
通局初言通者亦名證信序阿難稟承佛化欲以所
聞傳之末代我從佛聞證成可信與傳經作末代之
由非此經正說之由也名證信序言別序者亦名發
起序佛將說經前且顯諸靈瑞發起所說與正說為
由名發起序問何故二耶答由經二故問經止是一
何曾有二答經雖一約時就人故得分二如來所說
蓋在當時阿難所傳傳在末代對佛所說名發起對。

阿難所傳名證信也又如來名經前阿難名經後又
證信名遺教佛臨滅度遺言教置故言遺教也二通
局者通別二序俱名證信齊號發起何者立序之意
皆為生信故俱名證信同為發起正從經初號發起
若望經後不名發起(云云)言局者阿難小聖懼人輕
謗立序之意專為生信如來大聖人皆尊重立序之
意多為發起四離合中為三一定句多少二明置序
原由三立序所以一多少者關中五句合佛住處為
一句釋立如是傳經者辭也所以經傳遐代休音不
絕者有由而然也世有符印無開而不通經有五句
印其首者亦令斯道無難而不通矣或六者天親燈
論云前三明弟子後三證師說一切修多羅法門皆
如是故知有六前三弟子者如是謂弟子之信次句
弟子稱我聞三明聞法有時次從佛住巳下既標於
佛故知後三句證師說也或七未見所出(云云)第二
置序原由者龍樹菩薩集法藏云傳者阿難見佛欲
入涅槃心沒憂海阿泥樓䭾謂阿難曰如來今日即
有明日即無所有未了何不請問乃憂愁也即有四
問一依何而住二依何修道三惡性依何擯治四一
切經初皆安何等佛答依戒而住念處修道用梵檀
治皆安如是對之可見問何故但四不多不少答攝
義其足但立四句初是明其正行(是戒)次明正解(念處)三
明治障之義修行之緣(惡性車匿用梵檀持)四明上三義必依
聖教(一切經初皆具如是)第三立序所以即是文中四悉釋序
所以也智論云如是我聞生信也信受奉行生智也
信為能入智為能度信為入法之初基智為究竟之
玄術信則所言之理順順則師資之道成由信故所
說之法皆可順從由順從故說聽二途師資建立又
華嚴云信為道源功德母(世界)生長無量之善法(為人)斷
除一切諸起惡(對治)開發顯示無上道(第一義)。

【疏】此皆因緣和合次第相生因緣是世界和合是為
人次第是對治相生是第一義(云云)。

【疏】如是者光宅云此是將傳所聞前題舉一部也如
是一部經義親從佛聞即為我聞作挊胤耳有云呼
轍(如記破之)智論云如是者信順之辭其信者是事如是
不信者是事不如是(如疏引)經云如是者感應之端也
如以順機受名是以無非立稱眾生以無非為感知
來以順機為應故云如是又聖人說法但為顯如唯
如為是瑤師云如是者將傳所聞之言於未聞良由
善當其理不失機宜為如是梁武云如是者如斯之
言是佛所說故云如是耳三藏云如是有三一就佛
三世諸佛共說不異名如以同說故稱是二就法諸
法實相今古不異名如如如而說稱是三就僧阿難
與佛不異為如無非曰是(於三寶佛法與今二悉同僧與今藏教釋同)。

【疏】大論時方者時謂一時方即住處人謂佛及阿難
同聞眾等三事稱於五事所傳可信也。

【疏】對破外道者今欲簡異故標五事在初即具三寶
如是我聞是法寶佛是佛寶同聞眾是僧寶三寶最
吉祥故我經初說阿漚(撿云云)。

【記】云兼但至權實遠近者權實約四教三權圓實遠
近約本迹釋法華經前體用明本迹無久遠本迹(有辭
別云云)。

【疏】一匙者記云因緣一釋為一匙今謂古師所解云
一部經義親從佛聞名如是者如何分八教之別故
云眾戶他不云因緣釋也(云云)。

【疏】佛明即色是空等者肇論解云若如來者觀色空
時應一心見色一心見空若一心見色則唯色非空
若一心見空則唯空非色然則空色兩陳莫定其本
也是以經云非色者誠以非色於色不非色於非色
若非色於非色若非色者大虗則非色非色何所明
若以色於色者則非色不異色非色不異色色即非
色故知變即無明無明即變今解色有二種一質礙
二非質礙虗空是無礙色餘是礙色皆即是空空是
無漏故云即色是空。

【疏】聞持和合者聞是所聞法體持是能持之人故名
和合記解聞持二字唯屬能和合二字即通能所恐
成曲巧謂和合二義一阿難與時眾和合二阿難能
持至末世與機和合也。

【記】云有人不許滅度後色經至改聞者聞說法聲通
佛世及滅後若眼見經卷唯在佛滅後若唯名句行
蘊所攝不許色聲色蘊所攝者經初皆改我聞後於
行蘊故一字一聲二識不俱名句皆不成就。

【疏】我是耳主者即第六識有分別俱生法我二執由
第六執我令六識能聞故名為主望四緣名總也唯
識具八緣(云云)。

【疏】三摩耶是假者勝論外道執六句義於實句中有
九法謂地水火風空時方我意九佛法破云離識之
外皆是假無有其實體也。

【疏】釋佛覺中云世出世總別相者約四諦中苦集是
世道滅是出世各有總別行相苦諦四行苦行是總
餘三是別集諦四行集行是總餘三是別是世間總
別相滅道四行總別亦爾此出世總別也。

【疏】老比丘像記云如止觀第六記(檢)。

【疏】圓佛自覺覺他【記】止觀華嚴初住斷無明者檢小
乘立二無知染汙無知無明為體者染汙有三種斷
一自性斷謂對治道力捨彼得時名之為斷二緣縛
斷謂望他身名緣縛斷斷緣他身生煩惱故三不生
斷謂煩惱至不生位畢竟不生故言不染汙無知劣
慧為體者謂無覆無記劣慧為體通四無記謂異熟
威儀工巧通果也言味者諸法資味或苦等味言勢
者(諸法損等勢力)熟者(諸法成就位)德者(德用)數者(一二等數)處者(近遠等處)
時者(遠近等時)同者(相似)異者(差別)解曰法資味者如觀行者
觀苦諦境起苦諦行相得苦味乃至緣道得道味或
華藥等苦澀等味言勢者謂諸法損益者如甘草釋
毒名益野葛殺人為損言熟者二義一所化根二華
菓等言德者謂諸法所有作用如根取境刀割物等
即習氣相應劣慧名不染無知如目連曾為獼猴今
愛跳躑迦葉曾為樂人聞皷笛聲不覺起儛袖中彈
指魔知嬈之化作樂人告迦葉曰我動音樂請尊者
儛尊者云我老不能儛與汝唱歌歌曰我不求於陰
界入無始時來虗妄法若有求於如是者是人終不
得解脫魔聞此巳忽然不現有二種斷一緣縛斷二
不生斷二乘分斷佛全斷故。

【疏】釋住中言三三昧是對治門者入空滅見入無願
滅愛入無相滅無明也。

【記】如止觀第七記者彼明道品能開三脫三脫開無
漏無漏即三明引大論云不淨開身念處身念處開
四念處四念處開道品道品開三脫三脫開涅槃即
無漏故三脫望道品名近雖指此文對治義疎不如
前解(思之)言聖住者會正之解名聖聖為人依名住亦
可聖是依處故名聖住又聖者正也一理正二事正
理則約實事則約世間順法也言梵住者淨行名梵
梵為人依名住亦可聖人離次名梵梵所居處名梵
住言天住者八禪之法故名為天天為人依名天住
亦可聖人是淨天天所居處名天住也【記】問若爾今
釋佛性何以約欲色二界及三果皆非佛住耶答從
通趣別謂從廣之狹即欲色二界廣今王城狹二從
勝以攝劣者謂佛所居勝餘人天名為勝此從人說
名為勝也若從處說欲色即勝於王城。

【疏】王舍城者西域記云矩奢揭羅補羅城(唐言上茅宮城)摩揭
陀國之正中古先君王之所都多出勝上吉祥香茅
崇山四周以為外郭西通峽徑北闢山門東西長南
北狹周迴一百五十餘里內城餘址周三十餘里宮
城東北行十四五里至姑栗陀羅矩吒山唐言鷲峯
亦謂鷲臺舊云耆闍崛山訛也接北山之陽孤標特
起既棲鷲鳥又類高臺空翠相映濃淡分色如來御
世垂五十年多居此山廣說妙法其山頂則東西長
南北狹臨崖西垂有甎精舍高廣奇製東闢其戶其
南崖下有卛堵波昔在如來於此說法華精舍言王
城者梵音曷羅闍姞利呬城(唐言王城)外郭巳壞無復遺
堵內城雖毀基趾猶峻周二十餘里西面有一門初
頻婆娑羅王都在此上茅宮城也編戶之家頻遭火
灾一家縱逸四隣罹灾防火不安其居王曰我以不
德下民罹患修何德業可以攘之群臣曰大王德化
邕穆政教明察細民不謹致此火灾宜製嚴科以清
後犯若有灾起遷之寒林寒林者棄屍之所也既耻
陋居當自謹護王曰善宜遍宣令於後王宮中先自
失火謂諸臣曰我其遷矣乃命太子監攝留事故自
遷焉時吠舍釐王聞頻婆娑羅王野處寒林整集戎
旅欲襲不虞邊候以聞乃建城邑以王先舍於此故
稱王舍又云王舍等者一是城處二是山處城是華
處俗處處則寬廣山是野處道處處則狹小所以引
處者吉云證成可信異外道故(云云)。

【疏】仍說四非常偈者普明王歸國依七佛法請百法。

師一日二時講說仁王般若第一偈云。

「　劫燒終訖訖坤洞燃
　須彌巨海都為灰揚
　天龍福盡於中彫喪
　二儀尚殞國有何常」


第二師云。

「　識神無形假乘四蛇
　無眼保養以為樂車
　形無常主神無常家
　形神尚離豈有國耶」


第三師云。

「　有本自無因緣成諸
　盛者必衰實者必虗
　眾生蠢蠢都如幻居
　聲響俱空國土亦如」


第四師云。

「　生老病死輪轉無際
　事與願違憂悲為害
　欲深禍重瘡疣無外
　三界皆苦國有何賴」


【疏】耆闍崛山者此云鷲頭山其形似鷲故名佛滅後
阿育王見其山頭似鷲使人鑿之作兩翅兩足及尾
故全如鷲鳥出陸澄地理記又多聖靈所居故名靈
鷲亦名鷄足亦云狼跡增一云此山久遠同名靈鷲
更有餘名汝等知不亦名廣普亦名白墡亦名仙人
山山城相去凡十五里稠疏云其五山者一名鷲頭
山此山高峻在城南二十五里二名王山在城西南
去城百里三名耆闍崛山嶮峻故得名在城西四十
里(釋論耆闍名鷲崛名為頭)四名崛山在西北去城八十九里
五名小香山在城東去城一百五十里未知孰是(云
云)問如來說法多以城山為會者何耶答注解云欲
明華野兩存潛顯兼導教流皇屋之下理邈姑射之
上此釋意初之兩句明如來慈悲普廣隱顯兼化華
是城人之所居野是山神之所依如來說法兼化也
下之兩句約所表皇屋天子所居顯處表教迹流行
故云教流皇屋之下姑射山名隱處表教下之旨隱
故云理邈姑射之上。

【疏】天主穴者帝釋常居此山也蛇神穴準知。

【疏】三陰如鷲者受是領納在色陰中想取相行造作
亦依於色故鷲居山中也。

【疏】鷲即聚集者三隱聚集如六度萬行即福德莊嚴
也。

【疏】像法決疑四見不同者準淨名疏四土相望不同
一同居二方便三實報四寂光有十種差別相望名
竪四教對四土名橫寶器喻土體飯色喻土用用有
九種一同居自異二同居與方便不同三方便自異
四方便與實報不同五實報自異六實報與下品寂
光不同七與中品不同八與上品不同九諸土總對
寂光不同十諸土非垢寂光非淨但明諸土之體故
知體無淨穢隨機不同也今亦爾體用不二即非橫
非竪。

【疏】諸經多爾者從多分說聲聞在前若華嚴唯有菩
薩無聲聞眾若炬樓王經利體經大五濁經等先列
菩薩後列聲聞從德大小明先後也。

【疏】與大比丘眾等者釋論三義翻摩訶天竺語具足
摩訶槃那摩訶名大大有六義一者常義故涅槃云
所言大者名之為常譬如有人壽命無量名大丈夫
二者廣義故涅槃云所言大者其性廣博猶如虗空
無所不至涅槃亦爾三者多義德別非一故涅槃云
譬如大藏多諸珍異涅槃亦爾多有種種妙法珍寶
故名為大四者深義淵奧難測故涅槃云大者名為
不可思議一切世人若聲聞緣覺不能測量涅槃之
義故名大五者高義位分高出餘人不至故涅槃云
譬如高山一切世人不能得上故名為大涅槃亦爾
凡夫二乘及諸菩薩不能窮到故為大六者勝義如
世間中勝上之人名為大人涅槃亦爾諸法中勝故
名為大此六義中攝在三義常義廣義大中攝深義
高義勝中攝多義又三義與起信中三大同一體大
是性淨涅槃體窮真性義究法界二相大是圓淨涅
槃過無不盡德無不備三用大是方便淨涅槃妙用
廣周化現無盡亦十種三義同也(云云)疏中四教釋
如文今疏三眾從所表釋他解云有十五眾一釋種
清高眾(是多知識)二巳圓未滿眾(是少知識)三承恩出俗眾(是佛
夷母)四曩結深恩眾(耶輸)五神功廣大眾(是菩薩)六戰修羅
眾(帝釋)七春護舒暉眾(三光四王)八大小自在眾(二自在是)九跨
握娑婆眾(梵王)十翳虗含灑眾(八龍)十一清歌雅樂眾(四緊)
十二勝芳列樂眾(四乾)十三動山涌海眾(修羅)十四吞龍
噉毒眾(四鳥)十五人中自在眾(闍王是事釋而無所表是新羅解矣)。

【疏】與字云直明兩意章安涅槃疏中云比丘與佛同
共七一也若依三藏明義丈六佛與諸比丘同鹿苑
處同轉法輪時同律儀戒同禪定心同無漏知見同
涅槃道同有餘脫一一皆與佛同故言共也若藏通
兩教相對明義五同二不同何者體法智慧即色見
空非色滅見空此見不同也摩訶衍道非隘路道此
道不同當知通佛不與藏比丘二同通比丘不與藏
佛二同亦爾兩教比丘自相望不同亦然故云直明
兩意(今疏心見道三種異者恐悞禪定心不可異也)若通教佛望比丘七
一皆同問通比丘望藏佛五同者鹿苑時應有兩教
如何玄文云三藏但耶答今從共部方等說也若作
別教明義者尊特身佛時處二種望前兩教比丘所
不能見如為盲設燭何益無目者乎戒心見道解脫
五種望前兩教比丘不聞如為聾人奏樂何益無耳
者乎即不與前兩教比丘共也別比丘不與前兩教
佛共況與前兩比丘共耶若圓教佛七一皆是佛之
境界唯與圓菩薩住首楞嚴示為比丘像者不與前
三教佛及比丘共也若開顯竟成圓共也問疏引法
華論四種聲聞何耶答為證四教皆有聲聞也問阿
難是有學殘思未盡何名解共耶答既是結集人數
從後得羅漢時名共也問二乘之智如盲摸像各各
不同何得言一見耶答約後得智則異根本智無差。

【疏】道即性念處至韋陀者性念處者觀四念境身是
不淨受是苦心是無常法是無我得無漏理大外道
有漏一切智言共念處大神通者前觀念處是無漏
慧斷煩惱障更加滅定除禪中事障名心自在是俱
解脫起無漏通故勝外道五通也言緣念處者遍學
藏教四門法及五明等論即大四韋陀外道四韋陀
者一讀誦二祭祀三歌詠四穰灾各四萬偈偈有三
十二字言五明者一曰聲明釋詁訓字詮目流別二
工巧明伎術機關陰陽曆數三醫方明禁呪閑耶藥
石針艾四因明考定正邪研覈真偽五曰內明究暢
五乘因果妙理。

【疏】五繫者大經四依品中四依菩薩駈逐魔波旬若
更來者當以五繫繫縛於汝章安解云繫有二一五
屍繫二繫五處五屍者死狗死馬死蛇死人死猪也
喻不淨觀治於愛魔解曰狗如貪蛇如嗔人如慢猪
如癡馬如疑也言五處者兩手兩脚及頭喻觀身陰
界入空理治於見魔言頭喻我見兩手喻邊邪二兩
脚喻二取見也故首楞嚴中佛令身子觀於諸魔來
惱之事也見巳問佛誰之所作佛言是首楞嚴三昧
之力但有說三昧之處魔欲為障自見五繫佛滅後
有說三昧處亦復如是疏肇師云淨命等之四種異
是世界乞食並持戒是為人破惡是對治怖魔是第
一義由證理故使魔怖也不同記釋云云(此可在五繫上)。

【疏】十魔者新譯華嚴五十八菩薩有十種魔一陰魔
生諸取故二煩惱魔生雜染故三業魔能障礙故四
心魔起高慢故五死魔捨生處故六天魔自憍慢故
七善根魔恒執取故八三昧魔久躭味故九善知識
魔起著心故十菩提心法智魔常不捨故。

【疏】九十人三明者如第二經釋(云云)。

【疏】不依淨命者正命也起四邪等名破正命四邪者
一方邪謂通國使命二維邪謂醫方卜相三仰邪謂
仰觀星宿四下邪謂種植栽五穀等又五邪一為利
故現奇特相二為利故說巳功德三為利故卜相吉
凶四為利故高聲現威令人畏敬五說所得供養以
動人心並高流上輩所慎也。

【疏】無翻名含三義三義異是世界不生是第一義殺
賊是對治應供是為人今獲下即約教也不同記(云
云)。

【疏】後世田中止觀第六(檢)。

【疏】亦是供應者止觀引阿含中有譬喻經云昔波羅
奈去城五十里山中有比丘居平旦入城乞食中後
還山日暮乃至疲極不堪安禪歷年如此勞而無獲
佛化為一道人往至其所而安慰之答曰四大之身
去城道遠有何樂耶止念畢命而巳化沙門曰夫道
以戒為本攝心為行賤形貴道朽棄軀命食以支形
守意正定內學止觀滅意得道養身縱情何得免苦
願諸道人明莫乞食吾當供養一日之糧明日佛送
食五人食巳即得羅漢食為道緣此之謂也即供應
義。

【疏】供養此人如供養世尊者止觀第二記云即廣平
實相之理修此理故心有階降若能修行得全分寶
但能讀誦得中分寶種種供養得下分寶若人積寶
滿四天下上至梵天供養於我不如與持經者一食
充軀命實相觀即當持義故別供養顯觀功能。

【經】皆是阿羅漢者第四歎德論有三釋一上上起門
二總別相門三攝取事門言上上起者由上句故下
句得起或由下句故上句方起非唯一故名上上起
門此依論十六句今疏依經五句皆以下釋上初約
三德歎如疏次約四智釋初二句我生巳盡次一句
梵行巳立後二句初句是不受後有次句是所作巳
辦問此四智屬何智耶答婆娑云我生巳盡屬盡智
餘三屬無生智又婆娑云我生巳盡是斷集智滅盡
諸漏名我生巳盡初二句梵行巳立是道智第三句
所作巳辦是滅智功德成就名所作巳辦第五句不
受後有是斷苦智第四句問上明三門相貌如何答
上上起門上下相釋總別相門有卷舒也攝取事門
明句多少故有差別解曰言卷舒者一句為卷十五
句為舒言攝取事門者一句攝多句等為多一句攝
一句為少。

【疏】諸漏者一總釋者論云於彼漏隨增故說名有漏
解曰言隨增者一約所緣二約相應言所緣隨增者
謂諸隨眠於此法中隨住增長即是隨轉增湣滯義
如衣有潤塵垢隨住有潤田種子增長解曰諸隨眠
者九十八使也於法中者諸所緣境也隨住者如塵
住衣增長者如田種子也隨轉釋隨住增湣滯釋增
長也論釋相應隨增者正理如何隨眠於相應法及
所緣境有隨增義如城邑側有雜穢聚糞水土等所
共令成於此聚中由糞過失令水土等亦成不淨由
水土等力令糞轉增更互相依皆甚可穢汙如是相
應聚中由煩惱力深心心所煩惱由彼心心所故煩
惱勢力於此轉增更互相依成穢汙義此聚相續穢
汙漸增(釋相應也)又如猪犬等居雜穢聚生極躭樂眠戲
其中糞穢所塗轉增不淨復由猪等穢聚漸增(釋所緣也
引正理具解二隨增義也)大乘解者漏是洩失念故墮生死故名
為漏又釋漏有兩義一住義名漏即留住之義令諸
有情留住三有生死二流義名漏即流轉之義令諸
有情流轉三有生死又云漏義則寬通其流義住義
流義即狹不通住義又流義是寬通其傍順漏義即
狹不通順流此二釋從喻立名此喻六根漏泄煩惱
即住生死不順正流趣向涅槃此住義也雖亦因業
住其生死若無煩惱雖有諸業即不受故煩惱為漏
非業名漏二列名者一欲漏二有漏三無明漏是(小記
有出体離合不記)三得名所從者雖三界一切煩惱應皆名
有漏漏於三有有之漏故下界煩惱多緣欲起從勝
為名說為欲漏上界諸惑更無別勝得其本名名為
有漏無明不以餘法為名彰自行相名無明漏此漏
非一故名為諸今疏但有列名及總釋二門(云云)流
扼等者流者溺三惡趣漂人天趣隨惑不捨如瀑流
從喻為名一欲流准大乘法相欲界四諦諦別貪嗔
慢疑並修道貪嗔慢三總十九數及隨二十為欲流
體二有流者以上二界各五部(四諦修道合為五部)下十四合二十八惑
為體以無嗔故二界各八大隨及憍色界謟誑亦是
此體三見流者三界四諦各五並三界修各身邊二
見總六十六為體四無明流者三界五部各一無明
總有十五為此流體扼亦同之。

【疏】結者即二十五有生因者又二初釋總名次列九
種初總名者煩惱闇惑結縛行人故名為結又能縛
心亦名為結亦能結集一切生死故名為結次列九
者一愛二嗔三癡四慢五疑六見七取八慳九嫉前
七猶是十使五見合為二結餘五名為一結更加慳
嫉合為九結釋曰所言愛者於順境貪染名愛猶是
貪使言嗔結者於違境上樂相名嗔猶是嗔使言癡
結者於中容境緣而不了故名癡癡使有二無明一
不共二相應今結唯取不共無明九結皆取作意獨
立強名之為結言慢結者自高名慢言疑結者於正
理道猶預不決言見結者身邊邪三見顛倒推求故
名為結言取結戒見二取取執境界故名結慳結者
忌他勝巳故名嫉慳等(云云)。

【疏】得王三昧破二十五有者二十五三昧名王三昧
能破二十五有一無垢破地獄有二不退破畜生有
三心樂破餓鬼四歡喜破脩羅五日光破弗婆提六
月光破瞿耶七熱炎破鬱單越八如幻破閻浮九不
動破四天王十難伏破三十三天十一悅意破炎魔
十二青色破兜率十三黃色破化樂十四赤色破他
化自在十五白色破初禪十六種種破梵王十七雙
破二禪十八雷音破三禪十九注雨破四禪二十虗
空破無想二十一照鏡破那含二十二無礙破空處
二十三常破識處二十四樂破不用處二十五我破
非想處頌曰。

「　無垢不退心
　歡喜日月光
　熱如幻不動
　難伏悅青黃
　赤白種種雙
　雷雨如虗空
　照無常樂我
　是名二十五」


【疏】八自在我者大經二十三云何等為八一者能示
一身以為多身身數大小如微塵充滿世界如來之
身實非微塵以自在故現微塵身名為大我二示一
塵身滿大千界如來之身實不滿大千界何以故以
無邊故名為大我三能以滿大千界身輕舉飛空過
於二十恒沙諸佛世界而無障礙如來之身實無輕
重四以自在故而得自在云何自在如來一身安住
不動所可示他無量形類各令有心如來有時或造
一事而令眾生種種成辦如來之身常住一土而令
他土一切悉見(云云)五根自在云何自在如來一根
亦能見色聞聲嗅香別味量觸知法如來六根亦不
見色等(云云)六以自在故得一切法而如來之心亦
無得想何以故無所得故若是有者可名為得實無
所得云何為得七說自在故如來演說一偈之義經
無量劫義亦不盡所謂戒定施慧等如來爾時都不
生念我說彼定等(云云)八如來遍滿諸處猶如虗空
虗空之性不可得見如來亦爾實不可見以自在故
令一切見等(云云)。

釋名二十一尊者有束為九對一捨邪離染對阿若
捨邪如來成道最先悟解悟解之先名了本際等迦
葉離染不觸女人少欲知足故二林水城邑對如優樓
迦葉三人依林河城修道故三勝智妙通對身子智
慧目連神通四辯高見廣對迦旃延論義詞高那律
天眼廣劫賓通二五昔習今成對憍梵波提牛呞昔
習離婆多假和合今成六惡習善餘對畢陵罵河神
名惡習薄拘羅五不死報名善餘七返迷割愛對拘
絺羅因與佛論名返迷孫陀羅難陀是佛弟名割愛
難陀通二八化有談空對富樓那說法化有情須菩
提解空為第一九解深行密對阿難盡持佛教名解
深羅睺羅密行名第一。

【疏】陳如皆共等者一與上座簡異下座二與名者簡
異無名三與有德簡異無德故云皆大也。

【疏】父王遣五人追侍者記云三人父親馬星摩男拘
利有云拔提摩男十力是叔類拔提與摩男是梵語
異本是一人今云拘利太子他云迦葉未知孰是(云
云)。

【疏】八萬諸天遠塵離垢者據顯露說得小果準智論
釋秘密法輪得無生忍即是證大故玄云三藏但於
顯露中不合言大也離垢是初果法眼亦然五人得
無生是第四果。

【疏】巳知等者五人巳知證滅諦理地神等巳知他巳
證。

【疏】拘隣最初見佛道相者見太子得道之相也初聞
太子說四諦法名聞法皷記云佛如皷機如槌說四
諦法如皷出聲今謂此二陳如見聞佛也次云初服
道香下約拘隣自聞法巳修證以說即修三十七品
名服道香離苦集之臭也初證滅諦名甞甘露初入
道流是初登真諦釋前甘露故在一切人前也。

【記】云鏡譬至第五記者彼止觀文約三假復推重責
自他等不生因成相續相待名自他等四句求生無
生四句求滅無滅等(云云)。

【疏】若能知道下記云觀中三初正明觀次既下觀成
破惑三如是下明準因破果初法喻合今謂有結文
非合文(云云)次既知下記分先破見次準因破果者
亦恐悞破二十身見即破因因破即無果故但成法
說次盲下喻亦無合文若云是名觀陰下為合文者
殊不相當同是結觀陰耳(思之)。

【疏】別觀中鏡喻法界者以法界為依持迷是九界悟
是發心登地為理地前為事地獄為始妙覺為末自
是佛界他是九界皆以果地法界為依持唯識中第
八識為所依持為前七識所依復能持於七識種子
故名依持第八但名無覆無記自淨之識此梨耶生
一切法也若法性為依持者既計法性生一切法也
(止觀破云云)。

【疏】觀鏡團圓者觀是能觀鏡是所觀境智俱圓也。

【記】云團圓是境者境智俱境俱智亦然。

【疏】無生觀智云云者記釋云阿若權實始終不迷者
權在鹿苑實至法華此從內秘以說本是小機初稟
權教後方入實鹿苑為始入實為終即法華得記時
也。

【疏】阿含云阿難持傘蓋燈隨佛後等欲顯其本故也。

【記】云諸弟子在大在小若顯若晦為主為伴示訥示
辨有屈有申厭外欣內背大向小引小入大會偏歸
圓自因之果皆為眾生作種熟脫者解云在鹿苑為
小在方等般若示為菩薩則大示聲聞得記則顯示
八部得記則晦三迦葉於禮為主所領弟子為伴富
樓那示辨周利示訥方等般若聞大不受是背外現
是聲聞是向被淨名彈示屈為能呵是申示厭外道
忻於內教或引小唯藏或會偏前三教或引因是今
與先巳入十住是也。

【記】云況令後代聞名起行者行者感應也稟教識體
者是約教意思迹觀本是本迹意尋大通時下種子
今日得記是脫名廣照始末意又解云於一人所於
經一句者了經一句為上求境若於一人是可化機
五時八教是聖者化儀四教五乘是凡眾稟益於稟
益人須識名義同異如聞無生一名是同四教無生
各別是義異或聞名異義同者如云真如實相實際
等名異而義是同言行等理殊者四教行行名殊言
隨聞成觀者如聞一句無生即四觀不同言解迹本
人法者本中之本是久成本中之迹是大通前各有
人法迹中之本王子時迹中之迹大通後至今日迹
門前各有人法化事長遠是人久成言聖恩難報者
如來隨逐眾生不捨或現巳身他身巳事他事等言
眾生難化者退大之後流轉五道中間小接今日方
聞故云難化會理至難亦爾如此消釋諸弟子行行
尚恐未了況但翻名而巳。

【疏】迦葉緣名畢鉢羅者健䭾邏國東南八九里有畢
鉢羅樹高百餘尺枝葉扶蔬蔭影蒙密過去四佛巳
坐其下今猶現有四佛坐像賢劫之中九百九十六
佛皆當坐焉即菩提樹也出西域記。

【疏】十六大國者出阿含經一央伽二摩竭三迦尸四
薩羅五䟦祇六末羅七支提八䟦沙九居樓十槃闍
羅十一阿濕波十二婆蹉十三蘇羅婆十四乾陀羅
十五劍浮沙十六阿梨提。

【疏】約教斗藪十二種過者頭陀新云杜多此云斗藪
律論不同律有隨坐不作餘食法及一摶食大論則
無論有節量食中後不飲醬及次第乞食律中則無
又律云納衣論云糞掃衣律但云乞食常乞食此二
名異義同餘七俱同下文自列。

【疏】空慧為食者觀資於境慧即正行諸行為衣者五
度為助行於正行上起於助行名行行也行資於理
如衣覆身常性下釋食處空慧下釋食妄想下釋衣
諸相應下是處第一諸苦行下是衣第一斗藪下是
食第一。

【疏】圓教中云於一切下是處諸佛下是衣過諸下是
食清淨即般若也故注云云。

【疏】舍利者其母眼似舍利鳥此云鶖鷺即百舌是亦
名春鸎舍利弗五納衣者西域法護衣是也。

天台法華疏義纘卷第一

天台法華疏義纘卷第二
東春沙門　智度　述

【疏】算數目連者梵云沒特伽羅舊云目犍連訛也此
云善算有趙達算得甘餚達取箸算曰鄉東壁下有
酒壺西壁底瓫中有鹿脚何以辭之主人曰吾知善
算故試子術耳。

【疏】舍利弗才明等者西域記云舍利弗以才明見貴
尊者以精鑒延譽才智相比動止必俱結要始終契
同去就相與厭俗共求捨家遂師珊闍耶。

【疏】佛常上忉利宮西域記云佛昇三十三天為母說
法後勝君王聞出愛王刻檀像佛乃造紫摩金像。

【疏】調達引者大論釋教王殺父而為新王我當害佛
為新佛為誘王故化為小兒坐王膝上因以唾飴口
中從佛索眾佛不與之因茲結恨別搆五法婆娑云
一糞掃衣二常乞食三一坐食四常露坐五不受鹽
及五味因佛集僧別行法舍羅云誰忍此五事者是
毗尼有五百新學無智投籌將住界外伽耶共作羯
磨身子目連往到其所彼命善來告舍利弗將眾說
法我今背病便右脇臥目連現通身子說法將五百
從座起去臥起失眾而生嗔恨。

【疏】帝釋與脩羅戰者長阿含帝釋與脩羅戰勝更造
一堂為最勝東西百由旬南北六十由旬堂有百間
間有七支露臺一一臺上有七玉女有使人皆帝釋
優給衣食莊嚴之具千世界中此堂無比故名最勝。

【疏】如來梵聲深遠者彼明報佛身相好梵天不見其
頂目連不窮其聲佛在靈山目連自念欲知佛聲所
至遠近即從座起住須彌頂乃至西方九十恒沙佛
土光明幡世界佛號光明王至彼故聞猶如對面彼
佛身長四十里乃至目連於彼佛鉢緣上經行故彼
驚恠佛令現通踊身虗空乃至彼諸菩薩歎未曾有
彼佛告言卿大悞也假使過恒沙劫行莫知釋尊聲
之遠近投心悔過歸依釋尊叉手說偈唯願天人尊
冀垂力愍念願顯其國土身子聞之阿難白佛佛光
遠照到巳懺悔。

【疏】佛求侍者者大論云佛求侍者心在阿難如日照
西壁目連觀知(云云)。

【疏】十四變化者初禪初禪化初禪欲界化二禪三三
禪四四禪五皆能自地及下地化不能於上地化也
例初禪作(云云)。

【疏】依觀練熏修十一切者觀禪有四一九想二背捨
三勝處四十一切處練禪者九次第定熏禪者無漏
狹熏即奮迅三昧修禪者即超越三昧十一切者青
黃赤白地水火風空識巳上廣如法界次第及止觀
(云云)。

【疏】迦旃延者昔佛在時有王名婆賴拏端正殊特國
中無比乃問群臣國人類有端正如我者不群臣報
王有佛弟子號迦旃延端正第一王聞屈請一申供
養供養巳王與旃延各坐一輦遊出城外諸道俗唯
看迦旃延不看王面即迴駕問旃延言弟子前生修
何福業今得為王端正不及尊者願說其事旃延入
定觀見所由便白王言勿羞耻過去有一乞人向僧
伽藍巡乞有一比丘見巳令掃僧地乞人依命除糞
既了與一錢爾時比丘則我身是爾時乞兒則王身
是因掃地得端正報取比丘語得為王我內持戒得
羅漢果王聞是巳捨國付弟出家修道。

【疏】約教釋者皆云破斷常如止觀第十云若於觀支
之中忽發空有等解強於問難破他成巳即是三藏
破見惑斷常若於觀支起空幻化有等之解明利邪
心取著即通教見若於觀支分別或言法性如井中
七寶如水酒酪瓶瓶喻其而無水酒酪喻而有水酒
酪四微喻中道前空次假後中者別教見若於觀支
無明即變為明明具一切法若有若無亦有亦無非
有非無四句融即破他成巳即圓教見皆當教智照
令成正觀斷惑證真故云皆破別教十住用藏通教
破外道斷常次十行出假破前兩教空有斷常次十
向修中伏出假空斷常至初地證中時破三斷常即
無前後圓人初心即圓伏圓破(云云)。

【疏】阿㝹樓䭾中金輪相繼等者有人引佛譜云始從
民主迄至善思父子相繼三十二王自爾之後有十
族轉輪第一伽㝹乃至懿摩總有八萬四千二百一
十王並是十族兄弟支胤聖賢遞興懿摩之子名烏
頭羅烏頭羅有子名䟦婆羅䟦婆羅有子名尼休羅
尼休羅即生師子頰師子頰有子名淨飯今疏從懿
摩至淨飯四世鐵輪者即飯所承從懿摩下四世也
文中云莊嚴即烏頭者恐悞應云烏頭羅又除淨飯
即成四世鐵輪也若取淨飯並前烏頭即剩二人。

【疏】仁賢劫初當寶如來者有云只是賢劫即是二十
住劫之初名賢劫當寶佛即拘留孫也今謂劫初無
病劫末多病不感佛興至第六住劫人壽六萬歲時
拘留孫佛出世不應劫初定有佛出也民主是劫初
立人壽八萬歲時瞿曇識神同時即不得言與寶佛
同時也。

【疏】眼食者增一云佛在給孤獨為多人說法那律獨
眠睡佛以偈呵之云何為睡螺螄蜯蛤類問曰汝畏
王賊而出家耶答曰不也厭生老病死故求出家佛
言既信心堅固而出家者佛躬說法而眠睡耶即起
白佛自今巳後形融體爛終不於佛前眠睡因茲達
曉不眠睡眼根便失佛言眼以眠為食乃至意以法
為食涅槃以不放逸為食勸令寢息那律云不聽違
願所以佛令修於天眼發得半頭也夫眼是報法既。

未得禪但可調停而巳若無禪不睡必是鬼也。

【疏】佛眼云云者大論云五眼修證之相若至今經皆
得五眼故注云云。

【疏】禱房星者此方宿二十八西方七奎婁胃昴畢觜
參南方七井鬼柳星張翼軫東方七角亢弖房心尾
箕北方七斗牛女虗危室壁若西方經云從昂至柳
乃至從虗至胃如是遞遷一方各七應是地異故星
移三座也。

【疏】與佛同宿下云云者令辯別圓次不次耳別人初
空與化佛同宿次假與報佛同宿後中與法佛同宿
所以然者空斷見思三十四心佛齊假斷塵沙與報
佛齊即他受用中斷無明與諸佛齊所契是法身能
契根本智是受用合為法身若圓人一心三智俱空
是自受用俱假是他受用及化身俱中即法身也。

【疏】分別十法界根塵者別教望果修因十住即空斷
六界十行斷兩教二乘及藏通入空菩薩即八法界
半十向修中伏出假菩薩登地證一法界佛斷九界
也。

【疏】後比丘為說法者佛化為老師與其同房示不知
房門處問劫賓那門在何處答在南邊老師示向北
邊逐壁倒地劫賓那言門在南何故向北便說偈云。

「　身觸繫時運
　心解長受苦
　身心既無主
　是非知是誰」


言下得果。

【疏】憍梵緣此翻牛呞(詩音)者佛一夏受阿耆至馬麥者
大論第九問曰佛若神力無量威德何故受九種罪
報耶一者梵志女孫陀利謗五百羅漢亦被謗二者
旃遮婆羅門女繫大杵作腹謗佛三者提婆達推山
壓佛傷足小指四者迸木㓨脚五者毗樓璃王興兵
殺諸釋子佛時頭痛六阿耆達多婆羅門請而食馬
麥七冷風動故脊痛八六年苦行九者入婆羅聚落
乞食不得空鉢而還又冬至前後八夜寒風索三衣
禦寒如是等世界小事佛皆受之答佛在人中生受
人身不可思議豈受罪報為寒風之所困耶又二種
身一法性身二父母生身法性身滿十方虗空不受
罪報受罪報是生身佛如人中法故受罪無咎。

【疏】離越翻星宿者此南方七宿中第四宿名星也或
室宿者假和合常作聲此三共是一緣言室宿者從
空亭得名於空亭中初見小鬼擔屍前至大鬼來奪
爭既不允少鬼指人為證乃自思惟二鬼之力俱能
殺人依理枉理俱不免害寧以實答小鬼將來大鬼
便嗔拔其手足小鬼取屍補之眼見自身為他食盡
名假和合見人即問故云常作聲。

【記】云畢陵如止觀者佛問河神汝見畢陵合掌懺未
白佛言具見佛言懺竟無慢有此言者五百世為婆
羅性多慢故。

【疏】拘絺羅此翻大膝者膝骨麤因以為名是舍利弗
舅聞外生被佛化得果怨佛故語佛言我與瞿曇論
義我勝還我汝勝還汝即立宗云我不受一切法答
佛難我我皆不受佛言汝巳墮負汝今現來欲取身
子見此為自受為不自受若受宗言一切不受是故
違宗若不受汝不合來取身子若取無得勝我又違
他順巳為宗汝自不受何得為宗即有兩俱不成過
若言我宗自許何成俱過即有自語相違過。

【疏】難陀者有云牧牛人波斯匿王聽往佛所聽法即
念言我是下人不用餘事佛王宮生應不解牧牛法
我當問之若解即是一切知人不解即是多和博學
人耳智論第二云一牧牛須知毛色不令錯入他群
喻汝須知邪正勿入外道二知匏刷勿令蟲土著身
喻汝須常懺悔除諸煩惱三知肥瘦瘦者剩與草豆
肥者少著喻汝須知福慧雙行四知覆瘡痍勿令蟲
匝喻汝須護六根門勿令外損五知道路勿令落坈
塹喻汝須行三乘正路勿行九十五種外邪道六度
水知淺深勿令失濟喻汝依三寶度於彼岸七知牛
不安安置好所喻汝須遠離惡友近善知識八知所
在見有蟲狼喻汝須除其三毒九知放烟熏蚊虻喻
汝發菩提心熏邪見虻十知搆乳犢子少多取大小
取喻汝須知檀越貧富富勸彼施貧少受十一知牛
主遍護諸牛不令毀失喻汝常摟六識心王勿令放
逸聞佛說此便悟道果與止觀引稍別佛說偈云。

「　牧牛無放逸
　其主獲其福
　六牛經六年
　展轉六十牛
　比丘戒成就
　於禪門自在
　六根而寂靜
　六年成六通
　聞皆得道果」


【疏】孫陀至天堂者佛喚還巳都將出城令執衣角至
香醉山菓樹下見雌獼猴被火燒竟而無一目問汝
見天堂未令上三十三天事交合園見諸釆女種種
音聲有一處有天女無夫問佛佛令問天女女言佛
弟難陀持戒生此當為我夫佛問云天女何知孫陀
利答天女比孫陀利如孫陀比瞎獼猴以言持戒有
如是利乃至問見地獄未答云未佛引至地獄見一
地獄卒守空地獄問之答云佛弟難陀為生天故持
戒暫在天上後來此受苦聞巳愁憂不樂白佛佛為
廣說胎相發心得羅漢果(云云)。

【疏】阿難中云覇其宗社者禮律威儀曰帝者得其華
英王者得其根椀覇者得其枝葉故帝道不行不能
王王道不行不能覇覇道不行不得守其身宗社者
宗廟宗尊也廟皃也尊皃所居社謂后土土者吐也
土之所生如口吐物即地神也土地廣博不可盡敬
故封之為社也稷謂五糓總名即五糓神也是故天
子所居左宗廟右社稷。

【疏】羅睺羅者什公云脩羅蝕月時生故以為名。

疏勑四大羅漢等者記引寶雲經第七佛記十六羅
漢者未檢經有云一賓度羅䟦隨闍二迦諸迦伐蹉
三迦䟦梨四名蘇頻陀五諾矩羅六䟦羅七迦理迦
八伐闍羅弗多九戎博迦十半託迦十一羅怙羅十
二那伽群十三因揭羅十四伐婆斯十五阿氏多十
六住茶半託迦南州人壽十歲時佛法暫滅增百歲
十六後出增六萬歲正法流行至七萬歲時正法永
滅即造塔供養至八萬歲時獨覺滅慈氏方興自爾
巳前法住於世並是十六羅漢所持力也。

【疏】佛言汝為人說五陰未至十八界未者俱舍頌云。

「　聚生門種族
　是蘊處界義」


論曰諸有為法和合聚義是蘊義十二處是生門義
十八界是種族義(云云)言薀義者梵云塞健陀唐翻
為蘊舊言隱覆覆義此翻不正與梵語違梵本應云
鉢羅婆陀或云淡聚名淡隱釋云不然醫方明云淡
飲非淡隱也或翻為眾亦不然若眾應云僧伽或云
聚亦不然若聚梵云曷羅陀言處者梵云阿野怛那
此云處舊云入不應理若言入者應云鉢羅吠奢言
界者梵云陀都唐翻為界者有譯為持恐非理論釋
義處舊名入非理入是滅義而不得生義今十二處
作心心處所生長之處亦作滅沒之處故通兩義(云
云)言種族義者如雄黃等展轉相望體類不同故名
種族如眼等展轉相望體類不同解曰雄黃是雌黃
種類不同自類差別與界義等如是眼等展轉至體
類等者如眼雖有五趣四生皆是眼等族總為眼界
問俱舍正理何別答俱舍族是能生義如張父生子
是張族正理族是類義如張性雖多舉族收皆是張
類五趣四生多眼一族亦爾故有別也頌。

「　愚根樂三故
　說薀處界三」


論曰所化有情有三品故世尊為說蘊等三門論傳
說至愚色心者以意難知故云傳說正理云善逝意
趣雖極離知據理推尋似應如是一為愚心所說蘊
一色四心所收之論云或愚心所總執為我也二或
唯愚色者疏云為愚色說處十全一少分是色一全
一少分心所故三為愚色心說十八界十全一少分
是色七全心一少分是心所故解曰愚謂迷境即身
等見根是根機信等為體樂是樂欲以欲為性或云
勝解論根者亦三謂利中鈍為利說蘊蘊略說故為
中說處處非廣略故為鈍說界界門廣故又眾生根
性有二一解遲疾分三根別二記難易分三根別各
利者略鈍者廣等(云云)論樂亦三謂樂略中廣故對
蘊處界三(云云)。

【疏】羅睺中十種覆障者文分四悉記中通釋今觀此
文從初塞鼠穴至謗由有子來有五覆屬世界義從
祖王下為人說法二覆障是生善為人義從既巳得
道至三界生盡一覆障是對治義從三界生盡願不
能牽下二覆障是第一義。

【疏】八種障涅槃者前七障有餘第八障無餘具二涅
槃也一種障生死者應云及無餘也非障生死及涅
槃者不從障生死及有餘得名從障無餘得名亦兼
障生死也。

【疏】觀行知識者大品云佛菩薩羅漢是善知識六波
羅蜜三十七品是善知識法性實際是善知識解云
佛菩薩等威光覆育即外護六度道品是入道之門
即同行也法性實際即是諦理諸佛所師境能發智
即教授也又各為三如佛威神覆護即外護諸佛聖
人亦脫瓔珞著蔽垢衣執除糞器和光利物豈非同
行諸佛菩薩一音演法開發化導令得解脫即是教
授此人具三義亦名僧寶也六度道品亦具三義助
道名護助助發正道即外護義如定為助以慧為正
正助合故即是同行依此正助不失規矩通入三解
脫門即是教授此法門三義亦名法寶也法性亦三
義者境是所師冥熏密益即外護義境智相應即是
同行義未見理時如盲諦理顯時如日智用無僻即
教授也此理三義亦名佛寶。

【疏】或言聞名為知見形為識等者知其內識其外形
故名知識又遠者多知而不識近者多識而不知又
知者遠知有德而不識形愚者近識其形而不知有
德此各有所偏今文知者遠近皆知皆識故云知識
愚者遠近皆不知不識也又見形為知見心為識約
外名見形約內名見心陳如具歷五時所證無生理
等皆即名見心餘弟子準知。

【疏】十八學人九無學者準對法論第十三云說果差
別二十七謂隨信行隨法行見至身證預流向果一
來向果不還向果阿羅漢向極七反有家家一間中
般生般有行無行上流等十八也成論有信解現般
此論則無此有極七有家家一間成論則無(云云)對
法自釋云信行者謂資糧巳具性是鈍根隨信他教
證諦現觀言法行者論云資糧巳具性是利根取一
生解脫分故此定入決擇分種解脫分善在正五停
心總別相位入決擇分者即入煗等四善根也此等
根性一生一坐定入見道唯取決擇分善根一生者
巳隣見道最初也言見至者論亦名見到謂鈍根者
因名信行至果名見至四果皆是也言身證者利根
因時名法行果名身證論云身得證八解脫定即不
還果於八解脫但得前七不名身證言預流向者住
順決擇分乃至未得初果皆名預流預無預道流也
言預流果者住見道十六心住名入正性言一來向
者謂於修道位中巳斷五品言一來果者於修道中
斷六品猶下三品惑共潤一生故云一來言不還向
者於修道中斷欲七八品言不還果者於修道中斷
欲界第九品言羅漢向者斷初禪一品至非想地八
品皆名為向言極七有者謂極至七生不至於八為
家家也言家家者俱舍論云即預流聖者進斷修惑
若三緣具轉名家家一由斷惑斷修惑三四品故二
由成根得能治彼無漏根故三由受生更受欲有三
二生故(云云)應知總有二種家家一天家家謂欲天
趣生三二家而證圓寂二人家家謂於人趣生三二
家或一州二三等又云應名一來果向斷第六品名
一來果故婆沙四十六云七生天上人中者依此圓
滿預流而說人天等受七生然預流人天生別謂天
七人六乃至天二人一等即止觀引兩品家家是也
(云云)言一間者即一來果進至至不還向此人或於
天上唯受一有得涅槃故間謂間隟或一生間俱舍
云斷七或八品一生名一間具三緣(云云)與一來果
同言中般等者俱舍頌云。

「　此中生有行
　無行般涅槃
　上流若雜修
　能往色究竟
　超半超遍沒
　餘能往有頂
　行無色有四
　住此般涅槃」


論曰此不還者總說有七且行色界差別有五一中
般二生般三有行般四無行般五上流言中般者對
法云謂生結巳斷起結未斷惑於中有纔起即便聖
道現前得盡苦際有云一作業二起業同(云云)言生
般者二結俱未斷纔生色界巳即便聖道現前俱舍
云謂往色界生巳不久便般涅槃巳具勤修速進道
故(解云得有餘般又云無餘般此不尒於捨壽時無自在故)言有行般者俱舍云
往色界生巳長時加行不息由多功用方般涅槃唯
有勤修無速進故言無行般者俱舍云謂往色界巳
經久加行懈怠不多功用便般涅槃闕勤修速進道
故言上流者謂於色界地地之中皆受生巳乃至最
後入無色界究竟於彼無漏聖道現前俱舍云上流
者是上行義謂欲界沒往色界生未即於中能證圓
寂要轉生上方般涅槃解曰前四名般上流無者何
耶答前四此生定得故名般也上流容有多生故不
名般又異生般生般雖生上界即於生處得般無上
行義不名上流今此上流故不名般又此上流差別
有二由因及果有差別故因差別者此於靜慮有雜
修無雜修故果差別者色究竟天及有頂天為極處
故(解曰開為二也由因果分別為二上流謂樂定樂慧別故言因別者樂慧上流雜修定樂定上流無雜修
定由果別者樂慧上流生色究竟不生無色樂定上流生有頂天不生淨居既言二天為極處故亦容生下四
淨居及三無色不尒下淨居無色應無得羅漢果耶)又上流者此人根鈍於上
界中初身不般二身巳後方得涅槃名上流(解曰上流有二
種一煩惱流二是道流斷下煩惱上結漸起名煩惱流道行說名曰道流也)又四種一不
定般二一切處般三樂慧樂論義生五淨居四樂定
樂寂靜者生無色界又五階差熏禪生五淨居不者
生無色界言五階者熏禪有下中上上中上上云何
熏禪用無漏熏於有漏令有漏定精勝清淨熏法如
何行者修得四禪定巳先熏第四禪入眾多無漏心
中次入眾多有漏心中後入眾多無漏心中如是往
返漸次略之乃至最後二無漏心二有漏心更二無
漏心為熏禪方便道成次後入於一無漏心一有漏
心後一無漏名熏禪成於此成中五遍往來初遍初
遍名下第二名中第三名上第四上中第五上上熏
四禪巳三二初等禪悉同(云云)修熏禪巳若不退者
經生五淨居名為生般不名上流若有退者生下天
中隨身多少後還斷結修得四禪還重熏之彼成中
一遍休者生少廣天亦名無煩兩遍休生無熱三遍
休生善現四遍休生善見五遍休生色究竟尼吒天
也問此五為隨業異為惑亦異答隨業有異潤惑不
殊同一繫地故問此五淨居得有生般上流人不答
一義云但有生般無上流般為五階中遂勝受生不
先生下後生上故又解亦得本在下天下品熏禪生
下天中生彼天巳更修勝熏生上天中故有上流(云
云)俱舍又云有雜修者往色究竟有三種一全超二
半超三遍沒論云全超者謂在欲界於四靜慮巳具
雜修遇緣退失上三靜慮以初靜慮愛味為緣命終
巳生梵眾天處由於先熏習勢力復能雜修第四靜
慮從彼處沒生色究竟最初處沒生最後天頓越中
間是全超義論云半超者隨彼漸次生靜慮乃至中
間能超越一處生色究竟超非全故名半超也論云
遍沒者彼漸次於一切處皆遍受生後方能生究竟
天一切處死故名遍沒此五名行色界論行無色者
差別有四謂在欲界離色界貪從此命終生於無色
四種不同由生般等有差別故有解曰釋樂定也差
別有四謂生般有行無行上流準此論行色界中有
二種別一得雜修生五淨居二不得雜修生色界巳
後生無色行無色者在欲界中離色染巳生無色即
樂定有二種也一生色界巳生於無色二不生色界
生於無色並前為七般也一中二生三有行四無行
五行色上流六行無色上流七現般若加轉生即有
八種現般分二即九種(云云)或有十一如成論一現
二轉世三中四生五行六無行七樂定八樂慧九信
解脫十見到十一身證無學九者對法論九種一慧
解脫二俱解脫三羅漢果四退法五思法六護法七
住法八不動九堪達成論九種一是退相二守相三
死相四可進相五住相六不壞相七不退八慧解脫
九俱解脫言退法者對法云最鈍根者名為退相若
淤散若不淤散皆能退故(解曰淤散者謂心緣境等)毗曇本無學
地無常方便無頓方便所得可進俱舍云遇緣退所
得毗曇退失聖道成論退失三昧(云云)言死相者根
雖勝前深厭諸有不能得定不得定故無漏智慧難
得現前設得亦失懼得失故求自害故名死相俱舍
云思法者謂懼退失恒思自害同言可進相者所得
三昧轉深增益名可進相毗曇昇進同言住相者所
得三昧不進不退俱舍云無勝退緣雖不自防亦能
不退無勝加行亦不增進言不壞相者所得三昧種
種因緣不能敗壞名不壞相此人慧利善取三昧名
不可壞言不退相者此人最勝所得功德盡無退失
名不退相此後二人俱達分定當毗曇中不動人也
亦與俱舍堪達不動同慧解脫俱解脫二如文。

【疏】莊嚴雙樹者涅槃經舉六人迦葉阿難舍利弗須
菩提阿那律目連在鹿苑為四枯在方等般若為四
榮至法華涅槃枯榮不二故如來於二樹中間而般
涅槃表不二也。

【疏】觀者下五句釋學無學故言不緣等次若就下約
觀釋二千有云千如從理道理俱故千界從義義數
齊故此成曲巧文意約百界有千如約百如有千界
皆是理具不分理義之殊無煩異解(云云)。

【疏】舉迹故標本法迹者例前觀解二千也前本迹解
學無學竟未解二千為本迹故疏云舉迹者舉二千
之迹也標本者標本二千也二千迹即是本家之迹
故云即是本迹也。

【疏】波闍波提等者摩訶翻大波闍翻愛波提翻道是
佛姨母佛親母生佛七日命終者問但有婦禮尚益
壽保安親誕神儀何以翻令命沒答化不一途無非
佛事故若通此難有多釋一云今子生滿七日夫人
不見得子在胎受樂及諸天威力護故遂便命終二
云夫人壽命唯在七日是故命終何以故昔來常法
菩薩幼年出家母見此事其心破裂即便命終三云
薩婆多說菩薩母見所生子身體端正世間無比歡
喜遍身不能便死。

【疏】溫良等者敦美潤澤名溫行不犯物名良和從不
逆名恭去奢從物名儉推人後巳名讓。

【疏】鹿野夫人者有云善星菩薩在家時子問若爾何
故父王恐失嗣位不許太子出家舊既有子如何不
許答善星雖是在家時子非長婦生即第三夫人鹿
野生也所以父王不聽若準今疏鹿野不生者望不
生羅睺云不生耳。

【疏】善權曲巧者為實施權為曲引權歸實為巧。

【疏】今且近論者此本迹總釋約八相義初降神聖后
降神託胎住胎三相次金姿誕應是出生相三捐王
下是出家相兼學世道是得道相四若法輪下至主
將功畢是轉法輪相五聖主下是涅槃相故法身為
本八相為迹也。

【疏】十數相扶心王者具四一相一同一剎那時二同
一所依根三同一所緣境四同一事業即是行相謂
心王緣青等今言相扶即同一時也。

【疏】又通大地十者俱舍頌曰。

「　心所且有五
　大地法等異」


論曰諸心所法具有五品何等為五一大地法二大
善地法三大煩惱地法四大不善地法五小煩惱地
法此則列名也地謂行處若此是彼所行處即說此
為彼法地也總釋五地名也大法地故名為大地者
別釋大法地也謂地是心王大法是心數論彼法是
何重問也頌曰。

「　受想思觸欲
　慧念與作意
　勝解三摩地
　遍於一切心」


論曰傳說如是所列十法諸心剎那和合遍有正理
云地即是心大法地故名為大地此中若法大地所
有名大地法謂遍與一切品類一切心俱合生由此
故心非大地法非心俱故準上論文受等十法遍一
切心故名為大心王與大為所依故名為大地受等
十法與心俱生名大法地法餘心與心王不俱生故
非大地法婆娑十六云問大地法是何義答大者謂
心如是十法是心起處大之地故名為大地大地即
法名大地法有說心王名為本體用勝故即大是地
故名大地是諸心所所依處故受等十法於諸大地
遍可得故名大地(云云)。

釋菩薩眾。

【疏】菩提薩埵菩提云道者舊名道士其言最勝世學
張李之道張李之道本名槌頭及鬼卒後盜取佛法
道士之名薩埵云心道即無上中道是所求境心者
是能求之心能所合舉故云菩提薩埵等新經亦不
相違問三乘人皆有菩提何故初二不名大道心眾
生答欲顯三乘優劣義故小乘道劣又非中道故不
與大道之名問二乘但云一名菩薩有兩稱者答二
乘但能超凡故立一名大士德踰凡聖故有兩稱言
菩提薩埵簡異凡夫者凡夫不能求道故非道心眾
生言摩訶薩埵簡異二乘者二乘雖求於道今約求
於大道故名大道心眾生也攝大乘論云三義釋之
具般若故名菩薩具大悲故名摩訶薩具實慧故名
菩薩具方便慧名摩訶薩具智慧名菩薩具福德名
摩訶薩此即依內德立中道之名也新譯云菩提覺
義智所求果薩埵有情義悲所度生依弘誓語故名
菩薩又覺是所求果薩埵是求菩提之有情又覺是
所求果薩埵是勇猛精進不憚長時求菩提故今文
云求廣博大道是所求果又成就眾生是悲所度生
從弘誓一義餘二則闕又此菩薩約修行說以自利
故大智為首以利他故大悲為先。

【疏】阿耨此云無上者阿云無耨多羅云上三云正藐
云等又三云正菩提云覺即是無上正等覺然經論
多說直理名無上菩提體以根本故今此雙取佛果
理智俱名無上菩提於此二果俱不退轉者問不退
與不轉何別答釋彌勒所問經云得自分功德名不
退得分外功德為不轉又得智慧為不退得福為不
轉又得般若不退得方便名不轉。

【疏】六心巳前輕毛菩薩者此是瓔珞經六住退也龍
樹云欲怖地前菩薩令速入初地故云退耳其實不
退如後釋(云云)。

【疏】初地名歡喜者瑜伽四十七云以能攝持菩薩義
故名地唯識四義一與行所依二能持功德三能生
四令長大合此依生長三義為瑜伽能持義也二能
持是瑜伽能攝義言十地體者四智是有為無漏從
種生故(解曰四智大圓鏡智平等性智妙觀察智成所作智也)理是所顯故名
無為總為十地之體即能證所證俱為體也言歡喜
者唯識云極喜地初獲聖性謂斷凡夫性得聖故疏
不墮二邊是斷凡夫性能入中道是得聖故(云云)。

【疏】二地名離垢者唯識云初地能離遮犯戒垢第二
地全能離微細毀犯故又云初地性戒巳成於遮戒
猶有毀犯今第二地並皆離故名離垢也疏云離遮
諸惡是也。

【疏】三地名明地者唯識名發光地論云成就勝定大
法總持能發無邊妙慧光故(云云)疏云內智明是成
就勝定大法總持外說辯是能發無邊妙慧光故。

【疏】四炎慧地者論云安住最勝菩提分法燒煩惱薪
慧炎增故謂第六識內俱生身見等煩惱由得此菩
提分法慧故此慧喻如火炎燒第六識俱生我見等
諸煩惱薪永滅不行名炎慧地。

【疏】五名難勝地者論云真俗兩智互違合之相應極
難勝故巳前諸地真俗別觀唯此地中真俗合照照
勝前故名極難勝世親云真即無分別智此二相違
合令真俗二境二智同觀於一念中真俗雙照故云
難勝。

【疏】六現前地者論云住緣起智引無分別最勝般若
令現前故謂觀十二因緣有最勝智觀無染淨名分
別此智現前地即是疏云福資種智種智名無分別
智也。

【疏】七遠行地者論云至無相位功用後邊出過世間
二乘道故解云無相位者從初二劫有相位行至此
無功用後邊經歷時長稱遠行矣解云地前三賢為
一劫初地至六地為二劫是有相位七地是無相又
是功用後邊世親云此地於功用得至究竟(即後邊義也)
謂一切相不能動搖而至無相位也(雖至七地無相由有功用)。

【疏】出過一切等者論云出過世間二乘道故者謂於
前六地雖求於緣起染淨無二相猶有所治細現行
執有流轉還滅相故未能空中起有緣行者解云流
轉是十二緣生還滅是十二緣滅但得是空未能空
中見有名緣行行也今七地能於空起有故云二智
方便出過一切也。

【疏】八不動地者論云無分別智任運相續相用煩惱
不能動故相謂有相用謂功用即此相用不能動心
故名不動解云疏云正智是論無分別智疏云不動
是論相用煩惱不能動此第八地伏第七識執是煩
惱永滅不行能淨無漏無相無間無分別任運相續
不同第七地雖至無相然不自在未能任運有加行
故猶有煩惱六地有間七地無間八地任運雖同無
相有此差殊故疏云以慈熏身等業能應一切是任
運義。

【疏】九地名善慧者論云成就微妙四無礙解能遍十
方善說法故世親云此慧妙善故名善慧無性云證
無礙解此智最勝智即是慧故云善慧(云云)。

【疏】十地名法雲者論云一大法智如雲含眾德水二
蔽如空遮重名雲三充滿法身如雲注水故十地論
云得大法身具足自在法雲地如雲遍滿如王太子
而得自在無性云由得一切法智緣一切教不離真
如一切法智譬如大雲陀羅尼門三摩地門如淨水
智能藏彼如雲含水(云云)又如雲覆隱虗空智如彼
雲覆隱遮障又如大雲注清淨水充滿虗空此智生
諸功德充滿法身。

【疏】阿字門等者有引止觀記釋云字等者如金剛藏
說十地十方說十地能說之人並名金剛藏名為字
等同說十地即是語等功德無差名功德等此橫望
也今謂一字一切字名字等如初住名阿字門四十
一位俱名阿字名字等如荼字是妙覺名究竟餘四
十一位俱名究竟中間亦爾故名字等言語等者皆
具四十二音聲也言功德等皆具十力四無所畏十
八不共名功德等也是約竪故不同也(思之)。

【疏】何七地更起聲聞支佛之念者唯識論文云七地
出過二乘道是也。

【疏】云法華論上支下支等者支者分義上支謂總下
支是別應知皆得阿耨至菩提不退轉是總相餘是
別相於十示現初云住聞法不退轉經云陀羅尼者
此云總持總持有二一攝二散攝者持也解云通於
定散名攝此即聞持於義理但持不忘即所聞之法
能持名之為攝聞即總體是念慧二散者施也有四
種一法二義三能得菩薩慧四明神呪施與眾生故
此中二種初是能持即聞持是後是所持餘四種是
二示現樂說不退轉經云樂說辯才辨才即四辨而
樂說是四中之一故一法辨二義辯是教理故三詞
是諸方音詞無滯故四樂說樂說前三故言七辯者
一捷辯須言即言無疑塞吃故二迅辯懸河注寫不
遲訥故三應辯應時應機不增減故四無疎謬辯凡
說契經不邪錯故五無斷盡辯相續連環終無竭故
六豐義味辯一一句言多事理故七一切世間最上
妙辯具足甚深如雷清徹遠聞種種聲故解云有五
一甚深如雷二清徹遠聞三明聞者悅樂四入深敬
愛五聽者無厭有云樂說辯才者有四義稱辨一在
眼稱明在耳稱聽在心為智在口為辯此別辨也(下釋
良醫巳釋記也)又云速疾應機為辯言含文釆為才故言辯
才三說不退轉法輪者經云轉不退轉法輪輪是所
說此不退轉法故轉有三義一圓滿義八正道等轂
網輻等皆圓滿故解云正見正思惟為轂是根本故
語業命為輻依前起故正念精進定為網能攝錄餘
故二不定義佛從見道轉至修道從修道後至無學
道自得此巳後為他說安置聖道於他身中如是展
轉他得聖巳復為他說喻輪不定故名為輪解云有
三種處輪即不行一高山二險道三深泥今法亦爾
一為眾生我慢自矜高是二為愚癡險道故下云著
樂癡所盲是三為貪愛深泥故下云以貪愛自蔽是
若有此三法輪不轉也私云此解義局若有利使凡
夫及闡提等豈應轉耶三摧壞義蟷蜋拒轍輪能摧
之聖道在身能摧煩惱摧其未伏能鎮巳伏如王輪
寶等(下釋法輪中更釋云)四依止善知識不退轉經云供養至
殖眾德本論云善根根是眾德之本也有云八萬四
千諸波羅蜜名眾德以為根論云以身心業依色身
攝耳故菩薩修行莫過身心今舉殊勝色身之業供
養諸佛深殖德本攝取巳之身心五斷一切疑不退
如經常為至稱歎者由諸菩薩入初住位斷事理疑
煩惱所知二疑分盡所知是俗中二理之障煩惱是
空理障又所知是塵沙無明惑煩惱是見思惑合則
二障離故三惑理事唯思及被諸佛常所稱歎為者
便也被也得也六入事不退轉者論云為何等等事
說法入彼彼法不退轉如經以慈修身論云以大慈
悲而修身心經中闕心口論中闕口正法華具三業
語雖有闕其意皆含互隱顯耳此釋所由諸菩薩為
何等事外為他說法內入證諸法故引經釋以大慈
悲而修身心故以慈悲熏身現五道身拔苦與樂慈
悲熏口說種種法拔苦與樂慈悲熏意種種方便拔
苦與樂顯二利行一自利故內證諸法二利他故外
為說七入一切智如實境界不退轉者此言倒應云
入如實境界之一切智不退轉即入觀照智與下第
八別今謂證一切智名為入從能證人名入也境智
俱為所入也八依我空法空不退轉者如經通達大
智俱生分別二我俱空名為我空智俱生分別二法
俱空名為法空智第七識有俱生我法二執無分別
法我二執第六識有分別俱生法我二執第六與妙
觀察智相應時斷分別我法二執引第七與平等性
智相應時斷第七俱生我法二執方證二空智果為
門所顯真理廣如唯識(云云)今謂法我二空皆見中
道方異別教思之九入如實境界不退轉如經到於
彼岸故即窮理性名到彼岸。

【疏】應作所作至百千眾者論云應作所作住持不退
轉疏闕住持二字經有二句名稱普聞至眾生故能
住持佛法令法不滅眾生聞名信向修學能度無數
百千眾生故名應作所作菩薩所應作謂利益眾生也。

【疏】論云二者攝取事門者示現諸菩薩住何等清淨
地中等者論有二釋論攝取事門者攝取諸功德事
初番釋云現諸菩薩住何等清淨地中因何等方便
何等境界中應作所作故此為總標論地清淨者下
牒釋十三句中應分為三於無上正等覺不退轉一
句是住何等清淨地中次有十句是因何等方便後
之二句何境界中應作所作故於牒釋中唯解初二
句標不釋第三何等境界中應作所作地清淨者八
地巳上三地無相行寂靜清淨故解云八地無相無
功用行不為有相功用行所動七地雖能無相而有
功用八地無相無相無功用也九地寂靜者寂是止
也靜是默也即法身第九地不為功用所動清淨不
為煩惱所染是第十地十以無相理名無上正等覺
故後三地皆於無相行任運寂靜離障清淨名不退
轉非諸垢染有相之所退轉故此解由帶別教教道
別教證道準瓔珞經初地三觀現前心趣解脫若望
於圓應云初住論主寄別故作此釋可思(云云)第二
因何等方便者有四種一攝取妙法方便任持妙法
以樂說力為人說故此攝三句論云任持妙法者經
云皆得陀羅尼由得聞持任持妙法令不捨離任自
在心持之不忘故名任持論云以樂說辨才故論云
為人說者經云轉不退轉法輪為人說此不退轉輪
故(巳上三句)論二攝取善知識方便以依善知識作所應
作故者此攝經三句論以依善知識者經供養無量
百千諸佛論作所應作者經於諸佛所殖眾德本德
本即謂善根是所應作故由此經云常為諸佛之所
稱歎(巳上三句)論三攝取眾生方便以不捨眾生故此攝
一句經以慈修身故以大慈悲熏習身心能不捨一
切眾生常能拔濟論四攝取智方便以教化眾生令
入彼智故此攝三句經善入佛慧通達大智到於彼
岸由自有三智能令眾生攝取三智故初智知如實
智自利智也今謂與一切同次智事智利他智也今
謂與道種智同後彼岸智是真理智實性也今謂一
切種智(巳上三句)論中唯解初標二句不釋何等境界中
應作所作故此攝三句經名稱普聞無量世界是何
等境界如經能度無數百千眾生是所應作由菩薩
具三智等故名聞遠振十方世界中度百千眾生即
是菩薩所應作故(巳上二句)論第二復次下復有攝取等
事門不稱今經故疏中不用(云云)。

菩薩列名中略為四對一巳成當成對文殊巳成勢
至等當成二在家出家對彌勒出家䟦陀在家三此
界他方對彌勒在此方舍衛國觀音他方四主人賓
客對導師賢護王城為主寶積毗耶離人為客有人
問此中列十八人何故文殊在初答燈明佛因妙光
說經釋迦因文殊說經既有開說之功故初列也又
因文殊釋彌勒疑佛得定起說經故初列也河西云
文殊遊方大士十方法會多為開發之端故偏說也
又云文殊具三世佛過去龍種上尊王佛現在摩尼
寶積佛未來紹佛位即三世佛也問大品亦王城說
何故䟦陀菩薩在初答䟦陀是王城舊人客舊為次
常精進者眾生有諸苦是故大士恒須拔濟故云常
精進也無閒曰精趣入為進既恒濟拔即具四悉(云
云)言不休息者從長時以得名經勇施者了畢竟空
捨身命財不生怯弱故寶月者以巳智慧照顯幽夜
注云如智慧明清人三毒熱惱斯殄如月此解亦淺
所清既淺能清豈深月光者以巳智光除去鬱蒸注
云慧能破闇如月之光亦深解之(云云)滿月者得無
不圓照無不普故也大力者智用無邊注云道門尅
二乘為大功德滅十惡為力注解尅二乘為大但成
藏教菩薩可滅十惡為力但是大乘耳今解尅七方
便為大滅五住為力無量者化用無邊注云無相之
力不以有相量為名越三界者慧逾生滅道跨三有
今解慧逾二死生滅道化內外三界䟦陀羅者此云
賢守隣極亞聖曰賢行道能固曰守。

【疏】彌勒中引國王見象師調象者因見牸象奔逸無
禁教王執樹枝免於象撲乃責象師象師云欲心盛
故非身不調却後三日欲心息巳便取其象燒七鐵
丸使象吞之竟身死方赦其罪諸臣問曰如此欲心
誰能調者時有天神感悟象師云佛教能調王聞發
心願作佛至今果獲次補釋尊也唯見象苦應合言
悲今從與樂說引濟未免緣者恐悞是釋迦因地為
鹿居處被燒避火涉水有多少獸不能度之以身為
橋過他彼岸乃至蹇兔後至纔過鹿終西域記云蘇
䟦陀羅此云善賢是如來最後弟子即昔後度蹇兔
是也不合引此同證彌勒(云云)寶積者廣積眾德注
云財法二寶積累兼言導師者善開慧路注云以法
引物妙達邪故如海導師善知識險(共同法解)。

【疏】正慧不動者以正慧化生不為生死所動。

【疏】珍寶心者三德之寶也雜眾生界無無色六道無
地獄如疏(云云)四眾無優婆夷八部無夜叉摩睺羅
二王無轉輪聖王發起序中皆有。

【疏】中陰經亦化無色者經第二云爾時世尊即以神
力到悲想非非想天攝中陰眾生至非想非非想天
佛為說法非想非非想識如是等類皆發無上道正
真道意於無餘泥洹又三十六億那由他眾生厭患
劫壽聞清淨法即成道果也無量四眾聲聞菩薩觀
世音等並在會中廣如彼說問曰中陰眾生五陰具
足可得聞法無色界天既無耳識云何聞法能發大
心答曾欲色中聞大乘法熏成種子今佛說法強緣
擊發令先熏成大乘種子及法爾功德能意識心上
影像相現由此世力能發大心修行得佛也理教既
爾此釋為正故無識凡夫四蘊分段尚化色身佛邊
側泣淚下如雨。

【疏】有聖者帝釋二地梵王七地故十王中對六欲並
色界四禪是十地菩薩也。

【疏】先標帝釋次列四王者恐悞梵作四字即須列梵
王色界主也。

【疏】果報與形服雜者權人與實人同受果報形服故
云雜。

【疏】約教釋云云者準八番應具四種言因緣者八番
異是世界天人眾是為人鬼畜眾是對治得道是第
一義本迹釋者得佛道為本示八番及無漏漚和皆
是迹觀心釋無漏是空漚和是假佛道是中即具四
釋故注云云。

【疏】釋提桓因等者新云釋迦提桓因達羅釋迦性也
此翻為能提桓天也因達羅帝也正云能天帝俱舍
頌(云云)。

「　妙高頂八萬
　三十三天居
　四角有四峯
　金剛首所在
　中宮名善現
　周萬踰繕那
　高一半金城
　雜色地柔輭
　中有殊勝殿
　周千踰繕那
　外四苑莊嚴
　眾車麤雜喜」


論曰三十三天住迷盧頂四頂各八十千與下四邊
其量無別有說周八千四邊各唯二萬山頂四角各
有一峯其高廣量各有五百有藥叉神名金剛手於
中止住守護諸天於山頂中有宮名善見面二千半
周萬踰繕那金城量高一踰繕那半乃至天帝所都
城也於其城有殊勝殿種種妙寶具足莊嚴蔽餘天
宮故名殊勝面二百五十周千踰繕那外四苑莊嚴
是諸天共遊戲處一眾車苑二麤惡苑三雜林苑四
喜林苑為外莊嚴大城也。

【記】及三光四王者俱舍頌云。

「　妙高層有四
　相去各十千
　傍出十六千
　八四二千量
　堅手及持鬘
　恒憍大王眾
　如次居四級
　亦住餘七山」


論云蘇迷盧山有四層級始從水際盡第一層相去
十千踰繕那量如是乃至從第三層盡第四層層亦
十千量此四層級從妙高山傍出圍遶盡其下半最
初層級出十六千第二第三第四層級如其次第八
四二千有藥叉神名為堅手住初層級有名持鬘住
第二級有名恒憍住第三級此三皆是四大天王所
部天眾第四層級四天王及諸眷屬共所居止(云云)
持雙持軸山等七金山上亦有天居是四大王所部
村邑是依地住於欲天中此天最廣長阿含經化四
天王品云須彌山正東千由旬有提頭賴吒天王城
名堅上縱廣六千由旬其城七重眾寶嚴飾須彌山
南千由旬有毗樓勒叉天王城名善見須彌山西千
由旬有毗留愽叉天王城名周羅善見須彌山北千
由旬有毗沙門天王有三城一名可畏二名天敬三
名眾歸縱廣六十由旬今疏云廣二十四萬里者是
阿含中縱廣六千由旬。

【疏】名月等者又有本迹觀心二釋闕因緣約教今三
光異是世界各名淨並生善各除暗是對治各表本
是第一義即本迹攝因緣也觀心攝約教準思(云云)。

一日光者俱舍頌云。

「　日月迷盧半
　五十一五十
　夜半日沒中
　日出四州等
　雨際第二月
　後九夜漸增
　寒第四亦然
　夜減晝翻此
　晝夜增臘縛
　行南北路時
　近日自影覆
　故見月輪缺」


論曰日月眾星依何而住依風而住謂諸有情業增
上力共引風起繞妙高山空中旋環運持日等令不
停墜彼所住去此幾踰繕那(解曰日月等去四萬踰繕那計六十四萬里)
持雙山頂齊妙高山半日月住量幾踰繕那日五十
一月五十星最小者唯一俱盧舍其最大者十六踰
繕那日輪下面頗胝迦寶火珠所成能熱能照月輪
下面頗胝迦寶水珠所成能冷能照(云云論云於北州夜半東州日
沒南州日中西洲日出)日行此州路有差別故令晝夜有減有
增從雨際第二月後半第九日夜漸增從寒際第四
月後半第九日夜漸減(解曰雨際第二月初即是四月十六日第一月初即三月
十六日若八月為雨第二月即此方十月十五日為第一月初若十一月為寒際第四月即此方七月十六日
為寒際之初若二月為寒際第四月即十月十六日為寒際知之)晝增減位與此相
違(云云)若取此義即秋分巳後是夜增春分巳後名
晝增(云云)即夏至日巳去名夜增冬至日巳去名晝
增也問何故增減答由日行南向北故(云云)婆娑云
增位極長十八牟呼栗多減位十二晝夜停等位各
有十五(云云)。

言晝夜增臘縛者三十臘縛為一須臾一百八十日
增至極長一百八十日計番六須臾減亦然論問何
故月輪於黑半初白半初位見有缺耶(解曰西方黑月在前白月
在後)世施設中作如是釋以月宮殿行近日輪月被日
輪光所侵照餘邊發影自覆月輪令於爾時見不圓
滿若準樓炭經者第五云劫初未有三光眾生福力
盛風吹火精黃金二寶作日天子城郭七重東西二
千里南北高下亦然周圍八千里又亂風吹瑠璃白
銀二寶作月天子城郭七重東西一千九百六十里
南北高下亦然周圍七千八百四十里又亂風吹水
精作星天子城郭大風持住右轉而行大者周圍七
百二十里中者四百八十里小者二十里此經與俱
舍論不同(解曰經云五十由旬四十里笇成二千里論五十一由旬十六里笇八百一十六里)
日行三道故長短夏行北道冬行南道春秋中道月
三事故缺減一者角行二者侍臣形服瑠璃色在前
三者日有六十光明照之故減也又三事故增一月
正行故增二十五日處正殿侍臣不當前三日放光
月皆不受故滿也修下品十善施燈明等而生星宮
中亦有男女月宮亦有男女一日一夜當人間五十
年身長十里修中品十善並施燈明而生其中日宮
有男女壽命與日同知遊行修上品十善施燈明等
而生其中。

【疏】四大天王中闕因緣約教者約本迹釋中攝因緣
者四王異是世界各領二鬼是為人不令惱人是對
治表四德是第一義攝約教者四枯是藏通四榮是
別圓故本迹中攝餘二也。

【疏】忉利天上至二自在者二自在闕因緣及約教本
迹攝因緣二天異是世界化五欲是為人二自在是
對治表本迹第一義故攝得因緣也觀心攝約教入
空攝藏通入中攝別圓也。

言忉利上有炎摩等者俱舍云巳辨三十三天所居
外器餘有色天眾所住器云何頌曰。

「　此上有色天
　住依空宮殿」


論曰前所說三十三天上有色諸天住依空宮殿云
何名上有色諸天謂夜摩天都史多天樂變化天他
化自在天及梵眾天等十六處合有二十二天皆依
外器六欲處妙境初二天與人同餘四抱執手笑視
婬(云云)隨彼諸天男女膝上有童男女歘爾化生(云
云)頌曰。

「　欲生三人天」


論曰欲生三者謂諸有情樂受現前諸妙欲境彼於
如是現前欲境中自在而轉謂人趣及下四天有諸
有情樂受自化諸妙欲境彼於自化妙欲境中自在
而轉即第五樂變化天謂諸有情樂受他化諸妙欲
境彼於他化妙欲境中自在而轉即第六他化自在
天問何故人及前四天眾合說後天眾各別建立答
人及前四天煩惱麤後二天煩惱細有說人及四天
受自然生境故合為一第五第六獨樂受用自他化
境故各立一(云云)問身量如何頌曰。

「　瞻部洲人量
　三肘半四肘
　東西北洲人
　倍倍增如次」


論解曰瞻部洲人身多分長三肘半於中少分有長
四肘東勝身洲人長八肘西牛貨洲人長十六肘北
俱盧洲人長三十二肘(解曰肘長一尺八寸準姬周尺南八東丈六西三丈二北
六丈四巳上身量也壽者南一百二十東二百五十西五百北一千巳上壽也故云增如次因者持五戒也南
下品東中西上北上上出正法念經也)頌曰。

「　欲天俱盧舍
　四分一一增」


論曰欲界六天最下身量一俱盧舍四分之一如是
後後一一分增至第六天一俱盧舍半(四王天身長半里忉利一
里夜摩一里半兜率二里化樂二里半他化三里巳上身四王五百歲忉利千歲夜摩二千歲兜率四千歲化
樂八千歲他化一萬六千歲四王一日一夜當人間五十年忉利一日一夜人間百年夜摩一日一夜人間二
百年兜率一日一夜人間四百年化樂一日一夜人間八百年他化一日一夜人間一千六百年巳上壽修因
者四王修中下品十善忉利中中夜摩中上兜率上下化樂上中他化上上四分一一增者人間身分分增從
五百歲下約壽倍增也云云)論曰色天身量初梵眾天半踰繕那
梵輔全一繕那大梵一繕那半小光二繕那故云初
四增半半也此上諸天皆增倍倍者謂無量光天倍
增二至四繕那光音八繕那小淨十六無量淨三十
二遍淨六十四無雲一百二十五應云一百二十八
減三繕那福生天二百五十廣果五百無想亦五百
無煩一千無熱二千善見四千善現八千色究竟一
萬六千(解曰從梵眾天巳上身壽齊等如梵眾身長半由旬壽半劫乃至究竟身長一萬六千由
旬壽命亦一萬六千劫也云云)言俱盧舍者此云鳴喚言無雲減三
者有人云從變異受初修不變異難此似倒也既得
難定身壽應加求異理也應言下變異受似樂欲心
勝由此造業引壽等勝不變異受引欣心劣由此造
業引壽等減問欣心劣何故唯言減三耶(云云)持雙
巳上日月並無彼天云何建立晝夜及光明事依華
開合建立晝夜如拘物陀鉢特摩華又依鳥鳴靜差
別或依天眾寤寐不同或依自身光明成外光明事
(云云)無色四天從下如次壽量二四六八萬劫頌云
小光上下天大全半為劫者為壞為成為中為大小
光巳上大全為劫自下諸天大半為劫即由此故說
大梵王過梵輔天壽一劫半謂以住壞各二十中劫
六十中劫為一劫半故以大半四十中劫為下三天
所壽劫量(解曰論中問意云為壞攝四十劫共為壞劫名為一劫為二十成劫為一劫約住劫
中一下一上中劫為一劫為約八十中劫為一大劫又解為壞二十中劫為成二十中劫為一上一下中劫為
八十大劫)有云並約壞劫火水風等八七火一七水一箇
風隨一一壞順初禪一劫壽故故七火一水壞二禪
順二禪八劫壽故八七火一七水一風壞三禪順六
十四劫壽故問初禪三天何故不言順第三天壽一
劫半耶二三兩禪何故不言第二天壽耶。

【經】娑婆等者問摩醯首羅天居色界頂此名大自在
有大威德力傾覆世界舉世尊之大論華嚴並云第
十地菩薩又毗紐天此云遍淨俱舍云居第三禪頂
劫初化生水齊中出千葉蓮華梵王因華方下生念
世界空有八天子忽然化現因有眾生八天子是眾
生之父母梵王是八王子父母毗紐是梵王之父母
二天既大何不為主而取初禪梵王耶答遠推根本
是彼二天今據有言語等也(云云)言娑婆者新云索
訶此云堪忍俱舍論云有餘師說禪初靜慮地宮殿
依處等一四洲第二靜慮等小千界第三靜慮等中
千界第四靜慮等大千世界有餘師說下第三靜慮
如次量等小中大千第四靜慮量無邊際故頌曰。

「　四大洲日月
　蘇迷盧欲天
　梵世各一千
　名一小千界
　此小千千倍
　說名一中千
　此千倍大千
　皆同一成壞」


此有萬萬為大千若言百億即百萬為一億萬萬為
百億是娑婆世界也恩云世界主是四禪主尸棄初
禪主光明二禪主等取三禪也今疏依智論第一卷
云娑婆世界主舉處以顯主梵天出位以簡民尸棄
標名以立稱尸棄翻頂有肉髻似螺故云尸棄又頂
上如髻瑜伽正理三十云廣善所生故名為梵此梵
即大故名大梵由彼護得中間定故最初生故最後
沒故威德等勝故名大梵大梵所有所化領故名梵
眾於大梵前行列侍衛故名梵輔大論第九云初禪
三天有貴賤者修三品慈不同故也下品為梵眾中
品為梵輔上品為梵王今文云加修四無量心是也
二禪三天者自地天內光明最小故名小光光明轉
勝數量難測名無量光淨光遍照自地處故名極光
淨今疏云光音三禪天者意地樂受說名為淨於自
地中此淨最劣故名小淨轉增難測名無量淨此淨
周普故名遍淨第四禪中九天下空中天所居之地
如雲密合故說名雲疏名密身身居此地名密身也
此上諸天更無雲地在無雲首故說無雲更有異生
勝福方得生彼說名福生今疏名無量密亦受福密
也異生果中此最殊勝故名廣果今文同離欲諸聖
無漏道水濯煩惱垢故名為淨淨身所止故名淨居
又云或住於此害生死邊故名為淨淨身所止故名
淨居又無異生雜純聖所止故名淨居煩謂煩雜或
謂煩廣無煩雜天中此最初故煩廣天中以此最劣
故說名不煩巳善伏除雜修靜慮上中品障意樂調
伏離諸熱惱故名無煩或令下生煩惱名熱此初遠
離得無熱名巳明上品雜修靜慮果得將易彰故名
善現雜修定障餘品至微至極清徹故名善見更無
有處於有色中無能過此名色究竟或此巳到眾苦
所依身最後邊名究竟也。

【疏】本迹觀心自思之者梵翻離欲名清淨約本迹者
三得本淨迹名離欲耳言觀心者三觀無三惑名離
欲觀也言梵眾是梵民也本為實教淨眾迹為梵民
言觀心者一中無量即假觀名眾也言梵輔者是梵
臣也本迹者本是住行向地法身大士名臣迹為輔
也觀心者三觀之行輔三諦之理也言梵王者本住
王三昧迹為此名觀心者中道雙遮雙照名自在觀
也二禪三天者本是三智迹示三光天也觀心即三
觀心即三觀為三光耳三禪三天者本三諦理無三
惑垢名淨迹為此天耳觀心者一心三觀淨於五住
名淨觀也四禪九天言密身者本一身即三身三身
即一身名密身迹示此名耳觀心者觀不可思議假
一界即十界十界即一界非一非十名無量密觀也
言廣果者本證無邊身名廣果迹示此名也觀心者
中觀廣愽名廣理極極名果也言無想者本得中道
法性無二邊假想迹示此名耳觀心者即空故無見
思想即假故無塵沙想即中故無無明想一心三觀
故無次第想約六即明之(云云)言不煩者本實相理
自性清淨故名不煩迹為此名也觀心者三觀即中
體能雙照永離三惑也言不熱者本住法界體性清
涼迹為此稱觀心者三觀清涼無三惑熱也言善見
者本得佛眼觸境皆理名善見迹為此名也觀心一
念見三諦名善見也言善現者諦理障雲名現例前
釋(云云)言究竟者本證實際名究竟迹此名觀心者
以中道觀是究竟觀也亦六即判故云自思之。

【經】八龍者先束四對初二能喜能善對次二八海九
頭對次二多苦少惱對後二依色依心對凡有四義
一為其身最大五不思議中龍為其一智論云小乘
法門有五不思議一業力二世間三龍力四坐禪力
五佛力今五中之一也二正法念云惡龍助修羅善
龍助天今是善龍次天列也婆沙云天將修羅鬪時
今龍與之鬪故知龍助天也故今疏云龍縈身以遏
海水是也三調適陰陽於人有恩今疏云常護摩竭
是也四外書說文云龍是鱗蟲中之長能小能大能
幽能明春昇天冬入淵廣雅云有鱗者為蛟龍有翼
者為應龍有角者為虬龍無角者為螭龍娑伽者即
醎海龍華嚴所稱者亦云從國立名者此國近仙人
而王觸悟仙人仙人呪此國令成海此龍居中從本
國立名也阿那婆達多者華嚴云七地為此池龍起
大悲雲隱覆一切眾生經苦法門而得自在於鱗甲
中流出諸水日夜無竭濟瞻部洲諸有情類摩那斯
者此慈心龍華嚴經云將降雨時先雲七日待眾事
訖然後始雨故名慈心復有諸龍各各自說過去於
七佛所曾作俗人或因聽法或因捨施等如是因緣
後還寺舍有信心人為供養眾施種種飲食及四方
僧食比丘食巳迴施於我我飲食云彼業因緣墮三
惡道受種種苦餘業未盡今生龍中常受熱水熱風
熱沙銅汁鐵丸入口喉燋腹爛通身穿穴直過墮地
唯願世尊救濟我苦佛言此罪難脫汝可受三歸至
賢劫中最後樓至佛世罪方得滅佛言信心檀越施
僧之食水草巳上若有私入若與白衣此罪重於阿
鼻地獄廣如龍王經說(云云)。

【疏】十寶山者一雪二香三軻梨羅四仙聖五由乾陀
六馬耳七尼民陀八斫迦羅九宿慧十須彌一一皆
王也。

【經】四乾闥婆者樂音(五孝反)梵云末奴此翻為樂謂令
人愛樂也今疏樂音(五覺反)若云颯縛羅此云可意音
亦名如意梵云健闥縛此云尋香行即非乞求也今
文云嗅香以其清淨虗飡香為食故云嗅香恩云樂
有二類一非絲竹如皷磬之類二是絲竹簫笋之類
皷磬下者名樂上者名樂音絲竹下者名美上者名
美音問二類盡是有聲之樂二下品者何不言音故
今疏云幢者是無聲之樂故不云音自有上下下者
名樂上者名美有聲之樂下名樂音上名美音。

【經】阿脩羅者五門分別一翻名二明屬諸道攝三辯
住處四釋名義五得報所由初翻名云無酒神者過
去持不飲酒戒報得此身名無酒又毗婆娑云阿之
言不脩羅云端正彼不端正以男醜女妍今文云亦
云不端是彌天云阿云無脩羅云質諒以其多諂曲
為立此名餘其直信恩云彼土正云阿素洛此云非
天阿之言非素洛云天彼多諂詐無有天行故名非
天第二明諸道攝者一瑜伽佛地論云為天趣攝雜
心論云鬼趣攝正法念經鬼畜二趣攝與今文同伽
陀經說鬼畜天三趣攝第三辯住處者十地經說脩
羅五類一極弱者在人間山林中住即今西方山中
大有深窟多是非天之宮與今文鬼道攝者居大海
邊同餘四類居海下者與今文畜生道攝者居大海
底同言海下者十地經云妙高山北大海之下二萬
一千由旬有羅睺宮次下二萬一千由旬有勇健宮
今經婆稚是次下二萬一千由旬有華鬘宮今經佉
羅騫䭾是次下二萬一千由旬有毗摩質多羅宮今
經同第四釋名義今依經次第婆稚者新云䟦稚迦
此云圍圓今云被縛者其人是脩羅前鋒與帝釋鬬
被帝釋縛有勇健力於縛得脫故今文云有力為帝
釋所縛。

【疏】本住權實二智至肩胛者准下文在背曰荷在肩
曰擔非權非實名為荷而權而實名為擔故言權實
毗摩者或云寶飾用冠其服問脩羅何故與帝釋戰
答婆沙云脩羅有美女無天甘露帝釋有天甘露無
美女互相憎嫉故常鬪也第五文云昔有婆羅門下
是如文。

【疏】本觀云云者記釋恐悞今謂是羅睺中自明本觀
耳應云本證權實二智迹示障持日月也觀解者空
中如日即假如月言啟者玉篇云眾口也。

【疏】迦樓至噉四者問化生頓盡如滅燈光無有形質
何堪食用耶答鳥未飛時暫爾之間能為食用亦有
資益也。

【疏】韋提希者新云吠提呬弗呾羅吠是勝美提呬云
身即東毗提訶之名彼毗提訶男聲中呼吠提呬女
聲中呼弗呾羅是子此是山名亦是彼山中神名從
彼乞得因以為名也。

【疏】云思惟者善能思量亦云思勝勝餘女人故不以
父標子者爾前巳害其父故不稱也阿含經云世王
懺悔竟猶墮栢毱地獄後出成辟支佛涅槃云闍王
不值耆婆來月七日當墮地獄而懺悔竟不復更墮
所以大小乘經不同者小乘經力劣故重罪微薄猶
墮輕地獄大乘經力勝重罪都滅所以不墮問說法
華時為造逆未若未造與阿含普超相違彼巳入地
獄竟又不得為王殺父竟方得為王若造逆竟是業
障攝即五濁未除不合聞一乘經即同五千及諸天
被移今既在會當知爾時無逆答法華中示為權人
害父竟身瘡未發故來聽經涅槃示為實人經唱滅
五逆之罪王巳懺悔得無根信也若非實罪云何須
懺悔耶又是權行欲顯正教能滅重罪顯經力勝至
彼瘡發邪教不能滅也問此經是一實之教何不能
滅耶答涅槃正明滅惡用傍明生善知如五千至彼
得入是此經正明生善用一毫之善皆得成佛闍王
雖作五逆不斷善根亦當成佛傍明滅惡如調達得
記是具足而言皆具四悉思之可見問涅槃云得無
根信普超云柔順忍如何會通答涅槃據迹明是罪
人故得信心若言得順忍者眾生便謂實罪人則不
滅也彼經據本故順忍也又問王造幾逆一云殺父
殺母殺聖人父是須陀洹果無量壽云是那含四放
狂象害佛五破和合僧二言唯具二逆父及聖人耳
言世八法不汙者亦名八不淨一田二宅三奴四婢
五牛六馬七金八銀。

【經】云禮佛足等者第二結有五功德增一阿含云一
者令身端正二得好音聲三生(貴)家四為人恭敬五
必定生天有此五利故各禮。義纘卷第二

天台法華疏義纘卷第三(本)
東春沙門　智度　述

釋別序

【記】云且約當教相望者是約法華經通別二相望不
同前釋通序望一代故彼云通序諸教等。

【記】云佛序者別序中五皆由佛也如由佛故眾集現
瑞由佛故指一說多入定雨華動地放光等皆由佛
也疑念發問答問例然故云佛序弟子經前後如前釋。

【記】云若直就等者約四味論通別也初云通序文通
而義通者如是等五文通一代故義通者約當部內
如華嚴二方等四般若三通當部機等不對他部故
記云部含諸教也。

【記】云亦有義通而意別者義通如前意別者如華嚴
雖義通二教意在頓乳方等義雖通四意在生酥彈
斥般若雖通三意在熟酥淘汰故云別在諸味也。

次釋別序云文別而義別者如方等合蓋般若持鉢
文之與義各在當部故。

【記】云事在當經文亦有義別而意通者義別如前意
通者通一代皆有別序也故記云通諸教是也次又
亦第二重釋云通序文通而義別者文通同前義別者
如華嚴但對二教方等對四般若對三鹿苑對一故記
云隨部對教多少別故是別序文別而義通者文別
同前義通亦約當部內如華嚴二鹿苑一方等四般若
三故記云通敘部內教多少是也前意通對一代釋
今義通對當部內釋故有別也不然則成重過(云云)。

【記】云華地專表斯典意密未宣者唯表定後一乘因
果而眾不知故云意密也。

【記】疑念雙緣過現者從說無量義經竟即入彼定不
知定起為說何等故云猶預當也。

【疏】因緣一釋尚自不明者記云有世界無餘三悉名
尚自不明今觀此文光宅亦無世界釋若逆順生起
是世界者即表人一如何釋尚自不明故四悉全無
名不明也。

【記】云雨華表中位中地動總成人一者今恐眾喜瑞
表人一華地及光總表理一不爾則闕眾喜也(思之)直
云比丘等四有人云天龍等四等取人鬼意云人中
攝得比丘比丘尼等四雖加龍鬼及天而闕菩薩眾
也又云梵魔是色欲天眾沙門婆羅門是人中二眾
人天其名四眾沙門攝得外道及出家人婆羅門攝
俗二眾梵攝諸天魔是欲主即不攝神畜等也又云
聖有二眾謂聲聞菩薩凡有二眾謂客舊二眾國王
為舊餘眾是客名四眾又云聲聞菩薩各有二客舊
觀音勢至是他方大士為客賢護菩薩是王城主人
為舊此是菩薩有客舊也聲聞中阿那律是迦毗羅
人為客王城中聲聞為舊也此是小乘有舊客也。

【記】云雖有此列不判凡聖逆順權實說默今昔微著
共別兼獨施開本迹都無旨歸者結緣眾是凡影響
等三眾是聖逆順者調達嚴王是逆餘者是順權實
者發起影響是權當機通權實結緣唯實說默者發
起是說影響是默當機通說默默念發言二領解是
也言今昔者發起等四眾在昔則通諸部偏圓在今
則唯開權顯實言微著者能引發起影響從微至著
所引當機結緣亦從微至著又前三眾為著結緣為
微又下種為微熟脫為著言共別者約教發起影響
等四能引在昔與諸教共如藏通各有三乘故名共
又別圓約多人共化故名共所化機生未轉名別言
兼獨者約部發起等四能引在昔華嚴方等般若名
兼鹿苑名獨至今經開顯唯圓亦名獨也言施開者
能引在昔同權名施至今開竟名開言本迹者發起
本或古佛法身菩薩迹通五味也。

【疏】發起者權謀智鑒知機知時者能發起菩薩有照
機權智任運而達不謀而鑒故名權謀鑒亦照也時
謂五時機謂四發四發時有前後機有生熟在菩薩
懷故云知也引至佛所故云擊揚發動能擊揚發動
是菩薩所擊揚發動是是五序謂發動令眾集說無
量義入定雨華地動眾喜放光疑念問答等皆為所
發起也成辦利益者即四教機五時得益不同皆因
發起菩薩今佛定起說經即當機結緣增道損生名
成辦利益也如大象躃樹等者大象喻發起菩薩樹
喻佛法身躃倒喻起應應身說法令機得益名象子
得飽飽不同四教益異今佛定起飽圓機象子也。

【記】釋又割之令開下約發起二字義兼能所是世界
義又擊揚發動四字約為人義又擊發揚動四字約
對治義又扣佛下八字約第一義意今謂佛正在定
是發起菩薩擊揚非開佛也定後說經方發四益序
中得益或過去種熟今於序中得脫皆第一義不應
四悉不同(思之)。

【經】圍繞者周迴曰圍坐遍稱繞進財行為供有攝資
行名養明謹曰恭今疏云卑謹曰恭宗仰曰敬今疏
云虔禮曰敬敬甚曰尊尊深曰重今疏云至念專注
至念是尊專注是重於理談美曰讚觸事論德曰歎
四句中初二是身業次一是意業讚歎是口業又圍
繞者釋論云大眾圍繞則便佛德益尊既尊其人民
必受其道故明圍繞也其猶諸梵之繞梵王忉利之
繞帝釋檀林師子坐(思之)。

【疏】感應妙中巳說者記錄彼文句十妙次第長行此
土六瑞智妙對眉間第六瑞行妙對入定第二瑞位
妙對雨華第三瑞神通妙對地動第四瑞眷屬妙對
眾喜第五瑞即取下偈中嚴淨對境妙香風乘妙是
開雨華瑞位妙出境妙及乘境是位始乘是位終故
四華瑞攝三妙也感應妙取長行四眾疑念序為機
見八千為應先光表智此取能應故表感應妙也天
皷是下荅問序文表說法妙修行是他土菩薩修勤
種種行文表利益妙故通彼此六瑞對十妙也今更
噵者但此土六瑞對十妙也如疏。

【記】釋云一家釋瑞必有所表是則大事大人作大感
動者是放光瑞表感應神通二妙是人一大機大益
顯於大理者是雨華動地瑞表位境乘三妙是理一
須大眷屬以輔大會者是眾喜瑞表眷屬利益說法
及智四妙是教一俱感大時大運成就者是入定瑞
表行妙即行一不同他對(思之)。

【疏】說大乘經者百法疏云萬行稱之為乘或可真如
亦名為乘若萬行為乘即持業釋亦乘亦大名為大
乘若通真如名大乘即依主釋大之乘故解曰亦乘
亦大者萬行名大即是乘體乘是大用即是乘體是
大用大體能任持乘之業用將體就用大亦即乘將
用就體乘亦即大合此二義名亦乘亦大又云通真
如等者大即真如是主義乘屬萬行是客義依主如
萬行依真如體名依主釋也此釋體用不融成別教
義(云云)今疏云大因大果合為大乘者即是亦乘亦
大也即萬行廣多名大從因至果名乘故云亦乘亦
大也與持業釋同若下云十妙釋七大者境妙是理
名大即乘之體有餘六大名乘與依主義同又一家
圓教大乘不作六釋何者若言依主釋今圓教生死
即涅槃不可生死為主也若言持業者一即無量無
量即一持業不成若言帶數釋者即一而三即三而
一何數之有若言有財釋者如云富兒錢寶名富五
蘊假者不名富也今取錢寶以名假者名為富兒故
云有財釋今圓寶法他即是自故無有財若言隣近
釋者如云念處先能觀為念念是念心所明記為性
慧是慧心所簡擇為性二種不同今言念為能觀者
與慧隣近故若釋圓教境智不二念慧相即故無隣
近也相違釋准知如是六釋但是藏別二教中義圓
通二教皆不相應(思之)。

【疏】善戒七大者與對法論涅槃同彼論云即此乘性
由與七種共相應故名為大乘一戒經云法大性謂
十二部論云境大性以菩薩緣百千教法為境故二
經云心大謂求菩提心論云行大性以求菩提心亘
自利利他二行故三經云解大謂解菩薩藏論云智
大性了二無我智解菩薩藏故四經云淨大謂見道
淨心論云精進大性即由精進練磨其心入於初地
見道令心淨故五經云莊嚴大謂福慧也論云方便
善巧大性由具悲智二種悲同經福德智慧有大智
故不住生死有大悲故不住涅槃故名方便善巧六
經云時大謂三祇行行論云時大性窮生死際盡未
來時七經云具足大謂相好論證得大性成就十力
四無畏等諸功德故。

【疏】基師云者越州法華寺基法師也解云無量義者
所謂義空也若是有法則有分限名為有量空義深
廣稱為無量問若爾與第二時大品教何異彼答云
前教明空為三乘行本不得為法華序此中明空為
大乘行本故得為法華序故疏引大品非法華所指
是基師義耳。

【疏】指不來秦地者是印法師義吉藏引云印師固執
不移云明空無量義經者即是餘時說耳非法華中
辯無量義經也法華前無量義經正明萬善成佛文
不來秦地是印師義耳。

【疏】印師云無相善有成佛者此經辯無量萬善也以
現在行無量萬善故來世成佛問若說萬善成佛與
法華何異答此無量義經中覆相明萬善成佛不言
萬善之外無三乘義無量義經但顯實未開權故得
為序今疏引云彼經不說有三無三有異者即無量
萬善外不說有三無三若說有三但彼經巳顯實未
開權故得為序老說無三即說法華無異也。

【疏】光宅云破三與歸一為異故即為序者意謂光宅
法華破三無量義萬善歸一與破三為異故得為序
非是異無二無三名異也。

【疏】論列十七名者論云此大乘修多羅有十七種名
顯示甚深功德應知何等顯示一名無量義經者成
就字義故以此法門說甚深法妙境界故彼甚深法
妙境界者諸佛如來最勝境界法故經云甚深無量
也二名最勝修多羅者於三藏中最勝妙藏此法門
中善成就故解云彼大論四釋一云除疑入法經勝
謂除聲聞疑并異生入法令離苦故樂行中道行律
勝發生智慧論勝二云甚三字故經勝與定慧為安
立處所律勝今得正見故論勝三云離欲得定生上
界故經勝免三惡趣得人天身律勝斷無明惑出於
三界論勝四云離貪經勝離嗔律勝離癡論勝問唯
此四解俱有所長何故今言經為最勝答為於此經
會三歸一異餘經律論故名為勝也故經云於諸經
中最在其上三名大方廣經者無量大乘門隨順眾
生根住持成就故解曰理正名方包含名廣經云當
為如是等廣讚一乘道四名教菩薩法者以為教化
根熟眾生隨順器善成就故經云名妙法蓮華教菩
薩法也五名佛所護念者以依佛如來有此法也經
云我常守護不妄宣說六名一切諸佛秘密法者此
法甚深唯如來知故經云如來秘密神通之力七名
一切諸佛藏者如來功德三昧之藏在此經故經云
如來一切秘密之藏八名一切諸佛秘密處者根未
熟者非受法器不授與故經云秘密之藏長夜守護
不妄宣說故九名能生一切諸佛經者聞此法門能
成諸佛大乘故經云乃至一念隨喜我與授記三菩
提也十名一切諸佛道場者聞此法門能成諸佛阿
耨菩提非餘修多羅故經云當知此處即是道場十
一名諸佛轉法輪者此法門能破一切諸障礙故經
云諸佛於此轉於法輪十二名一切諸佛堅固舍利
者謂諸如來真如法身於此修多羅不敗壞故經云
當知是處即有如來全身舍利又以佛舍利起七寶
塔十三名一切諸佛大巧方便經者依此法門成大
菩提巳為眾生說天人聲聞辟支佛等諸佛善法故
經云慇懃稱歎方便是十四名說一乘者以此法門
顯示如來阿耨菩提究竟之體彼二乘道非究竟故
經云一切諸世尊皆說一乘道是十五為第一義經
者以此法門即是諸佛如來法身究竟住處故經云
此法華經於諸經中最為第一十六名法華經者有
二種義一出水義以不可盡出離小乘經泥濁水故
(云云)二者華開義以諸眾生於大乘中其心怯弱不
能生信是故開示諸佛如來淨妙身令成生信故正
當此名有解云無量義如出水即約教理此經如開
敷即約行果又云各具教理行果若爾彼是出此是
會入望今四一由闕人一果是行終復成剩長十七
名最勝法門者攝成就故攝成就者攝無量名句字
等偈故此十七句中法門句是總餘句是別故。

【疏】從一義處出無量法至序者此無量義處各有兩
兼從能生所生之無量是序即別卷經是若會所歸
能無量即正宗是經之異名若從能生於所之義處
是序若會所歸能之義處是正宗故兩兼。

【疏】常等四至住處者即是寂光四德為處也能觀是
報身智所觀是法身境二身皆具常等四俱是能依
土即所依能所不二而二立身土名耳言所攝成處
者遍法界皆常也所安立處者法界自在也淨者遍
法界三惑名為淨樂者住於法身不住十界色身境
名不住身心相故。

【疏】前後兩文者觀經結法華名後准梵網結華嚴仁
王結般若像法決疑結方等遺教結涅槃皆文義同
於正經故名結也。

【疏】壽量而是無常者於二經中中間說法華迹本二
門縱汝說迹門如來近成可云無常而其所說唯有
實相豈不是常耶況本門長遠之壽寧是無常如壽
量品(云云)。

【疏】佛所護念者佛所證理是所護念法如來是能護
念人昔知機未熟不說所證名之為護恐此眾生但
取方便故名為念引證云眾生根鈍不務速說故言
護念若取能生為護念是異名若取所生為護念是
覆相於昔所生未開為能但得名序若開為能名護
念即正宗。

【疏】若明文等者記云覆別從通者經家覆法華定之
別名從無量義三昧之通號時眾謂重入無量義三
昧不識是法華三昧故結集人加之以處即是法華
異名定也大通智勝說此經巳即入靜室者問釋迦
何不入定讓羅云結緣耶答記云但羅云通化即共
羅云一代五時通共教化眾生作種熟脫無有別結
之機故也有云佛滅後名通化與大通入定讓結何
殊不可也。

【疏】大通身體至不動者問大通入定與釋迦何別答
記云若分所入相同時別謂二佛入定皆身心不動
名相同釋迦說經前大通說經後各各時別也。

【疏】問瑞相本論奇異說法入定佛之恒儀何得為瑞
者古人與皇不立為瑞但用雨華動地放光三並疑
念發問答問為六故今難云何意非瑞也。

【記】云文殊引古至一定二義不疑者恐悞此是引古
入定為序故云何以證今何謂一定證有二義。

【疏】舊小大白等者光宅云初二是赤圓華本赤圓華
次二是白圓華。

【疏】常雨五色華者河西道朗云天華名也中國亦有
之其色似赤而黃如青而紫如綠而紅。

【疏】銅輪種性等者有解云十善菩薩發大心長別三
界苦輪海者雖歷十千劫終不墮惡道信位中分為
上中下三品中下品善於南洲作粟散王上品善鐵
輪王王南洲也十住名習種性為銅輪王王東南二
洲十信即十住中攝十行性種性為銀輪王王東南
西三洲十向道種性為金輪王王四天下問此四威
伏何別答金輪聞名響應銀輪遣使方伏銅輪身至
始從鐵輪興兵現威始來歸化問曰王各何時出等
(云云)今謂長別三界是圓教十信不應歷十千劫是
別教十信耳闕瑠璃輪聖種性(云云)問善戒地持瑜
伽唯識等經論初性後習仁王瓔珞初習後性何耶
答善戒等據法爾無漏種子故性種在前次增修習
方有新熏故習在後仁王不立法爾唯有新熏故習
在前次由修學習巳成性在後後近聖道名道種子
性瓔珞又開六種四如文加金剛心是等覺性解脫
道名妙覺性唯大師釋菩薩戒疏云性習二性若據
位分習種在前性種在後若據行論性習同時故前
後不定依體起用先明性種後明習種尋用取體先
習後性與證教二道相似就位以論教道在前證道
在後據行證教同時故前後不定依體起用先證後
教尋用取體先教後證也習種性能生報佛性種能
生法佛如唯識云理性行性真如理為理性有四智
菩提種子名行性四智者大圓鏡智第八識平等性
智第七識妙觀察智第六識成所作智前五識轉八
識為四智名行性即是新熏決定性聲聞人無行性
故不成佛若爾即無報身佛性故不可也解曰唯識
中轉八識中心所慧為四智耳(云云)。

【疏】四輪是別位義者止觀第三云三處雙流乃設問
云瓔珞經中列位始終唯初地三觀現前道觀雙流
今此何故取通教八地別教初地並圓初住並判雙
流故彼答借別八地成通教下即借高成下等者等
取借別初住成圓教初住高借下成高不得專執瓔
珞別位定在初地明位委悉不過瓔珞所以借之。

【疏】名通義圓等者文云我等今日真阿羅漢又云我
等今日真是聲聞等此名與藏通同而義有異何者
彼但殺四住賊無明尚在此殺通別兩惑得如來滅
度故殺賊義圓又彼是分段不生界外猶生寶性論
二乘於無漏界生三種意陰今則分段變易二俱不
生不生義圓彼是界內應供非界外應供淨名云其
供汝者不名福田則應供義偏今則普於其中應受
供養則供養義圓故羅漢三義圓也言真聲聞者彼
但小乘從他聞四諦聲偏聞偏今能令一切法界聞
一實四諦佛道之聲使一切聞聲聞義圓故知依義
不依語也(云云)。

【疏】別義賢聖至玄義者玄第九云三十心雖同有賢
聖之義但稱為賢伏多斷少故十地去為聖伏少斷
多故又圓十住名賢聖者於別名賢於圓名聖望別
十地遠故圓人三十心是聖賢者圓者聖於別是賢
望別十地近故十地等覺是聖妙覺是聖聖別教十
住自是賢望別行向名為賢賢如記(云云)有云別十
住是賢於圓名聖故云賢聖別地望圓地名聖聖別
信望圓信名賢賢今謂行向自約別教不望圓也(云
云)。

【疏】大眾心喜至勝應者是因緣義內外異是世界問
答除疑是對治非常之喜是生善一心觀佛是第一
義。

【經】照東方萬八千等【疏】云今明東是方始者既約本
迹二門是一乘因果十住如東方餘三十位如餘三
方也言萬者表位圓也一住一切住故以萬表之八
千者表位數也雖一位具一切位但一切即一是十
住之位分因分果故八千表之餘三方圓缺准之。

【經】靡不周遍者吉藏云乘有十義十相表之一有最
上義以頭表之二有中道義以眉間表之三有顯明
義以目表之四有無翳義以毫表之五有破暗義以
光表之六有不二義以一方表之七有根本義以東
方表之八有果乘具足義以萬表之九有因乘未具
足義以八千表之十說因果理盡義以周遍表之今
謂此義雖廣於理未盡第一第二但表常德第三第
四第五但表淨德望今疏闕我樂二德也第六第七
但表方始是住義第八第九巳是因果義與第十同
若爾東方巳表因果盡照餘方復何所表如疏破不
可也(云云)。

【疏】若分文屬此土等者疏有二意初對古人從爾時
至相光是此土第六瑞次照東方下屬他土總次若
分下第二判從爾時佛下至萬八千盡是此土第六
相若分屬他土從爾時佛放下盡是他土總相故此
重分若不爾者何因此文耶言總相者他土六事皆
因放光光是能照六是所照所從於能故總名瑞光
瑞是一故名為總又通彼此亦為總記中分文此土
至周遍他土從下至地獄去是他土今恐違分文疏
引古人至尼吒屬此土。

【疏】不別破但言斟酌由人者意未可若盡取他土六
瑞屬此土第六者何不取餘五耶若盡屬他土者何
不從照東方巳去事盡屬他土耶故不可言由人也
(思之)今疏云各長短者用左溪分文取東方至尼吒屬
兩事屬上此土第六屬下他土第一此用古人至尼
吒是此土第六相也故記云通長短(云云)。

【疏】次光照他下為二初釋六瑞次又此彼下明諸佛
道同初六瑞四初標次一下列三既有下生起四若
此下明所表自覺覺他次道同中又二初略次廣(與記
不同云云)。

【疏】一見六趣者記指他章離合以為四五道七識住
者俱舍別正理從別釋一一趣名言那落名人迦者
為惡人多造惡顛倒墮其中由是那落迦又云或趣
近人故名那落造重罪人速往彼故或復迦者是樂
異名那者無義落是與義無樂相與名那落迦又是
救濟義那名不可不可救濟名那落迦言傍生者彼
趣多分身橫住故或彼趣中容有少分非傍行者故
解曰分橫柱如驢牛等容有竪住如獼猴等為對彼
故故云多分也又容少分傍行者兩足者竪行如飛
鳥四足者傍行如牛馬等(云云)言餓鬼者又多希求
以自存濟言人者謂或多思慮(云云)言天謂尊高神
用自在眾所祈告故名天言阿素那者鬼趣所攝(云
云)。

言七識住者論云欲界人天色三靜慮無色三天此
云七生處是識住體故曰身異及想異身異同一想
翻此身想一並無色下三餘非有損壞論曰身異想
異者經說有色有情如人一分天是第一識住(解曰一分
天者欲界天及初靜慮除劫初起云云)二有色有情身異想一者如梵
眾天謂劫初起是第二識住(云云)三有情身一想異
者如極光淨天是第三識住(云云)四有情身一想一
者如遍淨天是第四識住下三無色名則如經即三
識住是為七(云云)論九有情居頌曰。

「　應知兼有頂
　及無想有情
　是九有情居
　餘非不樂住」


論曰前七識住及兼有頂無想有情為九即七識住
上加非想及無想天所以九立有情居以樂住故四
識住當知四蘊唯自地經云識隨色住識隨受住識
隨想住識隨行住(云云)頌曰。

「　於中有四生
　有情謂卵等
　人傍生具四
　地獄及諸天
　中有唯化生
　鬼通胎化二」


論曰謂有情類卵生胎生濕生化生是名為四正理
論云鬼通非情(此即四界寬四生狹也)趣唯有情然不云遍攝
(不攝中有狹於生也)生唯遍攝故復有無非有情名眾生故准
此有情名有眾生無情不名眾生舊譯有情名眾生
者兩名一准大乘具六界故名眾生二具四生生謂
生類諸有情中雖餘類雜而生類等言生類等者是
眾生義多生類故如下五濁中及論廣說(云云)。

【記】云先總明道同至當同乃隱者此現六瑞是今同
名隱也後人悞改現字作當字耳記釋云若所見下
作隱當同釋即現當二同俱隱(思之)下巳當二同誤改
當作現字今並須除當現二字。

【疏】昔善為因今教為緣者指王子所聞法華下種為
因中間異方便成熟助之為疎緣今聞法華教為親
緣即得開示悟等為所生法名脫也。

【疏】神變者止觀第一記引大神變經佛現十八變竟
時商主天子白佛言頗有神變更過此耶佛令文殊
廣說變化文殊白佛如是神變摧伏惡魔亦令菩薩
久住於世如是未為殊勝若無名無相無聲無字歷
十八界皆作此說無三脫說三脫乃至身子問天子
曰汝聞此神變不怖耶天子曰我即神變云何怖耶
文殊言一切善惡動不動皆神變相不動即法性動
即事神變故二緣三緣等無非神變。

【疏】補處不知尊極者別教補處不知當教妙覺。

【疏】就極處亦不知者別教妙覺不知圓妙覺名亦不
知也所言亦者同補處不知尊極故名亦也若准權
不知實權尚不能知圓初心何況妙覺以別妙覺望
圓妙覺故云此就也。

【經】云是佛光明神通之相者光明是別舉一妙覺瑞
神通是總舉六瑞也。

【經】國界莊嚴者此但猶光照故名莊嚴非淨土也偈
者舊云偈梵文略也應知偈陀梵訛也思之今從正
音宜云伽陀唐言頌頌者三十二言注云彼之讚偈
猶此之詠歌歌者頌威德之形容讚偈者讚至理之
體相梵語伽陀翻為頌頌美也歌也頌中文句極美
麗故歌頌之故此祇頌進詮體義劣於名句退為所
依不及聲文於百法不別建立然以聲上屈曲為體
即名句文更無別性又云偈有二種一室路迦二法
句初有五相一處中句二初句三後句四短句五長
句一處中者若八字生名處中句不長不短故三十
二字生於四句如是四句成室路迦經論文章多依
此數(解曰若八字生至短者言諸行至滅法此是八字不越八字至十二字名為不長句不越此八至前
四字名為不短云云)二初句者若六字巳上名初句(解曰六字巳上直至
第七來名初句如處世界如蓮華六字句因淨修廣如青蓮七字句到八字屬中句非初句也)三後
句者二十六字以下生名後句(解曰頌二十五字句有二十四字句乃至
有九字句皆是後句若到八是處中句非後句也)四短句者若滅六字生名
短句(解曰如言能作及俱有有字巳前若依前解直至能字皆是短句依第二解意無一字句至二字來
皆短句也言一字句者有文有名有句三法同起言淨言諦三字句也)如詩云風(一字句)
吹我紅華入紫宇(七字句)五長句者從二十七字巳上
不限多少也問今四字為句應是短句何名處中答
梵語八字翻此為四也如菩提達磨各兩字此翻為
覺法二字之例言三十二字者梵語一句八字四句
成三十二也莫問長行與偈但三十二字便是室路
伽也法句偈要以四句備足然後為偈莫問四言乃
至七言必須四句故涅槃云四句為偈是也又伽陀
謂孤起二路伽謂頌長行。

【疏】說法入定能導於人者如云定慧力莊嚴以此度
眾生也眾生是能趣之人等者經云生死所趣生死
是總通惑業苦三道故所趣是別即六趣果故作此
釋者生死是因謂三道所趣是果謂六趣又云所趣
果體即生死道能趣是果煩惱假者有情故注釋云
善惡業緣即能趣因受報好醜即所趣果善惡業緣
者由善為異熟因即五戒十善等會等煩惱為因緣
受三惡醜總報果故也。

【疏】從又覩至經典等者八千界名諸佛聖主師子四
句分別一是聖非主如三乘人二是主非聖如諸國
主三是主是聖四非聖非主如凡夫今是第三句也
能詮一乘之教名經典所詮之理名微妙頓說純大
名第一八音詮辯而無雜聞名其聲清淨巧順機宜
名柔輭都無二乘名教菩薩能詮無謬名梵音梵即
清也唯說法界名深法界容融名為妙赴機不差故
云令人樂聞萬八千主伴齊說名各於世界說離邪
曲故云正法理顯無隱名為照明從之為名故云佛
法理實有別菩薩也逗彼二機名開悟眾生文闕示
入彼廣有住行向地故也又云佛悟不濁曰清佛悟
不間為淨佛悟至利為柔離剛為軟。

【經】恒沙者問經何故多以恒沙為喻答有五義釋之
一由沙多二為世人共為福水入洗永滅罪投死生
天三雖經劫壞名字常存四佛多近此宣說妙法五
眾人共委故多以喻初出池四方四十里長八十里
闊四十中二十快十里長一肘鑿無至砂處有八萬
殊故細如麵以為喻也。

【經】或有行施等者先有見他土並行六度行總釋名
唯識問云何名波羅蜜答梵語此云到彼岸謂到菩
提理涅槃岸也所到義同故總名波羅蜜次別釋名
釋第一施者三謂財無畏法財資他身無畏益心法
利善根資益於他故名為施三俱利他也若望自報
後感大財即此施度具合六種財唯攝施無畏攝戒
忍法攝後三對法論云施度是財餘四無畏法總攝
六般若論云檀度攝六即此義也施謂無貪所起三
業以為性也(解曰約行出体即無貪及相應思所及三業利他為体也)。

【經】云金銀等者七寶一金說文云有五色黃為其長
久埋不變百練不輕述曰金字者此是像形字謂土
能生金此字少今左右置兩土明金在中是像形也
又以與今同聲即形聲中攝也言五色者即青黃赤
白黑赤是赤銅白銀青是鉛錫黃是金黑即鐵也二
銀是白金三珊瑚紅色石脂似樹形四真珠即赤珠
佛地論云赤虫所出或珠體赤名赤真珠五摩尼者
如意神珠既闕瑠璃便開珠二六硨磲梵云牟婆洛
揭拉婆青白間色七碼碯梵云謨薩羅揭婆謨薩羅
此云杵揭婆此云藏述曰此形似杵藏在石即石胎
是或言堅實故也色如碼碯從彼作碼碯字是寶類
字從玉石類字從石。

【經】金剛諸珍者一金剛二諸珍帝青大青之類述曰
帝釋有寶名曰帝青大梵王有寶名曰大青此寶第
一非餘所見在梵王帝釋頂上也三奴古者罪人沒
官入賤為奴四婢女之卑稱五車今輿輻之總名夏
后氏時奚仲所造又音居曰古者車如居言行所以
居人也今曰車車舍是也言行者所居如舍六乘者
(食證反)廣雅云乘駕也謂可乘者也周禮云駕為乘乘
載也七寶餝輦者(力辰反)說文輓車也在車前引之古
卿大夫所乘自漢巳後天子乘之故今天子皇后所
乘車曰輦以寶飾輿(余據與居二反)說文車輿也又云有輪
曰車無輪曰輿輿眾也載也舉也。

【經】云駟者(相二反)說文駟一乘也謂四馬駟也言欄者
鈎欄也亦遮也又檻也縱曰檻橫曰楯(音食尸時召二反伺也)
言華蓋者(故爪反)作此俗釋黃帝與蚩尤戰於涿鹿之
野有五色雲氣金枝玉葉止於帝上有華葩(披巴切)之
形因而作華美之蓋也(音呼苽切)西域暑熱人多持蓋以
華飾之名華蓋言軒者(虗言切)說文云車也又云簷宇
之末曰軒安車也曲輈轓(上室求切下甫煩切)述曰車轅曰輈
車箱曰轓即轅車也或作幰(虗偃反)布帳車上禦熱名
幰施有五相頌曰。

「　志心及信心
　隨時自手施
　如法行捨物
　是名施五種」


不受亦有五相頌云。

「　不淨亂眾生
　惱害眾生物
　及壞淨心者
　皆不應施與」


【疏】約比丘論持戒者第二戒有三謂攝律儀攝善法
饒益有情對法云律儀是任持身心不造諸惡故攝
善法戒是菩提因任持是彼因故饒益戒是大悲任
持故釋名防護安住離過失名之為戒法戒軌度復
名律儀謂法律儀謂儀戒故云法戒軌度名律儀也
體者對法亦以三乘為體瑜伽四十二云律儀七眾
別解脫在家出家為體此唯身語二業言善法體有
謂諸菩薩受律儀後一切為大菩提即三業積集善
法為體言饒益體者亦以三業為體今經云往詣佛
所問無上道是善法戒便捨樂土等是饒益有情戒
剃除等是律儀戒次分別圓教也(云云)。

【經】云被者(敷罷反方言披散也)今亦􂐱著之義正言而被法服
者(皮義反)服用被帶之義。

【疏】如五王經者昔有五王相問各陳所好一園林華
菓一好婦人善色一好車馬兵甲一好田獵遊戲有
一大王次第為說過患華菓即有彫零枯折婦女即
有恩愛別離車馬有鬪戰相殺田獵乖傷慈悲不如
厭老死求常涅槃四王聞之皆詣佛所出家修道。

【疏】問忍者疏中三忍謂生苦行第一唯識云亦有三
忍一耐怨害二安受苦三諦察法若不耐怨便捨於
彼不名為忍以能忍故不捨有情解曰是耐怨忍於
逼迫境能安受故解曰是安受忍審諦察法即無生
忍解曰是諦察法以觀於法違順無二以無瞋精進
審慧三及身口意業為體耐怨害是今文生忍安受
苦是今文苦行忍諦察法是今文第一忍也無瞋釋
耐怨精進釋安受審慧釋諦察。

【疏】問精進者唯識云精進有三謂被甲攝善利樂被
甲即勢力惡境不能屈伏攝善謂自利不退利樂即
饒益無倦若經中五句云有勢有勤有勇堅猛不捨
善軌此論被甲攝初有勢句第二攝善餘四句盡以
名體寬故第三句是利他前二是自利此論精進具
二利約二利為六度故若攝大乘有五種一被甲二
加行三無怯四不退轉五無喜是與經相攝並自利
無利他言體者俱以勤及所起三業為性今經望唯
識但有被甲攝善二精進故云勇猛乃至思惟佛道
但自利闕化他無利樂也望攝大乘五精進並攝在
自利也。

【疏】離欲者第五問禪定唯有三種者謂安住引發辦
事安住現法樂引發於六通饒益於有情能辦他事
變海水為蘇酪以濟飢乏用等持為體對法初云無
厭倦任持即安住義二諸所思事成滿任持謂先未
得通常思所得令能引發故云成滿三辦事者御眾
業任持由定觀機隨諸行門攝御令成益故言靜慮
者慮是心慮靜此勞慮名之為定名功德聚林言安
住者是禪體引發辦事是禪用言等持為體者即三
摩地此約在定唯是定數別境一名為體今經云又
見離欲常處空閑是安住義深修禪定得五神通是
引發義經云安禪讚佛是饒益義疏云有感則形是
饒益也。

【疏】復見佛子智深等者第六智有三謂一生空二法
空三無分別智及俱生生空無分別智此唯根本智
為第六體者是決擇煩惱以釋為性瓔珞經云照有
照空及照中道根本後得二智今經前自行智是根
本智後化他智是後得也。

【疏】八魔者藏教四魔是煩惱若佛坐道場破煩惱魔
得菩提道證法性身破陰死二魔於道樹下得不動
三昧破天子魔通教八人見地破煩惱魔六地破陰
死魔八地得不動三昧破天子魔別教先破界內同
前界外四魔從無常無我無樂無淨四也。

【疏】華嚴思益者華嚴第十五云又有光明名能捨此
光覺悟煩惱眾生令知財寶悉非常恒樂惠施心無
著又放光明名除熱此光能覺毀禁者普使受持清
淨戒發心願證無師道又放光明名忍嚴此光覺悟
瞋恚者令彼除瞋離我慢常樂忍辱柔和法又放光
明名勇猛此光覺悟懶惰者令彼常於三寶中恭敬
供養無疲厭又放光明名寂靜此光能覺亂意者令
其遠離貪恚癡心不動搖而止定又放光明名慧嚴
此光覺悟愚迷者令其證諦能解緣起諸根智慧悉
通達總有四十二光法問如經(云云)。

【疏】圓擊梵輪法皷者圓音一演名圓擊清淨之輪與
他人名為梵輪輪轉也即理之教名為法皷說法之
聲如皷出聲即初住化他名擊法皷。

【疏】未甞睡眠者成論云身心昏重因睡攝心離覺名
眠大乘以一切住著昏暗皆名睡眠菩薩心無染著
名未甞睡眠不動而遊故曰經行也。

【疏】淨如寶珠者三義名淨第十戒是究竟中道戒一
珠內外無瑕喻中道戒無見思塵沙二惑名無外瑕
無無明惑名無內瑕即是中道清淨也若約三業身
口名外意業名內二珠圓無缺喻中道戒於二邊微
塵不犯也三珠可寶重喻中道戒於二邊為尊崇也。

【疏】十戒玄義者謂不缺不穿不雜道共無著智所讚
自在隨定具足如菩薩疏(云云)。

【疏】住忍一問忍者得少謂多名增上慢自特聰明富
貴道德名譽而打罵惡罵是口業捶打是身業必有
瞋恚之心兼其意業忍三業之惡眾離戲笑謂分別
戲論笑謂談謔皆掉悔蓋言一心除亂却貪蓋者貪
謂於有具染著為性能障無貪生苦為業謂由愛力
取蘊生故述曰有謂後有即異熟果通三有故具有
者即煩惱業及器世間並中道有異熟因故名有具
足有受用亦得具名於此二境常起於貪名為染著
故名為亂一心在定而不起貪是却貪蓋也俱舍云
五蓋唯在欲障根本禪今別圓菩薩棄真諦邊五蓋
俗諦邊五蓋中道從初地至等覺節節亦五蓋圓教
圓棄五蓋準思之。

【經】栴檀者赤謂牛頭栴檀黑是紫檀之類白是白檀
也。

【疏】冷然下云云者意令分別六度光中所見六之十
離合不同唯識第七方便善巧有二謂迴向拔濟攝
論云謂前六度所集善根共諸有情迴求無上菩提
即方便善巧迴向拔濟義也無性云不捨生死求涅
槃由大悲故不捨生死由大智故求涅槃第八願者
有二謂求菩提樂利他願即是自利利他第九力者
有二謂思攝修習即思擇諸法而修習故第十智者
有二謂受用法樂熟成有情由前六度成立妙智受
用法樂後由第十成足前六能正了知此施等上饒
益有情後五皆擇法為體根本後得智故第六根本
後四後得問何故說十不增不減耶答謂十地中除
障故問有處唯六何耶答除六相違障故說六也謂
對治惱貪破惑瞋恚懈怠散亂愚癡故說六也又施
感大財戒獲大體忍招一眷屬精進得不退定報心
端慧感明智故言六矣如經下文釋及唯識論(云云)。

【經】珠交露幔者露謂不覆幔謂覆。

【經】如天樹王者如涅槃二十七遍喻始自黃葉終至
開敷遍喻佛弟子初始出家乃至得果。

【經】云三十三天有波利質多樹其根入地深五百由
旬枝葉四布五十由旬葉熟則黃諸天見巳復生歡
喜是葉不久必當墮落其葉既落復生歡喜是枝不
久必當變色復生歡喜是色不久必當生皰見巳復
喜是皰不久必當生􂌤見巳復喜是􂌤不久必當開
敷開敷時香氣周遍五十由旬光明遠照八十由旬
諸天爾時夏三月中在下受樂我諸弟子亦復如此
其葉黃者喻念欲捨家葉落喻剃髮色變喻白四羯
磨生皰喻發菩提心􂌤喻十住菩薩見性開敷喻得
菩提香氣喻十方無量眾生受禁戒光明喻如來名
號周遍夏三月者喻三三昧諸天受樂喻諸佛在大
涅槃常樂我淨。

【疏】伏難者左溪云文殊內心潛搆名伏彰言拒之名
難彌勒釋難著在經文故云彰言初偈釋大眾不疑
難次偈釋待佛定起決疑難三偈釋微共籌量難四
偈釋既解伏答難。

【疏】是時文殊師利是結集語從彌勒下至演大法義
是惟忖答惟忖中文二初語彌勒下至大士是標章
次善男子下是正惟忖即知非經家語也有云爾時
文殊者經家標能問人語彌勒者對質疑之人也及
諸大士彌勒巳下八萬之流也善男子者聲聞四眾
天龍八部眾也。

【疏】光宅以初後兩句法說乃至今明法說不用者准
光宅不用中間三句譬說亦不用為三譬亦對因果
二門故彼解云雨法潤二乘枯槁則生長一乘之解
通因果二門吹螺以改號譬改三乘之號擊皷戒兵
使其齊一譬明一實之理解曰吹螺改三乘之號是
因明即開方便門擊皷明一實之理則顯真實又亦
因門吹螺是改近之號擊皷是顯遠之理並是果門
今但取譬不取所對法也故云其法說不用問說大
法與演大法義何別答吉云前是能詮教計後是所
詮理法不用此解。

【疏】欲說大法至演大法義者論云大義因成就八句
示現何等為八記引四對一破惡進善對二開權顯
實對三得智證真對四說法利生對言破惡者欲說
大法句破聲聞等新舊二疑云今會中疑王子時發
心欲疑即斷今若說此大法之事故言欲說大法言
進善者雨大法雨句論云巳斷疑者增長純熟智慧
身故言開權者擊大法皷句問與法雨何別答法雨
句二乘發大心智當作佛悔修少行今此句執唯一
乘無別二乘故有異也言顯實者不斷大法皷句論
云謂菩薩密境界聲聞密境界密是微密二乘不知
權實故今開一實與聲聞記故言為說二密境界言
得智者建大法幢句論云上上清淨義故謂即菩提
智也體無漏故名清淨出過因因德及二乘故名上
上高顯如幢也言證真者燃大法炬句有二義一破
闇喻除煩惱二顯照真理故言說法者吹大法螺句
佛說身子成佛尚說三乘言利生者演大法義句演
謂流演聖道至所化機也不次者不斷大法句居於
第七今當第四者擊大法皷為聲聞不斷大法皷為
菩薩聲聞迴心即成菩薩故對開權即顯實也問既
無顯實句此經應不會既無得智證真此經應無智
無真耶(云云)。

【疏】云此廣答此土他土之問惟忖中有演大法義即
表放光亦通他土略曾見中有放光瑞亦通此土廣
曾中於今同中具有二土六瑞記中何得惟忖答此
略曾答彼廣曾三同唯表此耶答惟忖中第五句雖
通他土從今佛之言且答於此略曾中放光雖通於
此既言放斯光巳即說大法今佛未說故知答他土
問也廣曾見中具明彼此六瑞即則知雙答二土問
也記云三同表此者恐誤也標章云廣曾見雙答此
彼土。

【疏】云此分明定答他土問者即三同雙表於此思之。

【疏】欲令眾生咸得聞知者記云收無量歸一是指欲
說大法句指下開示悟入是雨大法雨句今觀文意
欲令眾生是欲說大法句收無量歸一是雨法雨句
即知惟忖五句初句總次四句別同下開示等但是
合前總別耳故云一切世間難信之法也(思之)。

【經】如過去無量無邊阿僧祇劫者法華論云不可思
議不可稱不可量者示現過彼阿僧祇劫不可得故
梵云阿僧企耶此云無數不可思議者過情計之境
不可稱者過言議境不可量非算數境今經云無量
者過算分喻分無過者過時分不可思議者過情計
分即同般若過四分也言阿僧祇劫者有十類劫者
一日月等劫二增減劫三二十劫四四十劫五六十
劫六八十劫謂火灾劫七水灾劫八風灾劫九阿僧
祇劫十賢劫也。

【經】日月燈明者注解曰聖人無名借義以立稱仁者
見之謂之仁智者見之謂之智將顯上根照之為日
中根照之為月下根照之為燈問三根所顯不同皆
顯日等是何智耶又日陽而動譬方便慧月陰而靜
喻實慧二慧益物如世燈明二慧益物何名燈耶答
自行權實其力增盛如日月也化他隨機用三教法
其力則微如燈也。

【經】如來應供十號者准瑜伽八十三解十號一如來
二應供三正等覺四明行圓滿五善逝六世間解七
無上丈夫調御士八天人師九佛十薄伽梵瓔珞乃
至第十佛世尊合為一號智論第十佛號世尊是十
號外總號也由具十號故名世尊開合雖殊大意不
失也。

【記】云故知應號即法號者止觀法界即見應身十號
與法界等名為法身十號也乘無二智來契正境故
名如來以無二理遍入諸法名應供了不二智智體
無偏名正遍知不二之智無非法界名明行足不二
之智常冥三德名善逝三種世間皆與理同名世間
解三惑即三菩提名無上士達九界皆佛界名調御
丈夫契法界理為三教人天之師名人天師覺法界
理名佛法界為三世間所宗名世尊以法報為真身
起真為應身號皆遍法界應號即法號。

【疏】大乘七善者初時節善如文二義善者文為四初
牒經其義深遠是二對教即頓教了義之理是三解
釋二乘不測其邊是四結名是義善是言不測邊者
釋遠也不測底者釋深也法界非橫而橫故名遠非
竪而竪故言深二乘在座如聾等名不測也言深者
竪不得其底能絕四句深橫不得其邊超百非稱遠
又心行滅為深言語斷為遠注云除饋不究曰深綿
不可及曰遠三其語巧妙者一是牒經二即對教三
會理下釋會理直說釋巧字悅菩薩心釋妙字四即
頓下結又四句自有言雖巧妙而義淺近自義深遠
言則麤拙自有俱無自佛法俱有四純一無雜者文
為三一牒經二不與下釋三即是下結言不雜者能
明一道不雜五乘成論稱獨佛有故今約部無二乘
名不雜也理和曰純不一為一五具足者亦四准知
言界內外者別圓二教頓理具界內外諸法名為滿
字教圓理滿故云圓滿善也六清白者亦四准前二
邊者約偏計性五住為二邊穢約依他性真俗二諦
為二邊瑕從證道說別教三諦亦融故故云調柔善
七梵行之相者文有三一牒經二對教三釋云無緣
慈者從理故慈理無垢染名之為梵普益一切名之
為行以冥顯二利眾生為相也又解梵名涅槃行即
萬行行到涅槃梵之行故顯彰為相又教是梵行之
緣緣中說果故云梵行之相也。

【經】令得一切等者記三釋第三云傍正具舉等者前
文明鹿苑具舉三乘二乘為正菩薩是傍佛初成道
即却指因時行行故菩薩是傍。

【記】云忽至三萬豈無表者即表一念十界百如百界
千如千界萬如此是眾生世間處一千五陰一千國
土各有萬如即成三萬皆佛界為實勝九界為權權
中有實即九界中有佛界實中有權即佛界中有九
界重重無盡且佛三萬為表權實具足若言一萬八
千為表者萬數圓表果滿八千數缺表因而未滿如
一位一切位開即示悟入以萬數表之一切位即一
位俱名十住以千表之開九界權即佛界實名開若
佛界有九界名示佛界與九界不二名悟不二而二
名入亦不出權實法也若菩薩八萬為表者八正道
中一一皆具十界權實十有百百有千界界有十如
即萬如八正即八萬亦權實具足若亦二萬為表表
權實滿者千界萬如千如萬界亦佛佛為實滿九界
為權。

【經】又同一姓至墮者此土無音以當之所以引古以
證今列均名而同姓者明其佛弘多其道彌一也即
是諸佛道同義也。

【經】各領四天下者有云四種一相繼二應紹三輪王
命長等釋伏難云既言劫減佛出劫增輪王出何得
彌勒耨佉同所也答耨佉人壽八萬時生以壽長故
至劫減人壽六萬時彌勒出世猶得相見四約彼是
報佛引八王子入八地若爾何名同引耶(云云)。

【疏】又若述昔答者記云隱昔顯今者隱昔時菩薩問
亦隱昔時菩薩答顯今文殊自述巳見非傳他答也。

【疏】或言因文殊至不便者此是瑤師破古人云不便
非大師言不便也從今不是破耳。

【疏】又取藥王為例者觀此文猶是瑤師引注家為例
注經云如來從三昧起因妙光今者昔因妙光今因
藥王藥王不列同從妙光序八百弟子者須以顯彌
勒經求名之緣以標文殊凡決疑之寄耳即是瑤師
許注家名亦故云可爾但有門徒有無名小不類大
師難云公抗佛語破注及瑤師。

【疏】若述昔答至費詞者答問一序總是費詞無勞惟
忖等答也。

【疏】是時下說法同中記云非正宗意者前無量義但
屬其序表正宗而巳今教菩薩法佛所護念即具四
一也名無量義是妙法異名表妙是教一菩薩是人
所證理一念所是三乘方便之行即表行一。

【經】六十至食頃者有解眾生識上變化長短五對分
別一勤惰對如世間勤時即短懶惰即長無性攝論
云愚修雖少時怠疑巳久智雖無量勤勇謂須臾二
苦樂對如重病苦時即厭時長歡喜恣逸即厭時短
三欣厭對如聽法人樂法心重即覺時短不樂聽者
即覺時長四迷悟對如夢中長時事業睡覺之後只
是一時五神力非力對由佛轉易其心於多時謂如
食頃若如此五釋者四皆是情謂之長短後一是佛
神力所為。

【記】生公豈實然者豈實經六十劫況匠真一之門者
言妙理也匠是如來真一是一乘門是教。

【記】有人四句者圓鏡疏用中論句長不自長亦不從
他長不共不無因是故說無長短亦不自短亦不從
他短不共不無因是故說無短非長即六十小劫是
食頃非短即食頃是六十劫此非聽修觀。

【經】入無餘者真應合說息應歸真名入。

【經】時有德至佛陀者多陀如來阿羅訶應供義三正
義藐等義又三正義佛陀覺義即是如來應供正覺
初三號為對三德謂斷德恩德智德故不說號有云
淨身者累無不盡為淨德無不圓稱身西方如來是
人應供是斷正遍知是智人具智斷故說三號。

【疏】執者未驚者記引方等斥奪者方等陀羅尼經云
汝等聲聞何不發心作佛汝等即是斥言。

【記】處處說故不重論者聲聞文殊引昔授菩薩記今
佛定起亦是菩薩記巳前處處皆見不驚。

【疏】生非生者記又迹難測下約釋迦本理不約文殊
文殊昔滅而非滅今弟子故釋迦今生非實生生有
本也。

【記】實位補處輔應化者謂圓人實位示作權三教補
處輔佛故云從權前云此依權道者此是前三教當
教實人修至補處以圓形之名為權也此權即前三
教之實非圓示權之權今是圓人示作三教之權眾
次當說下釋決定答問記中前今見表此與本無異
表彼者此土有六瑞何無放光彼土有六瑞何故全
無答放光是應既云如來即是應攝他土六者准發
問中他土六瑞以佛為本既云佛所護念佛為六瑞
所依故亦攝五也。

【經】供養人中尊者第一偈及此句云人中尊後頌出
定云天人所奉尊何耶答當以入定時所奉音未彰
出定之後奉音將教故輕重不同奉音未彰者未說
法華故輕也出定奉音是說法華故重也。

【經】瑠璃頗梨色者問燈明所照頗梨色釋迦放光地
作黃金色不同何耶答當由感者微有輕重感輕頗
梨色重者黃金色或表中道光自在故最後天中天
者有多種輪王是人中天三界諸天是天中天初果
巳上為淨天初地巳上第一義天佛為究竟義天最
後天中天也。

天台法華義纘卷第三(本)
天台法華義纘卷第三(末)


* 方便品

報恩經云菩薩捨身為方便梵云漚和拘舍羅漚和
稱為方便舍羅名勝智淨名經入酒肆等為方便今
文云方者法也此從法體也便者用也依體起用名
便也依三教體起三教用圓教體起圓教用故云法
有方圓等也。

【疏】若智詣於矩等者從佛自行權智照於權理名詣
於矩矩是方智是便便是用攝用從體體即法法矩
也從善用下約化他善用偏法釋方字逗會眾生釋
便字化他若智詣於規下準前思釋(云云)。

【疏】譬如偏舉等者偏指喻方字偏處喻便字偏法合
指字目智合處字宜用法釋上指字用以下釋上處
字也總舉準前可知。

【疏】宜將秘釋方妙以釋便者圓人在昔雖知諸法皆
實不為三教權人說故名秘異三教權名妙即隱秘
與第三釋不同(云云)。

【疏】如經至離著出三界者法華論解諸著謂三界若
依報正報欲色等廣如彼釋。

【記】云三界無別者二種三界分段變易名為不同二
十五有同名三界故云無別餘如記(云云)。

【疏】又方便門者取下料簡文意故云能詮若從佛一
時所說即以一音演說法眾生隨類各得解亦不可
辨其前後今從化儀故云方便進趣之義也。

【疏】從能顯得名者記云三皆入實故為門者應簡別
教初地巳上證道同圓故也若在昔三教利根或頓
入圓或歷教入藏入通通入別別入圓亦名三皆入
實故為門也(思之)。

【疏】又方者秘也者記云今開其偏門即圓所記語隱
後人恐不識偏是前方法釋門是前第二釋開偏即
圓開初當也開門即所開第二當也圓所無別俱是
秘妙也。

【疏】故知名同其義大異者記云名體若同若異者方
便名方便體昔是異體今是同體開竟即同未開名
異約機故異佛智無別。

【疏】世人下記云豈大師帶偏情等其如理何者謂道
理理非實理理道從同名方便也其如文何者佛從
定起即歎諸佛二智二智之後即歎諸法實相權實
二境豈佛歎昔權智境耶其如行何者即法華三昧
發聞持陀羅尼定慧行也其如證何者十信六根位
也。

【記】云從佛內解以說者此秘妙名通前二釋但是隱
秘從佛內解從昔至今俱成顯露故不須更明第三
釋(云云)。

【記】云故相破言至體者如五百聲聞八千菩薩皆被
彈斥即是以圓破偏之相也。

【記】云橫竪間雜者華嚴二教相望為橫鹿苑顯密相
望為橫方等般若準知五時前後名竪言簡雜者大
中有小鹿苑小中密入為大故云簡雜。

【記】引嘉祥三種法輪殊乖稟承者大師華嚴為頓鹿
苑至般若三昧為漸他立華嚴為根本三昧為枝條
大師立法華出頓漸外他立法華為攝末歸本。

【記】云大師三昧為枝條者大師不言枝條但名漸耳
從人得漸名謂聲聞在鹿苑得果名酪方等彈斥如
轉酪成生蘇至般若洮汰如熟蘇名三味為漸也彼
部有圓不名為漸何得盡判為枝條故破云其亦以
醍醐為歸本若攝圓歸華嚴即名攝本歸本若攝三
教歸華嚴即名攝枝歸枝部近成不名本故廣如記
破(云云)後攝歸本本非始者根本是前枝條在後攝
枝歸本本却始成法華是本本却非始華嚴始成本
却枝言會本歸本者方等般若中圓名本會入法華
之本言會枝歸枝者若一味名枝末二味中圓亦名
枝末會入法華即是會枝歸枝圓既是同枝則俱枝
本則俱本華嚴例然。

【疏】乃至半滿四宗者菩提流支鹿苑為半般若至涅
槃名滿四宗者一因緣宗即阿毗曇六因四緣二假
名宗指成論三假三誑相不真宗指大品三論四常
宗指涅槃華嚴廣破如維摩玄(云云)。

【疏】又大乘至十種等者經云爾時菩薩名曰智勝從
座而起合掌白佛欲問一事唯願聽許佛告智勝恣
汝所問當為汝說爾時智勝白佛所言方便何等為
菩薩方便乃至當為汝說善思念之智勝菩薩受教
而聽一者善男子行方便菩薩以一摶食給於一切
眾生(云云)二者見行施之人生隨喜心(云云)三者若
見十方世界中有華樹及種種香願以供養諸佛(云
云)四者若見十方世界眾生受樂報見巳作是念願
一切眾生得一切智樂(云云)五者若禮一佛恭敬供
養尊重讚歎作如是念一切如來同一法界一法身
五分亦爾乃至即是禮拜供養恭敬尊重讚歎一切
諸佛(云云)六者若鈍根者不應自輕乃至若能通利
一四句偈應作是念若能一四句義即知一佛法
一切佛法皆攝在此一偈中(云云)七者若生貧窮家
是菩薩乃至乞食若得一摶持用施僧若施一人不
以為愧應作是念如佛所說心增廣大殊以財施我
財施雖少以一切智心願是善根成一切智念令諸
眾生悉得寶手猶如如來(云云)八者若見聲聞緣覺
多得利養尊重讚歎是菩薩自以二緣慰喻其心何
等為二所謂因菩薩故有諸如來因如來故有聲聞
緣覺如是思惟二乘之人雖得利益我猶勝彼彼所
食者是我之物云何於中而生希望(云云)九者行施
之時具六波羅蜜互相收攝廣如經說(云云)十者有
持惡知識教菩薩言汝何用久處生死可於此身早
入涅槃菩薩知巳即應離之我如是大莊嚴教化一
切眾生是人為我作諸留難若我不在生死中者何
能教化一切眾生(云云)彼經無一二等語今義推可
不見移二乘作佛之文應是第八方便中云因如來
故有聲聞緣覺也(云云)。

【疏】遙觀等者准文意應云一切權餘三句皆權故云
何所不攝即是遙觀一切實餘三句皆實故云玄覽
一切亦權亦實餘三句皆亦權亦實故云曠蕩具權
實故名曠蕩也一切非權非實餘三句皆非權非實
故云高明徹其源底故云高也況論旨趣者不出十
雙因果體用為旨趣也言尚自如此者直列四句之
名故云尚自如此遙觀下四句即是結四句功用故
云為若此記釋從義對文恐未穩(思之)。

【記】云攝令可識只是三智照三諦境被三種機者一
切智是一空一切空四句皆空照真諦境被六界機
成二乘及入空菩薩道種智是一假一切假四句皆
假照俗諦境堅被二乘入空菩薩機成出假菩薩橫
被十界機一切種智是一中一切中四句皆中照第
一義諦被九界機入佛界機一念具故名機遍是人
一也一念三智三門等是法遍是教一一念三諦是
理遍是理一一念十界因果九界皆此佛故名事遍
是行一故記云皆一切是也言內由三德三身者四
句只是三德一實一切實般若德一權一切權解脫
德三四二句是法身德體用照故一切亦權亦實寂
故一切非權非實是三德也言三身者應身故一切
權報身故一切實法身故一切亦權亦實一切非權
非實迷故名三道三因三識悟故名三德三身三菩
提三涅槃三大乘三寶等收無不盡(云云)言外用橫
竪顯密者得五時施化各有橫竪顯密釋(云云)。

【記】云隨立隨攝隨破隨亡者如云一權一切權餘三
句攝在權句內名隨攝也隨立一句時即餘三皆隨
此句立也言隨破者是一實一切實餘三句皆隨此
句實也一句既空餘三皆空故名亡也文窮遠教曰
遙觀者窮法華之中即識十方三世諸佛之本迹也
言開施出沒等者會三句入一句名開於一句出三
句為施出沒亦爾俱用四句名行攝三歸一如藏若
行若解若自若他無非三諦故云攬等(云云)。

【記】云法性不違諸法者法性若與諸法異可得相違
今諸法即是法性與誰相違即一權一切權句也法
性不受諸法者即一空一切空是一切實句例前法
性不住諸法者亦例前即是一切亦權亦實句法性
不入諸法即是一切非權非實句例前言一一名字
者一一名中皆具四句三諦一一心法者法即是境
心是能緣亦皆具四句三諦三諦即法性一心中具
一句積多句成偈偈皆具四句乃至依正等例然言
若本若末體理無殊者本是一念法性末是三世間
約事有本末約理無本末但以意解不煩多釋(云云)。

【記】如此解釋至單淺隻獨者記意釋權實十雙若無
前五雙因則單淺隻獨若無後五雙果則單淺隻獨
縱多列法相權實大小難分非謂行解不俱名單權
實非深名淺偏好定慧名隻一空名獨與記大不相
應請有眼者觀之。

【記】不同世人教為因者慈恩立也亦不同他三四者
光宅三三為權四一是實他云三是縛脫四是因果
恐非也(云云)。

【疏】能用至頓等者生起後五雙第六體用一雙中一
隻。

【記】云是所用餘四雙皆對能用得名者准下漸頓中
云今明起用用漸等者故知用屬能用下四雙屬所
用也若用望體用是應身體是法身用即是所若望
漸頓等四用即是能應身說頓等故(思之)。

【疏】事是心意識等者唯識云集起以解心第八識名
心集諸種子起現行故緣慮以解心八識總名心各
各緣慮當識相見分境故思量以解意第七獨名意
恒審思量第八見分為內我故等無間以解意八識
總名意各有前念滅後念生為無間緣故了別以解
識前六獨名識謂眼等六識能了聲等境名了別識
六境分明了故了別以解識別是差別八識總名識
第八緣自相見二分第七緣第八見分第六緣第八
相見帶影像相前五緣第八相分皆能了別別境廣
如論(云云)今言淨不淨業者第七執第八見分為我
癡我愛我見我慢是俱生我執是有覆無記不造業
第六具有分別俱生二種法我二執造總別二業前
五識唯有貪嗔癡俱生法我亦不造業若言不淨皆
是偏計性名為不淨八識皆是依他性第八識體是
異熟無覆無記名為淨不造業第六緣三乘教無漏
等熏成種子名淨業前七是能熏第八為所熏熏無
漏名淨業熏有漏名不淨業不淨等是偏計性淨業
是無漏依性八識能所熏俱是種子是有漏依他性
總名權也圓成性即實也故攝唯識中三性但是今
經權實一雙也。

【疏】教行權實者記云表行之教自分者四十二位深
淺不同名自分詮行教小別者望詮理教名小別皆
無進趣也。

【疏】種種牙者譬自行種種漸頓不同化他之機亦漸
頓不同。

疏修因證果至俱有漸頓者自行因果一雙因從七
方便來入圓果名漸從初發心至初住名為頓也從
體起用漸頓部中有實有權故記云義兼也。

【疏】漸自不合等者記云藏通不廢小故亦不合頓者
三教菩薩不入實故今謂非不廢小亦未廢大非菩
薩獨不入實小亦入故不可偏說(思之)。

【疏】通別益者記云前漸頓中有半半在漸初今半通
後者謂前局在漸初鹿苑今通取鹿苑方等故通後也。

【疏】三悉是世間者謂前三教四味皆是三悉攝以望
法華第一義故若約當分即不同也。

【疏】諸法寂滅理者記云真俗二理俱不可說者如云
世間相常住即俗理不可說實相即真理不可說皆
不二故。

【疏】又種種因緣而求佛道者記今昔因緣種種是昔
即七方便之因緣而求佛道即是今教之因緣。

【疏】一切事理境智至權實者有二種一智慧二智慧
門論云有二甚深一證甚深謂智慧二阿含甚深謂
智慧門梵云阿笈摩此云教亦云傳謂傳他佛之教
也論解智慧者謂一切種一切智智義故解謂一切
智人之智名一切智智體通性相名一切種即佛果
位涅槃菩提者今謂一切種者準大品是一切種智
一切種智一種即所證也言一切智智者一切智是
人第二智是智人所證智故云智智也言體通性相
者謂所證體通涅槃菩提二果涅槃是性菩提是相
今謂涅槃菩提皆有權實如云涅槃有三性淨圓淨
是實方便淨是權三菩提亦爾權是智慧門攝故應
簡之次解一切智者是無分別智即根本智重言智
者是後得智義之言境也今謂後得是權應在智慧
門攝不應將釋實智也又智慧有五攝一切法盡名
一切種一智慧性真如是今謂此是智體耳二智相
謂根本後得是今謂根本是實後得是權三智伴塵
沙萬德十力四無畏是今謂亦是權智耳四智因即
能詮教及萬行是今謂亦是權五智境謂如是相等
今謂境通權實二境此師雖言攝一切法盡於今十
雙中但攝事理教行因果三雙餘全闕何名盡耶言
三雙者智性是理智相是事智伴是果智因是教行
智境通事理故攝三雙耳今文引云一切事等者事
是義甚深無上甚深理是體甚深境是依止甚深智
是內證甚深故皆云實也。

【疏】如來知見以具足證開合者記云方便證開具足
證合恐悞準皆釋三智五眼前二智四眼證開一切
種智佛眼證合故云皆巳也。

【記】云自行既具利他必然者自利具權實化他亦具
權實也。

【疏】諸佛以大事證利益者記云大事從別別必會通
者謂如來雖為大事出世眾生不堪故於一乘分別
說三三通者四味兩教二乘三教菩薩故名曾通。

【疏】引論五甚深者一義甚深差別義故二體甚深自體
性故三內證甚深正智內知餘智不得故四依止甚
深法界法性諸佛本故五無上甚深體最勝故謂大菩
提即是所證無上正等正覺果也義深是真如之用
體深是真如本性內證深是重顯正智內真如故依
止深重顯真如耳無上深總而言之只是智性智相
耳初一二四是智性三五是智相即實智相述曰義
甚深即差別義者謂真如中含種種名差別義者如
云寂滅實際法身斷德實相法界法性不虗妄性不
思議等一體三寶約義種種故云義深言體深者謂
彼真如與一切法為所依體名為甚深言內證者雖
能證所證俱名甚深今取所證不取能證也言依止
者真如為迷悟依迷如故生死流轉悟如故得證涅
槃今取悟依非迷依也言無上者通菩提涅槃對前
說為無上若因果相對菩提是因涅槃是果即簡菩
提也論名慧門者其門甚深亦有二義一體妙二難
了體妙者論引經云其智慧門難見難覺難知難解
難入具具彼五難言難見者二乘不知故一由所詮
義深故其門難見二由智體深故其門難覺三由智
內證故其門難知四由智依止深故其門難解五智
無上深故其門難入以教五難配智慧五種甚深今
疏意初住智深故難解十地深是難入難見等三大
師不對望記中對住前三慧恐不然(云云)。

【疏】名智慧門乃至理教權實者論云示現有八種經
文唯有六句一受持讀誦甚深經從佛曾親近下是
二修行甚深經從盡行下是三果行甚深經從勇猛
下是四增長功德心甚深經從名稱普門下是五快
妙事心甚深經從成就下是六無上甚深論加難解
法者如來能智七入甚深者經從隨宜所說意趣難
解是八者不共聲聞支佛所作住持甚深論加一切
聲聞支佛不知故成八句顯能詮教名甚深也言第
一句顯佛經無數劫供養諸佛於彼佛所受持讀誦
此法門故所以甚深第二句者盡行諸佛無量道法
者修行甚深今文合為修行甚深者受持讀誦即是
福慧二利故故合為一若准下文云外值多佛稟承
至要是智深次句是歎實智無量若對權實即是教
實第三句勇猛精進果行甚深者果謂果決精純勇
悍堪耐勞倦所作皆成名為果決或由精進所作皆
成今獲勝果名是甚深前解唯行次解由行感果第
四句名稱普聞者增長功德心甚深由名遠振凡聖
普聞勗勵巳身勤加修行自功德心喜加增長或他
令增長若准下釋經是釋權智若準智雙中即是行
權若準論意四句盡是釋教若準經意前二句是有
教行初教後行次二句初行後教故今合為教行權
實也。

【疏】引論解成就至體用權實者論釋云第五成就甚
深未曾有法者快妙事心甚深由所成法是未曾有
快妙勝事能成之心亦為快妙快妙心說故教難知
述曰所成之理具足萬德名快妙事能成之心說彼
妙事名快妙心說也準體用權實所能成之心此即
用名快妙事准下文是結實取所成之理準論猶是
教故云說也意趣難解等為無上甚深入甚深者論
第六句難解法者如來能知無上甚深由極難解法
如來能知故此法門得成無上或難解法體即無上
唯佛能知故是甚深也第七句隨宜所說至解者入
甚深入甚深者名字章句立難得故佛自住持入解此
意不同外道等入有二義一難入佛自解故二隨宜
所說令他入法故意趣難解名為甚深此二句准下
文但是結權稱適根機意非方便故云難解望此文
是體取所入故隨宜是用取化他故第八句一切聲
聞至不知者玄贊不共聲聞支佛所作住持甚深解
云不同二乘所作外利所作內利住持故成甚深也
經無此文初歎德一切聲聞支佛不能知有此句也。

【疏】論解善從成佛至權實同者經云舍利弗吾從成
佛巳來種種因緣種種譬喻述曰上歎所證所說法
勝妙下歎如來能證能說法師勝妙依論牒經次下
應云何以故舍利弗諸佛如來自在說因成就故舍
利弗如來成就種種方便種種知見種種念觀種種
言詞(如論云云)論初自釋云如來成就四種功德故能
化度眾生一往成就謂種種方便從兜率天退乃至
滅故能往十方起難思化八相等二教化成就謂種
種知見示現染淨諸因故由具知見於化身中能示
現有一切染因集能招苦一切淨因道能證滅等(云
云)三功德畢竟成就謂種種念觀以說彼法成就因
緣如法相應故言相應者契會證義四說成就謂種
種言詞以四辯等(云云)故今文往成就對因果權實。

【疏】引論解無數方便至意同者疏云教化成就即論
中第二成就說法成就即論中第三成就。

【疏】漸頓意同者總取教化說法通屬如來施漸頓化
也說法成就即論中第三功德畢竟成就是故論云。

復次種種念觀也論解往成就云復有義種種方便
者示現外道邪法種種過失諸佛正法種種功德故
如經舍利弗吾從成佛巳來廣演言教無數方便引
導眾生等既言示現外等即是教化成就又釋無數
方便更有四番一方便者令入善法故二斷諸疑故
三令入增上勝智故四依四攝法攝眾生令得解脫
故此四句釋中迴邪入正進善破惡自入勝智令他
解脫也次第配之乃至令離諸著如論廣解(云云)。

【疏】引論解如來方便至深入無際等者是論中第三
教化成就第三功德畢竟成就論第二解云復次種
種知見者自身成就不可思議境界不與聲聞菩薩
同故如經舍利弗如來知見方便到於彼岸故到彼
岸者勝餘一切諸菩薩故論第三句云復次種種念
觀者如經舍利弗如來知見廣大深遠無障無礙無
畏等今疏合此二成就但名為利也。

【疏】引論種種分別悅可眾心至是益也者是論第四
說成就論有七種一者種種成就者如經舍利弗諸
佛如來深入無際成就一切未曾有法故述曰論從
經中深入無際下是種種成就論云二者言語成就
得五種美妙音說法如經如來種種分別巧說諸法
至悅可眾心今疏合為益也即利益意同論云三者
相成就四者堪成就今疏合為四悉可化不可化也
論名相成就者論云有法器眾生心巳滿足故名相
成就又二種一當機二結緣舍利弗當機增上慢結
緣當機者忻樂妙法唱止現相令其邀請為結緣嘿
者不樂廣聞在座未去唱止現相令其起去故名相
成就四堪成就者論堪成就者為可化眾生皆知如
來成就希有功德堪能說法故述曰舍利弗根熟名
可化也。

【疏】引唯佛與佛至無量福成就者第五句論名無量
種成就今文云福恐悞說不可盡佛智具知此實相
體窮源底故名為究竟不但成就有為萬德無為萬
德佛亦究盡故言無量種成就說不可盡。

【疏】云諸佛能知至自證成就者是第六覺體成就經
中實相一句是謂如來藏法身之體性不變故即覺體
成就如來堪能知一切法佛自證得故名自證成就。

【疏】能隨順眾生者第七隨順眾生意為說修行法成
就如來能說一切法故此經所言謂諸法如是相等
是第五六七總為事理權實前二是理後一是事。

【疏】五結權實者記云百六十者自他合中分為二十
由自邊沒十權他邊沒十實離成兩二十合但成十
雙權實也問權實有何所以答十雙從第三句立即
是體內權實今對四教各有十雙即成四教各有隨
他隨自隨自他三語及有能通所通非能非所通即
成教教中有方法是隨他語約門義是隨自他意語
秘妙義是自意語十雙各為三語亦然別結四教相
對為三語亦然結四句亦爾一切權是方法一切實
是秘妙一切亦權亦實是門義一切非權非實但是
第三句體若攝三之兩亦即三之兩亦是體內方便
若不爾者即是前方法及門非今品意故有此結文
來(思之)。

【疏】各理教等者證理起教從合出開皆名化他也。

【疏】又三藏三十下記解云前是教別而法有總別記
語隱今解前約四教不同名教別各有十雙通對自
他等三又各別對自他等三名法有總別今是教總
而法別者藏教唯他圓唯自通別共為自他進退三
釋總此四教相對名教總也而法別者圓自不通他
藏唯他不通自通別兩教唯自他不通單自單他名
法別也。

【疏】通別六十種自他者記云初重以通別為自他仍
是別相自他者通教有共不共別教有教證二道雖
是一教有自有他狀似總別自他今則不爾自一向
同圓他一向同藏故云乃是別相自他也。

【疏】並酪明蘇者在方等中證小果名酪即座被彈成
生蘇。

【疏】若從佛迹等者此對單本是秘妙單迹是方法自
他相對即是門義故云從如來用方便次從引入者
是自他語文自行者非單自行也既云行者從修方
便即是引權入實皆至今經成體內也問何不言四
句是方便品耶答四句即是自行等三依前攝三之
兩亦無勞別結也。

【記】引有人方便以何為體者有云引唯識後五波羅
蜜後得智為體也故恩疏云唯識說後五也有解四
唯識不作此說引溜州云是對法論十波羅蜜中後
四唯後得攝第六波羅蜜唯根本智若五波羅蜜即
通本後故與彼疏不同。

【疏】如來入定無能驚悟者簡二乘也二乘入定驚之
方出如身子入定被伏害鬼等打目連聞象王入水
聲等方出定也。

【疏】四悉至自在者佛入三昧是世界動不動異故二
如實智觀者生理善故三從三昧起者對破餘人非
禪不智故四現如來得自在者證第一義理出入自
在具四悉故云自在具四悉。

【疏】無量中云光宅者前云舊人是光宅義故云梁代
不識等。

疏絕歎之由文為二者此中文句疎闕應云文為二
初絕歎之由二止下正絕歎初文二初明絕歎之由
次取要下是絕歎之境二正絕歎中又二初正絕歎
次釋絕歎之意。

【疏】云佛地四等者謂慈悲喜捨也言無量者有三一
緣無量境緣法界有情起此四故二起無量行遍法
界行此四故三感無量果得大梵福成如來故言行
相者法界有情總為三類一無樂者與樂名慈無嗔
為體二有苦者拔苦名悲不害為體三有樂者助喜
名喜不嫉善根為體又於第一起離癡想第二起離
嗔想第三起離貧想又慈有三眾生法緣無緣言眾
生者緣一切有情作得樂想言法緣者緣二乘人無
漏法想言無緣者緣真如離分別想餘三無量准知
今是佛地一中具三是諦境眾生俗諦法緣真諦無
緣中道第一義諦。

【疏】修得最上法故不可說者記釋云修得之言通於
境智行位自他局在於果者境智行位四妙修得家
因境是法身德智是般若德行是解脫德初照三德
是位始照極是位終終是果故感應神通說法妙為
自眷屬利益二妙是所化為他故通十妙唯局在果
名修得也。

【疏】甚深境界者記云通於凡聖始終逆順局在於佛
者凡是六道聖是聲聞緣覺菩薩佛即十法界始是
四聖初心終是四聖果位逆是四趣順是人天雖並
是此理境名通意在即九界權是佛界實故名局也
問前局在果與局在佛何殊答前從證說此從佛界
性若論修性雖殊體本無別。

【疏】諸法下釋甚深境界記云此是法華之理本者理
境為一乘之本諸教之端首者於一乘道分別說三
一乘是七方便等之端首釋義之關鍵者若釋權實
之義即用此理為關節及為門之鍵也眾生之依止
者十界眾生依止此理發心之凭伏者此理即無作
四諦上求道滅下化苦集故云凭仗權謀之用體者
性理本具三千證此理故能遍十方界無謀而化故
云體也迷悟之根源者迷是六道悟謂四聖用理為
根本源始也果德之理本者果三德用此理性三千
為本也一化之周窮者佛出世一化用理為周遍窮
極五時之終卒者皆不離此理如微塵具大千經卷
故此十意皆以理為體故名不思議境今謂十意煩
重眾生依止與迷悟同權謀與果德無別一化與五
時亦同譬如大地一能生種種牙何但十意耶(云云)
直云對者破恩相對而釋也。

【疏】若照九界下記釋若自即九界為佛界若他即佛
界為九界若因即一念若果即證妙覺皆不離一念
心理也言一中無量者此有九雙例上權實一雙說
權實既不可作定說直不可作定一定多說一即十
故十即一故非一非十而一而十名不可作也八雙
例思因中具十界如是果報故不可作因說果說十
如有因故言善說具六道惡故惡說十如具四聖故
空說一中有無量故有說一念不可得故凡說有四
聖故聖說聖中有凡故漸次說一念具故頓說次第
起故開說十十互具故合說十界不同故心說具十
界法故法說十如皆一心故依說有正報故正說具
依故二千是正一千是依既同一念不可偏說。

【記】云惑果事迷因理者講華嚴人只見經中十方相
作塵剎容融皆言不可說不可說不知因中理性本
有此事理若本無一念三千依正不二證理但言不
思議或言果德相門謂是真如之相果理既爾因理
如何因若不具即是本無今有不異無常若言須彌
入芥名業用門由無漏業即有此用亦是本無今有
理不具故今大師意由理具故有此不思議用體俱
常真性軌為體方便隨緣軌為用體用不二(思之)。

【疏】所以一中無量者亦十界耳凡夫是六道二乘是
藏通菩薩是三教即是九界如來洞覽是佛界下。

【疏】約位釋中言通善惡等者此理隨緣故在惡不沈
者是不變故常隨緣而不變常不變而隨緣也(思之)。

【疏】長行二佛化緣異者諸佛與釋迦名為人異二佛
權實法各歎名法異也頌中二佛合者但世雄名人
合不語二智合法在人名法合也又二佛二智不分
是法合故云示二智理同也。

【疏】二上開歎等者與前約化緣異釋相似言法別者
諸佛權實法與釋迦權實異名法別故長行須開若
權實各歎亦名為開今言總者約二佛不分名總約
人法不分亦名總故云合也。

【疏】如如意珠者止觀記解不思議境云珠狀如芥粟
有大功能稱意豐儉降雨穰穰不添不盡乃至具於
淨妙五欲七寶琳琅非內蓄非外入不謀前後不擇
多少不作麤妙蓋是色法尚能如此況心神靈妙寧
不具一切法耶故名不思議境記中廣釋不思議心
介爾三千一多自在離四句合非內外體非縱橫合
不前後任運施化合於不謀稱機設逗名合不擇若
應若機並非權實合不作麤妙觸緣斯應合稱意豐
儉益物不窮合降雨穰穰穰穰福也。

【經】云欲思佛實智者此七方便法者於七人為實名
佛實智不達是權名莫能知少分。

【經】不知是義所趣者有三一疑教二疑人三自疑言
疑教者今昔互相疑也昔說三乘所得同今說大小
異昔說大小真實同今說大是實小是權由為四句
分別一未知昔非今是二未知昔是今非三今昔俱
非四今昔俱是故云而今不知是義所趣也今疏云
自疑所得三乘皆權何曾云大是實耶(云云)二疑人
所說之教既違能說之人即魔也三自疑如身子云
我今自於智疑惑不能了等問上具動三乘之執生
三乘之疑佛云示以三乘教下文菩薩聞是法疑網
皆巳除今何故唯云二乘生疑耶答吉責光宅有偏
行六度菩薩足二乘為三者難云何不明菩薩疑耶
乃至以此推之無六度菩薩故慈恩會二用吉藏義
耳吉尚不知三教菩薩是權寧知其實耶又云菩薩
疑網者非是執昔究竟今聞方便生疑但如來昔何
故說三今但說一生疑耳若爾菩薩未聞法華經何
故名未善行菩薩道耶破(云云)。

【經】慧日大聖尊者有二義一能滅五住之暗二能顯
一實之理名為慧日言聖尊者於三種中尊五通仙
二乘菩薩於三中佛最為大故云大聖尊。

【經】皆當驚疑者法華論總一經始終有五種一者損
驚怖謂執小乘涅槃究竟謗大乘涅槃以損於大名
損驚怖二多事驚怖大乘人聞佛道時長行廣起取
小乘果心也三顛倒驚怖即是外道計有我我所聞
此經人法二無我而生驚怖四者悔驚怖以身子悔
證小乘即此悔心名驚怖五者誑驚怖謂增上慢人
作是念云何佛誑我等耶名驚怖此五攝大小凡聖
內外事盡。

【經】將墜大坑者有三義第一謗法邪見坑二謗法業
坑此二為因三無間地獄此一為果。

【經】諸根猛利者信等五根以去塵為猛忘照曰利。

【經】智慧明了者解法於外曰明無惑於內曰了。

【經】心能敬信者崇向曰敬不疑曰信。

【經】止止者長行單止表將說之情偈中重止更申駭
物之說輕重其言耳。

【疏】第四記略攝般若者單言般若名略始自色心終
至種智名廣記中間至佛道者準種熟脫中云皆用
異方便而成熟之非謂佛為成熟也。

【疏】偏執乖經者準記云光宅執今經猶有實聲聞故
故但教化菩薩今謂光宅指今昔教皆有實行聲聞
開善今昔皆是權聲聞何者準正解云若從長者則
無客作賤人即今昔俱無實行也若從窮子即賤人
即昔有今無也如何今經開竟猶有窮子耶准光宅
意見法華論四種聲聞故執有實也。

【疏】五復次下判大乘聲聞記云不同他釋於大乘中
自立聲聞他見涅槃經四依菩薩名四果及通教十
地有聲聞即謂依大乘聲聞今謂四依並弘大小寄
小結果非純小人不名大乘聲聞也。

【疏】譬如三刀下云記引止觀信法迴轉至六十四番
信行根信教聽聞法門坐禪思惟(二根也)聽多思少即
法資信聽少思多即信資法亦名相資(二根)或信轉為
法法轉為信此名迴轉(二根)信根修定慧各四悉檀為
一八法行亦然相資各一八迴轉各一八迴轉又相
資各一八成六十四番也彼從法行此經從信行故
指彼文也。

【記】云橫指法身本者初住分得法身又起八相應身
二身皆在初住故名橫也。

【記】自他無破者意明因緣和合方能破也故單自單
他及無因皆不能破四句求破皆不可得。

【記】一往斥之如止觀第三者不云時處故名一往聲
聞尚自發心菩薩因何取小故云斥之二乘知常二
義一約十六王子曾聞大故知二但鹿苑知四念處
約小名知無此二知所有歸戒亦不具足故斥漫引
也。

【記】矛楯如止觀記者兵器也矛長二丈建兵車後楯是
傍碑如楚有賣矛及楯有來買矛者語買者言此矛
壞千楯有來買楯語買者言此楯壞千矛買矛楯者
語言還以汝矛壞汝楯如阿賣者無答自語相違。

【記】引大經至二十三雙俱云不解我意者約小乘教
在昔及留逗後緣皆言不得成佛故記云須云不成
也若至法華開權顯實其不在此會汝當為宣說雖
生滅度之想而於彼土得聞是經故記云在今須云
必成。

【記】以大小教開與不開並通三世者開在法華不在
昔及未來小在昔及未來大在法華即大小開不開
名並對三世論也。

【記】云亡權執實斯𠍴猶薄者今經開竟而知指昔是
權既不識機但言皆實不虗其過猶薄也。

【記】小部不同灼然易殄者於二十三雙中有小乘部
中不同或輕說重或重說輕但是機異故云易殄他
云小論不成者悞(思之)。

【記】為護物機不護緣覺者若護緣覺則令住不移者
不稟教故與稟教機相違故如來不為緣覺是以徒
之。

【疏】云諦聽是誡許者大論云聽者端視法如飢渴一
心入於語義中踊躍聞法心悲喜如是之人可為說
諦謂審諦若不誡彼群情令其審聽恐心不定慧解
不生故誡審聽。

【疏】諦聽是聞慧等者聞謂耳聞思謂思惟修謂等持
聞等能成是因慧是所成是果又三慧約界分別者
婆沙云聞通欲色有耳聞故非在無色無耳聞故思
惟欲界是不定界若欲修時墮思中故非色非無色
二種定界彼若思時隨修中故修通上二界是定地
故非在欲界不定地故如下藥草品。

【疏】五濁障多名罪重者五濁如下釋有解罪重者可
毀可責可怖可厭之義若因若果可毀厭故皆名為
罪今亦爾五濁是可毀等煩惱見二濁是因餘三是
果。

【疏】有如此失者謂障執慢三失也言障者三障也一
煩惱障依唯識論百二十八及彼等流謂見道一百
一十三二欲界四諦各十上二界各除嗔有七十二
修道欲界有六謂貪嗔癡慢疑身見上二界各除嗔
合十總百二十八能障涅槃名煩惱障及彼等流謂
二十隨煩惱二業障者依薩遮尼乾子經有五逆一
破塔壞寺焚燒經像盜用三寶物二謗三乘法言非
聖法障礙留難隱蔽覆藏三於一切出家人所有無
持破等戒打罵訶責說其過失禁在牢獄或脫袈裟
大集經云說一破戒比丘過失出萬億佛身血四殺
父母羅漢出佛身血破僧等五起大邪見謗無因果
總名逆業障攝三報障者三惡八難能障聖道名報
障或法障等(云云)言執者謂我執法執二種我執者
謂虗妄執我我所故有二種一俱生二分別俱生通
第六七二識中有修道方斷種在第八分別者即分
別執心而習成種唯第六識有見道方除法執亦俱
生分別如唯識(云云)言慢者恃巳陵他高舉為相瑜
伽論說慢有七種一慢二過慢三慢過慢四我慢五
增上慢六卑慢七邪慢初慢者謂於劣計巳勝或於
等計巳等過慢者謂於等計巳勝或於勝計巳等慢
過慢者謂於勝計巳勝我慢者恃所執我高舉為相
增上慢者巳實少德謂巳多德卑慢者謂他多分勝
巳計巳少分劣邪慢者巳全無德謂巳有德今增上
慢即是第五實少德謂巳多德故名慢也。

【疏】枝葉未去如來三止者謂一止表二相一表當機
樂聞止其現相俟其三請即大師云表三周說是也
二止表不樂聞者結緣之眾俟其起去故大師云三
止為枝葉未去是也。

【疏】如喜根者大論文中釋巧度拙度拙是聲聞巧是
菩薩文殊白佛言過去無量劫有佛號師子音王佛
及眾生壽十萬億那由他歲以三乘化人寶樹常出
不生不滅之音聞者得道及至佛涅槃後樹無音聲
有二比丘一名喜根二名勝意喜根說實相乃云婬
怒癡相即解脫相聞者得無生忍勝意頭陀多生分
別因見喜根弟子說實相法不達其理違心起謗歸
精舍集眾擯棄喜根喜根知其當受大苦強為說七
十餘偈等(云云)勝意身陷入地獄百萬歲最後因此
發菩提心雖後出家諸根暗鈍故為遠因也。

【記】云華嚴十種大心者一化眾生二為滅苦三為與
樂四滅無明五與眾生發佛智六為供養如來七欲
隨佛教令佛歡喜八為欲現佛身九欲入佛智十欲
顯現無畏力故。

【疏】受旨如文者謂受如來之意故云旨也唯者(愈水反)
敬諾之詞也然者從順之稱願樂者是求解之意欲
聞者是樂聽之心。

【疏】久不說者問佛成正覺四辯俱圓何緣鹿苑不為
說耶答如疏云為人不堪故問方等般若座共聞何
故復云而不為說答如疏云時未至故問法華之前
可言未至如來定起巳略開權何名未至答如疏云
五千未去故。

【疏】引釋論父王欲多聞者謂父王聞太子眾多名而
巳無厭如佛若一太子有眾多異名即喻一佛乘亦
眾異名或實相法性真如第一義實際等若太子一
名但重重而說無厭者即如佛說一大事名初標者
一大事因緣故次重牒云何為一大事因緣故結云
是為以一事等故云一名重重而說無厭足也義即
可齊(思之)。

【疏】引論云一無上義除一切智更無餘事者今文闕
下智字上智是佛名一切智下智是法即一切種智
人法雙舉名為智智若從所證所見即是真如今從
能證人與智故云一切智智。

【疏】云論言次第者此是疏家解論文論無此文也。

【疏】開者即十住初破等者即初發心住位言發心者
三種心發名發心也所言住者住三德涅槃名住也
所言三者一緣因善心發二了因慧心發三正因理
心發言緣因者眾生無量劫來所有低頭合掌彈指
散華發菩提心慈悲誓願布施持戒忍辱精進禪定
等一切善根一時開發一心具足萬行諸波羅蜜也
二了因慧心發者眾生無量劫聞大乘乃至一句一
偈受持讀誦解說書寫觀行修習所有智慧一時開
發成真無漏也三正因理心發者眾生無始巳來佛
性真心常為無明之所隱覆緣了慧自力破無明闇
豁然圓顯也此三心開發除瑤顯住三德也即法身
般若解脫三德不縱不橫如世伊字名秘密藏真實
心發是法身了因心發是般若緣因心發是解脫行
人以不住法住此三心即是住三德秘密之藏故云
發心住也若住三德即是住不思議解脫亦是住大
乘亦以不住法住般若中亦名住首楞三昧巳上住
三德亦名住法性實相如如來藏中道第一義諦法
界畢竟空巳上住真身大慈大悲十力四無畏十八
不共法四無礙智神通四攝諸波羅蜜一切三昧陀
羅尼門巳上住應身舉要言之即是住真應二身一
切佛法也故華嚴經云初發心時便成正覺了達諸
法真實之性所有間法不由他悟是菩薩成就十種
智力究竟離虗妄無染如虗空清淨妙法身湛然應
一切故名為開示悟入例然。

【疏】菩薩瓔珞至世者記引華嚴十種三世讀者但云
剎說眾生說皆為能說所被者誰彼謂眾生身中毗
盧遮那能為佛身中眾生說法佛身中眾生聽眾生
身中佛說法遮那既遍塵體亦遍塵即遮那故名塵
說他不了此故云所被者誰今意剎說塵說佛說眾
生說剎為佛身中眾生說佛為剎中眾生說塵互亦
然望眾生亦然並是遮那同一體故凡中具聖聖中
具凡依中具正正中具依百界千如三千世間皆在
一念故能互說互聽(云云)。

【經】舍利弗是諸佛下是總文也記云三世佛章各明
教行後總明人理準此應先開章先別次總所以不
開者下總文中無開權之總者今謂不然三世佛顯
實文具明四一今三世佛章各有教行則無人理故
後總明人理則無教行以後望前名總別也今三世
佛章各有權文後更明權此權對前更無差別故不
例也(云云)。

【疏】五濁者釋名云濁者滓穢義如食滓穢下惡可汙
名之為濁五是別名濁是總稱五皆濁故若劫增時
三災漸輕若劫減時三灾漸漸向劣出體者他云劫
濁三小灾起名濁色蘊四塵為體此相應體也述曰
唯飢疾二色蘊中觸塵為體兼造業即通四塵除聲
與法或五蘊及不相應中時為體也述曰五蘊為體
者此眷屬體總五蘊為體具三灾起時有苦器飢觸
疾觸即是觸塵皆是色蘊領納此三災苦是受蘊取
三災種種相是想蘊三災是不相應行是行蘊了別
三灾是識蘊言飢饉劫起者俱舍云業道增壽減至
十三灾現刀疾飢如次七日月年止者釋云從諸有
情起虗誑語諸惡業道後後轉增由惡業增故此州
人壽量漸減乃至十歲小三灾現故諸灾患二法為
本一躭美食二性懶惰此小三灾於中劫末起十歲
時人為非法貪心相續增盛不止為諸惡友瞙蔽其
心嗔毒增長相見便起猛利害心隨手所執皆成利
刀互相殺害是為刀兵劫又中劫末十歲時人由有
如前諸過失故非人吐毒疾疫流行遇便命終難可
救療是為疾病劫又中劫末十歲時人亦具如前諸
過失相天龍忿責不降甘雨由是世間多遭飢饉既
無支貯多分命終由飢饉故便有聚集白骨運籌有
二聚集一人謂彼時人由極飢羸眾聚集而死二種
子聚集為益後人輟其所食置於小篋擬為種子白
骨亦二一彼時人命終未久白骨便現二彼時人飢
饉所逼聚集白骨煎汁飲之運籌亦二一由粮少行
籌食之謂一家中從長至幼隨籌至日得少麤食二
謂以籌挑故場蓋得少糓粒多用水煎分共飲之以
濟其命是為飢饉劫又教云若人有能一晝夜持不
殺戒決定不逢刀兵劫起若能以一呵梨勒丸起慇
淨心施眾眾僧決定不逢疾病劫若有能以一摶之
食起慇淨心奉眾僧決定不逢飢饉劫刀兵劫起極
唯七日至此便止人壽漸增東西二洲有似灾起謂
嗔增盛身力羸劣數加飢渴北州總無也。

【疏】眾生至報者煩惱及見二濁及五蘊為體二濁是
因果報是果攬此因果假立眾生有云第八識名有
情及五蘊為體煩惱見二濁大意與今同命濁體者
連持色身為體於色心上假立命根以色心為體也
有云第八名言種子由業種子所引功能差別功德
是種子義命根為體故有異也。

【疏】十六知見者大智論中二初列次釋初列云一我
二眾生三壽者四命者五生者六養育七眾數八人
九作者十使作者十一起者十二使起者十三受者
十四使受者十五智者十六見者次釋云我者於陰
入界等法中無明不了若即若離中妄計有我我所
之實乃至俱生分別等名之為我(云云)。

【疏】見濁中記引本劫本見六十二者長阿含十三云
佛告善念梵志此本末見不出六十二也本劫本見
一十八末劫末見四十四合六十二也言十八者有
四四句及根本二初四句者一見二十劫成敗二見
四十劫三見八十劫四捷疾智說(二句皆云神及世間常)第二
四句者一我及世間半常半無常二計由戲笑三計
失意生四捷疾智說(廣如初句)第三四句者一神及世間有
邊二無邊三上下有邊四方無邊四捷疾智說(廣如初句
此三四句初皆云或有沙門婆羅門以種種方便定慧觀見二十劫等)第四四句者一
我不知不見善惡有報無報耶二我不知不見有他
世無他世耶三我不知不見何者善何者惡耶四愚
癡暗鈍隨他問答(此四句頭皆云異問異答)根本二句者一定意
知眾生未來無因緣而有二者捷疾智說次末劫末
見四十四句者初四四句中第一有想四句一我此
終後生有色有想二生無色有想三生亦有色亦無
色有想四非有色非無色有想(廣如初句)第二四句者以
有邊無邊對有想作四句第三四句者以有樂無樂
對有想作四句第四四句者一有想二若干想三少
想四無量想第二有二四句初四句者以有色無色
對無想作四句(準初四句唯以無想替有想)次四句者以有邊等
對無想(改無想替有想)第三有二四句初四句者有色無色
對非有想非無想為四次四句有邊無邊對非有想
非無想為四句此兩二四並前合三十二句復有斷
見七句一從父母生終歸磨滅二欲界斷滅三色界
斷滅四空處五識處六不用處七非想非非想處(明七
名斷滅論也)次常見有五計一切眾生現在涅槃一計五
欲自恣涅槃二初禪三二禪四三禪五四禪合十二
句並前三十二句合四十四句不離單四見也與百
法七斷滅論五現涅槃論同巳上釋我見(云云)言眾
生者於陰入界等法和合中妄計有我生故名眾生
言壽者於陰入界等法中妄計有我受一期果報壽
有長短故云壽者言命者於陰入界等法中妄計我
命根成就連持不斷故名命者言生者於陰入界等
法中妄計我能起眾事如父生子名生亦計我來
人中受生故名生者言養育者於陰入界中妄計我
能養育於他故名養育亦計我從生巳來為父母養
育名養育也言眾數者於陰入界等法中妄計我有
名色五眾十二入十八界等諸因緣是眾法有數故
名眾數言人者於陰入界等法中妄計我是行人異
於非行之人故名為人亦計我生人道異於餘道故
名為人言作者於陰入界等法中妄計我有身力手
足能有所作故名作者使作者於陰入界等法中妄
計我能役他故名使作者起者於陰入界等法中妄
計我能造後世罪福業故名起者言使起者於陰入
界等法中妄計我能令他起後世罪福業故名使起
者言受者於陰入界等法中妄計我當後身受罪福
果報故名受者使受者於陰入界等法中妄計我令
他受苦樂果報故名使受者言知者於陰入界法中
妄計我有五根能知五塵故名知者言見者於陰入
界等法中妄計我有眼故見一切色亦計我能起邪
見我起正見是名見者。

【疏】眾生濁相中經云眾生垢重者有云六垢染汙身
心點染不淨名垢增強難破名重一害二恨三惱四
諂正誑六憍於有情所樂為損惱名害由忿為先結
怨不捨巳追往惡解現遠緣心便恨戾名恨多發囂
暴凶鄙麤言蛆螫名惱此三以嗔為體為綱胃他過
或藏巳失或取他意矯說異儀險曲名諂為獲利巳
言矯現有德詭詐名誑謂憍誑者心懷異謀多現不
實邪命事故今謂具足見思不惟此六。

【經】慳貪嫉妬者即煩惱濁躭著巳得財法不能慧捨
秘恡名慳於諸未得有及有具希念名貪慳雖即貪
巳得未得染著別故分二門也言嫉等者殉自名利
不耐他榮妬忌憂戚名嫉戚雖即妬緣他正法體名
稱嫉緣他榮樂名稱妬說文云害賢曰嫉害色曰妬。

【經】成就諸不善根者貪嫉三由具二義立不善根一
是根本煩惱能生他故簡諸隨惑二遍六識前五識
唯俱生貪等三故餘惑並無故云餘慢見疑非不善
根唯意有故第六識遍有由具二義立以名根者生
出義不說見命二濁者劫濁命由三小災命多短故
命謂眾生攝命隨彼眾生連持有命故見煩惱濁攝
可然既云諸不善根攝一切煩惱也。

【疏】身尚無量者記云乃以大乘密而斥之者非是秘
密之密只喚實人巳得說竟證得常身隨物所宜待
後佛出未取入滅故記破云定無將此身至無上菩
提也權人因無常果常故即因果不同過(云云)。

【疏】現起希望名念者希望名欲對現境起念是明記
對過去起明記往事憶持不忘名念若言希望名念
法相濫也記恐悞(云云)。

【疏】若我遇下引中含云劫初光音天下者俱舍所言
成劫謂從風起乃至地獄始有情生謂此世間災所
壞巳二十中劫唯有空虗過此長時次應復有住等
二十成劫便至一切有情業增上力空中漸有微細
風生是器世間將成前相風漸增盛成立如前所說
風輪水輪等然初成立大梵王宮乃至夜摩天宮後
起風輪等是謂成立外器世間初一有情極光淨沒
舊云光音生大梵處為大梵王後諸有情亦從彼沒
有生梵輔有生梵眾有生他化自在漸漸下生乃至
人趣北西東南四洲後生餓鬼傍生地獄法爾後壞
必最初成(云云)故疏云眾共生世是也。

【疏】受陰身七等者俱舍頌云。

「　最初羯剌藍
　次生頞部曇
　從此生閉尸
　閉尸生健南
　次鉢羅奢佉
　後髮毛爪等
　及色根形相
　漸次而轉增」


解云謂母胎中分位有五一羯剌藍位者此云和合
或云染或云凝滑二頞部曇此云皰如皰起也三閉
尸位者此云耎肉四健南位者此云堅肉五鉢羅奢
佉位者此云支節後髮毛爪等乃至根形相滿位是
第五位也若止觀引入胎經三十八七日最後風力
所轉頭向產門申臂而出此疏又不同(云云)。

釋六十二見云或如大品所說者大品云譬如我見
攝六十二見我則為見為六十二見本文云一異為
本此經有無為本此三本亦不相違何者由計有我
故生諸見則我見為本以有本故若計我與陰一異
故以一異為本若我與陰一陰滅我滅便起斷見我
與陰異則陰滅我存故起常見斷常即是有無故云
有無為本有無即邊見也邊見為六十二本我見為
邊見本言六十二見者大品佛母開十四難為六十
二見言十四難者一神及世間常無常等四二神及
世間邊無邊等四三死後如去不如去等四合十二
及身與神一身與神異為十四難也約五陰作之一
陰有常等四五陰成二十邊等約五陰亦二十如去
等四亦二十合成六十將一異為本成六十二又釋
即色是我等四句五陰成二十三世成六十用欲斷
常為本成六十二見有十六箇為即陰四十六為離
陰又云一陰上計有無二見五陰成十三世各十成
三十凡夫有三十見聖人五陰亦三十見合六十涅
槃非世攝但涅槃是有是無合六十二也(云云)問五
見攝六十二見不答我見為六十二本邪見撥無而
六十二計有故不攝邪見見取以六十二見為第一
戒取以六十二為道則四見非六十二攝六十二屬
邊見。

【疏】大經下者記引止觀第五彼文多釋今引證文云
闡提人有修惡性善攝人無善根人有修善性闡提
人無二人俱有性德佛性二人俱無不退性即圓四
句也。

【記】若從所趣至有所資者前從小理入大理大理為
所資今開人天為緣因亦以大理為所資故云並也
能資三乘望人天深淺不同今開雖案位勝進理更
無別。

【記】云不可存法去人者有二意一不可存能趣人天
之法初住去人天之人在於住前約勝進釋二不可
聞五戒十善是散善之法開成緣因去人即令住於
人天之位即案位釋也。

【經】木櫁者形似白檀微有香氣。

【疏】解童子戲記云若未開頃則往巳成非今他解破
句往巳為一句今若為一句義雖不失銷記不去(有限
觀之)今唯記前云凡云昔者皆具二義一往在昔聞權
二昔巳曾開乃至下去諸乘一一皆然今記云若未
開頃則往是昔開權巳成非今者是昔巳開(思之)。

【疏】造像為天業記引如佛昇忉利夫制諸弟子不令
知處二王憶佛因成大患大臣白王造像供養優填
王以栴檀香造波斯匿王以紫磨金造像各高五尺
初召工人與其重寶償價無能作者毗首羯磨化為
人來為王造像下斧之聲上至忉利聞者解脫出阿
含經西域記云出愛等主(云云)。

【經】簫笛琴箜篌琵琶鐃銅鈸禮記云干戚羽毛謂之
樂干戚者武樂也古人作儛左手執干干者楯也右
手執戚戚鉞斧也則有雄武之勢言執羽毛者文樂
也古人作文舞右手執白枝枝頭著毛左手執鳥羽
則有儒美之勢又云八音克諧謂之樂者八音謂金
石絲竹匏土革木克能也諧和也故漢書云皇帝使
伶倫氏大夏之西崐崘之北伐竹以制十二管六律
六呂表鳳之鳴音聲諧和故名為樂伶倫本像龍鳳
有離散合陰陽順四時也如箏有十三箏法者像一
年兼十二月也箜篌二十四弦像二十四氣也琵琶
本長三尺五寸像五行二月像二曜四絃四時也琴
箜篌像龍鳳身故琴有鳳翅龍􂐲等如簫銀如鳳翅
笙如鳳尾其長笛本像龍聲馬融長笛賦云龍鳴水
中不見巳截竹吹之聲相似言鐃者古時軍法十人
立一長執鐃以驚眾。

【疏】云露盤者恐靈字悞為露字䟦字聲悞為盤聲應
云靈䟦即銅䟦也問經何以世樂供養耶答邪婬樂
損壞淨心不可施人真正之樂諧德長善故可供養。

【疏】知法常無性等者實相無自他共無因四執應破
云實相不自不他不共不無因故名性空若執空猶
名為相實相無彼空相名為相空如樹計水土種子
因緣生是性計無自他等性是性空猶見樹身此是
假有四句求假樹不得如前不自他等推之即是空
相令無此樹空相名為相空二空俱時更無異體唯
有實相實相無性相無相相故名無相也。

(記)如止觀第五不思議境者一念三千為不思議境此
三千不自不他不共不無因生是名性空有此空相
亦名為有今四句求空不可得如云此空不自不他
不共不無因求空不可得名為相空即一念二空俱
時廣如彼釋(云云)。

【疏】世間相常住者比量云世間是有法定常住故(宗)
以真如為位故(因)同喻云如正覺云以真如為位正
覺相常眾生亦真如為位同正覺相常若一常一不
常即一有真一不有真之過若爾世間相違現見世
間眾生非是佛故若有此難應立量云眾生是有法
定是佛故(宗中因)因云以真如為位故喻云如正覺正
覺真如為位正覺名佛眾生真如為位同正覺名佛
故。

【經】云心佛及眾生是三無差別若差別難者從事以
論。

【疏】正因不即六法緣了不離六法者記云互舉一邊
應云六法與正因不即不離六法與緣因不即不離
六法與了因不即不離此是總對六法也別對三因
者色是了因受想行神我四法是緣四識是正因今
俱屬性得正因故云不即不離等修德緣了對六法
者修德緣因對性德六法雖俱三因名為緣修德了
因對性六法亦爾俱名了故記云緣了與六法亦復
如是章安釋眾生佛性不即等者正因非陰非我非
陰故非法非我故非人非人故非了非陰故非緣名
不即六法也了因不離者不離神我即眾生是不離
人空也緣因不離者不離五陰是不離法空故總云
不離六法也正因總對與前不別緣了別對與前不
同亦是離合耳佛從初心觀生法二空修三佛性也
記中受想與色為了因恐悞(云云)。

言大經摸象喻者止觀云如來性品云譬如有王令
一大臣牽一白象示諸盲人眾盲各各以手觸象王
問眾盲象為何類其觸牙者言象如萊茯根其觸耳
者言象如箕其觸鼻者言象如杵其觸尾者言象如
繩觸脚如臼觸脊如牀觸腹如甕次合喻云或有說
言色是佛性受想行識及神我亦復如是各執俱非
故今不即不離(云云)與止觀通別二對不同者大經
三德彼文一德皆具四德為通分五陰及神我對四
德為別彼作德名此辯佛種故從因稱一德有四德
即是一德有三因三因對六法即是一德具六法如
法身具四德正因識陰是常德了因色陰是淨德緣
因具二德受陰是樂德想行及神我是我德具六法
三因準知雖有三因俱是正因攝也餘德各具四德
對三因亦然。

【疏】開合者於別譬中五濁名開而不合第二寢大施
小及第三等賜不云開者今家於光宅二段合故不
云開也五濁光宅不云開也今開耳。

【疏】皆名佛眼云云者華嚴有十眼一肉眼一切色二
天眼見死此生彼三慧眼見諸眾諸根差別四法眼
見一切法第一義五佛眼見佛十力六智眼分別了
知一切種子七明眼見一切佛光明八出死眼見涅
槃法九無礙眼見一切法無有障礙十普眼謂見法
界平等法門此十眼中初是肉眼麤天細遠近故第
二天眼第三慧眼屬法眼攝第四法眼屬慧眼攝第
八慧眼攝第五六七九四眼是法眼攝第十是佛眼
攝(云云)。

【經】云如𤛆牛愛尾者世間𤛆由自愛尾藏身護尾人
貪其尾遂殺其身眾生亦爾貪著五欲以自藏身遂
以貪愛而自蔽後變為蔽所因墜惡道有本云自蔽
蔽掩障也準前可知。

【經】觀樹亦經行者記云止觀第二者彼引三千威儀
經云經行有五處一閑處二戶前三講堂前四塔下
五閣下四分律云經行有五益一堪遠行二能思惟
三少病四消食五得定久住。

【疏】初轉法輪至定者婆沙云有五處定謂生處出家
處成道說法處滅度處三世諸佛常出此處說法故
處定問何以得知處定答佛未出時輪王將兵欲從
此道過空中告曰此是古佛說法處王須避之故知
說法處不定餘皆定也故疏云又除是也。

【疏】舊云思理教者初七思理深二七思教妙三七合
思理教無機不得又云誡勸等初七思勸門二七思
誡門三七合思誡勸二門無機。

【疏】泥梨者秦言無有新翻無間有四種一受報無間
造五逆者受生報故二壽命無間一增一減劫不中
夭故三身形無間入此獄巳彌滿中故四受苦無間
不同餘涼風時間故。

【經】即趣至柰者說法處也波羅柰梵語此云鹿林昔
王以林施故云鹿林婆沙云仙人園昔有仙人在此
處住為為名有云波羅柰是通處鹿林是別處迦毗
羅國正是天地之中諸國皆四方也波羅柰在迦毗
羅之西九百六十里佛轉法輪處在波羅柰相去二
十里樹名香淨問初陳如得道四人何位答婆沙云
住四善根位問八萬諸天是何天答正法念云是炎
魔夫問論云八萬天得無生忍此云法眼何耶答小
乘法眼淨即小乘無生忍今大師意是大乘無生忍
是不定教故。

【疏】首陀會者智論第二云第四禪天也。

【經】云為說佛慧故者若從說應云是教一若從能照
應云行一今從教所詮行所謂邊名理也。

【疏】既聞諸佛歎勸者善哉釋迦文是歎隨諸一切是
勸。

【經】諸佛與世難等者一佛出難如賢劫千佛今第九
住劫巳四佛出後第十劫彌勒佛出至第十五劫有
九百九十四佛出故云難也有解云初約分齊謂兩
箇住成壞空劫總一百十劫為一賢劫也第二名字
所以者謂此劫初成之時有千葉蓮華忽現於世光
明赫赫照諸天宮是時天尋光來至見此道華葉上
一一皆有賢聖共相謂曰當來必有千賢出現以成
佛果故名賢劫第二佛出時菩薩者前八十劫中二
十成二十住二十壞二十空於二十住劫中第六住
劫人壽六萬歲時有一佛出名拘留孫第七住劫人
壽四萬歲時有一佛出名拘那含牟尼第八住劫人
壽二萬歲時有一佛出名迦葉第九住劫人壽百歲
時有一佛出名釋迦第十住劫人壽八萬歲時有一
佛出名曰彌勒第十五劫有九百九十四佛一時同
出世通前有九百九十九佛出世從此巳後至二十
住劫無佛出便即壞劫經二十空二十成後二十劫
住此劫中有一佛出名曰樓至獨住八十劫通前滿
一千佛也其說法難者迦葉佛出住世壽七日不說
法及今佛四十餘年方說法華言聞法難者常處八
難叵與相逢言能聽難者雖得相遇只聞小法而不
忻大故能聽難。

天台法華疏義纘卷第三(末)

天台法華疏義纘卷第四
東春沙門　智度　述

* 譬喻品

【記】有云大九者出圓鏡疏凡言有云者皆是圓鏡疏
延秀法師釋也。

【記】若今若昔者四悉中皆對今昔昔三車今一車。

【記】多門者八萬四千法門法門皆有譬亦圓鏡耳。

【記】前廣下明來意中云機雖無巳還待不巳悲智者
恐倒應云中下二周機於上周不悟於前名巳佛智
未息更為中下二周作動樹舉扇喻其教理是佛不
巳故疏云使其悟解是也此之教理於上根名顯於
中下名隱理教本無隱顯約機有隱顯耳雖單言教
理亦具人行二也。

【記】斷證既同略無形斥者通教三乘名斷證同唯斥
二乘不言菩薩者斷證既同理亦同斥今文略耳問
三藏菩薩既未同證何不云斥答同二乘四善根位
未斷惑故所以亦略。

【記】未窮餘香者雖知華嚴與法華為廣略未窮法華
會三乘開遠本之餘香也。

【疏】釋三喜中文皆有悔初身喜感徼傷歎悔失知即
失大生悔二口喜中是我等咎者悔我取小若不取
小而無有過即是惡前所作名悔第三釋意喜中悔
不待說所因也言疑者唯從於小文云何如來以小
乘法而見濟度是也今謂經云斷諸疑悔不唯於小
生疑也。

【疏】內疑外鄙者外見佛不思議身及菩薩不思議事
鄙而不受經見諸菩薩受記作佛者疏云方等中記
云通大小經一從般若至法華前皆授菩薩記二阿
含經記彌勒作佛身子見此生悔也。

【疏】常獨處約能處為名若從所住應名為處(去聲早)明
昔疑也前明在會之時今明獨處之日每作是念正
出所疑也言同入法性者問身子何處入法性答有
三處一遇頞鞞聞空法故云息心達本源本源即法
性也二身子得初果巳聞長爪論議得羅漢也三得
羅漢巳歷方等大品皆聞三乘同得法性但法名同
大小有異不自省過而疑佛徧。

【經】初聞佛法者問佛初度五人轉四諦何故言身子
為初聞耶答非是五人之初但是初聞頞鞞所說耳
問疑悔通今昔不答疑通今昔悔但據昔昔失大故
悔今明不失無悔也疑通今昔者以理教相疑理既
唯一教不應三今昔雨教相疑破(云云)。

【經】金色三十二下二行明失自德果有兩偈為果者
初偈小乘生法二身次偈舉佛大乘生法二身引智
論云小乘中生身不說八十種好法身不說十八不
共法今以大小為類明身子俱失也。

又云初舉三十二相為外德十力為內德略歎佛內
外二德次八十種好為外十八不共為內是廣歎佛
內外。

【疏】又世人等者記引如香積菩薩更學雙流者維摩
經云上方世界過四十二恒沙佛土有國名眾香皆
以香作樓閣經行香地等佛名號香積其國香氣比
於十方最為第一彼土無聲聞支佛名唯有清淨大
菩薩眾彼土如來無文字說但以眾香令諸人天得
入律行乃至功德皆悉具足彼土九百萬億菩薩因
見淨名遣化菩薩至取香飯俱隨到此供養釋迦及
維摩詰聞說此土五道諸難愚人生處剛強難化心
如猿猴說於十惡等彼諸菩薩歎未曾有加習化道
及空觀門名雙流行。

【經】偈云初聞佛所說者謂初聞略開三顯一動執生
疑時也將非魔作佛者心既生疑意中密謂佛是魔
也魔之為性有性有而言無無而言有一而言三三
而言一今開三是方便昔說三是真實與魔說同問
新疑類與舊疑何異他答舊就正生疑新就邪正合
生疑舊就正生疑者昔理教俱是佛說而用理教互
疑故名正中生疑也今邪正合生疑者身子謂三乘
教是佛說今一乘教是魔生死外有涅槃演三教皆
生死中即涅槃也。

【經】其心安如海者謂如山之安如海之曠心神既同
山海則知非魔故疑斷也。

【經】聞佛柔輭音者下三句結口喜梵音圓唱名為柔
輭竪轍三諦名深橫周法界名遠橫竪不二名微妙
無明不染名清淨即說一乘微妙之理也。

【經】我定當作佛者頌前今日乃知真是佛子文結身
成也為天人所敬者是頌前從法化生由內無疑惑
外為天人所敬即結意成轉無上法輪是頌從佛口
生結口成也得佛法分總結證初住分也。

【記】云所成感報作用所成是我定當作佛感報是為
天人所敬作用是轉無上法輪也。

【經】華光者有云目覩雨華放光耳聞法華智光若爾
餘人亦覩光聞法何不名華光耶答身子從最初得
名餘人後悟別受異名例阿若無生餘人不爾注云
眾寶所因曰華萬品皆照曰光。

【經】國名離垢者有云然土未曾淨土穢由眾生心有
淨穢故淨穢耳身子昔無凡夫之穢心今悟一乘復
離二乘之垢既雙離二垢得佛之時土名離垢(巳上土名)
其土平正是土體離高下稱平非小大斜名正無穢
惡為清淨有眾寶為嚴飾安穩下明人物離刀兵劫
故安穩離飢餓劫故為豐樂離疾疫劫故為熾盛瑠
璃為地者別明地莊嚴有八交道別明道莊嚴從廣
之狹初總明土次別明地後別明道。

【經】以本願故說三乘法者釋迦濁世說三為除濁故
彼土無濁但願說三問何願耶答身子於三乘中悟
一乘學釋迦說三乘也劫名大寶者不以珠玉為珍
用哲為寶也。

【經】彼諸菩薩至國者初有十德一下地難思德文云
彼諸菩薩至非佛智力無能知者是二瑞華承足德
即七淨華是三大心久發德此諸菩薩下是四內行
無瑕德於無量下是五外為佛歎德恒為下是六恒
求實慧德如文七神通外化德具大神通是八義教
遍通德善知一切諸法之門是九性純無曲德質直
無偽是十心堅不退德志念堅固是不為煩惱所動
名堅固也大意不出發願及修定慧行也。

【經】云佛壽十二小劫眾生八小劫者問娑婆何以佛
壽短眾生命長離垢何以故佛壽長眾生命短耶答
娑婆眾生感得穢土當由生滅之惑既重叩聖之機
不濃故佛壽短眾生壽長離垢眾生感得淨土必由
存亡之心既薄戀道之情彌厚故人命促佛壽延應
迹之終夭乃由眾生之厚薄耳。

【經】華足安行者眾實所因為華萬行皆滿為足品物
不差為安眾化流通為行又云彼土菩薩行時寶華
承足故曰華足梵本云牛王天竺貴牛故以為喻此
土不貴牛故改為安行。

【疏】婆伽婆者龍樹釋一能破煩惱二有功德三巧分
別四好名聲大論第二云婆伽言德婆言有是名有
德是第二又婆伽名分別婆名為巧巧分別諸法總
相別相故是第三又婆伽名聲婆名有無有得名聲
如佛者是第四又婆伽名破婆名為能能破婬怒癡
故稱為婆伽婆也是第一。

【經】最大法輪者如玄文第二云通約諸經明待半論
滿如淨名云始坐佛樹力降魔得甘露滅覺道成即
對昔半明滿也般若云於閻浮提見第二法輪轉亦
待鹿苑為第一對般若為第二也涅槃法華並云昔
於波羅柰初轉法輪今於𤘽尸城轉法輪今經如文
總於昔望當部為半滿也。

【疏】未愈云云者具釋諸土如同居有見思方便土有
塵沙實報土有無明權人皆示同彼有疾有愈也且
一往敵對耳若竪論者同居有見思塵沙無明三病
方便有二除見思實報有一除見思塵沙唯無明也
上品寂光明佛所居故無疾也。

【記】獲記云云下遣見騰於此是譬周四段及下周四
段故云皆約譬是譬周四段及因緣四段皆約因緣
耳非謂闕領解述成故注云云。

爾時舍利弗白佛下第二周初自述有無二見有無
是斷常邊見等取邪見見取戒取又等餘鈍使。

【疏】若國邑等者有云若國邑聚落者所言若字雜心
云若是其事也又若者如也如其而說之也封壃墟
域為國邑引釋論云一佛所王凡有四處初謂一世
界二明世界海三明世界種四一世界所度之分言
一世界者百億日月等名一大千如是十方各一恒
沙大千名一佛世界也言世界海者如是一佛世界
數如一恒河沙名世界海言世界種者如是世界海
數如十方恒沙名一世界種言世界所度之分者如
是世界種十方無量名世界所度之分總此四種合
為一佛王化之城國是其大喻世界分域也邑是其
次擬世界種落是墟畔之遠擬世界海聚是村位之
近擬一世界今謂此四初一是同居次三是實報由
闕方便土故不用也言聚落者廣雅云聚落居也聚
眾也人所聚居落亦庭院也言人呼縣為邑內村伍
聚外墟畔為落今言隣閭為聚落者總外墟畔為聚
落也。

【記】云橫竪相帶者如同居中具餘三土橫即帶竪不
二而二同居之外別有方便等三寂光唯極此則名
竪遍於三土皆即寂光即是竪中帶橫名二而不二。

【記】左輔等如止觀第七記檢(云云)。

【疏】左貂右插者應劭漢官儀曰侍中金蟬左貂金取
竪剛百陶不耗蟬高居食潔貂內勁悍而外溫潤宋
文帝元嘉中王曇首殿置仁等並為侍中仕親密置
仁帝接膝共語貂拂帝帽帝手撥貂置案上語訖還
復手插之。

【經】德有內外等者初標德業謂歎德業是次釋又二
初釋德次僮下釋業初德又二初標內外次釋釋又
二初略釋次廣釋初略云內則至貲財是也次廣釋
又二初內次外初內者先釋其年云年高博達今古
釋經中年字謂世間長者年既深遠博識墳典古今
史籍喻佛智德權實二智若事若理事則三千理則
空中無不了知名智德次釋衰邁云根志純熟者根
志釋衰純熟釋邁邁遠也謂朽遇遠歸寂滅也喻佛
斷德涅槃理性清淨也次從財富下釋外德又二初
總次別如文。

【經】多諸人眾至中者三界含識品數滋繁故云多諸
人眾唯識云五趣種子名言所熏業招各異類別名
五隨其所應各為有友善惡業種者謂名種子即五
蘊種子五趣不殊由善惡業所招令異故五道別也
言五百者有云十種業道之所招感名五百謂十業
道中各有自他教他讚勵慶慰少分多分全分少時
多時及與壽盡各別老十修作資感立五百名此等
諸種處本識內名住宅中由此種子以為故五趣輪
迴眾苦不息今謂三途因者十惡業招一業為本餘
九助之成十餘九各爾即成一百若破戒業是地獄
百無慚是畜生百慳貪是餓鬼百人天修羅從三品
十善互嚴各百非謂教化等問但舉五百即是何故
言一二耶答一對天二對人堪受化故別舉耳三途
受化事少故通對之故云乃至百越修羅故名乃至
言止住者總即五趣別亦是四十居止八獄與鬼畜
為十四州六欲為十色界十六處無色四處合四十
也。

【經】堂閣至傾危者有云喻五薀堂朽故者色薀身根
為主如堂諸根依附身如閣生滅名朽朽爛也墻壁
頹落者譬想蘊外却為墻內捍為壁外變相像如墻
內變為像如壁虗而不實遠自遷謝名頹落解云外
變若山河大地及與眾生見淨生貪見穢生厭內變
為像者緣內身生貪生厭是也柱根腐敗者譬行薀
行薀中有四類法命根是最勝身之主故又是不相
應行法如舍之柱朽故名腐敗也又云舍之所立為
柱之所駐果報所存以命之所持命將欲終報身將
壞如柱根敗堂舍將傾也梁棟傾危者棟者竪杖梁
者橫譬內熟受為本如棟外增上果受為末如梁梁
棟依柱有如受依命根業故有臨將崩落故名傾危
維持一身必在於心識綱維一屋必假於梁棟今疏
意者初墻壁四大次觀解中用譬皮肉無色一界約
小乘異部有色大乘有定果色皆可為皮肉故通三
界若爾能燒既遍三界所燒寧局欲色耶今墻壁喻
四大外諸院為墻內別障為壁喻四大皮為外肉為
內成於身色也今准大乘能燒所燒尚至等覺微細
之惑豈唯欲色二界無色無所燒耶又今文雖闕受
想二蘊若譬三薀亦順蘊之次第四大是色薀命根
是行蘊意識是識薀故以三句喻其三蘊既有識薀
心王必有心所五蘊亦足又今意者四大是色及命
識三是初託胎時煗識命三種子故以此對三也有
云堂閣者公集之舍為堂舍而重累稱閣三界果報
是眾生具有而同聚其中譬之如堂三界果報高下
不同如舍之重累喻之如閣此約所依三界如堂能
依果報三界重累如閣此約依正二報釋也。

【記】引有人具依正二報者難云如人及地居天正不
稱依如人死去依報不滅若唯識依報是第八識相
分正報滅時依報亦滅相分不離見分心故今依小
乘不滅耳欲界空居及色無色界並地獄界鬼界等
依報土皆隨正報而有可云相攝人既不爾如何相
攝今解約唯識相分不離心即是攝也故今文並從
正報(云云)。

【疏】周匝下明能燒之火者有人問云常有三界常有
眾苦亦常有火宅常有火燃何故前明火宅後明火
起耶他答云具通別二義通論三界普論變息受眾
苦二者別論貪會三根者曰稟化苦有暫息之義佛
既去世還起煩惱故前明宅後辯火起問知以此譬
具通別二義耶答初列五百人次明三十子五百是
通三十子是別又云此經令一切眾生離凡夫地後
離二乘地故說三界過患令勿貪著是離凡夫地後
明諸子出門求車不得便賜大車令離二乘地也今
謂火宅本為中根法說不悟佛為作譬廣明火宅五
趣輪迴舉五百人以譬輪迴之所本是正因之子復
是生機之處苦出火宅以離凡夫之地得出分段今
令離二乘地得出變易故等賜大車也非是令一切
眾生離凡夫地傍為有之。

言周匝至四生者三門分別一辯相二通局三寬狹
一辯相中言四生者胎卵濕化也言胎者今人等稟
託精氣而受報者名胎生卵生者如諸鳥等依卵㲉
而生化生者如諸天等無所依託無而忽起名化生
問若無依託云何得生答如地論釋依業生生相如
向說次就五趣辯通局者四生中化生一種全攝二
趣及三少分全攝二者諸天地獄一向化生三少分
者人鬼及畜生少分有之如劫初時人鬼及畜一切
化生今時多無故曰少分胎生一種人鬼及畜少分
有之餘趣無卵濕二生唯在人畜餘趣皆無人中卵
生如毗舍佉母其由卵中有三十二兒如是等類是
卵生人人濕生者如頂生王過去有王名善住頂生
肉胞十月滿足中生一兒因字頂生如是等類濕生
人也畜生道中卵濕可知次辯寬狹者如雜心問為
生攝趣為趣攝生論自釋云四生攝趣非趣攝生何
故一切五趣不出四生故生攝五道中陰皆是化生
五趣不攝是故五趣不攝四生也故俱舍云人傍生
具四等如下隨喜釋(云云)。

【經】若十二十或至三十者有云若十是菩薩出華嚴
賢首品問子有定數何故云或耶答有三義一或開
二乘或合為小乘開合不定二就昔三乘根性不定
大品六千菩薩退羅漢迦葉本是緣覺值佛成聲聞
三昔雖三乘根性終成菩薩故云或也。

【疏】欻然譬本無今有者引涅槃一句彼經四處出之
第九釋菩薩品差別無差別理事相對十五梵行品
明得即無得無得即得約修因證果之得二十五師
子吼品明有不定有無不定無約真俗相對二十六
破定性明無性今初釋本無今有本有今無等者煩
惱即真如於煩惱邊名本無於真如邊名本有本無
即帶本有今從無煩惱邊名本無也言今有者即真
如為煩惱於煩惱邊名今有於真如邊名今無今有
亦即帶今無今從有煩惱邊名今有也故煩惱即本
無今有真如即本有今無真如即煩惱即真如三世
有法無有是處也將此釋經差別無差別者差別本
是真如於差別邊是本無於真如邊是本有今從差
別本是真如故於差別名本無也言今有者迷無差
別為差別於無差是無邊於差別是有邊今從迷起
差別故名今有也故結云差別即本無今有無差別
即本有今無差即無差無差即差三世有法無有是
處餘皆准此。

【記】地論師云常法體用者章安難云本隱今顯者真
如體昔在無明故云隱令無明既成真如故云顯顯
名常用隱名常體今若顯巳亦應更成無明故云顯
巳後沒。

【記】云應言煩惱無始體即菩提故名無終者若云別
說者煩惱是本者故名無始今日斷之故名有終菩
薩初證是有始盡未來際不滅是無終今相即說離
菩提無煩惱故煩惱是菩提之無始離煩惱無菩提
故菩提是煩惱之無終生死涅槃例然即常住之法
也。

【記】云引章安五解初三諦者應云真俗是本無今有
中道是本有今無真俗即中中即真俗名三世有法
無有是處餘四釋例然思之判釋不稱經文初二句
相即故不可也(思之)。

【疏】身受心法即宅等者準俱舍論四念住前有五停
心位頌云。

「　為通治四貪
　且辨觀骨鏁
　廣至海復略
　名初習業位
　除足至頭半
　名為巳熟修
　繫心在眉間
　名超作意位」


論曰修不淨觀正為治貪然貪差別略有四種一顯
色貪二形色貪三妙觸貪四供奉貪緣青瘀等修不
淨觀治第一貪緣食等修不淨觀治第二貪緣蟲蛆
等修不淨觀治第三貪緣屍不動修不淨觀治第四
貪若緣骨鏁修不淨觀通能治如是四貪以骨鏁中
無四貪境者解曰此明治四種貪等緣青瘀境翻美
妙青等緣被犲狼等食翻端正相故緣蟲蛆翻美妙
觸緣屍不動翻供奉事等此四不淨觀各治一種(釋治
四貪訖)若觀骨鏁能治四貪見骨鏁時時無妙顯色及
形色妙觸妙威儀等(釋頌一句云且辨觀骨鏁)初觀骨鏁乃至海
際從海際復至一人名初習業位次觀自身從足至
頭半皆見自骨名巳熟修位次繫心在眉間發八色
光明名超作意位(云云)頌曰。

「　入修要二門
　不淨觀息念
　貪尋增上者
　如次第應修」


論曰能正入修略說二要門也入修要門有多種故
諸有情類行別眾多故入修門亦有多種一廣即眾
多次有五種謂多貪不淨多嗔慈悲多癡緣起著我
六界尋伺持息然從多分最略二門一不淨觀二持
息念故唯此二名曰要門不淨治貪持息治尋從多
分說各能治一正理論云就近治門說不淨觀能治
貪病非不治餘息念治尋應知亦爾故頌云貪尋增
上者從強而說不淨治貪記引頌別釋論又略所言
貪下釋頌不淨觀三字數息等下釋頌數息二字(思之)
論如是巳說入修二門由此二門心便得定心得定
巳復何所修下三頌明四念住也前兩頌別相念住
故一頌偈總明想念住初兩頌明別相者頌曰。

「　依巳修成止
　為觀修念住
　以自相共相
　觀身受心法
　自性聞等慧
　餘相雜所緣
　說次第隨生
　治倒故唯四」


論曰依巳修成滿勝奢摩他為毗鉢舍那修四念住
者此總釋念住意奢摩翻止毗鉢翻觀正理云巳修
成止以為所依為觀速成修四念住非不得定者能
如實見故詳此論意釋五停心觀為心敬勤修於止。

爾時假想觀骨鏁等一相住心名為止四念住觀取
身受心法差別之相又於身中而取種種差別之相
除其四倒生如實見故名觀論如何修四念住耶問
也論謂以自共相觀身受心法身受心法各別自性
名為自相一切有為皆非常性一切有漏皆苦性及
一切法空非我性名為共相正理釋云以自相共相
觀身受心法謂修觀者慧心一境以自相於身境中
一一別觀修四念住分別此法與所餘法有差別義
名觀自相分別此法與所餘法無差別義名觀共相
且身念住觀自相者謂觀察身內十處自性各別從
眼至觸一一皆有處自相故如是於彼各別中有正
智生名觀自相此自相觀得成滿時有道色起爾時
方立自相種性身念住名此亦遍知彼法自相由此
各別有正智生非於諸境中總生一智(云云)次身念
住觀共相者謂觀察身一一處相雖有差別而身相
同又於爾時觀十一切處俱是色相無有差別謂皆
不越大種所造於彼一類法中有正智生名觀共相
此相觀得成滿時有道色起爾時方立共相種性身
念住名此亦遍知彼法共相由此總有一正智生非
諸境中各生一智(言道色者是定境也)論身自性者大種造色
受心自性如名自顯法自性者除三餘法者此出身
受心法自性也(云云)又云於身計淨貪為自性受計
樂我取為自性於心計常邊見一分為自性於法計
我薩迦耶見為自性除此四巳餘或為等流也解曰
正理以自相共相觀身等四至一一別觀者自相別
觀共相別觀初身念住自共別者先觀色境與餘十
色別乃至無表亦餘十別觀此十一相各不同名自
相別觀次觀彼十一種色總用色礙以為其相名共
相別觀又次觀身非領納等與受等三體相各異名
自相別觀又次觀身與餘受等總總用無常以為其
相名共相別觀受心法三各有自共二相廣如俱舍
記(云云)頌總相雜所緣者論云四中三種唯名不雜
緣第四所緣通雜不雜若唯觀法名不雜緣若於身
等二三或四總而觀察名為雜緣解曰或二合緣有
六句或三合緣有四句或四合緣有一句總十一句
從不雜緣法念住後無間引起雜緣念住論生復何
緣次第者問次第也論隨境麤者應先觀故或諸貪
欲於身處轉故四念住觀身在初然貪於身由欣樂
受欣樂於受由心不調心之不調由惑未斷故觀受
等如是次第解曰於四中色麤先觀於後三中受麤
先觀於後二中心麤先觀法最細故所以後觀問五
蘊次第相行為麤心為細何故念住想等為細心即
細為麤答想行為法念住雖麤兼涅槃法極微細故
麤細合論法念故在後說(云云)頌曰治倒故唯四者
論曰此四念住如次治彼淨樂常我四種顛倒唯有
四不增不減。

【記】望大論至姿態者一色欲二形貌欲三言語欲四
細滑欲五姿態欲六人想欲此顯形二是彼色欲攝
此妙觸是形貌細滑二攝此供奉是言語音聲攝闕
恣態人想(云云)。

【記】大小應法須釋出之者悲小應鹿苑拔苦慈興法
華大悲應而與其樂。

【經】或當墮落者問佛知彼謗大乘即定墮落何言或
耶答昔二萬佛所聞大乘竟今日起惡樂著三界佛
初成道即擬大乘大機未熟聞必生謗謗即墮苦初
不為說現無謗過攝以小乘且除其著後方說大得
入一乘必無墮三途義墮與不墮不定名之為或初
後皆大中間趣小根根性不定復名為或。

【疏】五濁火燒五蘊舍者問五濁能燒火者見濁煩惱
濁可名能燒眾生命劫三濁與五蘊無別何名能燒
答眾生是假名命是色心上假立劫亦是假立故十
四不相應中一命根二異生性三時此三為假能燒
通於假實所燒唯實也又能燒五濁通於內外所燒
不濁蘊唯在於內又能燒之火通於因果所燒之舍
唯在於果又能燒之火通於二性煩惱見濁是不善
性餘三是無記性所燒五蘊唯是無記性故有別也。

【經】此舍巳燒至害者問既言巳燒復云無令為害者
何耶答為說怖事是五濁火著此五濁與五陰舍合
名為巳燒躭著未久一乘善根未為火害故今誡云
無令為害也。

【經】具告等者問昔日為告為未告耶若巳告者巳說
一乘竟如何第一經云我寧不說法今何以言具告
耶答云欲說一乘教皆是心念擬宜而救不得所以
息化實未告也故云誡門擬宜等。

【疏】不識八苦者謂生苦老苦病苦死苦愛別離苦怨
憎會苦求不得苦五盛陰苦釋此八苦有三門分別
一釋名二辯相三對三苦共相收攝初釋名者一生
苦者報分始起謂之為生生時有苦就時立稱故名
生苦衰變名老老時有苦就時為目名為老苦四大
增損謂之為病病時有苦就時彰名陰壞名死死時
有苦亦就時立目愛別離者所念分張名愛別離緣
離生惱就緣立稱怨憎會者所苦強集名怨憎會因
生惱亦就緣立稱求不得者所悕不稱名求不得因
求生惱亦就緣立稱五盛陰苦者五陰熾盛名五盛
陰陰盛是苦就體立稱亦可盛者受義五陰盛受前
七苦應言五盛陰苦也次辯相何者生苦如五王經
說始從識支乃至出胎名之為生涅槃經中生通始
終不同經分為五一者初出所謂識支報始名初初
起名出二者至終謂名色支色心具足對前說終三
者增長謂前名色增為六入四者出胎五者種類謂
出胎後乃至老死於中連連剎那新起名之為生何
者老苦如涅槃經中釋有二義一者終身所謂髮白
形枯色變名老二名念念老始從識支乃至老死連
連遷變名之為老始終念念始終為二一者增長謂
從識支乃至盛年念念遷變二者滅壞年衰巳後念
念老也何者病苦如涅槃中釋兩義一者身病所謂
四大增損不調及餘客病二者心病所謂歡忻憂恐
怖愚癡等也何者死苦如涅槃中說死有三一者放
逸死謂謗大乘方等經典二破戒死謂犯三世諸佛
禁戒三者壞命死謂身盡命終經分二一命盡死二
外緣死命盡中經說有三一者命盡而福不盡正報
雖滅依報猶存二者福盡而命不盡依報雖亡正報
猶存此亦通名命盡死也三者福命俱盡依正俱滅
外緣死中經謂有三一者自害二者害他三者俱害
何者是愛別離苦所別有二一內二外內者是親戚
眷屬外謂資產何者怨憎會苦怨憎有二一內謂惡
道報二外謂刀杖等緣何者求不得苦有二一因二
果因中有二一者惡法求離不得二者善法欲求不
得果亦有二一苦事求離不得二樂事求欲不得苦
事有二一內二外三途苦報求離不得名內刀杖等
緣名外樂中有二一內二外人天樂果求欲不得名
內五塵妙境求欲不得名外何者五盛陰苦如涅槃
說通攝前七為五盛陰苦三對三苦相攝者八中前
七別配三苦後一總攝三苦就前七有通有別即壞
即苦即行即苦義通前七生老病死苦苦所收若緣
老失狀色病失強力死失壽命而致惱害壞苦所攝
愛別離者壞苦所收怨憎會中有兩三塗苦報刀杖
外緣而強集會苦苦所收涉求之行而強現前行苦
所攝求不得中義具三苦於惡求離不得苦苦所收
於善求合不得壞苦所攝涉求行心求離不得即行
苦也五盛陰具前八苦。

【經】而告之言等者希有之言即是歎也難得之語即
是勸也汝若不取等者若不依我勸出火宅取三果
車復必為渴火所燒而生憂悔。

【經】種種珍玩奇異之物者三方便法於小乘為珍玩
於一乘為奇異注云三車為珍玩人天為奇異。

【經】如此種種羊車等者三乘之下亦說人天戒善果
報不同故云種種菩薩化世聲聞從師並居人間之
類故譬羊緣覺進不化世退不從師喻之如鹿以表
山林又羊性遲鈍譬聲聞鹿性勁疾譬緣覺牛強壯
譬菩薩又羊形小譬小乘鹿處中譬中乘牛形大譬
菩薩。

【疏】從爾時至適子所願等者稱悅忻心名為適願既
云聞父所說故是聞所生慧也心各勇銳者勇進也
銳利也三乘不同故名為各思心動慮者釋思所生
慧前方便也勇銳是初慮互相推排者推謂觀四諦
理十六行相初踐四聖諦跡故名為排邪正未決名
互相者如觀苦諦境苦無常無我不淨名為正常樂
我淨名為邪於此未審或不淨排淨或淨排不淨名
為互相由觀未熟故三諦準知(云云)。

【疏】觀三十二諦等者記指釋籤廣明今略知大意有
三品忍下品具觀八諦下各四行相初觀欲界苦次
觀上兩界苦乃至欲界道次上兩界道上下各十六
名三十二諦觀次中忍二十四周減行七周減緣各
三行名減行各一行但名為緣減復七諦名減緣八
諦下各三行相名減行皆從退向前減也至欲界苦
諦下二剎那心觀一緣一行名中忍滿文云縮觀是
也次一剎那心觀一緣一行名上忍滿餘如籤釋(云
云)。

【疏】上法說中先機發次障除佛喜無畏者經云志求
佛道者是大機發也次說障除佛喜者障若未除不
免火難佛即生憂起於怖畏諸子障斷至法華會說
佛慧時佛生歡喜而無所畏故佛歡喜顯子障除也
今譬中先免難者經云無復障礙是先免難歡喜踊
躍是子歡喜各白父言下即是索車約經文相兩處
前後若約於人必先障除後機發也。

【疏】無索小者此師意云今法華中言願賜我等三種
寶車是索小果此師不知在鹿苑時巳得果竟非昔
未得今日索也只由略開權時斥方便今雖索小意
求於大故云大乘機發也。

【疏】四二乘果門外者正使是煩惱障斷煩惱障盡得
小果佛果在習氣無知門外者習氣是正使之餘習
無知者塵沙障於俗諦三昧理不了名為無知。

【疏】今當為爾至圓教菩薩是者此四教菩薩各得一
句具足而論一教菩薩各具四句謂索不索亦索亦
不索非索非不索也藏教四者一三祇百劫位名不
斷二三十四心位名斷三雙取名亦斷亦不斷四除
前相約理名非斷非不斷此四對昔皆不索是一句
在今皆索是二句今昔相對名亦索亦不索是三句
除前相約理名非索非不索是四句即成十六句也
通教四斷者一乾慧性地名不斷二八人至八地名
斷三菩薩地侵習未盡名亦斷亦不斷四除前相約
理名非斷非不斷此四在昔名不索在今名索今昔
雙取名亦索亦不索除前相約理名非索非不索成
四四十六句也別教四斷者一十信名不斷二十住
入空名斷三十行出假斷塵沙未斷無明名亦斷亦
不斷四十迴向修中十地證中名非斷非不斷此四
對昔名不索對今名索雙取名亦索亦不索除前相
約理名非索非不索成十六句圓教四斷者一名字
位是不斷二觀行位名斷三相似位名亦斷亦不斷
四十住巳上名非斷非不斷此四對一不索約性得
二索約修得三亦索亦不索雙取四非索非不索除
前相約理即成十六句圓人約當教進後位名索也
若藏歷四教索成四箇十六句通有三別有二圓有
一或漸入或頓入或不定入此四教菩薩通五時鹿
苑密餘顯露以論故云宏綱大統也二乘在昔密入
亦有頓漸不定思之。

【疏】世人執等者記云並由不說佛菩薩乘離合初後
至不會者謂鹿苑中因名菩薩果名佛乘故云初合
方等巳去名為後離即演門三教菩薩也問圓乘云
一乘大乘上乘菩薩乘佛乘有何同異答名異體同
所對別故若對三乘故名一乘文云從一佛乘分別
說三是也對小名大乘通四教菩薩對中下名上乘
對佛名菩薩乘對因名佛乘皆通四教今簡前三唯
圓不會也。

【疏】華嚴第八云下等者記云初三從應第二從機恐
誤觀文皆從機說如云下劣厭沒者是機鈍根利等
皆從機也。

【疏】三解脫法出聲聞乘等者出是因義謂從因至果
名出也又云聲聞乘相者即行行之相也。

【疏】光宅取盡無生二智為體者俱舍云盡無生智二
相何別頌曰。

「　智於四聖諦
　知我巳知等
　不應更知等
　如次盡無生」


論曰如來論說云何盡智謂無學位若正見知我巳
知苦我巳斷集我巳證滅我巳修道由此所有智見
明覺解慧光觀是名盡智解曰此總別智之異名決
斷名智推求名見離闇名明悟理名覺了達名解擇
法名慧光謂照觀謂察此即名異其體一也論云佛
無生智謂正見知我巳知苦不應更知乃至我巳修
道不應更修乃至名無生智正理云謂非擇滅有無
生故此智得生智託無生名無生智(云云)若單取無
生智則通大乘今言盡等唯局於小不可為體又因
不含萬德故而獨言果耶。

【疏】果正因傍者若從親修因正果傍今從慕果行因
故云果正耳。

【疏】若內因斷結等者問有為能斷斷即斷結斷結得
名乘外果巳證極何得名乘攝答有為藉理體能運
得名乘真如是乘性亦得名乘攝問佛果既運息運
息不名乘如何至果時猶得名乘攝答至果雖運息
自行達到得名乘化他盡未來令他增進名乘攝。

【疏】云運入無餘者般若云我皆令入無餘涅槃即令
眾生入無餘也又大經云安置諸子秘密藏中皆是
其例問定性聲聞入無餘自證許可名乘攝利他門
中永入滅如何亦得名乘攝答大乘二利俱名運是
故化他得名乘彼無化他之能運為是自行種類名
乘攝。

【記】云三車容上下者是圓鏡疏釋二乘宅內名上車
至宅外不見名下車如記(云云)。

【疏】第二車等者法華前車雖等而子不等猶子不等
令車不等若至今經車子俱等也言佛性同者若法
華前約理鎔融無時不得等何待今日若約機說法
華前教未言性等今日開會教行人理皆名等也。

【疏】以法等故者約五乘七方便皆圓融法界無不平
等止觀云觀念念心無非法性實相名等。

【經】云其車高廣者此四字正明車體是性德三因高
廣不二是正因不二而二即非高而高是了因非廣
而廣是緣因即三而一是性德三因也若對修德但
總名正因也即是車體眾寶下是修德緣因有大白
牛是修德了因若明體與具度別應從眾寶下點今
文合者緣因與正因俱因是所導白牛是能導故今
點開則修性各三合則修二性一故合為大車也。

【疏】廣敘車等者有人取後得智為車體根本智為白
牛不說現為車體若取理與下寶所無別故不取也
即用根本無分別智為能導後得智為所導今謂作
此解者與光宅盡智無生智為車體何異故為章安
所破。

【疏】譬如來知見深遠者實相非知非見而知見法界
橫周十界故廣廣遠也竪徹三諦之源即三而一故
深深高也。

【疏】眾寶莊校至四辯者譬萬行修餝止觀譬無量道
品名眾寶是萬行異名耳。

【疏】四辨下化者四辨如記釋今明意者謂從初凡心
時修此四辯至初住位時即能下化眾生。

【疏】真實萬善者此約果時名真實為在因時用無緣
慈熏法性至分果初住時即能布施化也止觀云道
品所攝十力無畏十八不共之法不與他共名珍奇
嚴飾。

【疏】四弘堅固大慈者四弘即四無量心慈無量即眾
生無邊誓願度是苦諦悲無量即煩惱誓願斷是集
諦喜無量即是法門無數誓願學是道諦捨無量即
是平等捨慈悲之心即是佛道誓願成是滅諦如下
妙莊嚴品釋(云云)。

【記】四攝者謂布施愛語利行同事(云云)。

【記】指止觀云道品調適即無作道諦七覺也除覺分
者除身口之麤達麤言及軟語也捨覺分者圓捨十
界依正達九界皆佛界名捨定覺分者即照而寂精
進覺分者三業念念趣三德也擇覺分者擇是慧性
簡權入實喜覺分者喜於自行化他皆得入實念覺
分者明記為性不為惑染。

【疏】七覺者取定慧莊嚴車體也。

【疏】觀練熏修者此約正助合行也由因時修三觀心
為正行未能相應即因觀練等禪助之令速入理三
觀理心融彼事禪俱成實相名曰合行止觀云諸禪
三昧起六神通名重敷今疏闕神通通是定用故不
說。

【記】丹枕至即三而一者喻中動靜相即實體與用亦
復如是者體是靜用是動如云自因之果是動法性
無動是靜而動故云而到是法身德也萬行是動無
作是靜於正行時而達理故名無作也即解脫德眾
智是動莫觀是靜用處達體名為莫觀即般若德止
觀云四門歸宗體息諸行名丹枕。

【疏】白是色本者是修德了因名修德般若與本淨了
因合故云相應止觀譬四念處破八倒之黑名白牛。

【疏】體具萬德者謂性德了因體非前車體也。

【疏】又念處下約無作四諦也念處境是苦諦苦即有
因即集諦四正勤至五力是無作道諦七覺八正是
無作滅諦若準餘文三十七品總是道諦今無作四
諦一中具四故且對之(云云)。

【疏】僕從等者僕使之人從在後儐在前侍衛左右此
約助道法門也兩教二乘為從三教菩薩為儐眾魔
樂生死為左外道樂諸見為右皆是扶車法門正助
不二權即實也餘如記釋(云云)。

【記】粗點十觀者其車高廣即不思議境張設幰蓋是
發心內枕是安心風即破遍外枕通塞白牛即道品
僕從即助開遊四方是次位位中具安忍離法愛也。

【疏】一切法趣等者記指止觀第二引云大品中始自
色心終至種智並明趣也大論釋云云何菩薩為世
間趣故發菩提心菩薩為眾生說色趣空乃至種智
為眾生故說色非趣非不趣乃至種智故解曰能趣
色為假所趣空為真非趣非不趣為中若餘文一切
法趣色能所皆假色尚不可得能所皆空云何當有
趣非趣正顯中道前能所為開次總能所為合也。

【疏】於一佛乘分別說三者有二意一是少分二是全
分若執三為究竟即是少分若約如來本意是如來
藏法即是全分也。

【疏】若富而非子是子而貧者應具四句一父富非子
謂華嚴方等般若中圓佛名父富前三教機名非子
二父貧非子者前三教佛父貧對圓教機名非子三
父貧而是子者三教佛對當教機名父貧而是子也
四父富而是子者今經圓佛名父富開三教機是圓
人名是子故等也。

【疏】所以至釋兩等者記云恐悞但財況子耳准左溪
文句云心等子等則是心等由財富故其心則等不
言誤也言一國者以寂光望同居也寂光遍益十界
三因之子猶尚不盡況同居中昔日結緣了因二乘
眾生也。

【經】舍利至虗妄不者問也眾皆疑云始則許三終遂
不與似若虗言初不許一後即賜大豈非虗妄問何
故許而不與不許而與答權言接引故許理本無三
故不與初若許大機緣不受無由出宅故不許也大
機既發稱佛本心是故與也。

【疏】第三歎述者經云善哉善哉是歎如汝所言是述。

【疏】得無生智名自在者我見苦巳不復更見乃至我
修道巳不復更修作是念時無漏智慧見非覺也盡
智名無繫者苦我巳知集我巳斷乃至道巳修名為
盡智。

【經】求一切智等者有云觀空智三乘同有今謂不爾
是如來果地一切智也佛智者他云觀有事智唯佛
獨成由自覺生此二智故名自然智不從他聞名無
師智今謂從佛果說名佛智智從理說名自然果極
名無師。

偈經其宅久故者有云竪論識蘊無始念念生滅名
久故今云三界者從所變說三界及有情皆是第八
識相分相不離心心外無境心無始故三界無始故
云無始為久也非近變趣名非今所造為故無常卑
鄙名頓蔽者即第八識能變所變念念無常非常是
住法名卑鄙非漸滅故名頓蔽也堂舍高危者有云
色蘊無常高必易傾危必不安今文二釋一約正報
二約依報即是因緣觀心二義今約正報即是色蘊
念念相續故高無常故危二約依報土不免墮落者
舉依取正有情雖生上界壽盡還墮三途生上故高
還墮故危柱根摧朽者有云行蘊今云命根即是行
蘊攝念念遷謝故名摧朽摧折朽壞也言支持者由
過去行業未謝命即連持不斷業謝故命即斷絕如
世柱根由基陛故基陛若毀柱根即壞梁㨂傾斜者
有云受蘊無常既失正受何可安哉今云意識維持
一身由於意識為主綱維一屋由於梁棟居先梁棟
無柱而不存譬意識無命根而不住。

【疏】印師三十六物者髮毛爪齒眵淚涕唾垢汗大小
便皮膚面肉與骨髓肪膏腦膜筋脉連脾腎心肺並
淡膿肝膽胃胞肚肱。

【疏】因緣觀心兩釋者記云從命根巳下皆屬觀心者
恐文不然文皆有二釋故如命支持是因緣亦云兩
足是觀心梁棟二釋初是因緣次是觀心墻壁二釋
亦然周障二釋三十六物是因緣今家釋是觀心思之。

【疏】禽獸喻五鈍在前鬼神喻五利在後與入道不同
何耶答眾生有二種使一鈍使麤屬愛魔利使細屬
見魔故愛前見後今佛法正道緣理斷結於見道中
有二種人鈍人用無常苦二行相入見道故先斷愛
利人用空無我二行相入見道故先斷見也故不同
也。

【疏】八鳥譬八慢者盛壯憍是對我慢性憍是大慢富
憍是過慢自在憍是邪慢壽憍是增上慢聰明憍是
憍慢行善憍是卑慢色憍亦是過慢同前富憍故俱
舍等七慢同也言鵰者此鳥有力能取麞鹿如勢人
能取人財言鵄者鵄鳥力強諸鳥不犯如人盛壯無
敢以欺言梟者自貴其身反食其母如人未貴反害
貧兒言鷲者晝食死屍夜歸山宿自在往來適悅於
常如人有自在力愚智並欺言烏者此鳥壽長故俗
云千年老鴻也如人長壽從少至老無有衰橫故以
生憍言鵲者于鵲鳴行人至除凶示吉皆是鵲懷如
人聰明博學今古而生憍也言鳩者性雖是貪而不
敢食如人齊菜而生於憍故喻其善言鴿者姓好婬
愛墮此鴿身如人身端互相愛惜。

【經】搏撮者搏擊打也撮持取也手擊曰打也言撮者
手少取也釋名撮卒也謂暫卒取之玉篇云四圭曰
撮謂三指取也手把作𢸥(子活反)非今所用摣者釋名
摣叉也謂五指俱往叉取玉篇五指投擎也。

【經】啀齜嘷吠者聚脣露齒名啀齜出聲大吼名嘷吠
啀(五佳反)犬鬪也齜(士佳反)齒不正也又嘷者玉篇咆鳴
也經魑魅者(上刃知切下美秘切)說文玉篇老精物也通俗文
山澤精謂之魑魅謂山神曰魑澤神曰魅魍魎者通
俗文云木石變恠名魍魎春秋及玉篇云水神也。

【經】孚者(抏夫反)信也即母伏卵時側聽聞卵中􂐳(子猎反)
聲母即啄卵破子即得出若不啄穿子即悶死有此
之應謂之信也玉篇姥(莫古切)伏也即是老母伏養名
孚通俗文孚(疋附切)卵化曰孚廣雅云孚生也方言鷄
伏卵未孚生蒼頡玉篇云乳者謂養子也言產生者
產亦生也。

【疏】從自類因者俱舍頌曰。

「　同類因相似
　自部地前生
　道展轉九地
　唯等勝為果」


論曰同類因者謂相似法與相似法為同類因論疏
云謂相似法與相似法為同類因者準此論文若是
與相似法為因名同類因似相同類之因名同類因
(云云)論善五蘊與善五蘊展轉相望為同類因染污
與染污無記與無記五蘊應知亦爾疏云此中染言
通其不善有覆無記以三十二法互為因故言無記
者謂唯無覆無記法(云云)自部地前生者部五部即
見所斷乃至修所斷也言地謂九地即欲界為一地
四靜慮四無色為八此中見苦所斷法還與見苦所
斷法為同類因非餘乃至修所斷還與修所斷為同
類因又二欲界地還與欲界初靜慮與初乃至有頂
與有頂為同類因(云云)然唯得與等勝為因非為劣
因加行生故且如巳生苦法智忍還與未來苦法智
忍為同類因是名為等又即此忍復與從苦法智至
無生智為同類因是名為勝(云云)。

【經】鳩槃荼鬼者喻戒取戒取有二一善法戒取二惡
法戒取執十善為因名善法戒執鷄狗等為因名惡
法戒取故疏云初十善次云外道也。

【經】蹲踞者有云重執隨順諸見戒生不緣餘法如踞
土埵踞者垂足實坐倚也埵山土聚隅也述曰外道
執斷常見如平地更於其上執戒禁取如土埵問戒
禁何別答持鷄狗等戒名戒如性戒也裸形自餓等
名戒禁如遮戒也此戒禁緣諸見起猶如土埵等言
一尺二尺者若單執戒為勝因生取名離地一尺雙
執順戒禁為緣因生取名二尺又或執為勝如一尺
者述曰令戒禁為緣緣餘戒故名一尺也更執為因
如二尺者述曰得五現涅槃果(五現涅槃如前六十二見中)戒取
心須具二不然邪見所收今解如疏具善惡二戒故
也(云云)。

【疏】謗無因果者執惡禁戒非因為因謗無五戒十善
有漏之因如捉狗兩足橫計非想為解脫名果撥無
有漏人天之果如以脚加頸望撥世間因果似邪見
斷見自執非因非果為因果是戒取見及常見集本
得果下釋所撥因果五戒十善之因本得人天之果
如捉狗足及不樸失聲是喻有漏之因聲即喻果利
見撥者外道執自戒取名利見撥有漏苦因不得有
漏苦果名捉狗兩足撲令失聲也若不作此解便同
邪見(云云)次觀解者有三初解兩句次又云下廣釋
第二句加第三句次又云下重釋第二第三句兼第
四句初解疏云修六行觀伏貪者外道六行始觀之
時六行俱觀修成之時於上各觀一行不具觀六六
行名為等智以近分有漏定離昏沈掉舉名之為等
厭下欣上目之為智此六行是近分定不得言別起
近分別生六行然六行通佛弟子外道共修俱名等
智六中前三無間道斷故云厭下苦麤障後三解脫
道證故云攀上靜妙離問佛弟子既修等智何故六
行不名為煗答良以厭下欣上有漏等智伏惑而非
見道方便不名為煗煗等善根三界皆厭無欣生處
以增背有故又觀諦理故不同也又問六行生上色
界得根本定不答若利根人身在欲界六行伏惑即
引得根本定若鈍根人有不染無知以為定障於欲
更作意斷定障始得耳又問生上界得彼定時為是
有漏為無漏耶答通漏無漏若有漏定入亦有漏若
得無漏者入即無漏出定即有漏也貪欲為狗覺觀
心為兩足數息觀止覺觀心如捉兩足不淨觀伏貪
欲如撲狗貪欲因既被伏果必不生如不能聲第二
釋第二句撲如前能生禪定等者由伏欲界貪即能
發色界諸定於欲界貪更不復起如撲令失聲以能
生顯所不生故也第三釋一往制心者最初用不淨
觀名一往未能得伏名未失聲不淨觀常在貪境無
有間念名常繫在緣如脚加頸者脚喻不淨觀頸喻
貪欲觀在於境如脚如頸也貪不得起方是失聲。

【疏】身見竪入者俱生我見通於三世故云竪也計我
自在者計我為主為宰主有自在宰有割斷是分別
起我輕拒賢善崇重暴惡故云不修善等即是輕拒
賢善裸形無耻即是崇重暴惡名慚愧無明覆閇名
為黑。

【經】四面一時者有云生老病死等為四面與八苦中
四能燒火同故今但為四念處起四倒五濁八苦也
問四倒可然五濁八苦如何答於身受等計我是我
見計斷常是邊見撥無出世因果是邪見持鷄狗戒
是戒取妄計非想為涅槃是見取即是見濁於身受
等起貪嗔癡等是煩惱濁計有眾生為實是眾生濁
有連持命是命濁四在時中名劫濁由此五濁今身
受心法念念無常故名為火八苦者即於別等有生
老病死愛別離怨憎會五盛陰八苦所煎今身等四
念念無常故云火也問八苦前後何名一時答身受
等四俱生老等故名一時也。

【經】爆聲震裂者疏不釋棟梁椽柱者前意識及脊骨
為棟梁筋骨及支節為椽命根及兩足為柱故此不
釋也初解約死苦命根斷四大離名爆裂次解病苦
名為爆死苦名裂也。

【疏】非想亦有八苦等者言心生異念者謂欲界身修
無色界悲想地定即心異緣無所有處乃至空處等
名為異緣念只是緣耳言念念不住者謂相續至後
名老苦又八六四二長時名老苦言行心擾擾者得
彼定由被十通心所動亂行人名為妨是行陰攝故
名行心文欠一苦謂別離即失彼定名別離也。

【經】毒害火等者毒害譬見思火灾譬四倒八苦故云
非一。

【經】在門外立者一將行之時將入宅救子又立者不
行之緣譬佛待機方入生死度物而不他行也又立
者諸子背化流轉生死如來眾德久立也又立者不
安之皃聖人雖復息跡世外欲應生死樂習繫安也
此諸解不及疏中(云云)。

【疏】先因等者約理釋中因無明故而有戲論無明是
界外惑戲論是界內見思惑無明是疎因見思是親
因即感分段生死苦名入宅也。

【經】此苦難處者有云利鈍惱他況大火者即四倒八
苦也謂因苦尚難處況果苦耶今疏意無無漏定慧
如飢渴因有漏定生上二界細苦尚自難況遭欲界
五濁大火苦耶。

【經】益我愁惱者如來本擬無緣大悲教化眾生今但
用法緣眾生緣教化故益我愁也。

【疏】行具一切法名藏者低頭彈指小善皆是法界具
一切法此善難見如地中藏六根具一切法示人易
信如庫也。

【經】生育等者令發菩提心為生發修菩薩行為育記
云中間方便化為育育養也。

【經】以眾寶物至車者說如來萬德作大乘之名故云
以眾寶物造諸大車問三乘是方便可名造一乘是
本有云何名造答三乘本來無方便說三故名造今
大乘本性具眾德今約修亦名造也二義異又據理
而論者三一本來無假說三一者皆是言詮即無名
相中假名相說俱名造此就果車說之若就因車者
以由用也藉三乘善根之寶以成今唯一之解故以
眾寶物而造作之此二解者前約假名次約言詮其
義無別前約理三一本無此雖有異俱是性德理乘
之體今言造者不同他解本有性德三一顯修德三
一性具眾德名眾寶依性起修名為造隨其本習各
得大乘故名為諸約本習示佛乘故名為大。

【經】上妙細氎者他有二義一用遮垢二用嚴飾一乘
亦二義一能忘世禪之著名遮垢二即具一切三昧
名嚴飾此解猶未出小乘遮垢之言應具五住方顯
一乘之用耳今是無緣大慈以覆一切名嚴餝譬禪
自在一行三昧定散無礙故名上妙微密叵知名細
積功方證如積華用功成氎具諸功德聚林名價直
千億自性無昏闇名鮮白離三惑垢名淨潔。

【經】安處林野者無生死喧動稱寂然閑居智德森繁
如林簫然放曠譬如四野如來居之恬靜名安處此
解亦未知無何生死之喧今大師意無二邊之喧名
寂即無二死也(思之)。

【經】其中眾生子者有引光宅學士和闍梨云凡夫識
能更生識所生之識即是巳兒故名為子得無漏竟
識不復生成論師云眾生從無明識窟流來為佛所
愛念故名為子有云子有二義一與佛同源眾生本
性清淨如涅槃皆一味故二諸佛復此眾生本無六
道謂計為六道以慈念之故稱為子此之四釋但得
正因子義闕緣了二子故不可(云云)。

【經】具足三明者宿命知過去天眼知未來漏盡知現
在除愚故稱明也餘三天耳他心神境不除三際愚
故不稱明也問俱舍云五識唯緣現天眼何得緣未
來耶答與第六意識同時起即緣未來為第六緣三
世境故。

【疏】略不合知子先心者既用三車擬宜即知子先心
竟故不頌也。

【疏】去取終成二文者長行開譬有四一免難二索車
三等賜四歡喜名取合譬但合免難及等賜不合索
車及歡喜名去頌中頌譬具頌四義名取頌合譬但
頌等賜及歡喜不頌餘二名去故長行與偈終成有
二文也。

【疏】今合又略等者一開譬等賜文中一標等心文云
各賜諸子是二標等車文云等一大車是三廣大車
文云其車高廣下是四釋有車之由文云所以者何
是大長者財富下是五廣等心文云而作是念我財
物無極不應以下是六釋廣心所以者何以我此物
巳下是今頌中對長行又前後長行中初合標等心
文云是諸眾生脫三界者悉與是次合等車文云諸
佛禪定解脫等娛樂之具是頌中第一標等車第二
標等心故前後也又頌合大車長行云皆是一相一
種聖所稱歎能生淨妙第一之樂今頌云是乘微妙
等者一微妙頌上妙字二清淨頌上淨字三第一字
頌上第一字四於諸世間為無有上頌上皆是一相
一種聖所稱歎言無上者法身過世間故餘例釋之
次無量頌有車之由者上合譬文在第一文云如來。

爾時便作是念我有無量無邊智慧力無畏等諸佛
法藏即是釋有車之由今頌在第四讀者應知。

【經】又舍利弗下疏釋云行人可通不可通章先引惡
數不應為五種人說又二初偈三人一憍慢如五千
之徒二懈怠三計我見次偈二人一淺識博學世俗
人二深著五欲人(初三小乘後二大乘)巳上五人經云聞不能
解亦勿為說。

【經】若人不信下第二明五人名起惡謗者一毀謗是
口業二嚬蹙是身業三疑惑是意業四毀法人從若
佛在世下是第五謗人從見有讀誦下是於四法師
一讀二誦三書四受持名為經者者是人故云謗人
於讀等四人而生輕賤憎惡嫉妬結恨也。

【經】其人命終下第三明五人獲惡果又二初明得果
次告舍利弗下二行結初又二初明墮惡次如斯下
明不得值佛初又三初地獄次畜生三賤人次明不
值佛又三初明不值佛次明後墮惡道三明復得為
人今疏總云獲惡果報是也次結如文問上來皆言
莫為說似若無慈何名菩薩答有三意一聞必起謗
無益有損故不可說即是慈也二者從果識因謗即
致苦可不慎哉三者謗既有重罪信必有深福即勸
信也初三報從重至輕上品地獄中品畜生下品人
間受苦言地獄者他立一章今不要經云須彌山下
有一百三十六地獄如下隨喜品說(云云)問何故謗
經入無間耶答一乘是極樂經謗極妙法故感極苦
處也問何故法華令謗者受苦耶答夫罪福從於理
生順理萬惡永消違理眾苦並集故佛說法華示人
罪福耳。

【經】具足一劫者小劫也。

【經】云若狗等者墮下賤獸中有四種一若狗野干二
若作馲駝三有作野干四更受蟒身初謗極法及以
尊人故墮在賤獸報二謗平等大慧之經故受愚獸
報三佛有權實二教執權而破實故得一目報四謗
法毀人之時心生嗔恚故受蛇身報。

【經】為諸童子至擲者信經之人扶理利他謗則乖理
損他損他故還得損報故有打擲也。

【經】其形長大者嗔大法故受大苦身報不對聞法故
受聾病報愚癡謗經故受於愚騃報不受行法故受
無足報多令眾生不信故受為諸小蟲之所唼食報。

【經】若得為人第三明餘報智論云謗法人非慳貪業
故不生餓鬼中愚癡謗故得暗鈍報亦謗智慧經故
得暗鈍報憍慢心謗故得矬陋報謗微妙法故得醜
陋報謗開方便門法故得𤼣躄報謗正直經故得背
傴報。

【經】貧窮下賤為人所使者經備萬德為富貴謗富貴
經故得貧賤報乘於一乘而遊四方得大自在今謗
自在經故得不自在報故云為人所使此經能破凡
夫二乘菩薩之病下經云若人有病病即消滅謗無
病經得多病報。

【經】若修醫道者即順方治病今謗順理法故得違理
報。

【經】常處下第二重明三品罪以生人中謗法餘業續
更受毀經故墮地獄餘如文。

* 信解品

有云同異有八一生信處異身子從疑生信四十餘
年懷疑故云欲以問世尊為失等中下根人從執生
信四十餘年執小究竟執破生信今謂不然經云爾
時大眾中至于千二百阿羅漢皆言動執生疑不合
偏執也二廣略異身子述解則略中根陳悟則廣記
云此不爾但是文異義同故身子云將非魔等及述
五佛章等豈是略耶三遠近異者身子近序現世迦
葉遠陳往昔現世但從鹿苑至法華往昔從華嚴訖
一乘之說記云身子序我本著邪見時亦過道樹故
不異也四通別異者身子自一身迦葉通四人記破
云文異意同身子云我等不預又我等同入我等待
又我不解四度言等敘失既然序得寧唯身子四眾
八部即其人也五有無異者上無譬說今則有之此
亦不可上有曇華但傍正耳六多少異上序三乘今
述五乘此亦不爾上四部中亦有人天也七歡喜異
者身子昔憂今喜迦葉昔不懷憂但今非意所求忽
得大寶故喜今謂不然方等經中迦葉自悲敗種泣
動大千寧於法說而得無憂耶八約人異上根一人
中根四人下根無數者今謂根雖不同開示等無別
亦如四眾八部上亦不少。

【記】綺綬珪璋者朝服帶也珪是炎頭玉也璋是方玉也。

【疏】善吉獨稱慧命者問何故於四人中在初耶有答
云或可當時超席善吉在初或可善吉有轉教之功
故故初列也今釋如疏。

【經】偏袒者注云偏袒右肩名未起之時正被袈裟外
國依律不著正背及偏袖衣著者得吉羅罪。

【疏】僧首不求者執臈高而秀晚學不棄小而避所嫌
自固全迷於一乘說彼乃存於三教故不求也。

【經】但念空無相無作者唯念小乘三空門也一空攝
二行謂苦諦下空無我行觀苦也二無相攝四行謂
滅諦四行滅靜妙離觀涅槃無相也三無作即是無
願攝餘十行謂苦下二苦無常集下四集因生緣道
下四道如行出觀諸有為一切無願也此通有漏無
漏三三慧所攝。

【疏】相失譬近領火宅等者問略頌長行權實即是釋
迦施漸頓化正是當機如何對父子相失答上文云
今我亦如是即釋迦昔日王子既背王子名之為失
安穩對不安穩子住不安穩處等名為相失也眾生
即六道乃至知性欲等並是失也。

【疏】大經觀方者記云不修故沒者即退大也入巳沒
者未斷見思為沒發自度心為出入巳即度者譬觀
或名入巳或是佛性名即彼岸云即度也行有淺深
故名煩惱為賊有遠近依初弘誓故安淺處有云空
觀為淺恐悞思之。

【經】遇向本國者不期而會名遇法華三昧經云反源
盡欲令人還故鄉故鄉名無為號字清淨室佛答婆
羅門云般若郡本際縣超入城絕勿里薩婆若樹下
止。

【疏】中止者此中有傍正人法因果傍有通別正唯有
圓人是臣佐法是金銀等因是三教初心果是三教
之果。

【記】家本養性者喻也無緣慈悲為家養法身自利利
他之性居方便土中法身為慈悲熏之欲垂迹取同
居土中子圓機也。

【記】但彼對勝應其義不成者五人界內熏劣應出界
即見勝應通別菩薩界內見勝應出界亦只見勝應
其義不成准小例大通別菩薩界外亦應更見圓勝
應也故云豈應守舊(思之)。

【經】商估賈客者此中估賈兩字同作估音上估稅之
估切韻云估市稅也又云此估云賈如書云既我得
賈客不是儂商功估也說文云行販曰商玉篇云坐
販為賈賈亦舉下反賈亦訓買又賈者固也固物以
待賓來求其利也喻舍那稟教之人他方菩薩稟教
還他方教化如行販此間菩薩稟教於此間教化如
坐販稟教非一故云眾多(思之)。

【疏】或華著身者如觀眾生品天女散華至菩薩悉皆
墮落至大弟子便著不墮時舍利弗神力去華不能
令去故天女呵云勿謂此華為不如法仁者自生分
別想耳若能於佛法出家有所分別為不如法觀諸
菩薩華不著者巳斷一切分別想故故知身子具於
別惑名為分別華著身也。

【疏】拜座者即不思議品新發意菩薩及大弟子雖復
念座皆不能昇維摩詰云為須彌燈王如來作禮乃
可得坐也。

【疏】棄鉢者弟子品中時須菩提入維摩詰舍從其乞
食時維摩詰取其鉢盛滿飯以敬田難之須菩提若
能於食等者於法亦等於法等者於食亦等不斷婬
怒癡亦不與俱乃至非聖人非不聖人雖成就一切
法而離諸法相乃可取食次將悲田難之為未見中
實理平等義非敬田不合受食既非敬田具足界外
無明煩惱一體三寶未顯一德三德莫知與外道六
師等無差別豈悲田若其伏是悲田亦而與食故云
若須菩提不見佛不聞法彼外道六師是汝之師彼
師所墮汝亦隨墮乃至入於邪見不到彼岸謗於佛
毀於法不入眾數終不得滅度汝若如是乃可取食
時須菩提既是小聖聞彼大法悲敬兩呵口訥心醉
遂乃忙然不識以何言不知以何答便置鉢欲出其
舍故云棄鉢。

【記】以現說當等佛居法身地名以現說降世後名當
諸子背大後名生受付財之化名熟今日四大弟子
領佛此意也。

【記】四見父等者始是過去受之時末是降世說鹿苑
化故云始末也。

【疏】寶机承足者二足喻定慧寶机喻一理依理起定
慧如机承足修定慧皆約理如足依机言無生定慧
者即理之定慧也即照而寂故一諦而三諦即寂而
照故一境而三境以理對慧即一觀而三觀以理對
定即一心而三止(云云)。

【記】問四大弟子至納法既重者一既聞法譬二周二
又聞方等般若諸菩薩不思議事皆名重也言驗先
見非真者既見如來不思議身說不思議法等驗前
見鹿苑垢衣不是真實也。

【疏】遣傍人者文引華嚴四菩薩者引此為例耳初出
世擬遣菩薩說法華如華嚴遣四菩薩亦不受也。

【疏】淨名至惑著者彼香積佛品身子心念日時欲至
當於何食而聞法乎若欲食者且待須臾當令汝得
未曾有食時維摩詰即入三昧令諸大眾見上界分
過四十二恒河沙佛土有國名眾香佛號香積與諸
菩薩方共坐食問諸菩薩誰能致彼佛飯諸菩薩等
咸皆默時維摩詰不起于座居眾會前化作菩薩相
好光明威德殊勝令往上方問訊彼氣力安不願得
世尊所食之餘於娑婆世界施作佛事等無令起惑
著者身香是勝妙五塵即別惑恐彼生著故令攝之。

【記】不論淨土至十七句者淨名云寶積當知直心至
來生其國有二別一橫明十七句謂一直心二深心
三大乘心此三從解得名四施五戒六忍七進八禪
九智此六從修行明淨土因十四無量心十一四攝
十二方便十三三十七品十四迴向十五說除八難
十六自守戒行十七十善(巳上橫訖)言竪者有十三句謂
隨其直心則能發行隨其發行則得深心隨其深心
則意調伏隨意調伏則如說行隨如說行則能迴向
隨其迴向則有方便隨其方便則成就眾生隨成就
眾生則佛土淨隨佛土淨則說法淨隨說法淨則智
慧淨隨智慧淨則其心淨隨其心淨則一切功德(巳上
竪訖)。

【疏】信力故不欺者信謂信教故不欺稟教修行故不
怠由念力故不違其教故不嗔由定力故決知稟教
獲利故無恨由慧力故知法無私受故不怨又欺怠
是身惡嗔恨是意惡怨言是口惡離三之過故。

【記】若得初果至名之為死者止觀二釋一約七方便
名與死等四果俱名為死二約初三果名與死等羅
漢名為正死。

【記】是從般若至餘亦不易者記結十六意也恐人不
悟更略釋之一同味易知(云云)二約理名別者法華
名實相涅槃名佛性三約機者此如大獲謂三周受
記彼如捃拾謂五千起去及人天被移四約法彼存
藏通別名權此正直捨方便名實五論帶律儀者彼
扶五篇七聚明常此經開方便門示真實相六語證
彼兼小果者十仙外道皆得羅漢此經證唯開示悟
入七受益彼無廣記者彼但有五萬五千無迹本二
門授記此經則有八說時長短者彼是一日一夜此
經八年九談常過未者此經五百塵點明過常未來
但云常住不滅彼明未常經云云何得長壽等十論
辯此如大陣謂迹門一代聲聞盡破本門三世垂迹
盡破名大陣彼但破闡提及五千名餘儻十一現瑞
別者彼面門是口表說教流至未來此眉間表中道
會權歸實之理十二破執難易者二乘難破如此經
闡提易破如彼十三領解近遠者彼觀現在經文中
事名近此探領至法身時齊教至鹿苑時名遠十四
述成不等者彼四教及外道等解其常住故云善哉
善哉此述唯解於圓十五用治生死者此治敗種名
死彼治有性闡提名生十六付有下有此者此經付
下方涌出彼但付此土通。

【記】子體父以大而比小者子信父疏云於三藏中得
涅槃是不虗今為菩薩說大寧為虗妄故云以大比
小也佛知此等下是父信子言無違者初受小化雖
乖父心因小入大故名無違文云見思巳斷是初乖
聞大必不謗是後聞法華名無違也。

【記】傍論授記者如善財尋善知識云於佛處發菩提
也得授記並是傍也。

【經】字某者注云眾生本名真如也我名某甲者即我
是實際實際與真如無二即眾生與佛無別也故大
品云眾生即性空佛亦即性空眾生如即佛如佛如
眾生如無二無別也今謂此但約理而失事若從理
說理無處所若從事者初發心時聞法結緣定有處
所經中間略故言某也偈者問何故長行初勅善吉
今辨迦葉說偈耶答善吉迦葉各有一能善吉有轉
教之功迦葉有持法之用以二人前後互出問大品
不令迦葉轉教今偈何故云佛勅我等說最上道答
異口同音迦葉說偈即是善吉說也注云須菩提發
譬舉其始迦葉說偈理其終既同解遞唱明德齊行
等。

【疏】十恩中初三恩是應身謂約慈悲室故次四恩是
法身著如來衣故約所覆也後三是報身如來座故
約能座也亦是三德異名又初三是因時蔭益眾生
次四是果時蔭益後三是如來自行滿起化他用也
若從能對室等三即名大恩初雙標恩次雙釋恩深
若從所對即差別恩也。

* 藥草喻品

論七治中一顛倒功德者修五戒十善名顛倒謂是
究竟不信佛果名上慢具九十八使名煩惱熾然一
聲聞人謂與如來等者昔在鹿苑謂與如來皆是羅
漢故涅槃云大羅漢佛與迦葉等五人是也三大乘
上慢人謂無二乘者論意於前法譬二周會二歸一
上慢人便謂無二乘故說兩譬潤三草二木即是有
也有人云此品是出生經今家釋皆開方便無更出
生若爾火宅亦云是名羊車等應亦出生四實無涅
槃者小乘執有餘無餘二種涅槃是極今說是化不
名為極故云治也五不求大乘以虗妄者小乘解脫
名虗妄但脫界內見思未脫果外無明名未得一切
解脫故說內衣裏有無價寶珠為治六有大乘人取
非大乘者謂取非為是故今說佛果開權顯實之珠
方是大乘為治七無功德人者見佛常在而生憍慢
永不修道名無功德佛留經教名曰醫師治有人依
法華論明此品來意云火宅譬破凡夫病窮子譬破
二乘病雲雨譬破菩薩病為菩薩問上說唯有一乘
便謂畢竟無三乘方便得實失權存體亡用然識權
即實達用即監體既不識權亦不悟實為治此病故
說草木差別也今問此是述成二乘何關菩薩之病
(云云)又藥草者藥是草木中治之通稱草形木之別
名藥草即通別俱舉木即一向不言者何答木少草
多廢少從多也。

【記】引嘉祥云不知同者一二乘不知圓歸一地一雨
名不知同二不知異。

【記】言通意別者三草二木通名藥草故名言通別在
中草故云意別言別意通者疏云無漏眾中即是言
別通三草二木名為意通。

【疏】補養等是對治還年等是第一義餌之下是對治
變體下是第一義譬諸下是對治開悟下是第一義。

【疏】嘉著稱微者嘉在初緣時著在今得記時滿稱微
終稱始俱是佛乘因果故也。

【記】觀心如玄文等者即空攝中草及小樹即假攝小
上二草及大樹小上二草是賴緣假大樹是施權假
即中攝一地一雨也又止觀第十者四教藥各能治
見惑之病觀各不同見惑無別亦三觀為四教攝三
草二木及地雨思之(云云)。

【疏】咸令世間皆知見者且對譬大雨所沾故云世間
若從一大圓法雨沾潤七方便者即出間皆得見也。

【疏】又三世利下記云迦葉或同者十方四大弟子我
與迦葉同或別者餘四果或與迦葉別。

【疏】初心望後心者初住心亦應盡知今言不知者且
讓佛位故云未窮。

【記】云一者善體者體是實相善是七方便總名為善
別言但在人天名善從二乘至別菩薩應言法體無
漏法故今言若善若法皆是實相故喜即體言俱存
者七方便法本是體內如三百由旬即是寶所之路
故云俱存。

【疏】此圓教實說者對別教菩薩別人以法性之無明
生一切法今圓人以無明之法性生一切法故名實也。

【疏】此三法不相離者攬五陰色心為眾生名理如攬
山川為世界草木依山川如攬集因成異熟五陰果
因通善惡果是無記五乘集因是修德緣了人天是
緣三乘是了依陰界陰界入是性德緣了識色二陰
了三陰是緣此之修性皆依性德正因之理如山川
草木皆依世界故云不相離也又假名生空喻正因
五陰法空喻了因草木喻緣因故不相離也。

【疏】三達者此與小乘異羅漢人但宿命知過去八萬
劫天眼知未來八萬劫漏盡知現在三千今三世盡
知無量故不同也。

【疏】知道者知權實之法開道對身業者謂能開十界
之化以一身無量身故云開也說道者謂說五味之
法也。

【疏】合凡開聖者問人天是有漏二乘是無漏何故合
有漏在無漏中耶答不從漏無漏名合取三藏教明
世間布施持戒禪定即是人天之教並是正因緣所
生善法故合在藏數中聖也如言阿含明人天因果
也此中大小相對有三句一開大合小如五善根二
開小合大如五乘三大小俱開如四藏若凡聖相對
有四句一開凡合聖如五善根二開聖合凡如四藏
三凡聖俱開如五乘四凡聖俱合如三乘。

【疏】如來一音說此三法者問雙中經文唯約相釋疏
中何得言雙釋耶答疏取上標云如來說法一相一
味即冠於下即是說三種相之教為一味也。

【疏】緣生中道之行者喻如來發心前如水上波發心
巳後亦如水上波退大巳後亦如水上波水喻理性
中道未發心波與退後波喻染緣發巳後波喻淨緣
緣雖染淨中道常寂舉體為用即水為清濁波全用
即體二波俱是水舉水為波時水性未曾壞故以波
是水故全波為水時波性亦不失以水是波故若云
相即不相是相即無不是不是無相即不得六根意
途自(云云)。

【疏】無生死相者問與下釋解脫等三何別答此中但
釋經中一相即是中道實相離生死因果俗諦邊名
為解脫離真諦邊名無涅槃中道亦無彼無相故云
無相亦無相即中道無生死涅槃二邊有相亦無無
相故云滅相雖有三相但是實相能離三種故結云
唯一實相也下文即是對三道是三德皆是約修辨
相離合有殊二處大意無別。

【疏】二邊業縛者分段俗邊為有漏業縛變易真邊是
無漏業縛中道無二邊縛名解脫相言離二邊無所
著者謂界內涅槃集為一邊界外涅槃集為一邊名
二邊無所著中道離之名為離相滅相者中道雙無
因果二滅之相名為滅相言句句例作差無差者解
脫句所離邊是差別界內外故能離是無差別差別
同一堅性是權中有實若知無差即差是識實中有
權離相滅相二句准說。

【疏】發心畢竟二不別者若唯識資糧位初十信心名
發心果位名畢竟今意從圓一迴心入大初住發心
與妙覺不別證道同故初住但分證名前難二從未
迴心前無始巳來巳心與畢竟無別理性始終圓故
即理發名未迴心前也。

【疏】念何事下釋三慧者婆娑四十二云聞所成慧於
一切時依名了義思所成慧有時依名了義有時不
依名了義修所成慧於一切時不依名了義故俱舍
二十二云將趣見諦道應住戒勤修聞思修所成謂
名俱義境論曰諸有發心將趣見諦應先必住清淨
尸羅尸羅即戒學如是住戒勤修依聞所成慧起思
所成慧依思所成慧起修所成慧若聞所成慧唯緣
名為境未能捨文而觀義故思所成慧緣名及義為
境有時因聞引義有時由義引聞未全文而觀義故
若修所成慧唯緣義境巳得捨文而觀義故若準瑜
伽深密等三慧者初依聽聞以文為先而觀義者名
為聞慧次依思擇以義為義而觀文者名為思慧次
依於思擇於文義證解明了名為修慧此在因位七
地巳前一體義分有三體別在佛無聞思唯有修慧
唯此是菩薩辯三慧也又云三慧體者別境慧攝通
種及理又婆娑四十云欲界有聞思無修慧是不定
地非離染地故色界有聞修無色唯有修是定是修
離染地故若欲思時即墮修中故無思慧也無色無
聞慧者無耳根故俱舍論云生得慧與身俱生用生
得慧聞教巳因有慧生聞教後慧方名聞慧若準般
若論廣多習讀多釋義理是聞慧若少讀少解是生
得慧兩宗小別。

【疏】以何法至因緣者言三慧取境者牒前第二體是
能取三慧第一境是取五乘法也言聞法下正釋因緣。

【經】云以何法念等者法是五乘所聞所思所修教法
也念是能聞思修等三慧體也能所並是因言聞法
者假佛說佛說五乘為緣或聞法為因能所念為緣
從強互說。

【疏】又三慧至合故者慧是能念境是所念俱為能生
因所生三慧現行是所生法為緣親辯自體名因緣
不從互說(云云)。

【疏】復宗稱述者謂約如來身廣開權顯實而迦葉未
知今聞開顯竟迦葉即盡知故云復宗又由迦葉未
暇領於餘人則為如來所責非謂求聞如來廣開顯
前而不知也。

【疏】若究其根榮者根因於地而生榮因一雨茂也。

【疏】釋疑者疑云無量功德既不能領齊巳所證豈應
實耶答云未及等者未聞廣顯前雖不及佛然於巳
證領實不虗豈聞廣顯竟而不知耶。

【疏】引發下根者非謂引下根令成中根但令下根人
見生希慕心耳。

【疏】凡夫反復者謂法華前處處能入本迷真起妄未
斷煩惱今於三道能反生三德復本歸真緣於二乘
故云奇也二乘斷盡迴心則難。

【疏】佛述至歎十恩者問十恩之中坐座恩對法華是
無差別何得總言是差別耶答若約能化衣室座三
本無差別今從所化機說故云十恩皆差別也能化
即大恩也。

【疏】百糓等者釋名云穀者續也楊泉物理論云梁者
黍稷之總名稻者粳糯之總名菽者眾豆之總名此
三各二十合為六十蔬菓之實助糓各二十是為百
糓周易百穀麗于地是也又五穀者一房糓謂麻是
二甲穀甲豆是三角穀角豆是四芭穀謂稻麥是五
穗穀謂粟是言苗稼者說文云草生田曰苗蒼頡篇
云禾之未秀曰苗苗而不秀是也禾之實曰稼莖即
為禾又云在野為稼。

【疏】初一行總明受潤者經文言一切眾生及諸地者
不出七方便各各之地故總云諸也。

【疏】有云內凡為小樹者唯有漏故初地至七地為大
樹者有功用故八地巳上無功用故但成別義有云
初地至六為小樹者三昧樂意生身故七地去為大
樹者約覺法自性意生身故亦是別義或可初地見
道二地至六地修道合為小樹七地巳上無學道為
大樹也。

【經】或處人天者或表不定非唯局人天之民人天之
王亦是小草故云或也。

【疏】大品有法者菩薩諸行未息名有法是因也無法
者菩薩證理行息無法即極也。

* 授記品

【記】云破方便之近記者在昔教中三教菩薩當教佛
果記名近二乘記得羅漢果名近今經記者為破近
記故二破始記著心者如上根中根正記人斷煩惱
盡者即無著心若八部上中二根者未斷煩惱得記
生著故須破也三為顯衍門記無記相者正是今經
名衍雖有劫國而無記相也。

【疏】遲速記者涅槃經云遲者以其人聞速得佛心生
輕賤故與遲記若聞道長遠便生退者為此人故授
以速記又樂久住世化物授遲記厭生死欲早成佛
與速記有云劫國長遠名遲者恐不然(云云)。

【疏】但記男不記女者約大乘方便經上卷云佛告阿
難汝今諦聽以何緣故眾尊王菩薩與此女人同一
床坐乃至勸彼女人發菩提心記彼女人於此命終
得轉女身當成男子於將來世九十九劫供養諸佛
具足佛法得成為佛號無煩惱如來故知他經亦記
女人今言不記者無記龍女之文耳。

【疏】發心記者諸凡夫始發心即聞三周說法得記者
是現前者如諸聲聞人是無生者證初住巳上人是。

【疏】瓔珞第九八種記者彼經第八今云第九恐悞也
彼經第八無著品云爾時眾會一切眾生見如來授
明觀菩薩決乃至有覺知者不覺知者有八因緣云
何為八善男子善女人得如來決當成無上平等正
覺一切眾生無能知者是諸如來授眾生決巳身自
覺餘人不知復次明觀若男女等在大眾中為如來
所見授決餘人盡見巳不覺知復次明觀乃至汝當
成佛巳知受決餘人亦見復次明觀乃至授決自不
覺知餘人亦不知佛復告明觀善男子等在大眾中
受決然此受決之人乃至未行不近如來近如來者
自謂受我決是謂如來授眾生決遠者覺知近者不
覺解曰近者自謂受記如來實不與記名近不覺復
次明觀乃至近如來者便自覺知今日如來而授我
決遠如來者便自覺知今日如來而授我決遠如來
者復自稱說如來今日授我等決為此眾生未應受
決解曰遠者亦是自謂如來實不能記名遠不覺復
次明觀乃至近者不覺遠亦不知是謂如來授眾生
決佛復告明觀乃至近者亦覺遠者亦知是謂如來
八因緣法授眾生決此前八種如疏先列是也次爾
時世尊告四眾等下經自釋前八種記也。

經云汝等頗見明觀菩薩受記莂乎對曰非也世尊
佛復告強姓子若有菩薩摩訶薩受如來決初發道
心受莂不同今此明觀菩薩受如來決巳自覺知餘
人不覺如此等人未獲如來四無所畏發心自誓未
廣及眾生亦復未得善權方便是故受決巳自覺知
餘人不覺佛復告乃至受如來決眾人盡見自不覺
知如此等人發意弘普廣及眾生得四無畏發心廣
大有善權方便教化眾生是故受決(解曰菩薩以增悲故自未取證
名自不覺知能化生故他人盡見)。

佛復告乃至受如來決巳身自知餘者亦見如此等
人在七住地分別空觀不計眾生有染著想初發道
心不生此念我後成佛度爾所眾生不度爾所眾生
心如虗空不可爼壞以獲如來四無所畏得空觀三
昧善權方便是故受決(解曰七住地者住是能依地是所依義當通教第七地也
猶證空故名不可壞從空出假名善權方便此從菩薩從二乘也)。

佛復告乃至受如來決巳身不覺餘者不知如斯等
人未在七住不退轉地雖有善權方便信樂三尊供
養承事諸佛然未得如來無著之行未能淨佛國土
教化眾生是故受決(解曰未在不退地者未證第七地未得位不退由信樂承事諸
佛故得受記未得無著之行名巳不覺言無著行者證空行也未淨佛土名餘者未知)。

佛復告乃至受如來決遠者得決近者不得如此等
人彌勒身是何以此善男女等諸根具足不捨如來
無著之行(解云準前列中在於未行名為遠者云云)。

佛復告乃至受如來決近者覺知遠者不見亦非眾
會所能測度如此等人在菩薩位未能演說賢聖之
行今師子膺菩薩是也眾相具足不捨法本於無想
法中不壞法性是故受決亦非眾會所能測度(解云不捨
法本名為近覺未能演說賢聖之行名為遠不覺)。

佛復告乃至近者亦知遠者亦見此等人眾行具足
不思議無量佛事超生死海漸至無為何以故此善
男女等諸根具足不捨如來無著之行遍遊十方無
量世界作不思議顯佛神德今柔順菩薩是也(解曰諸根
具者信進念定慧也超生死海名為近覺徧遊十方名為遠覺)。

佛復告乃至近者不知遠者不見如此等人眾行未
具未得善權方便雖復去離五欲之中未能備悉如
來法藏今等行菩薩是也(解曰眾行未具名近不覺未得善權名遠不覺猶離
五欲故堪受記也)此瓔珞皆論菩薩今經亦盡具之。

【疏】如佛語蔽魔者亦是瓔珞文彼蔽魔波旬云釋提
桓因是我部內何以得記而我不得耶佛語蔽魔彌
勒當與汝記又法華論明此六種受記一者舍利弗
等五人眾所知識名號不同故與別記二者富樓那
等五百人千二百人等同一名故俱時與記三學無
學等俱同一號非眾所知識故一時與記四與提婆
達多記示現如來無怨惡故五與比丘尼及諸天龍
女記示現女人在家出家修菩薩行皆證佛果此如
來自與記故。

【疏】云或佛記者是所記之人亦名發心現前無生等
六常不輕菩薩與四眾記示現眾生有佛性故如疏
正因等記又四句一同時得記成佛有前後五百羅
漢是二同時得記同時成佛如學無學二千人是三
前後得記前後成佛四大聲聞是四前後得記同時
成佛闕此一句。

【疏】見佛性見佛法者三佛性至初住時名見佛性開
一切法皆是佛法名見佛法也。

【經】記迦葉章長行中行因有三句一奉覲諸佛者是
親覲佛因也二供養下三業種福因三廣宣下明弘
經種智因。

【經】云坑者虗也壍也坎者埳也堆者聚土也阜者陵
也。

【經】雖有魔皆護佛法者問既云護佛法何以稱魔答
魔佛未曾有二乖故為魔如故為佛既是淨土魔即
是佛也但順穢土故有魔佛之名耳偈中初頌行因
又二初一行半標與記次二行半頌行因又三初一
行頌親觀佛次從為佛智下一行頌三業供養修福
三從修習下半行頌弘法種智也。

【疏】云三弟子中復二一請記二與記初請中又二意
初長行明請之威儀言悚慄者自謂所解大乘未蒙
別記恐所解非實畏墮增上慢故悚慄也悚謂悚懼
悚謂戰慄次一行頌正請上半歎佛故云大雄等下
半請故云哀愍次若知下二行半名開譬者問二譬
何別答前甘露譬但譬中周現記音起後大王譬譬
於今昔次我等下二行半合譬文但合譬耳言飢國
等者在小乘涅槃名為國無常住三德名為飢昔無
求大之心今不期而會名為忽遇初周說法名大王
饍我未蒙記名懷疑懼復未有行名未敢食今蒙記
名得王教即修一乘名為敢食次合譬中初一行合
飢國次半行合忽遇大王饍一句次半行合前心猶
下兩句次半行合前若復得王教下兩句次記善吉
中三百萬億那由他者天竺數以百萬為阿由他千
萬為那由他。

【經】名相者有云無形可名無體可相非名非相故曰
名相者一切皆然何但名相但是通方耳。

【經】劫名有寶等者云劫內七賢聖大士故曰有寶國
中是賢聖所出故云寶生有云空理為寶偈中十二
行初一行誡聽次十一行頌長行就長行中有七一
行因第三行云當供無數下是也二得果第二行云
我弟子及第三行云最後是次得果三其佛下一行
頌國淨四佛於其中下三行半頌眾數五其佛說法
下二行頌說法長行中其佛常處下是六其佛下半
行頌佛壽七正法下一行是法住久近授迦旃延中
經云以金銀至塔廟者注云夫珍礫由心輕重在行
黍稷非馨明德惟馨故一香之氣變成四柱寶臺一
鉢之施重於百車珍貨凡殊麗供養之名峻極宏壯
之目心以狀物非貴物而貴心行者也宜取諸供養
以義忘財報之名此但得理而忘事恐未全然。

【經】過是巳後至作佛者注云夫以成佛之遠近住世
之脩夭皆以遂通為義耳在感而不在應不宜就佛
行求情橫起滯釋此解勝思。

【經】當得至閻浮者梵語不同瞻部那提是樹名在此
州無熱池岸側有經云此州北岸近樹下有紫金光
映蔽日月注云閻浮樹生那提河際此河出真金萬
國所重以無上寶而吐奇光猶此佛居至理而含極
智故供養以立名。

【經】如來至歡喜者注云地或異寶樹亦珠珍者蓋互
名以表國土之淨無麗而不盡未必由義殊故名差。

【經】無四惡道者注云此既不敘劫名國號而云無四
惡道但有天人當知前無四趣與此佛同此佛劫名
與前佛等亦互表存沒。

【經】多摩羅䟦栴檀香者有云多是性義阿摩羅是無
垢義聲勢合故遂略去阿字䟦陀羅是賢義略但云
䟦栴檀香是唐音即是性無垢賢栴檀香佛煩惱輕
微名性無垢仁德如香可重多賢注云多摩羅䟦香
草也栴檀木香也前取樹事阿金之耀今譬草上木
香之氣。

【經】各起塔廟者注云前二記直供養諸佛後二記兼
崇造塔廟此亦互舉相顯非前佛功玄後覺業淺所
以供養不同。

【經】劫名喜滿國名意樂者注云劫內喜心所期宿因
皆滿國中意業所招脫苦受樂故劫以滿為名國以
樂為稱。

* 化城喻品

【疏】化城喻者若望前譬喻品彼題名從通而意別有
三車一車長者火宅故名為通信解品有齊教領探
領復名為通譬喻意在大車信解意在付財故云意
別化城喻題別而意亦別今唯說圓得名故也文云
以權智至教為化者本無二乘方便說二名無而歘
有有無異故是世界義依教修行得入內外凡位是
生善義至見修二道所斷見思名對治義所證涅槃
是第一義準疏文意化唯從佛三悉從機記中所明
機應各四。

【疏】領解述成得記前後者如五百弟子品得記在前
領解在後經云我等應得如來智慧而便自以小智
為足學無學品世尊慧燈明下一行是領解此並領
解在後也富樓那述成在前者經云佛告諸比丘汝
等見是富樓那彌多羅尼子不。

【疏】一出所見等經有五意一從初至劫明時節二爾
時明佛名號三其國下明國名四劫名下明劫名五
諸比丘下正明久遠但言所見事者不出佛及時節
國劫等言國名好成者注云國中眾中皆指佛好以
立業然後封壇得成故曰好成劫名大相者劫內萬
品皆修開士之業並有大人之相故曰大相所以明
佛久遠者一為示聲聞根鈍退大巳後經爾許時時
猶住小果二示生死長遠聲聞曾發大心尚流浪生
死凡夫未發寧免輪迴三示如來能知久遠猶如今
日二乘不知自鄙欣慕四為將明十劫坐道場及入
定八萬四千劫故須長壽小乘聞說不合生疑五為
本門密開壽量由此五意所見久遠也。

【經】云地種至墨者種音(之龍反)即是種類謂三千世界
種類不同也。

【疏】云三結者如今經云我以如來知見力故觀彼久
遠猶若今日者佛地論云佛智有三一第一義清淨
智謂斷惑空智二一切智知有法也略知四法一者
知一切時謂三世也二知一切界謂世界及眾生界
三知一切事謂有為無為事也四知一切種智謂世
出世因果種別也三無礙智亦是有智於上四法欲
知則知而無有礙今謂與智論三智同初是一切智
次是道種智具知四法後是一切種智猶無礙故皆
入中道今文如來知見者知是道種智也見是法眼
也問經前云佛滅度來甚大久遠後文何故云觀彼
久遠猶若今日答有二意一顯知見之力見昔事分
明如現在所見知見無異故猶若今日非謂遠劫成
近如今日也二謂如來密意顯於壽量故迹中遠劫
近也有人問釋迦修行不越三祇何故塵劫極多彼
時猶為王子答意趣有四一平等二別時三別義四
眾生意樂述曰莊嚴攝論廣釋有三門一立意二出
體三釋初意者以此四種決了如來秘密言教令生
開悟故對法云由此意趣故方廣中一切如來所有
秘密應決了二體性者皆以如來後智為體由緣一
切差別義理為利眾生安立處故云無性云遠觀於
他欲作攝受名為意趣攝受之意趣名為意趣三正
釋者先總後別言總者思量名意趣謂理趣思量理
趣故名意趣有財釋也趣謂其境意是相應智用斯
二法以得名故四別釋者一平等意趣此約佛身身
功德等悉皆相似名為平等據斯相似言過去佛即
是我等身非實佛即定是此故楞伽經大慧菩薩白
佛言世尊我是過去一切諸佛佛言以四等故一字
平等過去及我同名佛故二語平等謂三世佛皆有
六十四種美妙梵音言語說法我亦同彼三身平等
我及諸佛法身色身相好莊嚴無異無別四法平等
我及諸佛皆得三十七菩提分法十力無畏諸功德
故作此四種唱言我是拘留孫等又無性釋云謂一
切佛由資糧等並相似故作如是言彼即是我然非
昔時毗鉢尸佛即今釋迦問本以意趣決諸秘密即
如實言彼佛即是我身有何秘密復如何決答勝觀
釋迦本非一體經言彼佛即是我身道理有乖故云
秘密談佛意趣據平等理言彼是我以會相違餘三
準此二別時意趣者言雖說此意在他時言說與意時
分有異故名別時故無性釋云謂觀懈怠不能於法
精進勤學者故說是言若誦多實如來名者便得涅
槃若唯發願便得往生極樂世界此意長養先時善
根如世間說但由一錢而得於千意云最初一錢是
彼後時得千之因於一因中說千之果法亦如是問
持名願往何秘密耶答持名發願皆是其因後時方
得決定菩薩往生淨土經依今因說於當果言特名
等即是決定生安樂因故名秘密今以別時意趣通
之故無妨也雖即持經決定意本在後時方得三別
義意趣者雖談此義意主別義言說與意義有不同
名別義意故攝論云若巳逢事爾所殑(渠京反河名)伽沙
等佛所於大乘法身能解其義無性釋云謂證相大
乘法義與教相大乘法義其有差別由此故言於河
沙佛所方能解義意云解義有二一證理之時名為
解義即證相大乘在初地巳上菩薩所證二聽法聞
思之時亦名解義即教相大乘在十信前凡夫得聞
聖凡階位而有不同故言差別問言逢多佛方能解
義何秘密耶答據教中義解實非難言逢多佛方能
悟解豈非秘密故以別義意趣通之佛雖說於教相
中義本意在彼所證之義事多佛方能解之故涅槃
經云初依菩薩供五恒河沙佛方解十六分之少分
四補特伽羅意樂意趣者雖於一法讚毀不同為對
所作意樂故爾若眾生意樂意趣故攝論云謂如一
補特伽羅先讚布施後還毀呰如前布施尸羅亦爾
無性釋云先為慳貪讚歎布施後為著樂毀呰布施
故為令修勝善故讚毀戒等准施可知問此讚毀教
何名秘密答於施中聞讚而後毀定豈非是自語相
違故是秘密觀所化器意樂不同對彼而說故不相
違今此答中依於平等意趣說餘佛事即是我身身
平等故意謂但是相似名平等非謂唯一佛也(云云)。

【疏】其本坐道場者問何名道場答有二種一法身道
場二應身道場法身者謂三菩提果果名道萬行名
場淨名經說由萬行故能成菩提道是故因行為果
道之場也應身道場者摩竭提界元吉樹下起道之
處稱為道場問若因行為道場者如何淨名經云一
切智等為道聖人所踐為場有四句一道而非場無
上果是二場而非道即樹而非道即樹下起道之處
是三亦場亦道如前說謂果道是四非道非場泯上
三句歸乎寂忘言絕慮。

【經】智積者平等大慧皆以積聚故也。

【經】涕(他禮反)目出淚曰涕無聲出淚曰泣言諸母者愛
結未斷是故涕泣道緣巳會而隨送之。

【經】到巳頭面禮足者是三業供養以偈頌曰下是口
業稱歎有四句一敬而不歎二歎而不敬三亦敬亦
歎四非歎非敬今是第三句也。

【經】其佛未出家下言一坐十小劫者華嚴十種坐一
轉輪坐與十善故二四天王坐欲於一切世界教化
正法行自在故三帝釋坐於一切眾生行自在故四
梵王坐自心他心得自在故五師子坐分別演說甚
深義故六正法坐欲明總持法力故七堅固三昧坐
究竟大菩提故八大慈坐令惡心者悉皆歡喜故九
大悲坐能忍一切諸煩惱故十金剛坐降伏眾魔諸
外道故今是堅固金剛耳。

【經】靜然安不動者身得定也憺怕者心定也(徒監反)說
文安也靜也玉篇云憺音(徒敢也)靜安也今依上反讀之。

【經】眾生常苦惱者是苦諦音冥是集諦盡道是道諦
解脫是滅諦。

【經】百福自莊嚴者十善一善五心下中上上中上上
始心有五終心有五一善有十十善即百也。

【經】世尊知眾生至行業者有云所念即欲樂勝解二
所行道遍趣行三智慧力即根勝劣四宿命即宿住
力五業智自業智力其欲樂即所念修福即自業今
準所請大小法輪故知眾生深心所念不離先小後
大為念也念準思之。

【經】佛告諸比丘下疏分為二一威光照動文有三意
初動地次其國下放光三又其國下明二瑞所至所
以動地者偈釋云為覺悟群生故言放光者一表智
炬將暉故身光先曜如來採綵菩薩舒暉二欲滅眾
生暗故三為召有緣令知佛出故言別明二瑞所至
者前二為利益餘眾今的召集梵王。

【經】爾時東方下十方梵請所以明梵請者十六王子
為近眾請今列十方梵王明遠眾請舉初後中間例
知又十二明人請今辯天請人天是受道之器故又
十六是內眷屬請天明外眷屬請有此不同今謂王
子請頓諸梵請漸故不同也。

【經】遶百千匝者形者心所運華者實之所因形遶千
匝以心不違宗華散如山表深行方積。

【疏】五三業供養者經從即時諸梵天王下有二初長
行次偈頌長行明財供養次偈明法供養又前是身
業供養後是口業供養又前是供養後是稱歎長行
有二菩薩辯恭敬即以天華下明供養初華表欲行
因次奉宮殿表欲來果就供養中而散佛上是正報
供養菩提樹是依報又前表人尊後表處重奉宮殿
捨身之所極欲求初之所宅偈如文。

【經】聖主天中王者七方便聖人之主六道人天之王。

【經】迦陵頻伽聲者鳥名驎鳳五靈之中此鳥有清音
施響響發則眾禽遐赴譬如來有極智妙法法唱則
萬法爭歡。

【疏】文請法經爾時諸梵天下是前供養祈福今請法
求慧前歎佛福田今歎佛為施主又前是自行今請
法明利他。

【經】默然許之者注云泥洹以默然為違此經默然為
順兩默不殊而違順碩反通者或云光明上下以標
其相或云顏色舒敘以示其機或云成道之初自宣
威號則人天之供不言而為順化周之後廣唱滅謝
則道俗眾獻亦不言為違兩默雖同而亦唱義殊故
違順之旨以此而求也。

【經】善哉見諸佛等者上方梵說偈稱歎有十行半偈
開為二初八行半歎佛次兩行請受供養就初八行
半歎中又二初二行歎佛慈悲德(所偈歎慈次偈歎慈)次六行
半歎佛難值又二初四行半明昔不值佛次佛為下
兩行明自慶今得值佛初又二初三行半明起愛眾
生不值佛次住於下一行明起見眾生不值佛問東
南梵云一百八十劫空過無有佛南方云過百三十
劫此文云於昔無量劫何故三處不同耶答由機有
利鈍惑有厚薄之異非佛道有難易之殊上根一百
三十劫方得見佛中根一百八十劫下根無量劫也。

【經】失樂及樂想者樂者形事所得樂想是心神所遊
形事既惱心神亦苦故曰失樂及樂想也又云樂是
樂具想即樂受於生死中無有實樂故稱想也。

【疏】三轉至對見諦思惟無學者有二初二小乘次大
乘初又二初見道次通三道初見道者俱舍論二十
四說所說沙門性亦名婆羅門亦名為梵輪真梵所
轉故於中唯見道說名為法輪由速等似輪或具輻
等故即於此中唯依見道世尊有處說名法輪有速
等相見道似彼故名法輪謂見諦道速疾行故有取
捨故降未伏鎮巳伏故上下轉故具此五相似世間
輪釋曰初舉頌略標次即於此下依標略釋初舉頌
標中二頌又二初頌釋輪具名後頌敘輪處所初頌
異名者然法輪名雖即無量今且敘三種一沙門性
二婆羅門三名梵輪雖有三名體唯是一初二約所
斷立名言沙門性者謂是道中欲界四諦為四上二
界各有四諦合為四上下各四即成八諦於此八中
作八忍八智其八忍是無間道八智是解脫道此無
間等息煩惱竟故名沙門言婆羅門者此云淨行淨
行及前沙門雖說所轉之法推功歸本說為能轉即
是如來真實梵王為能轉也故名梵輪二依標略解
中云世尊有處說法輪者即雜集俱舍皆說見道名
為法輪有五種相一速疾行故者即十五剎那一入
觀巳所有分別煩惱總皆斷盡不同修道入巳還出
斷惑容預故言似彼二取捨者謂捨前諦取後諦也
即是捨苦境等取集等是三降未伏者謂由見道能
斷未斷所未降者皆悉降故四鎮巳伏者謂巳見斷
者更不復生悉巳斷之亦不生退五上下轉者謂先
斷下界苦集滅道煩惱巳次斷上界苦集滅道亦復
如是以上二界類下斷之故言上下轉也顯宗論云
如聖王輪取前捨後見道亦爾捨苦等境取集等此
意顯示見四諦理必不俱時如聖輪降未伏故尊者
妙音作如是說如世間輪有輪等故八聖道支似彼
名輪謂正見正思惟正勤正念似世間輪正語正業
正命似轂正定以輞故名法輪問曰何以得知法輪
唯是見道答憍陳如等見道生時說名巳轉故唯見
道也。

次通三道名法輪者有四意一總斥前非二別申正
義三引證四諸部同異初總斥者天親依經部宗破
薩婆多云三轉行相非唯見道如何別說唯於見道
立法輪名次別申正義又二一敘正義云唯應三轉
十二行所有法門名為法輪可應道理二釋名者云
何名轉由此法門於他相續見道生時巳至轉初故
名巳轉言相續者身也往身中四聖道轉又云或諸
聖道下天親再釋通三道故名法輪於所化生身中
轉故總取見修無學三道名為法輪以此聖道令所
化生次第入故又大乘云一名梵輪如來應供是梵
僧語彼所轉故名為梵輪二名法輪可軌可持義故
又有四義一圓滿義具轂輪輞故二摧壞義未斷煩
惱皆能摧故三鎮過義巳伏煩惱令勢遠故四不定
義從自見至自修從自修至無學從無學起言教化
等(云云)前言巳至轉初者天親云非但我自取三道
婆沙本意亦總說一切聖道皆名法輪也問曰有宗
還說三道何故前云唯見道名法輪耶答若據有宗
三道俱名法輪前唯見道者從初立名以見道是三
道之初耳三引證者見道唯名法輪非薩婆多正義
也雜心亦敘不正義云牟尼說見道速疾名法輪俱
舍正義云或說諸聖道皆是法輪顯宗亦云毗婆沙
本意總說一切聖道皆名法輪以三說轉三道攝故
即是正義四諸部同異者成論說初轉生聞慧在本
五停心位第二轉生思慧在總別相念位第三轉生
修慧在四善根位或除四善根取外凡三位如次對
之為順解脫今善故亦無十二行相唯作一空行也
故疏云為生三慧是成論文言眼智明覺者一云照
境分別名眼對治無知名智對治無明名明對治非
覺名覺又云眼者照燭諦故智者了別諦故明者見
明白故覺者覺察諦故問見道名法輪可有十二行
修與無學名法輪如何得有十二行耶答見道斷惑
上下八諦各各別斷則有十二行修與無學但作九
無間九解脫通斷三界惑既非別斷唯有法忍智即
無類忍類智故闕十二行也。

【疏】三根三道者婆沙大論云有三根上中下為三轉
又初轉生未知欲知根次轉生知根後轉生知巳根
又對見修無學三道也若依大乘明法輪體者有四
一通明輪體二別明輪體三簡異小乘四遮外難初
輪體者擇法覺支正見正智是法輪體者謂此法輪
若在見道即七覺支中尅取擇法覺支為體若在修
道即成八正道中尅取正見為體若在無學道中即
以十智中尅取正智為體問何故不取七覺支中餘
六八聖道中餘七十智餘九耶答能斷惑者方名法
輪此之三種體是慧性親能斷惑故得名體餘六七
九但是助斷非為正斷故不取之問何名十智答世
法類苦集滅道他盡生為十也此小乘十耳大乘無
十智大乘轉八識成四智耳又云大乘有十智一通
二別言通者七覺支八正道皆通見修無學三道唯
無學道有十智不通見修二道也二別者七覺在見
道八正在修道十智在無學道即大乘通別相也若
小乘中通者與大乘同別者八正道在見道七覺在
修道十智在無學道今大乘通別體者意在於此若
準四教但在藏別則闕通圓法輪體也二明法輪體
中正見等二為輪轂者體是定故問何故前言體唯
正見今總取八為輪體耶答前約尅體此約相從眷
屬謂正見是體思惟是用前舉其體不取其用據實
此二體總是慧既有慧簡擇除惡取善方能持戒故
有正語等三次第而起戒既清淨定次現前故正念
等三次第而起念能住持勤能遍䇿定能專一故此
三種體皆是定分也三簡異者問何因八正道配轂
輻輞大小不同耶答小乘定中以戒為本定慧方生
即正語等三體是其義為輪轂也故遺教經云依因
此戒得生諸禪定及滅苦智慧尸羅不清淨三昧不
現前大乘中先有慧簡擇是非方能持戒戒既清淨
定方現前故六度中前五不得智慧不成其度菩薩
發心先學般若也四遮難中問大乘八正道在修道
位何因今說通三道耶答八正道支通於三道約通
相說若不爾者世尊既是無學應無八正道支佛既
具有本知八正通三道有此中意說大乘見道唯一
剎那時節既促未能進修所以不立夫道通因趣向
之義進修相顯言在修位據實而言通於三道若約
別相唯在修道也問八聖道小乘別修在見道大乘
別在修道何耶答小乘見道十五剎那時節稍長故
在見道大乘唯一剎那時節極促故在修道。

二法輪因者於五位中前前與後後為因後後是前
前之果言五位者唯識云一資糧是十信二加行是
四善根位三通達是初地位四修習是初地二地巳
上位五無學究竟是佛位如資糧與加行為因加行
是資糧之果乃至無學位亦爾問前之四位可名為
因第五無學位何名為因答無學身中有菩提涅槃
二種即菩提為因涅槃為果菩提名有上涅槃名無
上故又無學具有眼智明覺後一是果前三為因諸
經論中說佛教法名法輪者即上經云今乃復轉無
上最大法輪前為後因名果為因者即見道為修道
因修道為無學因望前為果望後為因。

第二釋名言梵增語者如來有梵得故名為梵言增
語者法性離言為眾生故於無言處強增名相說名
梵增語也又增是勝義梵是寂靜義色界諸天亦名
為梵如來是二梵中勝故名增語佛得應供之名梵
天不爾。

第三輪相者所緣境者即涅槃為所緣境又云所知
四諦能知四智四智者菩薩入彼真見道中即初地
分別煩惱一百一十二悉皆斷盡親證無漏二空真
如即此能證二空理理之智名為法眼此眼為總能
觀三世四諦之境即緣過去四諦之時此能緣智名
之為智緣未來四諦之時此能緣智名之為明緣現
在四諦之時能緣智名之為覺初一是總後三是別
總別合論故云眼智明覺此說智總名法眼者為異
二乘也謂眼智明覺四法同時執於四諦別起四智
者謂明於四諦之上一一別起法忍法智類忍類智
也由真如見道唯一剎那者釋無別起四所由也大
乘見道總有四種一無間道二解脫道三真見道四
相見道初二道約所斷惑後二道約能證智就能證
智中真見道一剎那頃唯證真如若相見道證此真
如後重起一智更緣前境見道中一剎那頃雖有四
斷一一諦下分別煩惱盡共證一真如名為法眼同
緣三世名智明覺小乘上下別觀於見道中先斷欲
界四諦下分別煩惱盡證四無為上下各四成八無
為即八忍八智中唯取八智所證名無為也是上下
別觀義大乘一剎那便斷四諦惑證一無為故不同
也。

天台法華疏義纘卷第四

天台法華疏義纘卷第五
東春沙門　智度　述

化城喻品(末)

【經】謂是苦是苦集等者此敘昔小乘四諦理也夫教
是能詮理是所詮故因理設教依教顯理即理非教
即教非理離理無教離教無理故思益經云菩提中
無文字文字中無菩提離菩提無文字離文字無菩
提以離菩提無文字故約理而施教以離文字無菩
提故即教能顯理是故教為能詮理為所詮也玄中
從四諦至一諦今且消經故引四諦又為四種一生
滅二無生三無量四無作問何處經論出此四諦答
若散論諸經赴緣處處有文今依涅槃經慧聖行品
欲為五味譬本是以次第分別四種四諦勝鬘亦有
四種之文所謂有作有量無作無量四諦但涅槃勝
鬘明無量四諦詮次不同義意少異如後辯。

今初生滅四諦者即是因緣生滅以明諦理於中先
釋名者又二一總二別初總者四是數義諦是實義
唯聖所知名四聖諦二別又二先列次釋初列者一
苦二集三滅四道次釋言苦者逼切為義無常四相
逼切巳心故名為苦審實不虗名諦所言集者招聚
為義煩惱業合能招聚生死苦果故名集所言滅者
滅無為義無有子果二縛故名為滅言道者能通為
義戒定慧能通至涅槃故名道諦義皆如前此是生
滅四諦也故涅槃云聲聞有苦有苦諦乃至有道諦
也問道滅二諦聖人修因得果可言審實苦集是虗
妄何名審實答凡夫虗妄因果是世間實道滅因果
是出世間實世與出世因果皆悉審實不可渾濫婆
沙七十七云若法是苦(苦諦)是苦因(集諦)是苦盡(滅諦)是苦
對治(道諦)世尊立為諦虗空非擇滅(謂虗空無為非擇滅無為)非苦
非苦因非苦盡非苦對治是故世尊不立為諦婆沙
七十七問有四行相觀生死果何故此果名苦諦不
名非常等耶復次苦相不苦唯有漏法是苦非餘故
名苦諦非常等三是餘共相謂非常等相三諦皆有
空非我相遍一切法故不名非常諦也問有四行相
觀生死因何故此因但名集諦復次集相但於有漏
法有招集生死非無漏故因生緣相無漏亦有聖道
亦有因生緣故集不共故立以諦名(解曰除徧行異熟二因餘四因
名因義聖道起位故名生義隨應四緣故名緣義)問有四行相觀於涅槃何
故涅槃唯名滅諦不名靜等三種諦耶復次滅名不
共故立諦名滅名唯顯究竟滅故靜名濫定妙離濫
道故不名為靜妙離諦(解云妙離濫道者稱揚聖道名妙不屬三界聖道名離也)
問有四行相觀於聖道何故聖道但名道諦不名如
等三種諦耶復次名道唯顯趣涅槃路故立諦名如
濫正理行通通有漏出涅槃故此不名如行出諦(解云
如濫理者有漏中有稱理事不邪偽邊皆名為如)廣如俱舍(云云)。

二明無生四諦者如思益云知苦無生名苦聖諦知
集無和合相名集聖諦以不二相觀名道聖諦法本
不生今則無滅是滅聖諦四法名字事相是同而諦
義有異即三藏教生滅為諦今明通教不生不滅真
空之理為諦亦名四真諦故涅槃云菩薩解苦無苦
是故無苦而有真諦解集無集是故無集而有真諦
有滅有真有真故名四真諦也三乘共觀得第一義
證二種涅槃亦是勝鬘有量四諦也問若是三乘同
學涅槃何故解滅諦中明常樂我淨耶答若方等般
若所明無生真諦三乘共見而二乘通教菩薩不見
佛性不明滅諦是常住四德也至涅槃經為三乘人
同說佛性故無生四真諦通於別圓二教滅諦即具
四德故異方等大品經中通教意在此也。

三明無量四諦者如大涅槃說知諸陰苦名苦諦分
別諸陰有無量相悉是諸苦是名無量苦諦無量集
滅道(云云)如是四諦之理涅槃經云悉非二乘所知
皆是別教所詮理也問此無量四聖諦是何等四諦
無量耶答今明四教所詮菩薩學道種智並得論無
量四諦但此無量四諦的屬別教也問涅槃四諦無
量相何得定知是別教無量四諦耶答曰若不明佛
性而說無量即是前二教所詮無量也若明佛性說
無量者則任運自成後兩教所明無量也若圓教亦
名無量四諦者即無作實諦異名也。

四明無作四諦者如涅槃者明約一實諦而辨四諦
即是無作四諦觀四得實故名四實諦涅槃云所言
苦者為無常相是可斷相是為實諦如來之性非苦
非無常非可斷相是故稱實虗空佛性亦復如是無
作集滅道諦在下具引出經涅槃此文即無作三諦
也即是無作四實文也勝鬘經無作四諦即無作一
實結成涅槃不云無作皆同一實結成四諦義既相
開今合兩經立名故云無作四聖諦也。

問二處經文為同為異答有無量四聖諦雖依藏識
非是無作有無量四聖諦亦依藏識即是無作所以
者何若約無明恒沙四法事釋論無量即是別教所
詮無量若作法性明四諦無量即圓教所詮無量無
量即無作也涅槃經答迦葉明無量四諦即別教所
詮也若答文殊明四諦即是明無作四實諦問曰勝
鬘明無量四諦何故在無作四諦後答勝鬘經云無
作說無量但依義有三種一依果說因無量即是無
作之因二明依理說義無作之理不可思量無量義
也三依體說用無量即是無作之假量也若解三義
次無作後說無量四諦不足疑也廣釋如四教本說
今此經四諦即昔生滅四諦開權顯實即是無作也
十二因緣及四諦開顯等如玄境妙(云云)。

【經】十二有支廣釋如玄文及唯識疏(云云)。

【疏】攝大乘至凡夫六度者前四度凡夫有禪慧二度
則無但取心所定慧為六度也言彼岸者離四趣也。

【疏】爾時王子皆以童子等者有云四歲巳上稱童子
即表菩薩修童真行又幼而悟道則眾所歸伏言出
家者欲通化道俗在家不得化出家人又欲引道八
萬億人出家耳言沙彌者此云息慈息諸惡行慈表
菩薩為物又前智積舉智慧門今沙彌明功德門。

【疏】問如上塵數至長短者記云實教有長短者若準
實教中實法實人實時此三唯短實理成道必定速
故若約權教根有利鈍有短有長故准問意羅漢經
多時節羅漢尚爾實教成道豈不更長故云何易何
諧答意者實教之人聞長則不入實如來知機故為
說短權教人者若聞佛道易得則生輕慢之想故權
說長生善對治準說亦爾若入第一義必無長短由
未入者權實異耳若準說記意實教亦有長短此從
證後隨機能示故有長短。

【經】是時十六菩薩沙彌者注云入禪曠劫沙彌之名
不改有義存焉理玄妙故云積劫神力實不踰昇日
月燈明實六十劫時會但謂如食頃大通智勝示八
萬劫四眾但知見一日王子稱號不遷或以茲乎。

【經】云阿閦者此曰無動明照不失寂故曰無動須彌
頂者擬器有之上故以頂為名師子音者化有降伏
眾邪之說自行有無畏之心故曰師子音師子相者
好有無畏之容故曰師子相虗空住者法性等於虗
空不以起滅推移故曰虗空住常滅者注云應不卒
謝故曰常滅有云恒寂生死今謂生見無生名為常
滅帝相者道無衰變又云得大自在言梵相者淨彰
品物又云能生眾聖言彌陀者云無量壽慧命長故
言度一切世間苦惱者永超眾苦貪乏言多摩等者
窮卉木之聲體神通之照須彌相者眾德莊嚴巋若
崇山言雲自在者應身順感隨機緣以起滅如雲氣
無礙住風景以卷舒言自在王者迴朔亘天為眾雲
之長言壞一切怖畏者以實智之威解萬品之懼言
釋迦牟尼者能寂三業生死器煩證寂照理故於娑
婆國土至菩提者現成道於忍土欲以道業所感不
由土之淨穢也又云十六王子現十方及舉名號而
闕無上下豈復十六數少位序不同哉蓋欲開上方
以使利根之進下方以擬鈍根之昇既德以位數敘
缺位以勸德。

【疏】大經一意者五人至發心處但是今經寶所義闕
化城義故云一意非謂對彼三意中之一也何以知
然故下釋云非此中意當知是對今經辯異名一意
耳則失今經化城一意也(記釋未穩)。

【記】云若挫若引者經八萬劫是挫到菩提心是引。

【疏】藥樹者此取別教菩薩畏懼三界二乘故也。

【疏】福智二邊者凡夫為福二乘為智凡夫不能自行
二乘不能化他。

【疏】大品云菩薩度凡聖二地者三界是三百凡地二
乘為第四第五百是聖地菩薩過之問從凡夫三界
障下是難誰所立答記中云是今家雜列今謂是古
人義耳故下結云人師及經論異出如前當知總非
今家義也。

【疏】大品明至二乘合為一百者此古人前立二乘於
此經為第四第五百故引大品辯於離合又引大品
明菩薩度凡聖二地者此古人前立五百中無菩薩
人故云度二地也未明二乘至寶所者此古人通大
品合二乘為一百之所以也為大品不言二乘是權
但合為第四百也既未論化城至寶所者難也大品
既不立二乘為化城亦不立菩薩為寶所耶答大品
下是古人答也初言巳顯實至不明化城者約菩薩
巳顯實約二乘是闕化城之意也此答合二乘為四
百也次下文下釋法華離二乘為五百也為止息故
云度三百者釋前三界為三百也汝所住地至出二
百者釋前二乘離為第四第五百也若得佛慧即過
二乘第四第五百故云文既分明等又引二乘六義
同十義異者亦是古師引證前大品及法華離合也
六義同故大品合為第四百十義別故法華離為第
四第五百也若不爾者此文何設。

【疏】火宅三車下古人引火宅難今五百也火宅三車
有菩薩今文五百無菩薩何耶故云今為二百即二
乘為第四第五百也三根下古人答也言佛道長遠
者釋過五百有菩薩也故言二百須離佛乘非障者
古師意云佛乘即是菩薩既非二乘家障二乘是菩
薩家障所以五百中不明菩薩也。

【疏】何故約凡開三等者此古人釋前立五百也此引
進下古人答也。

【疏】問二百是二乘下亦古人問也問意云菩薩若無
難火宅三百不應求車出菩薩若難四百五百對二
乘何不名為菩薩障故云何不為二百障也記中所
明皆約今師恐未穩(云云)。

【疏】又明二乘六義同十義別者云六同者一出同謂
出三界故二智同依大品經同一切智依小乘謂盡
無生智三斷同同斷見思惑今文云斷正使是四涅
槃同同得有餘故五見同同見四諦理故今文云同
得一切智是六知同謂同知過去未來八萬劫事故
今文第六同名小乘有異也。

言十別者一者根有利鈍異修因長短聲聞極疾三
生極遲六十劫緣覺極疾四生極遲百劫故今文云
六百者六是聲聞鈍根百是緣覺鈍根二者時異聲
聞與佛同時緣覺與佛異時故文云從師獨悟三者
有悲異聲聞如麞但免自身是故無悲緣覺如鹿得
出圍迴􂎫念子則有少悲今文云羊者恐誤四者福
德厚薄異聲聞身或有相或無相緣覺身必有相但
有具足不具足耳今文有相等是五者有印無印異
聲聞手中無四諦印字緣覺手中有十二因緣印字
今文觀有廣略是六者利益淺深異聲聞說法能令
人得七賢七聖緣覺說法不能令得煗法頂法乃至
羅漢所以然者聲聞與佛同世眾生福德利根故聞
說法得聖果緣覺出無佛世眾生薄福鈍根故故聞
說法不能深悟亦不堪多說今文能說得四果是七
出處異聲聞出於人間緣覺隱處居林今文在佛世
不在佛世是若不爾者與前從師獨悟同失八漸頓
異聲聞漸得四果緣覺頓得一果也九現通說法異
聲聞多為人說法緣覺多為人現通假令說法唯說
一偈十者境界異聲聞天眼依智度論及雜心以二
千世界為境界緣覺天眼以三千世界為境界今文
闕第十異。

【疏】五下分法結者准雜心論釋九斷知中問曰那含
但斷欲界貪欲嗔恚二種結自餘身見戒取疑三結
先巳斷除云何成五結盡處斷知答身見戒取疑等
雖先斷除此處集故合為一斷捨前別得總為一得
名集斷知集處有二謂那含果及羅漢果問餘處何
故不集唯此二處答論云得果及度界方名集斷知
那含羅漢是得果及度界故俱舍云總集斷故即此
義也問何故此二得果及度界答彼那含五下結盡
羅漢人五上分結盡故此二處得果度界須斯二果
非度界色愛盡處是度界非得果餘非得果亦非度
界是故不集言三見者身見攝邊見戒取攝見取疑
攝邪見言五上分者掉慢無明色染無色染色染是
色界貪無色染是無色界貪也即是貪使無明癡使
慢是慢使掉即是纏故十使門中三是使性掉戲是
纏性此五是上二界煩惱名上結也問十使何不言
五見及嗔等耶答五見見道中斷嗔是欲界斷睡隨
餘使故不說也此與雜心相違彼亦言總集斷故(云
云)問曰羅漢斷除掉纏說名上結阿那含人斷無慚
愧惱慳嫉忿覆悔睡等纏何不名下結答齊擇應名
下結今那含斷過眾多簡本異末故就十使中說五
下結即纏垢別論羅漢人斷過使少故隨使纏說五
上結問前說那含人斷五下結中身見戒取疑須陀
斷盡攝前從後通為那含所斷五下結今羅漢何不
攝前從後合斷十結但云斷五答曰五下結中初之
三種分別論之須陀所斷以實細論亦有那含親斷
之義故得攝前從後那含所斷五結其五下分無有
羅漢親斷之義是故不得攝之從後之斷十結是義
云何五下結中初之三種三處親斷一次第人親斷
三結成須陀洹二超越人是人凡時斷除欲結至六
品盡後入見道斷除三結至第十六道比智時即成
斯陀故經說斯陀含人斷除三結薄貪恚癡第三超
越阿那含人親斷三結成阿那含是人凡時斷除欲
結至九品盡後入見道斷除三結至第十六道比智
時即成那含以有此義故經中說阿那含人斷五下
結無有斷除五下結盡即成羅漢是故不說羅漢之
人斷十結矣。

【疏】初業至成別人者別教初知但中常住次第修學
先學藏教四門故同別也。

【疏】難云云者問汝云城靜等者所入可名靜能入豈
名靜耶車能運是動所至豈不靜耶難有無者長者
驚入火宅許子三車子乘教車出宅亦是有而無隔
城雖界外能通之道既是界內還為隔城亦是無難
三一者所入俱一能入並三廣如記(云云)。

【疏】化城正為退大等者意云明三車與城論有無也
從退大說城是無從發軫學小城是有也上二周從
發軫學小說車是有從退大說車是無也。

【疏】車為說法作譬者文云吾為汝等造作此車故名
為說亦名神通如記(云云)。

【疏】為色作譬者例上應云見而不聞如城。

【疏】照城為三如來藏者教行理本是如來藏法也。

【疏】不的去取者前三後一皆去三存一具足而言皆
具四一今藥草喻但約差別等說即具四一故無去
取也如云一地是理一一雨是教一七方便是人一
總成實人也兼得行一。

【疏】通前通後者將差無差之名通則教行人及後理
一並有差無差也。

【疏】今初一行頌威光動耀者經云震動於一切攝得
威光故不說也。

【疏】上懈退有三者上譬云中路懈退即無大機二不
欲見佛不欲聞法合上白導師言我等疲極而復怖
畏是不受誡勸三便作是念合上不能復進前路猶
遠今欲退還即是息化今文云不頌第一無大機也
經云而白導師言是頌第二不受誡勸我等今頓乏
於此欲退還是頌上不能復進息化意也唯有二意
故云不頌第一記又不頌第三者恐悞思之。

【疏】八解為浴池者池能除熱八解能除內外色解脫
具如法界次第中說。

【疏】善法圓足者具四德也直善者觀一理也隍者壍
也。

【經】垓(古來反)數也風俗通曰十千曰萬十萬曰億十億
曰兆十兆曰京十京曰垓由大數也即前長行六百
萬億那由他那由他垓也。

* 五百弟子品

【疏】宿世至顯實者問此顯實何故在前後耶答下根
人至此自知是權但先領實故實在前。

【疏】神通是權者三世益物神通是過去世即是中間
退大小攝權作化城名神通也。

【疏】慶諸實行者問富樓那何不自喜而慶餘人耶答
富樓那久巳證竟不動歡喜但慶諸同輩實行聲聞
新得知見故喜也。

【疏】不求發迹言則不嫌者問上求發迹復何嫌答本
是菩薩久巳曾解今言我解復有何奇為避此嫌故
不發迹也下嘿念反此思之。

【疏】若約上中則於下不便者問於前二周發迹有何
不便答前若發迹皆是菩薩下根聲聞望岸自絕不
敢進修故云不便又彼若有本我亦應有本虗不應
不解故未取悟亦是不便。

【疏】具足功德至迹起五味者問文中只對四味從酪
至醍醐如何言五味耶答文例四味結意兼在外道
即對華嚴在座全生如乳味故云五味如身子云我
本著邪見即其類也。

【疏】護持助宣至生蘇味者問助宣對酪正法對方等
者助宣之言應通一代正法之稱盡令對邪如何今
局對二味耶答今從大小相望小邪大正故助宣表
小正法表大耳。

【疏】亦於七佛至例前者經云而皆護持通於三世故
云皆也問三世佛中唯舉未來者何耶答七佛五味
巳如過去九十億中說竟現在釋迦正助五味故但
總云助宣佛法唯未來佛未有文故今重云亦於未
來等也護持助宣例前半字諸佛之法例前佛之正
法對方等部教化無量至眾生例前又於諸佛至百
千眾生對般若部但前廣此略大意則同令立下例
前又化無量下文同。

【經】無惡道女人者如妙喜國雖有須彌亦名淨土今
此無須彌諸天依空而住如安養國也。

【經】云其諸聲聞算數等者例安養國有三教則是通
教聲聞若藏教者或獨在山林不至方等不聞十方
佛名此人定不生西方若在方等又同聽同聞有淨
土者即生西方若異聞者自成藏教亦不生西方又
方便位人迴心入大及十惡者生彼須用通教三乘
法若得羅漢者自生界外不生彼土如初果人七反
任運出界若至法華復成菩薩。

【疏】慚愧忍辱者崇重一乘之教能生了因之智故名
為慚愧拒暴惡不生嗔等名愧是外衣也信此一乘
起希望心名為信樂是內衣也。

【經】云迦留陀夷者此云黑光又云迦留此翻為時陀
夷此翻為起引十八部疏云迦留云黑陀夷云上謂
悉達在宮時師名也優陀夷此云出現周陀此云蛇
奴又翻為不樂又云小路莎伽陀正云娑婆竭多此
云善來本名惡來。

【經】親友者禮記云僚友稱其悌執友稱其仁鄭玄云
僚友同官執友同志今二乘機大乘心發與彼王子
是其同志名親友也又云應化之理為愛如親為益
如友眾生雖暗尚質同素絲有分趣染義到友家。

【經】醉酒而臥者疏大機暫發等者得聞此經一乘教
故無明伏者內心微解一乘理故以無明至迷失者
釋醉臥也無明起故迷所聞教名為醉也以失解故
名為臥也故云還復迷失問至友家為王子設酒後
醉臥為本醉耶答準玄文云躭無明酒故是本醉也
疏云無明暫伏是也有云中道無相教為酒說處為
家滯教為醉迷理為臥大乘中道之解為寶珠理中
之極名無價今不取教為醉如疏(云云)問唯據一醉
即是繫珠云何至醉臥時始繫耶答兩譬實是一時
而前後說者飲酒饍取初有微解時後則皆昏迷解
隱迷中終不朽失故知繫珠雖有二譬同一時也又
云酒珠通喻解教二義圓解圓教俱名為珠圓解及
教俱陶神養性同名為酒今不用酒喻教(云云)。

【經】譬如貧窮下是頌醉酒譬中三意初至捨去是繫
珠時臥一句是第二醉臥不覺是人既以起下第三
起行從與珠下是頌第二親友覺悟譬中三意初至
之巳是第一呵責次示下一句是示殊第三貧人下
勸貿我等亦如是下頌上合譬上合有二各合二從
初至上願是頌合繫珠譬次我等下二句頌合醉臥
不覺第三得少下二句頌起行從今佛下頌第二親
友覺悟中三意初二句是呵責次二句是示珠後一
行是勸􂏆。

【經】具設諸餚饍者注云六度為一乘之餚慈悲為六
度之饍有云教法為饍菩提心為珠今謂聞經之時
即實而權名為餚饍助體內真實名為珠也非謂妙
經會中有體外三教為餚饍也。

* 授學無學品

【疏】授學無學中初約斷惑釋次約勝見釋。

【疏】昔方等中記菩薩者經云不聞諸大菩薩得如是
記今何故云方等中記耶答此正是方等中八千菩
薩在彼不聞發心即得與記如此聲聞皆經無量劫
行方得記耳故不聞菩薩即發心與記也經中授二
千人記初志心觀佛是默請無發言者問阿難羅云
得記中皆先果次行因何故與前諸聲聞皆先行因
後得果不同耶答前後不同應無別意如二千偈頌
中亦先頌得果次行因長行中亦先因次得果故知
前後無在。

【經】山海慧自在通王者多聞之報即實而權之慧高
如山也即權而實之慧深如海也權實即非權非實
而權而實名自在通王。

【經】名常立勝幡者眾邪外道永不雜廁故曰常立勝
幡。

【經】劫名妙音者一乘之響周被大千故曰妙音遍滿。

【經】其佛壽命至正法者受記之中阿難羅云壽命劫
數最長者明道足不入修天之數出世乃由群生之
感夫世為侍者則津通必授世為佛子則渴仰亦遠
緣深所以住世久感濃所以應最脩故開品先記不
與二千同例。

【經】云空王佛所者有師解云(吉藏疏)即是畢竟空發菩提心
以畢竟空為本釋迦發心巳後勤集畢竟空得成佛。

阿難多聞即是畢竟多聞護持畢竟空法師弟同起
畢竟空故與記空中之極唯佛所行故稱為王也若
爾一切眾生皆有畢竟空理與佛同故不得記而阿
難畢竟空即得記耶如維摩破(云云)又云多聞至精
進者以多聞為學則所慮者廣以精進為行必所念
每專欲明慮廣則會極遲念專故成道能疾。

【經】阿難面於至本願是經家敘證從爾時下至佛法
是彼自陳。

【經】蹈七寶華者(徒倒反)玉篇云踐也履行也釋名云蹈
道也以足踐之如道。

【經】云其意柔輭寂然清淨者即是知諸法寂滅相也
意冥實相名柔輭寂然無明分除名清淨專注求記
名一心觀佛。

【經】名曰寶相者先有大士出世而後應身託生以寶
人為相故曰寶相。

* 法師品

龍樹受持分二信力故受念力故持則受從其初持
從其後久久不失乃名為持。

【疏】念力故持者通視餘四皆須於念明誦不忘也問
念與不忘何別答常誦在口名為不忘念但憶持未
必常誦故有別也雖有通別皆由念故。

【疏】束三為二者問自他但是能化所化其法如何答
用前五法為自他耳如前五法中餘四自行解說是
化他束為四中身意誓願三為自行口業為化他束
三中亦爾若判通別自他俱自俱他為通也。

【疏】今經合受持者領納故受受即任持但是一義耳
望大論名合也。

【疏】宣傳者問大論有何所以開解說為二耶答說能
宣傳不能著述解謂解釋著述其文故為二也記引
天王般若十種中書寫自讀憶持廣說自誦此五同
今經也供養流傳諦聽思惟修行此五今經無也記
中將別攝今恐通攝何者供養通五師流傳傳五種
法師諦聽通四法師除書寫思惟修行二種皆通五
人故不可別對也(思之)。

【疏】五法自行者問解說是化他如何自行耶答菩薩
化功歸巳即是自行也。

【疏】前弟子位者第一恒聞經不謗第二恒聞生信第
三恒始讀誦並熈連是弟子位餘如記(云云)。

【疏】書寫身業者自書為無上菩提即屬身業若教人
書亦屬口業攝。

【疏】五法至福德門者但有受持等未有其解即是緣
因故名福德門若了因者聞此經解權實即非權非
實之理方名了因即智慧莊嚴也。

【疏】皆順佛教者順開權顯實之教也。

【疏】忘我為本者觀畢竟空理人法二我俱生分別心
皆不生故名忘我不同俱舍論但用無漏空理忘界
內人我也。

【疏】又束為一如來行至意者記云具室等三名通者
今謂通三諦故如云人天是眾生慈涅槃是法緣慈
常住是無緣慈即三諦慈也。

【疏】柔和忘一切醜者三諦上惑也四住是真諦上惑
無知俗諦無明中道名三諦上惑也空座亡一切相
例知故名通也下別釋中慈室等各一諦相故名別
也不然兩文相似也(思之)。

【疏】慈悲勝二乘者圓菩薩化他勝藏通二乘自行柔
和勝凡夫者凡夫攝六趣並外道麤鐄剛強故以柔
和勝彼空座是圓畢竟空勝三教偏空若從圓說皆
勝九界即相待說若從絕待意則不然餘皆準此(云
云)。

【疏】勝怨為勇者圓人是勝為七方便之怨勤修此勝
故今從別對即勝二乘入空也。

【疏】慈悲破天魔者由慈悲故至菩提樹下能破天子
魔今是無漏慈破界內外赤色三昧未究竟名破天
子魔也赤色三昧是能破天子魔是所破能破從所
破得名故云破天子魔耳言未究竟者二十五三昧
一一皆未達實相未名王三昧故用界外王三昧破
界內小乘二十五三昧名究竟也柔和破陰魔者忍
辱衣覆苦依身即成法身故破界內外陰魔也煩惱
魔死魔準說(云云)慈悲故能問有兩重者意顯衣室
座三皆具定慧二嚴問答但屬慧慧必有定故也。

【疏】慈忍能種等者解脫法身二德實體如種立資也
般若德破相法身解脫究竟不可得如耘等也。

【疏】慈悲至諍者無緣普被名無隔與室義同法身遍
一切處名無礙與忍衣同般若畢竟空不違於物名
無諍如空生得無諍三昧與空座同各互相收皆依
體起用故云何所隔等(云云)。

【疏】出三諦者超越次第三諦即圓三慈依圓三諦起
故名為勝超出次第之表復名為幢慈以上覆下與
幢俱高故與室同也包含普攝者包含名大遍一切
處名普具一切法名攝即法身體為忍衣所覆同也
王三昧者依理立定名之為王不違諸法名為無諍
與空座同也。

【疏】引經云一切善至根本者涅槃云我今欲以一法
讚所謂慈心遊世間故證室同忍辱下證衣同無相
下證空座同疏對恐悞(思之)。

【疏】若論圓行至不可盡云者復有一行是如來行所
謂大乘大般涅槃即三德三身三般若三菩提三涅
槃三寶三乘此之七三皆從證果若從迷說三道三
因三識等了迷解悟攝末歸本唯一三德涅槃而巳
若三德涅槃為不思議境故云常觀涅槃行道行道
即具十法成乘一觀不思議境二發菩提心三巧安
止觀四破法遍五識通塞六調停道品七對治助開
八識次位九安忍十離法愛以十境互發四三昧為
修行之緣廣如止觀故云無盡(云云)。

【疏】又事理合等者一約苦果是苦諦二約結業是集
諦故名事三約諦理是道滅二諦故名理道是有為
無漏滅是無為無漏故總名理也。

【疏】又約理者理是所迷迷真故受苦迷俗故沈空迷
中故成智障者前墮苦是真智障次沈空是俗智障
二諦互得名為智障今皆不見中道復名中道障三
諦是所迷墮苦是真諦能迷沈空是俗諦能迷二智
是中道能迷慈悲和忍空座三是能拔故對三諦起
慈等三拔此三迷故對三門也。

【疏】前三周下明來意亦是結前生後從初至記竟是
結前此下五品是生後又二初總明五品來意次法
師下別明五品來意。

【疏】未必全然者但有一分是初心有退如第四安樂
行中夢作國王亦是深位也。

【疏】見聲聞畏憚至擯辱者外凡菩薩欲此土弘經見
持品八千聲聞得記者從座而起乃至是娑婆國中
人多弊惡懷憎上慢是也菩薩擯出者八十萬億那
由他諸菩薩恐怖惡世中我等當廣說乃至惡口而
嚬蹙等是見此生退佛說安樂行攝退也。

【疏】不慮危苦者聞安樂行巳自行無畏擯辱之慮化
他無願力弱之危得進後位無退沒之苦故說安樂
行也。

【疏】且證等者多寶來證譯迦所說真實分身助開寶
塔非是正為化主故云且也。

【疏】法既如此人亦然者隨喜法未必有人隨喜人人
必有法能隨喜心稱彼人法功德方大也。

【疏】即橫而竪者初隨喜品望第五品名竪若望品初
凡夫亦名為竪初心具一切心一切法名橫心是智
法是境也。

【疏】自捨清淨業報者記云願兼於業者問既云捨業
何故言兼業耶答兼三界業以願扶業故云兼也捨
清淨業者修清淨業即生界外起神通應來入此生
死今未證法身名為捨業若證法身即能起應若證
無漏即能神通應生本處有身若通業願生本處則
無身也如玄(云云)。

【疏】有慧無聞等者如止觀第一引第二法師偈云廣
學多聞有智慧訥口拙言無巧便不能顯發法寶藏
譬如無雷而小雨披偈意者說法譬雷聞慧譬雨若
單四句初云有慧無多聞是不知實相譬如大暗中
有目無所見疏中用此句法借彼句譬共成一意乃
以智行如雨聞說如雷。

【疏】上明以法為師等者上荷擔約法即持經人為非
權非實等法之所擔故名法為師也今此持經人隨
所至方為一切人之師故云為物也。

【經】從復告下約巳今當此經第一者流通五品此初
品中與一代比決為上為妙後四品但於當品內釋
不望一代比決也以初例後故不重明。

【疏】不可分布妄授者問安樂行中何故有所難問者
但以大乘法答今不妄授耶答彼為安樂行人不知
他機但為說大今準譬喻品中無智人中莫說此經
故有異也。

【疏】未說五乘作佛者舉總取別但未說三乘人耳。

【疏】如來在世猶多怨嫉者問佛在世時許多怨嫉佛
滅度後說此經時何故亦多留難耶答云如俗言良
藥苦口此經廢五乘異執立一極之玄宗故斥凡呵
聖排大破小銘天魔為毒虫說外道為惡鬼貶執小
為貧賤挫菩薩為新學故天魔惡聞外道逆耳二乘
驚恠菩薩怯行如此之徒悉為留難多怨嫉言豈虗
哉故天魔屬鈍使惡鬼屬利使耳既云菩薩怯行故
知三乘俱會(云云)。

疏上文云如來莊嚴者理非定慧定慧嚴理法身非
緣了緣了莊嚴法身。

【疏】善根根固者一毫之善皆趣無上菩提故名難動。

【疏】又信力等者約能信法畢竟空約能空如來智約
能照此並約能信對慈畢竟空對座如來智對衣是
寂滅忍故前三德約所故云又也。

【疏】機感名頭者頭首也權實種子初發萌時即是頭
義。

【疏】夫佛生處至塔者止觀第七記云約十二因緣束
為三德作大車觀具用此文四法一生處二得道處
俱是法身德三轉法輪是般若德四入涅槃處是解
脫德三德秘藏佛住其中即是塔義言化身八相者
一兜率下生二託胎三出胎四出家五降魔六成道
七轉法輪八入涅槃。

【疏】法身生處者性德實相為修德法身之所生處也。

【疏】法輪正體者前諸教皆屬方便故法華名正體也。

【疏】涅槃窟者此經三德秘藏安置諸子在此藏中。

【記】云巧拙止觀第六記者大小相對小乘藏教名拙
由滅色證真故大乘名巧衍門三教俱名巧故今經
開權顯實唯圓教名巧前三教俱名拙也約相對說
若約絕待即拙是巧(云云)。

【記】道前真如至即真之緣了者二義一約真之緣了
約正因名真起修德緣了是體外以未證也二即真
之緣了者是體內也就位分之住前聞一句是了一
彈指是緣雖具三因屬緣因位攝如下釋諸子飲毒
中明(云云)。

【疏】如老病兩健扶之者老是四住病是無明故藉方
便實慧二健能破也。

【疏】還是破方便者光宅既云廢昔聞名當知此師不
云身教是方便義同於破。

【疏】昔不言至掩者問前引華嚴方便是門今何故言
昔掩耶答作門義如前所引昔亦名門通當教故但
不能通實教於實閇名閇耳昔不言三是方便三外
別有實不為實作門名為掩今說三是方便三外無
別實即為實作門名為開前是體外今是體內。

【疏】昔不說一是實者不於當教圓人說名非實還從
前三未說三是一實實不為三作門故名掩今說一
是實者實外無三故。

【疏】實相二義者準前方便亦應對今昔辯初當體在
昔雖虗通不能令三乘入實相於方便名門掩在今
通攝一切故名開二能通方便者在昔不言從一開
三一於三名掩今說一以開三一於三名開准前對
方便中一實為今昔說。

【疏】同體為法身者慈悲所依耳能坐為般若者約能
觀智法身是所觀境和合起用是解脫。

【經】遣化人者問遣化人與遣四眾何別答化人不可
見如空中聲等四眾可見故有異也。

* 寶塔品

有釋(吉藏疏)此品凡有三說第一河西道朗云從此者是第
二段明乘果次光宅云此品由屬前章為證上不虗
次印師明此品具兼二義一證上二開後壽量言開
後者此經初後二分略有十事不同一化主異初分
釋迦為化主後分有分身及多寶今謂不然多寶但
為證前起後分身但為開塔不得為化主也二淨穢
異初分是穢土說後分是淨土說今謂後分從囑累
出塔後亦穢土說三說處異初分靈山是有後分經
能化所化並昇虗空是無今謂處雖有二化主無別
四徒眾異說初分經三周授記聲聞菩薩眾小說後
分經地涌眾多今謂地涌自是久遠眷屬非釋迦今
世所化五時節異初分經時節短後分經時節長此
亦不可本迹雖殊不思議一六請主異初分聲聞後
分彌勒此亦不然若言彌勒應從地涌出品彌勒生
疑不應從此言彌勒請也(云云)七說法異初分說是
所乘之法始則華嚴訖靈山之集今說能乘之人辯
身權身實則逸多不識其始彌勒莫測其終今謂一
經無有偏說前何無身後何無說(云云)八利益異初
說乘權實但今聲聞迴小入大於十信淺益後說身
權實今無數種甚深之利今謂聲聞迴心不由十信
開示悟入直至道場何名為淺至本門中即增道損
生兩處獲益對誰言異言十二種甚深者下分別功
德品從無生忍至八世界發有十二番也九瑞相異
前品但明三瑞但至萬八千土後分廣明八瑞現瑞
處廣一一方四百萬億那由他國土此亦不可前有
此土他土各有六瑞而但云三說法入定眾喜皆異
於昔從一出多等何謂非瑞又前六瑞具表二門四
一後之八瑞亦表二門圓解故不可也十功德異前
略歎持經之善後廣辯格量之福此亦違不思議一
(云云)又云此品去屬後分經開為二第一法身果第
二明壽量果引河西云寶塔明法身常住理無在沒
壽量明如來壽量等等同入太虗嘉祥許云古人深
見經旨分二章也今疏破云分文太早何名深見(云
云)。

【疏】七寶塔者佛體所居為塔眾珍成造為寶。

【疏】種種寶等者記云止觀攝法中說者彼云一理攝
一切理一切惑一切智一切位一切行一切教互相
收攝亦爾思之。

【經】五千欄楯者表法身五陰五陰具百界千如即成
五千善內持如楯外遮如欄故喻總持也有人對六
根未穩(云云)。

【疏】多寶表法佛者昔滅今現是非生現生雖現猶滅
表非滅現滅即表法身遍一切處如遍十方證經也。

【記】云多寶久滅今出證經生不生者意謂與下滅非
滅相似也應云雖出證經是生久巳滅度是不生也
往昔滅度是滅猶現全身是不滅也(思之)。

【疏】有人此品下十一品是神通等者疏中十一字悞
應云七品從此品至分別功德品有七品經是神通
輪從隨喜品巳去是說法輪記恐悞(云云)。

【經】有大誓願至證明者釋論第七云諸佛無人請便
入涅槃如法華多寶無人請故便入涅槃留化佛身
入七寶塔證說法華經一時出現亦如須扇多佛弟
子未熟便入涅槃而此經云菩薩時有誓願者無妨
因地緣事發願正化眾生見無大機不聞此經故更
發願為作證明也問釋迦何故指淨土佛為分身耶
答淨土佛身清淨微妙尚是應而非真則顯釋迦穢
土之身彌是迹而非本所以但集淨土分身之佛問
何以得知二佛俱非真實以顯法身非淨非穢虗空
之身乃為真佛耶答叡師傳羅什云分身明其不實
則知二佛非真不二為實故知說多寶之願欲顯不
二之本不一之迹所以集分身耳。

【經】大樂以如來神力故至願見佛身者有云前欲見
多寶即欲識多寶法身無生滅應身有生滅。

【經】佛大樂說至願見分身者明欲見分身即欲識釋
迦本一而迹多云此品始末不出此二義今謂大樂
說欲見多寶雖多塔而現一塔顯表釋迦迹門會多
而歸一密表本門開迹而顯本大樂說欲見分身者
顯表釋迦迹門從一而施三密表本門從一本而垂
多迹。

【記】云今佛一身而集多身密表迹用之非一迹門節
節施化節節分身今顯集一節分身餘多節節分身
全並不說故名為密若爾迹門成不了說何時更開
此密耶(思之)。

【記】云古佛多塔但示一塔顯表實理之不二者謂若
表迹門可言其顯若表本門應言其密須熟思之(云
云)。

【疏】爾時佛放白毫者有解云上顯乘權實初分經今
表身權實後分經昔二權覆兩實喻同垢暗今俱廢
二權雙開兩實義既明顯故俱以白毫表之故云放
白毫光也問指何為昔答法華前為昔者般若遍身
放光梵網即口放光何暗之有又於此分文須破(云
云)。

【經】云一光者有云初明所乘之法不二今辯能乘之
身唯一故俱放一光也法之與人俱是中道故俱放
眉間光也前非無身後非無法又本門未至不合將
迹門流通四品為後分經也如前破(云云)。

【經】爾時十方諸佛下明佛欲來之意言欲見釋迦及
多寶者由十方佛集得二義一開釋迦體一迹多二
開多寶真身常住應身生滅。

【經】娑婆世界即清淨等者釋論第十云如人請貴客
則莊嚴處所家主則莊嚴一家國主則莊嚴一國輪
王四天下梵王三界法王則莊嚴十方也。

【經】是時諸佛各將一大菩薩者凡下有二義法身之
果無二法身之國亦一也又一侍者者欲遣信開塔
之用表諸佛雲集欲開一法身用故將一人來也。

【經】到寶樹下者表樹王法身義也。

【經】坐師子座者欲顯法身不畏眾生起於疑怖同前
今我喜無畏也。

【經】右指者謂手之便易即是方便智力用說教化物
事便也。

【經】諸善男子各諦思惟下舉難持又二初一行誡勸
經云諸善男子各諦思惟是誡此為難事宜發誓願
是勸也次諸經下十二行正舉難持以勸流通一者
五行明廣說難二假使下二行明書難三若以大地
下兩行明讀難四假使下兩行有云誦難今觀此文
亦是說難前說為多人今說為一人亦難五若持下
三行問義難六若人說法下三行有云明問難今謂
持難故云若能奉持也問現世人持經者多何得有
此六種難耶答為有六種人不信法華一貪著五欲
人二外道執著諸見人三小乘執權迷實人四為執
此經謂無常聞法華是常不信人五執近迷本人六
有所得心執此經決定是聞無二無三生信人故有
九未難有六難也。

* 達多品

新云提婆天也達多授也斛飯王子從天乞得天授
與之故云天授。

【疏】其破僧等者大論云教王害父以為新王我當害
佛以為新佛乃至從佛索眾佛呵之曰癡人無知我
尚不以眾付身子目連況汝癡人食人涕唾因此恨
佛別搆五法誘佛徒眾婆沙云一糞掃衣二常乞食
三一座食四常露坐五不受鹽及五味與正理論不
同(云云)佛在王舍有因緣集僧調達從座起行五法
舍羅云忍此五事者是毗尼時有五百新學無智提
籌阿難從座而起誰忍此五事非法非毗尼調達語
五百不須佛僧便將往伽耶自共作羯磨時諸比丘
以此五事白佛佛言癡人消滅善心在於泥梨一劫
不救我不見彼有少善心如毛髮許身子目連往觀
乃至說法現通將五百歸(云云)。

【疏】因緣者昔為釋迦師今釋迦弟子師弟異是世界
昔教令善無量眾生生善破惡入真等今復造逆令
無量人不敢作逆當獲善果是世界無量人善心生
是為人即破頭作逆之心是對治修善證理是第一
義經菓蓏者有核曰菓無核曰蓏又木實曰菓草實
曰蓏。

【疏】束十善為六者問不殺等名檀者十惡盡捨何不
總名檀獨言殺等四耶答一往屬對耳若通方而言
應知所問不兩舌者不傳他語耳不綺者細語耳不
貪者是散耳(云云)。

【疏】一對治等者如淨名布施攝慳貪持戒攝毀禁忍
辱攝嗔恚精進攝懈怠禪定攝亂意智慧攝愚癡也。

【疏】調根知法界者由意識知法界名法座知法界能
知即般若。

【疏】禪報至破煩惱者此約菩提樹下無漏二滿故云
斷惑。

【疏】身心不動至進者不見能行精進之身及能行之
心二俱不散名不動作此觀者名精進也不亂不味
者於散不亂於定不昧皆空如幻也愚智幻化即空
亦然。

【疏】得無纏心者戒為解脫即無纏或所纏於心也。

【疏】行慈境界者禪是慈境界慈依於禪今行此禪即
是行慈境也。

【疏】無悔熱者由得禪故心無禪悔及無熱惱守護諸
根者六根不染六塵也得無食喜者禪悅為食不用
段食故喜也離愛欲界貪也修禪不空者依定起通
也解脫魔羅者離欲界第六天魔縛也安住佛境者
望果修禪也解脫成熟者次第斷三惑也。

【疏】般若十利者蕩前五度著故云不取等不離身心
精進者不於身心偏起名不離必須俱時精進起增
上慈即無緣也。

【疏】云後受人天得涅槃樂者人天近果涅槃究竟果
前後例爾。

【疏】若修身至慧者六度初四修身第五修心第六修
慧無著論云資生無畏法檀是資生尸忍精進是無
畏禪慧是法若行坐者約四儀觀第一義捨二邊名
捨攀緣無起二邊心名不犯於中道境喻不起有無
心名無瘡疣瘡是損患喻無疣是垤患喻有不捨中
道名不捨於離於二邊見中道也於事不放逸於九
界見佛界也於諸法體性無生約五陰十八界例皆
了第一義(云云)。

【疏】陰捨是檀者一念十界陰名檀於陰不起怨想者
不起前三教之觀名怨想也不熾然者不於佛界陰
更造九界陰因而受當陰名不熾然也。

【疏】於界捨名檀者捨九法界中十八界也不為九界
擾濁名尸。

【疏】於界捨因緣者九法界中各有十八界根塵識三
因緣和合則有取境等今但觀理泯彼因緣故名捨
也。

【疏】如幻想者用二十五三昧中如幻三昧觀之名幻
想也。

【疏】別教種智為相本者地前教道約緣修種智為因
藏教約福德亦前三教總約修得圓人發得別人登
地亦發得從教道說且言修得十住婆沙第八云足
安住不動名足安立相是今文足平如奩底者鏡匣
平也三蒼云鏡器方底也千輻輪者手足掌中千輻
輪具足明了如印文現。

【疏】圓直身者身長七肘不曲故名圓直大相。

【疏】合縵及柔軟者猶如鵝王𦘕文明了如真金觀縷
故名手足縵網相柔軟相者如兜羅樹綿名為軟相
綿從出如柳絮類即覩羅樹名。

【疏】鹿膞腸者傭(土凶反謂均直)膞漸麤如伊泥延鹿腨故名
鹿膞相經十力者十住第十云如是十力者力名扶
助氣勢不可窮盡無能阻壞雖有十名而實一智緣
十事故名為十力佛智緣一切事應有無量力以此
十力足度眾生故但十耳。

【經】云時天王下至不退者此經文狹彼化具足五時
教云羅漢乃至無生忍等即初後二味也唯初後例
中亦應有餘三味。

【經】聞妙法華經至十方佛前者此經亦有生西方及
彌勒宮並隨眾生願耳。

【經】女身五障者超日三昧經說上度比丘謂慧施曰
不可女身得成佛道有三事障五事礙故云何為三
謂在家從父母出嫁從夫制夫死從子制亦同俗書
三從之義言五礙者一不得作梵天奉清淨行無有
垢行修四等心善遵四禪乃昇梵天婬恣無度乃為
女人二不得作帝釋者勇猛少欲乃作帝釋雜惡多
態乃為女人三不得作魔王者十善具足尊敬三寶
奉事父母謙順專侍乃作魔王輕慢不順毀失正教
乃為女人四不得作輪王行菩薩道慈愍群萌供養
三尊先聖師父乃作輪王主四天下俱行十善尊崇
道德為輪王無有淨行乃為女人五不得作佛者行
菩薩心愍念一切乃至證無生忍乃得成佛女人無
此事故。

* 持品

【記】引賓頭盧知七年失國者四分律云拘睒彌國憂
陀延王是賓頭盧親厚知識王朝晡常往問訊受惡
人語賤人見王不起王乃報言明且更往若故不起
當奪其命如言而往賓頭盧念言王惡心來我若不
起當斷我命悞王墮獄我今若起失七年位作是念
思惟以輕易重寧使失國即起迎送王乃問之今何
故起答起與不起悉皆為王王問何為我耶具述前
意王問幾日當失答却後七日王便還國修治城壍
貯備軍儀至第七日云沙門語虗與諸釆女入恒水
乘船遊戲時尉神國七年不雨婆羅殊提王往摩竭
國詣瓶沙王王求出水珠不獲却還聞彼水中憂陀
延王釆女娛樂密放白象入水引之憂陀延王謂為
野象善其調法誦術彈琴向前取之為彼得便鏁脚
還國經於七年等(云云)北齊少林寺稠禪師為齊王
所重親躬所居為護王壽不起迎送王密怨心明當
重試若故不起當斷其命預知其念便起迎送王亦
問之答起與不起悉皆為王王問知巳尅時而卒未
聞此例不合不起(云云)。

【疏】偈有二十行至不細分者初十七行忍衣為二初
一行總標發誓弘經次十六行別著忍衣惡世弘經
於中又二初有諸下五行正明忍惡次而作下二行
起惡初五行中第一一偈忍三業惡是外惡是外惡
人次惡世下一偈是上慢出家人第三或有阿練下
三偈即是出家處攝一切惡人次而作如是下第二
正明起惡又二初明起謗次濁劫下明謗所以初又
二第一明惡言謗第二作善言謗初又三初兩行是
私處毀法謗人毀法即是外道論議謗人即是邪人
次常在大眾下兩行向公處毀法謗人第三我等敬
佛下半行明菩薩能忍問初既云外道論議後何得
云自作此經典答初云說外道是外道十八經復無
此說故是自作此經典但非內教理同外道也次為
斯下第二作善言謗又為二初半行明起謗次半行
明能忍言為斯所輕言汝等皆是佛者小乘人謂學
大乘人明諸法本寂滅無有二相便作是言若眾生
與佛無二相者汝即是佛故名輕言次濁劫惡世下
五行半第二釋毀謗所以惡人所以毀謗者凡有二
義一者外魔來入身中令其毀謗有三行文是二者
內愚癡故不知小乘是方便執以謗大有二行半文
是巳上並忍衣訖餘二如疏(云云)。

* 安樂行品

【疏】安樂行者有二解一安樂即行二安樂之行安樂
是果行即是因果之因也。

【記】云修得隨時赴物者修得三德對性明修性則通
迷通悟通聖通凡通因通果通開顯及不開顯如前
釋方便品中三諦在凡不下在聖不高等是也若約
修得隨名赴物即有十種三法如金光明玄釋其名
雖變其體無殊故名室等三喻破十三(云云)言釋迦
在空座也者從所處空表座也入塔衣者從能入說
生身入滅佛塔即是忍衣命弘經室者處處說法即
拔苦與樂故名為室又多寶衣者從所覆邊說所覆
是法身能覆是忍衣以所顯能名為衣也釋迦座者
從能生表座能生表智屬報身也分身室者從調伏
眾生名為解脫故屬應身也餘皆準此(云云)。

【記】云於中為五等者準諸品應先釋名次依文釋義
今五中初一是釋名後四是釋義。

【疏】著如來至安者此與前異前是修得定慧嚴修得
法身為衣今是性德法身著修得忍衣故名安也入
如來室至心樂者離二死也。

【記】云病兒室果者玄文從忍為病兒取能忍對衣也。

【經】住忍辱地者忍辱是能行之行地是所依實相之
境忍行依地住通能所故也。

【疏】而不卒者依俗諦恒沙三昧理者名安樂。

【疏】又法門者文有標釋結初是標次安名下釋三即
法門也是結就釋中又二初安名下列次不動下釋
如文(云云)。

【疏】觀諸至相者能導之智導之萬行至實相故名為
進也。

【疏】彼明至樹者大經第十云復次善男子如我昔日
所說偈云。

「　一切江河必有迴曲
　一切藂林必言樹木
　一切女人必懷諂曲
　一切自在必受安樂」


爾時文殊師利而說偈言。

「　非一切河必有迴曲
　非一切林悉名樹木
　非一切女必懷諂曲
　一切自在不必受樂」


佛所說偈其義有餘乃至其洲有河端直不曲喻如
繩墨直入西海又金銀瑠璃寶樹亦得名林又亦有
女人喜持禁戒功德成就有大慈悲又乃至梵釋諸
天雖得自在悉是無常皆是有餘(云云)。

【疏】修行長行等者上列中名方法今釋中云修行者
依法起行故上名方法今名修行名異意同。

【疏】云內凡初名行處者從別教釋三十心名內凡取
十向後心近初地名近處也指前品者法師品近阿
耨菩提為證也。

【疏】真俗假實明二空者真俗約境假實約智或對小
乘二忍俱是生忍大乘中道第一義即是法忍雖依
真俗立生忍名生即法故故云皆見中道。

【疏】初後悉休息者初五品位時用行行息入六根乃
至等覺行息入妙覺皆與理合故名息非都不行也。

【疏】云何名下釋近處中皆云助觀者記云行處是正
行近處即助行正助合行也今恐不爾皆云助觀觀
是正行前行處中有止觀慈悲三行謂止行即行不
行是體真止觀行即非行非不行即息二邊止慈悲
行即不行行是方便隨緣止總名為止今近處中亦
例有三總名為觀故上直巳下對三義是言附戒者
約遠處中身業止觀二行為行近二也次約近處中
以慈悲行為行近二也次約非遠非近處中以觀行
為行近二也雖廣略有殊只是三止三觀三慈悲導
身業耳總是正行附戒等三以為助也(思之)。

【疏】一豪勢等者凡離十緣一離國王謂離慢緣二離
邪人謂離邪見緣始行之人未能邪正等觀故不應
近注云未能天地一指萬物一焉故云不應近言路
伽耶陁者有云翻為世間之行正法華云讚序歌音
逆路伽耶陀者此云逆世間行正法華云結偶習俗
也三離兇險戲緣謂散亂故那羅者此翻為力注云
文身約術等是以綵𦘕身使班也四旃陀者離惡業
緣旃陀此云可畏亦云惡罪者下性人也五二乘者
離小乘緣始行人菩薩大照未圓恐容染小法故令
音形宜隔行止勿共或時來者隨宜說法無所希求
者若有機感者即為說法不為名利六遠欲想者離
染愛緣五歲巳還名小女不許嫁為處女以未出門
故名處女又立志不嫁為處女七遠不男者謂離無
節造緣十誦律云七法第一云一生不能男二半月
不能男三妬不能男四精不能男五病不能男又天
刑都變半天者天性不能俱舍云生也二刑者被刑
俱舍云劇截是三都者俱舍云妬謂自他是四變者
女變為男由不能也五半者半月能男有半月不能
男八遠危害緣者經云不獨入他家是也九遠譏嫌
緣者經云若為女人說法能生他愛是十遠離畜養
緣者經云不樂畜年少弟子是。

【疏】無名者試言中道復具空假試言空假體復是中
試言具三體唯是一試言是一體必具三試雙言三
一體常非三一試言非三非一而常照三一試言是
體而常起用用復常寂故不可名名之他解名不能
名者唯只得空何異小乘(云云)。

【疏】云從惑因緣生生死者有漏業為因煩惱為緣感
得五道異熟苦果名生死即是所生法言解因緣生
涅槃者有無漏機為因如來說教為緣得無漏果名
涅槃是所生法。

【記】顛倒是說由者下文云從顛倒生故說即是說由
由顛倒有二邊是故得脫二邊也。

【記】云不必須云顛倒者上說二邊之教皆成不思議
三諦之教故云妙教但在後文不同前由也。

【記】云機語通者機通九界二邊語局但在空假理實
空假亦通九界。

【記】云無所離合者不同因緣離二境次釋合為一顛
倒為一是二邊境第三是三諦境今常樂一句無所
離合也。

【疏】不轉即空空者圓空空別空空通空空藏空空外
道斷見空。

【疏】頌中略不次第者闕第十畜養名略初應入下十
四行為三初半行雙標行近次常離下十二行半釋
行近三是則下一行結近也就第二釋中常離下三
句是第一離豪勢兇險一句是第三離兇險戲旃陀
一句是第四離殺者外道梵志一句是第二離邪人
法亦不親近下兩行是第五離二乘深著五欲下三
行一句是第六離欲想及諸不男下三句是第七離
不男亦莫下五句是重明離殺者衒賣下二句是重
明離欲想皆勿親近一句是結賣肉色二也兇險下
二句是重明前兇險耳諸婬女下二句重明前離欲
想耳莫獨下一行是第九離機嫌入里下一行是第
八離危害故云不次。

【疏】亦是人空行處者前行處文住忍辱地柔和善順
而不卒暴心亦不驚是人空生忍今近處離十惱亂
亦是人空生忍故云亦也。

【疏】取意即兼近處三意者常好坐禪在於閑處修攝
其心名三意由近處三意即外能離十惱亂也。

【經】畋(徒見反又絕見反)取禽獸也把手也非今所用漁(語居反)
亦捕也。

【經】魁(苦迴反)師也膾(古外反)割也。

【經】里者五家為隣五隣為里又畋獵漁捕者殺陸為
畋獵殺水為漁殺空為捕。

【疏】衛世師者此云無勝以六諦為宗一陀驃諦此云
主諦謂地水火風空時萬我意九為萬物所依故云
主諦唯識云實句也二求那諦此云依諦謂色聲香
味觸數量一異離合好醜苦樂憎愛等依前九法故
名依諦唯識云德句也三羯摩諦此云作諦謂俯仰
屈申往來遲速等唯識云業句四三摩若諦此云總
相諦謂總萬法為大有於實德業三非無之義即是
有句五毗尸沙諦此云別相諦謂森羅萬像各各不
同唯識云同異句六摩婆夜諦此云不與謂塵成瓶
不相妨礙唯識云和合句(云云)。

【疏】云迦毗羅乃至二十五諦者舊云迦毗羅訛也僧
佉此云數論即慧能數度諸法故名為數從數起論
故名數論又數能生論亦名數論即上古有仙名迦
毗羅此云黃赤今文黃頭頭色赤也仙人從色受名
因坐定中悟二十五諦義乃至後變為青石廣如因
明(云云)言二十五者一自性亦名三德薩埵剌闍答
摩亦名冥諦二十五諦未轉變時冥伏在中也言自
性者亦名與二十五諦為自性也遠師云彼得五通
見八萬劫八萬劫外不見即言不應無性應有冥性
從此生實覺知次從此後起中陰中我心從此我心
生二種法一色法有二十一謂五塵五大五知根五
作業根謂手脚口男女大小遺根及心平等根為二
十一二心法有三謂染麤黑亦云勇麤闇即貪嗔癡
三愛生心於母生愛於父生嗔嗔覆不了為癡也第
二十五是我從五微生五大者從色塵生火大火大
生眼根眼根還見色聲塵生空大空大生耳根耳根
還聞聲香塵生地大地大生鼻根鼻根還聞香味塵
生水大水大生舌根舌根還別味觸塵生風大風大
生身根身根還覺觸此據強說亦五塵俱生五大五
大俱生五根言心平等者是內心五大齊成故名平
等又俱分別五塵名平等也此出增減經(云云)。

【疏】事成外儀等者事成是標近處理成標行處次菩
薩入靜下雙釋人無我釋外儀法無我釋內心。

【疏】或令大小俱失如先在鹿苑及方等中在小乘方
便位人若被毀者即失小果及法華中大益故云俱
失。

【經】不生怨嫌心者問口安樂行如何言心耶答先剪
意地防於口。

【經】云以是方便至佛道者長行上不說方便人法之
過偈中由不說過可得以方便教漸入於圓抑引互
現耳故云約行善也。

【疏】若內無過如長行說者此偈約不頌長行但是通
指長行內心不說他人等四耳嫉是嗔垢者隨前根
本煩惱也俱舍云忿覆慳嫉惱等是(云云)百法云殉
自名利不耐他榮故名為嫉諂者矯設異儀曲順物
情名諂誑者現有德詐邪命不實名誑。

【疏】知機可責至義者若知有圓機責令速進既不知
機令五品位人被呵便退若十信巳上雖聞責而且
不退故云容也。

【經】虗空諸天為聽法故者次明天護問天上自有經
卷何故來人間聽法耶答智論云佛不說天上有經
卷今有者忉利兜率二處有之諸天來者人有三事
勝天一能斷欲二強記三精進天有二事劣人一欲
天著五欲二色無色天著禪味故不及人所以來人
間聽法也又菩薩天欲弘法利人故來聽法也又欲
逐諸惡鬼及增益法師身心二力故來聽法也今謂
不爾但乘戒俱急者即來三品緩者不來不聞人天
勝劣如通序中釋(云云)。

【疏】從文殊等者第二歎經云於無量國中乃至名字
不可得聞者一者小乘國中所不聞二者無緣國中
不得聞三者不作聞相不作句相無相者相如此之
聞無量國中甚難聞也。

【疏】輪王譬如來等者問流通法說何須更譬耶答有
二意一通為法說可解二別為始行弘經人未曾聞
譬說故於流通中更為作譬也。

【疏】所破八萬四千之宼盜者相傳云真諦解分十隨
眠而為十一一各有九隨眠為方便一一具十即成
一百一百各有前分後分並本成三百量本一百就
前後二百中一一以九隨眠為方便並本二百合成
二千兼本一百為二千一百約多貪多嗔思覺愚癡
著我五品品有二千一百成一萬五百巳起有一萬
五百未起有一萬五百合二萬一千又以三毒等分
四各有二萬一千合成八萬四千此與正理不同又
依賢劫經三百五十度門各有六波羅蜜成二千一
百對四大六衰各有二千一百成二萬一千貪嗔癡
等分各有二萬一千合成八萬四千與正理亦不同
(云云)。

【疏】能破八萬四千之官兵者俱舍云牟尼說法薀數
有八十千也問八萬法薀合有幾億頌答此間算法
有上中下下者十萬曰億中者百萬曰億上者萬萬
曰億若依智度論千萬曰億若此方則十萬為一億
一法薀有六十頌十法蘊有六萬頌是則萬法蘊有
六百億頌八萬法蘊有四十八百億頌問智論唯有
四十萬頌何故此說過多答毗曇據佛在時法未滅
沒故多智論據佛滅後故少如法藏傳云尚那滅度
七百七千本生經一萬阿鼻曇八萬清淨毗尼皆滅
此即證也。

【經】得法國者法界國也。

【經】如來亦大歡喜者界外四魔。

【疏】其中細開云云者頌不與珠譬中但頌上三譬如
強力二句頌上威勢次兵戰一句頌上第四有功歡
喜次賞賜下二行一句頌上第五隨功賞闕餘三義
次頌與珠譬具頌上二初如有勇下二句頌上第一
有大功者心甚歡喜次王解下二句頌上第二以此
難信下與珠譬次頌合譬中初頌合不與珠但有二
義初如來下二句頌上合中如來亦復如是即譬中
初輪王義次忍辱下三行頌上合中以法教化巳下
文即譬中第五隨功賞賜義次頌合與珠中具二初
既知二句頌上合有大勳次末後下二行半頌上合
與珠上長行合與珠中有提譬帖合云如彼強力之
王等今頌中亦有如王解髻等二句是也上長行從
文殊下至今乃與之是頌中末後乃為下半行是也
頌此經為尊下二句是長行中從文殊下至最在其
上是也頌中從我常下二句是長行中長夜至宣說
文是也頌今正是時下二句是長行中從始於今日
巳下文是也故注云云又細開者從既知眾生是人
一兼行一說是法華是教一不妄開示是理一。

【經】說種種法者體外方便以方便是體內也。

【疏】今初讀是經至轉現報者有人問現身讀經人憂
惱疾病云何言常無憂惱耶答有四意一眾生有二
種業一定業二不定業不定可轉定不可轉二云轉
重為輕故讀經人橫羅殃咎三不能如說行四眾生
無量罪漸得微薄今疏意轉現報也不簡定不定盡
能轉也經力如此今有不轉者受持心薄耳又常無
憂惱者是除心病疏云除苦受之報是也又無病痛
者除其身病疏云即報轉是也若准藥王品此經閻
浮提人病之良藥者如來能破眾生三種病也一凡
夫謂六道二聲聞謂兩教二乘三菩薩即三教菩薩
即破九界權病故云正直捨方便但說無上道。

【經】若於夢中下疏分為六初五段從十信至十地夢
入因位故四言偈頌之第六夢成果位故五言偈頌
之智論有五夢一熱氣多故夢二冷氣多故夢三風
氣多四聞見多五天神與夢今疏又是所更聞見是
第四夢及諸患是熱冷風三患是諸患夢也攝四為
二共五夢為七天神夢與非人同問僧祇律明五夢
一實夢二不實夢三明了夢四夢中夢五前想後夢
是不實何得見初發心乃至成佛耶答喻一念佛心
是十界如芥子容須彌不相妨礙也無情尚爾況心
佛微妙一念不具一切三世諸法耶言夢見初發心
至成佛無量諸事者皆比其覺時反觀只是一念眠
心心譬自性清淨心眠法覆心譬於無明也無量夢
神者譬恒沙無知煩惱覆一切恒沙佛法也夢事不
實善惡憂喜譬見思惑覆真空理也故知一念理心
能具一切也。

【疏】障淨現生後者現是六根生是初住後是妙覺。

【疏】成就貪嗔者過去所成煩惱今生斷盡沙門義。

【疏】非願智境者非神通願力及宿命智力。

【疏】佛起現前者佛覺常現前也。

* 涌出品

【記】云冥顯如來迹不可量者地涌菩薩冥妙之用顯
於如來三世之迹不可測量也。

【疏】四悉者此中隨事生善心必三世得益皆理善破
理惡久證第一義為四悉與釋列眾中諸弟子四悉
異彼前三悉屬事第一義屬理言四方者但是靈山
四方非遠處也東安云此下三品是正說文中第二
段明長短不二前第一段明三一不二此並法無定
相以一為三或說三為一第二段明人無定相或以
長為短或以短為長非是聖人別有體通近遠直是
法性自爾又破光宅云若言此中長壽是真短壽是
應者亦應淨土是真穢土為應若言即穢土是淨土
何不即短為長耶唯此破意光宅不將本迹雖殊不
思議一也即以三品為三段初一品說壽量之緣起
今謂緣起是本門序段不應全一品為序第二品正
明壽量第三品明聞壽命之益今謂益中有授法身
記及領解作此分文不同近代判屬流通此與印師
初分後分二門同今家但言本迹二門則收各有身
說(云云)。

【疏】十一品半至云云者記解恐悞今言云云者準下
文分為二一三品半明弘經福重流通二八品明囑
累流通各有三段如下分文故言云云不關東西等
今釋記者於十六品半中迹門五品法師舉法餘四
品舉人引今是持品安樂品引往是寶塔達多品(巳上
迹門意云云)問若爾此明本門流通不令迹門共說思之
東妙音西觀音顯是聲聞得八相記密是不輕菩薩
授四眾正因記總身是妙音觀音別身是各現三十
三身逆是調達嚴王順是聲聞菩薩往佛是雲雷音
等今佛是釋迦自微如彈指是緣因自著如聞品得
無生忍得法華三昧等現益亦如聞品當益即指未
來畜益如龍鳥人益如四眾男益如現童男女益如
童女及龍女等親益如羅云耶輸疎益如餘眾事益
如緣因理益如正因又事益得前三悉理益第一義
悉雖有此義注云云意理則不然如前(云云)。

【記】於前四悉但世界為人者召下方雖有四悉望卷
初釋但有二悉上下方異是世界專在涌出品為人
兼後壽量品即召本屬示現在眾令生現善即為人
益未斷疑無對治未顯遠無第一義也(云云)。

【疏】法性之淵底者即境也玄宗之極地者因果為宗
即初觀為因觀竟為果故名為宗皆冥法性不二之
理名為極地玄者妙也。

【疏】以不住法住密藏者所住是性德四德能住是修
得四德者記釋云本有四德為所依修得四德為能
依能所並為能依身者身為能依是修所依是性雖
有修性俱屬於能是能依身也所依土亦有修性性
四德土是所依修四德土是能依雖有修性俱屬所
依土也依正不二身土一如故大師云一法二義耳
(云云)。

【記】引華嚴云重重相入等者即約理相入約事雖互
相入皆有事等十方塵剎皆有善財普賢法慧功德
林金剛幢金剛藏等名相入事等名相入等說等者
皆具四十二位容融之法也。

【記】十方法界唯一佛者此是問他宗也今家釋三身
只是一身一即三故一遍即三遍體用不相離故如
壽量品(云云)。

【記】亦許他佛者問他宗法界之內唯一釋迦主伴為
亦許他佛十方主伴耶答並有主伴如此方主十方
伴十方主此方伴主中主主中伴伴中主伴中伴皆
互相通(云云)。

【記】於此巳前亦曾有迹者謂於法華前亦有本時所
化弟子隨如來迹中施化但未曾說耳言雖但顯本
者雖下方涌出是本未至壽量者名為未彰。

【經】況將五萬者欲亦弟子多而師少尚有六萬恒沙
況弟子少而師多此益數轉多矣。

【記】則顯無機至於長見短者恐悞。

【記】云執者即長而見短今言無機是執者何故云不
能於長見短耶應云無機者不能於短見長耳(思之)。

【疏】初標四導師者一名上行在空有之表即中道行
二名無邊行者踰斷常之際問與前空有何別耶今
云遍法界起名無邊行言淨行者出三惑之外言安
立行者理遍故安智圓故立自行理智故稱安化他
理智故稱立有云上行表我無邊表常淨行表淨安
立表樂若具說者一一人皆四德。

【疏】問如來安樂至少惱者問訊能化人也言少病少
惱者凡有三句一者無病無惱二者多病多惱三者
少病少惱三句之中但問一句不問無病惱者眾生
未得免疾佛何由得無病耶不問多病者眾生若都
不受一乘之化可言病惱多耳巳受化易故不問其
多但言少也問病惱何別答問訊身為少病問訊心
為少惱若從所化說者眾生結使垢盡如來少惱眾
生苦盡如來少病。

【記】故且抑其一分者明其於短見長望於狹見廣名
為一分。

【記】逗機未足合亦不周者如別教證道雖與圓同名
之為合未開地前三賢名為不周猶存別地前及餘
六方便名權未開近顯遠者名迹未逗餘六方便名
未足。

【記】二頓不別者恐悞華嚴從說名頓法華從開名頓
開不開異約理是同(思之)。

【記】遠近二由者地涌為生疑故現為壽量之近由如
來為顯長故召壽量之遠由故云遠近二由也。

【疏】第二正說為二初誡許次正說初又二長行偈頌
長行又二初誡次許初誡又二初先述讚次誡次許
又二初標果智次開化故知文不次也。

【疏】先述讚者善哉是讚乃能問下是述。

【疏】次三頌三世者經昔所未聞法者過去今皆是現
在當得聞是未來記云一行半恐誤(云云)。

【疏】初五行半頌雙答者初四行頌答師中兼頌釋師
中智斷初二行頌修智德。

【經】從常行下一行頌釋中證斷德次從如是諸子下
一行頌釋中證智德次一行半頌答處中亦兼釋答
中權智初志念下二句頌上釋中常樂深智等次種
種妙法下二句頌釋中亦常樂於諸佛之法。

【疏】白佛下騰疑更請又二初騰疑次今日下是更請
疏闕此開(云云)。

【疏】初二頌開譬又三初譬如下二句是頌長行譬如
有人色美等是次示人百歲下一行一句頌長行指
百歲人等是三舉世下一句頌長行是事難信是。

【疏】後世尊亦如是下頌合譬亦三者恐悞長行合但
二無第三合結也。

【疏】我等從佛聞下第三三行者此中文句應言第二
頌請答文不開頌合譬也就頌請答文文三初我等
從佛聞一句頌第一佛語次於此下頌合除我等疑
三願佛下二行半頌除未來弟子疑兼請答意中六
義亦在其中故注云云。

* 壽量品

昔有數人乘船連風餘伴並溺死唯一人憑物獨濟
夜夢云汝所以偏得脫者曾聽法華壽量品故也。

【疏】叡師序云分身明其不異者有云不實耳謂分身
欲顯丈六非實身多寶欲顯法身不滅記云預表雙
林不滅應即法故。

【疏】河西云明法身真化不異者謂寶塔品明法身常
住理無存沒壽量明如來壽量等同大虗。

【疏】非存亡之數等者法身非應生之存入滅之亡名
數也脩夭類知修踐極之照者增念佛三昧也緣佛
久遠之本廣迹之化無量無邊即增其三昧諸菩薩
心修此三昧名為踐也見法身非量而量名為極。

【疏】澄神至本者此古人但見迹中法身為本若性德
法身眾生共有不知修得法身之處三身具足澄神
三身俱名為本今日三身俱名為迹何得唯言法身
為本耶若會歸為乘始者會歸竟無始盡未來故無
終也未曾為始者權本是實亦無始終。

【疏】問近成是方便下有五問初方便是難次若爾下
四是例一例近二例會三例道同四例義壞(思之)。

【疏】釋品如來者記云先通次別今謂是初略釋如來
壽量次如來義下是廣釋如來壽量(思之)。

【疏】諸菩薩至發願說壽者餘家將此例釋迦塵點是
權菩薩既願未來說壽當知釋迦酬願而說非是實
成今不爾釋迦文證此壽即實菩薩但於初住分得
妙覺本下迹高開近顯遠只即歸初住長壽之說此
即是權釋迦不爾如向所說。

【疏】先以報為本者諸文皆云從法身起應今何以從
報耶若言法身遍一切處何不能應耶答從果地所
證法身能契智滿方有起用從觀證為本也。

【疏】詮量諸命者問壽命何別答正理論云壽命無別
俱舍論義釋則異命是活義存義住義未死即名為
命壽是定義期義限義今約三身壽命釋之(思之)。

【疏】金剛前有量者問初住之壽尚不可盡如何十地
仍有量耶答若證理邊實如所問今從惑未盡邊仍
受變易生死故名有量。

【疏】無常者無凡夫生滅倒故謂凡夫執著生滅為常
今無此常也。

【疏】一身即三身者記釋名通三身皆四句義通者名
下之義三身互通如云應身非常非無常義與法身
無別問應身雙非及雙存句許可義通第二常句第
三無常句既是應同如何得名義通耶答由法報二
身中如虗空出過二乘之常無凡夫倒之無常即能
應同常無常也故止觀云若言應身直應身者非應
身也當知應即餘二身也言理通者三身同一理也
法通者三身皆有四句法也(云云)。

【疏】誠是忠誠等者初始行者令信深悟者令解又鈍
根者信利根者解又今說法法身唯佛證解除佛巳
還皆是信解也如來誠諦之語者出所信解也佛心
實為誠故云忠誠壽量實為諦故云諦是審實也言
三勸信准釋論第一百卷云為尊重法故慇懃至三
又受法者有三根故三說。

【疏】破近顯遠等者玄第九卷釋用十義中例迹十義
云一破三顯一二廢三顯一三開三顯一四會三顯
一五住一顯一六住三顯一七住非三非一顯一八
覆三顯一九住三用一十住一用三述曰三是權一
是實對本門將迹替三將本替實為十雙本也。

【記】云望往日壽至望自身者以釋迦今望往日值迦
葉為菩薩時名竪以今自身佛望久成佛為橫經云
自從是來我常在此娑婆教化名豎亦於餘處教化
名橫。

【疏】性行合空者合畢竟空理相應也。

【疏】值燃燈至他身者記云燃燈是他身恐悞文云是
說巳身也即說巳身值燃燈佛也燈明是說他身耳。

【疏】緣中亦有世間等者記云通別二教三虗一實問
通教與藏三乘是同證理亦同何得云第一義是實
耶答從利根菩薩攝入後教第一義實是通教菩薩
有利根即同別教登地藏通二乘昔於三味亦有密
入亦應云三虗一實也今從顯露邊藏通兩教二乘
並是三實一虗通菩薩鈍三實一虗利三虗一實別
教地前三虗登地一實但云通利也。

【疏】約圓頓至一實一虗者記云五千起去於本迹二
門名俱虗者意謂不全既聞略開顯巳成結緣眾於
四悉中又有三悉之益亦應云三悉為實第一義虗
不應於迹門全名虗也(思之)。

【疏】此中六句顯應身等者經從如來如實下是第一
句無有生死下第二句亦無在世下第三句非實至
非異第四句不如下第五句如斯下第六句權智六
句例然記中初二三句合第四句離恐不稱論文(思之)
問應云三諦之智何故云權實二智耶答捨別從通
二通四教三局別圓若從開說唯圓二三不二(思之)。

【疏】例如非生非死結句為生是生是死結句為死記
解生是生死有邊死是涅槃無邊判云疏錯今謂不
然疏但隨結成偏句不必要局雙非是無雙照是有
(思之)。

【記】云一一悉中有四悉者準玄文釋世界四者釋論
云陰入隔別是世界因緣和合故有人是為人正世
界破邪世界是對治聞正世界得悟理是第一義為
人四者雜業因緣得雜觸雜受即世界於一事中或
聽即為人不聽即對治無人得觸得受即第一義對
治四者藥病異是世界所治之人是為人能治之藥
是對治實性中無能治所治即第一義第一義四者
四句皆實不同即世界佛得理善即為人第一義遍
一切境即對治言語道斷即第一義一悉具四即具
足句今皆非之即中道。

【疏】法身至應同等先同起滅後引歸非起之果。

【疏】況復果耶者舉因況果名為復倍有云法華論釋
經云今猶未盡論云未滿者以眾生未盡故佛本願
未滿謂菩提未滿也。

言復倍者則是不可說不可說也欲顯如來壽出數
量表是故為常問未來何故稱倍耶答過去有二種
一者無始二者有始為六通三乘不見有始故言無
始而非無初證法身是故有始凡夫三乘不見其終
於初一證法身則畢竟無滅具此二義故稱倍也此
釋約理即無始終約事即有始終不名一倍不如舉
因況果(云云)。

【疏】若言照寂等者照體寂故名滅從體起照故名生
記引瓔珞經照寂為等覺者恐誤等覺猶有一品無
明應云從寂起照妙覺斷盡應云照體歸寂。

【記】止觀第七者圓四正勤不次而次先明巳生善惡
次明未生善惡皆先滅惡次生善故四念處勤觀麤
惑浮疎細惑沈隱故分巳生未生之別今三觀觀念
處真諦先成名巳生善見思即滅名滅巳生惡假中
觀成名未生善生塵沙無明惑滅名未生惡不起。

【記】但除現計者除陰上計常等四常等四名為現計
故云可知。

【經】云譬如良醫者疏云三達五眼為八術涅槃疏解
云曉八術為明也一治身二治眼三治胎四治小兒
五治瘡六治毒七治邪八知星內合佛知八正道能
治八倒病釋曰既是第十醫即無作八正亦兼破前
三教二邊八倒也又解通達常無常等二邊雙照即
八術也。

【經】聰慧明達者在心為智慧在耳為聰在目為明達
時慧譬一切種智聰譬六通達五眼今疏聰達總對
五眼也。

【疏】十二部教文理者文是其方理是其藥識教知理
稱為明練即十二分教詮於理也。

【疏】多子息者昔曾受化弟子故名為子受化之流更
後轉化受轉化入名之為息。

【疏】以有事緣遠至他國者明過去世眾生但受漸化
不得久住故往他方名為他國言事緣者此土感盡
他土機生佛化餘緣望彼為近此土感息名之為遠
又息此應彼名之為遠。

【經】諸子於後者眾生起惑譬於後飲他毒藥者以正
觀為自習觀既弱還起愛見外道邪教名之為他今
疏著三界邪師之法是也心起愛見名之為飲能害
慧命稱之為毒或因種熟名為藥不別邪正名為悶
亂流浪六道名宛轉于地順化得理名昇高違化墮
生死苦名為地又心受苦名悶身受苦名宛轉于地
也。

【經】還來歸家者昔緣盡故去今機熟佛來入生死名
為家。

【疏】失先所種三乘者先種大乘後起貪著三界故失
大也中間聞小未入不退位即起五欲故失小也總
言失三乘耳(云云)。

【疏】見聞佛出皆有喜敬者經云歡喜是意業恭敬跪
拜即身業問訊即口業也。

【經】善安穩歸者智論云從安穩道來故名如來今云
安穩歸即是來也無機則去有機則來名之為善往
來無障故名安穩先去今來故名為歸。

【經】我等愚癡至服毒藥者言愚癡者大小機發同述
昔過也煩惱迷醉失其本意名為誤服稟受邪法名
之為毒有漏心斷名之為藥如六行斷惑名有漏藥
藥有二種一有漏二無漏合是有漏名為毒藥諸佛
說教滅愛見惑名見救療昔曾稟教生解是一往化
中途背化失解是隨逐化今日請說令得本解名賜
壽命即畢竟化問遙見為是機論為是現事答具二
義約機亦得現事如疏梵王請等是也。

【疏】此戒定慧即八正道者正見生正語防口正思惟
生正業防身正精進生正命此防意總屬於戒正定
是定正慧正念通三學故八正道。

【疏】如優婆者善知機宜應以食悟教服乳酪應以信
悟教令上樹等(云云)。

【經】常在靈山者吉云此章釋疑故來有二義一者時
眾疑云現見大火乾坤洞然如來之身豈常存乎答
土有淨穢穢土被燒淨土不滅迹身現滅法身常存
二云此經始末四種權實一乘權實二身權實三壽
權實四土權實此四是經之大意望今家本迹各十
妙大有所闕乘是行妙身是體用妙此迹門二妙由
闕於八壽權實是壽命妙土權實是國土妙此二是
本門亦闕於八妙如何為經之大意耶請賢者思之
(云云)。

【經】眾生所遊樂者(一樂耶各反縱賞也二五教反遊恣勝所可生欣樂)。

天台法華疏義纘卷第五

天台法華疏義纘卷第六
東春沙門　智度　述

* 釋分別品

【疏】功德者所分別言分別者是能分別能所義一故
故先明功德次釋分別耳。

【疏】法力者由此法有氣力如一隨喜即得多功德等
修行力者依教修行即有勝益持力者法師品取五
種人法也神力品名說力者即釋迦出長舌至梵世
證前說法皆不虗也妙音現種種身為他說法此即
是苦行事現功德者淨藏二子宿習法華能令父王
迴邪入正名功德勝力也。

【經】云佛說至大法利者經家敘此中亦有彌勒同供
養為領解作前弄引耳更於後文獨出彌勒為請之
首。

【疏】南師從偈後者光宅分文也故東安云次彌勒下
第二章說解佛壽命人功德也彼問云若依光宅此
文屬流通分如何不同得耶答光宅尋文不細所以
不同非苟欲令異何以言之此品內旨明信解壽命
人功德未通論弘宣一部法華不可以混通也。

【疏】今釋一念至罣礙者隨所聞處是信豁爾是解隨
語入是信無礙是解信一切法是信是皆佛法是解
即一切法是佛法是實句也又信不隔下是一切法
是權句也又不得佛法不得一切法是雙非權實句
也而見一切法亦見佛法雙照權實句也此四句是
三諦即實是真諦不隔是權俗諦雙非雙照是中道
第一義諦也體故雙非用故雙照故覆疎云即一而
三是俗諦即三而一是真諦欠一句云即非三非一
而三而一是中道第一義諦也下二釋準思(云云)。

【疏】東西等者東喻一切皆佛法西喻佛法不隔一切
法南喻不得佛法不得一切法北喻而見一切法亦
見佛法非道四準思。

【經】聞佛說壽命至忍者問聞說壽命云何得無生忍
耶答今明此說佛法身絕四句離百非故與前無有
生死若退若出乃至發生中道觀故得無生忍與聞
佛壽命無始無終亦是中道久證長遠高本廣迹生
非高非廣中道正觀得無生忍同也此從證中道理
得長遠壽也問此經但明佛壽無生滅無始終何處
說眾生亦無生滅無始終耶答壽量云如來如實知
見三界之相乃至非如非異即是法身亦令眾生悟
此法身即是眾生無生滅也。

【經】云若人求佛慧於八十萬億者是時節長行五波
羅蜜者即是行廣若爾如何一念信解是時短不言
五度是行狹不為格量耶答鈍根菩薩次第行學雖
知佛慧果位方階望果修因故云多劫約未聞法華
說校量也今一念者約利根菩薩聞壽量即超前功
德也問但言五度不言般若何耶答若信解佛壽此
心即是正慧般若照佛法身無始終故但是所校非
能校也若方便般若應云六度今恐藍所校故言五
度耳勝鬘經校量六度是權也。

【記】引婆沙十六字者非無始來恒成就彼未捨必起
彼斷盡故。

【經】殯(敷賓反)紛(孚云反)玉篇殯紛者飛也。

【疏】別六心退者舊云法才王子六心中退即云十住
第六心難者云十住之性地以不改為義云何退作
二乘一答云性是不改不改作一闡提不妨退大向
小大師云終是難通止觀師云是十信中六心退耳
比釋論及金剛論師皆作此解即是仰習十心中六
心耳七心巳上永離二乘爾時設為利弘經不無輕
漏而度物心不失恒有菩薩之名前又引大論云怖
地前耳(云云)。

【疏】五品者滅後五品外凡位一初隨喜品者若人宿
殖深厚或值善知識或從經卷圓聞三諦妙理一法
一切法一切法一法非一非一切不可思議起於圓
信一心具三千世間如一微塵中有大千經卷欲開
此心而修圓行圓行者一行一切行略言為十謂識
一念平等具足不可思議(是境)傷巳昏沈慈及一切(是發
心)又知此心寂照(是安心)用照心破一切法即空假中
(破徧)又識一心有諸心若通若塞(通塞)能於此心具足道
品向菩提路(道品)又解此心正助之法實相心為正前
三教心為助(對治)識巳及凡聖心(次位)安心不動不墮是
住頂名墮不退不散(安忍)識一心無量功德不生染著
(離法愛)十心成就名十乘觀法廣如止觀(云云)二讀誦
品者聞信始生善須將養涉事紛動令道牙破唯得
內修理觀外讀誦大乘聞有助義之力內外相藉圓
信轉明十心堅固如日光照見種種色也三說法者
內觀轉強外資又明圓解在懷弘誓熏動更加說法
如實衍布但以大乘法答設以方便修令悟大隨說
法淨則助智慧淨開導前人是得道全因緣化功歸
巳十心三倍轉明四兼行六度上來前熟觀心未遑
涉事今正觀稍明即傍兼利物能以少施與虗空等
使一切法趣檀檀為法界事相雖少運懷甚大理觀
為正事行為傍故言兼行事福資理則十心彌盛五
正行六度圓觀稍熟事理欲融事不妨理理不隔事
具行六度權實二智究了通達治生產業皆與實相
不相違背具足解釋佛之知見而於正觀如火益薪
力用光猛(巳上外凡語)若入內凡十信圓聞圓信修於圓
行善巧增益五倍深明因此得入圓位善修平等法
界即入信心善修慈愍即入念心善修寂照即入進
心善修破法即入慧心善修通塞即入定心善修道
品即入不退心善修正助即入迴向心善修凡聖即
入護心善修不動即入戒心善修無著即入願心是
名圓教鐵輪位也第二聖位十住十行十迴向十地
等覺妙覺位位十乘觀法至妙覺時轉名十大如菩
薩戒疏(云云)。

【記】開遮輕重等者如大乘開懷生於小則遮兩舌讚
毀小輕大重小教時犯漸制大乘一時頓制小教遇
緣有捨大乘畢命無捨在大說戒依菩薩律儀在小
隨小小懺五篇不等大懺四十八輕對首是同受大
通七眾八部受小局人道具緣(云云)鳥鼠人者出百
喻經即蝙蝠是言鼠又飛言鳥又潛喻出家人言俗
身著袈裟言道心口躭於滋味。

【經】住調柔地者柔順忍也。

【經】其諸無量劫行道者此昔別教菩薩也。

【經】讚歎菩薩者別教菩薩也。

【經】復能清淨下五度者指前說法並是法施。

【經】多羅樹者聲論云梵音多羅馥力多羅此云重馥
力此云樹樹高七尺葉似芭蕉。

* 隨喜品

【疏】隨順事理者本迹二理俱名理迹中一代施化名
為事本中三世益物名事又本迹各權實名事理如
迹中不思議三諦俗諦名事真中二諦名理無二約
本體無別約差別相本中准知。

【疏】深遠深遠一深遠是本理一深遠是本時長遠益
物之事。

【疏】佛今說此者我隨佛所說故名為隨我得聞此者
慶我得聞名之為喜故也。

【經】云六趣四生至多足者一六趣二四生三有形無
形四有想無想五有足無足一六趣者一天趣正理
論三界義者若界有色而無定者是名欲界若界有
色亦有定者是名色界若界無色而有定者是無色
界(餘五趣可知云云)二四生(此記廣辨不寫)三有形無形攝四生三
生是有形化生是無形四有想等三種攝者謂有想
無想非有想非無想三界除無想天及非想餘名有
想非想天名無想非非想天名非有想非無想五無
足有足門攝一無足如曲蟮等二足如人天鳥等四
足如牛馬等多足如班拱等如是等下結眾生數也。

【疏】外聽法入文為四一自往取其詣聽法得乘天宮
等報若就聽法邊遠報者福則無邊趣於佛果報故
今從近果有三品若下品動足得乘象馬報中品得
乘七寶輩輿上品得乘天宮二分座者但取座義邊
故得三王之報若就聽法義邊福亦無盡亦三品心
得三王報三勸他者正取勸人聽法華義得四種報
一善友報與陀羅尼菩薩共生一處故二得智慧報
經云利根智慧故三得端正果報經云百千萬世終
不瘖瘂得離醜陋等四勸人聽經世世常得見佛聞
法信受教誨經云世世所生下是四具聽修行者其
福最勝報不可說(云云)。

【疏】圓教小七大七者內典博要第五卷引出曜經禪
接息心小七大七日大七有七七四十九日小七有
七日故今借此為數。

【疏】前謂初品之初為因者有二種一若將五品為六
根位亦以初品之初五十人為因若五品為六根前
位亦用初品之初為因二取勸人聽經為因具此二
因得入五品六根也。

【經】云胗(居忍反)脣上瘡謂之胗喎(口蛙反)䐔(方顯反)䏲(濁黎反)
窊(於苽反)凹也邪下也。

* 法師功德品

【經】頌耳根偈從一切比丘眾下明四法界此比丘是
二乘。

【疏】大經云雖有肉眼至根自在者佛眼故清淨牒大
品具五眼故牒論能盈至勝根用牒正法華名根自
在牒涅槃記云亦應云互具牒涅槃文無者略今云
非略(思之)。

【經】云彌樓山者此云高山又云光山須彌此云安明
亦云妙高山。

【經】云鼻根章遙聞香者問小乘人有三說一者婆沙
云三根合中知謂鼻舌身三根離中知謂眼耳意雜
心云二根離中知意根不當離合成論云眼但離而
不合鼻舌身合而不離耳根亦離亦合聞外聲為離
聞耳鳴聲為合意根非離非合今何故言鼻根遙聞
香耶答舊釋云任根常用則如上三釋今假經力故
鼻能遙聞問毗曇云上界無香味今云何聞梵身香
答梵世有細香小乘人力劣不能知故言無香大士
利根無塵不察故云聞梵天香問成論云金剛無香
味何得云地中眾伏藏聞香知所在答有云論言無
者無有麤香今有細香有人云此著體物故云香金
之實體則無香此皆不然大士根利知有香也。

【經】須曼那華香者此云妙意華闍提華者此云生華
亦云實華末利華此云鬘華此華堪作鬘瞻蔔華者
正瞻云薄迦此云黃華樹亦云金色華波羅羅華者
此云重生華(重字平聲)多摩羅䟦香此云貿無垢華多伽
羅者亦云伽樓智論云本香樹波利質多羅者波利
此云護質多羅云種種亦云圓生樹香拘鞞陀羅此
云大遊戲。

* 不輕品

【疏】初是因緣者外敬不輕境者記云世界義今準下
文云是理一即第一義也不輕行令人生信是為人
口宣教是對治稟教斷惑故人作不輕目是世界準
集眾敘表人一是世界也頭記不同(云云)。

【疏】比丘臨命終不輕菩薩於最初威音王佛像法中
聞法得初隨喜位臨終重聞威音王佛說得六根清
淨位。

【疏】牛皮等者彼明損道有相之福如龍鬚牛皮戒定
慧三如身如體有相心修如縛如繫受人天果報如
入水向日今借喻執四句皆性計與有相心同大論
云夫利養者如龍鬚繩縛身入水初損戒皮次損定
肉後損慧骨四執亦爾。

* 神力品

八品通名付屬流通者若從別名藥王下五品是化
他普賢是自行今通付屬自行化他故也。

【疏】二通身至照十方者問前照東方巳表入實今照
十方更何所表答文云令初因增至佛慧即表五方
分身亦爾復表五方故十方也。

【疏】謦咳等者謦咳是標名將語之狀是辯意亦是下
述相也四十餘年下至是故謦咳者通表迹本二門
之教舉昔四十餘年迹本實教表獲申舒今日大事
巳竟故云通暢即通表二門之教一也記中分從欲
以下文表本意此恐不然但是表流通文耳故云法
付菩薩等思之。

【疏】遙散諸物是行一者散華是檀行也。

【經】說此功德不能盡者說名體宗用不能盡也。

* 囑累品

【經】三菩提法者法是實相菩提是果果必有因因果
是宗宗依實相體。

【疏】助申佛慧者正助合行也如云治生產業皆與實
相不相違背而眾生不信即應為說皆是無常幻化
次第三諦三教皆不可得眾生若信即指向三教法
皆是實相故是流通正助合行之相也。

【疏】答證正巳故閇者問若言正巳應在分別功德品
中若流通巳應在經末何得於此言證正巳答今言
巳者從佛說故囑累巳前親是佛事名之為正藥王
巳下皆菩薩發誓弘經是菩薩事耳。

【經】無諸慳恡者記引慳有五種一住處二家三施四
稱歎五法法又有七如記。

【疏】從說是語至得法自行化他不同是世界故喜又
說人清淨即生善是為人故喜聞清淨法破昔不聞
是對治獲證是第一義。

* 藥王品

【疏】觀經下至藥王具四悉初名星光是世界聞佛慧
是第一義上藥供僧是為人治身心病是對治又此
文下至喜見是世界從頓捨至兩臂為生死眾生善
根是為人輕生重法是對治命殞道存是第一義。

【疏】唯願得大法是理一大得弘宣是教一大願眾生
是人一獲大饒益是行一。

【經】即時入是三昧者若約如來四威儀常應在定今
從化儀故云入也。

【疏】一修行得法者苦行名修行得法名一切色身三
昧也。

【經】一箭道者百二十步也。

【記】云投嚴赴火者雪山童子是投嚴藥王是赴火不
濫外道也勝熱者華嚴云善財南行有聚落名伊沙
那有婆羅門名曰勝熱修於苦行四面火聚猶如大
山中有力山高峻無極登彼山上投身火中善財見
之云我先巳發菩提心婆羅門言汝若能爾諸菩薩
行悉皆清淨善財言人身難得乃至受如法教得正
命難此非魔耶諸梵空中散華供養告善財言勿疑
聖者今此聖者得金剛炎三昧光明法門廣度眾生
善財聞巳於婆羅門起真實相投身未至得善住三
昧觸火得寂靜三昧婆羅門言以解脫火燒諸眾生
見惑無餘必不退轉獲益歡喜亦如尼乾廣為嚴熾
呵斥過患讚歎如來因生正信並由解力。

【記】云兩眾如何者若有小法事大乘僧即集若有大
法華須遮小乘聽戒是二體者大乘以心為體小乘
作戒以色為體無作非色非心為體大乘體遍法界
發小乘但遍三界發大則攝小小不攝大取益從何
者師雖大乘弟子受小不得為授於大令他從何取
益也。

【經】復生日月淨明德佛國者與前生國及二處王家
同問既能化生何故唯生此國耶答有宿命智力故
生本國王家耳亦由四悉檀機故爾。

【經】即服諸香至畢力迦者此二香什公云龍鬼國方
有人中所無故不翻也曾有人翻畢力迦為偈(云云)。

【經】八百千萬億至閦婆等者俱舍論第十二卷說數
有六十忘失餘八以十漸積至第十六名矜羯羅第
十七名大矜羯羅第十八名頻䟦羅第十九名大頻
䟦羅第二十名阿蒭婆第二十一名大阿蒭婆此總
三種即是第十六十八二十數也有云此文有三數
一者八百千萬億蓋是此土之數二從百轉增至億
那由他巳上皆外國數名即從轉增故有那由他不
應如前釋而言八者總貫於百乃至阿閦婆也謂三
僧祇之類也注經云此是外國數名如此土兆載之
類也甄迦羅等者正法華云何作頻婆羅云摸式阿
閦婆云不動也。

【經】云我今當供養下通三業如云即時入是三昧下
是意業次從三昧起而自念言下是身業次從即為
其父不是口業。

【經】能燃手一指供養者問與地持論十種供養藥王
品具幾耶答十種供養者一身經云燒身是二支提
經云起八萬四千塔是三現前經云爾時彼佛至八
十億恒沙世界是四不現前經云三千大千七寶世
界是五自作經云能燃手一指等是六他作經云諸
天妓樂等是七財物經云七寶滿三千世界是八勝
心經云勝以國城妻子是九無染經云能令離一切
苦是十至處經云必當取草坐道場是解曰支提者
依僧祇判有舍利名塔婆無舍利名支提明了論翻
為淨處言現前者而見佛及支提云不在現前者不
見佛及支提五自作六他作約人分別自能作得大
功德教他得大大功德七財物者有三一資具謂衣
食二教具謂華香三莊嚴具謂一切寶物八勝心謂
殊勝心有三一專精解心善解施設種種供養二能
淨心信佛德重三迴向心謂求佛心設供養九無深
就行離過有二心一心無染離一切過二財無染離
非法財十至處道行順果名至處通佛果是所至處
巳行是能至也。

【經】聞藥王品不受女身者問餘品猶應受耶答聞諸
品皆不受但約事相似故寄此品言之如名多貪愛
巳身今菩薩燒身破著情故不生染愛故捨女身。

【經】涅槃時到滅盡時至者涅槃與滅盡其訓莫殊所
以重說欲以涅槃明常滅盡表去迹去本常故也。

【經】高三世界者在生有八萬四千法門行於三界故
起八萬四千塔高三世界也。

【經】即於八萬四千塔燃百福臂者此用弘誓力加於
神通故一一塔前皆有一臂耳言八萬四千塔者表
八萬四千法門也百福者十善互嚴名有百善言七
萬二千歲者表六根互用一根是一念心具十界十
界各具十成百法界界十如成一千一根有千餘五
根用成六千具足定慧二心成一萬二千餘五根亦
然成七萬二千法門也燒身一千二百歲者表十二
因緣各具十界界具百如十二因緣成一千二百皆
畢竟不可得故云盡也。

【經】爾時諸菩薩至阿脩羅者前云彼土無女人至脩
羅今言有者是權人耳。

【經】十寶山者一雪山集一切藥二者香山集一切香
三軻梨羅山集一切華四仙聖山集於一切五通五
遊乾陀山集於夜叉六馬耳山集於妙果七尼民陀
山集一切龍八斫迦羅山集諸大力九宿慧山集諸
脩羅十須彌山集諸天子。

【經】得菩薩神通至眼根淨者此約初住巳上真位眼
根耳問若證初地見百佛世界圓人初住亦然今經
何故云見七百萬二千億那由他耶答異別教故不
言百佛為護佛位故不言十方理實初住亦見十方
具約機論故云七百耳。

【經】此經別為閻浮提人病之良藥者問觀音菩薩拔
苦與樂尚名為藥何處緣如來唯局閻浮為良藥耶
答佛實普益無有彼此但機有冥顯此閻浮提是顯
十方是冥故亦偏說耳。

【經】不老不死者有依智論未斷百八煩惱名為病聞
經斷故名消滅不復起六十二見名不老不失慧命
名不死又持經得好顏色名不老得近慧命名不死
今解如疏。

【經】此人不久取草者既言草座知是劣應三藏佛成
道相也。

【經】破諸魔者界外四魔。

* 妙音品

【記】云此從自行者問五品皆屬化他此品如何自行
耶答從自修說從因至果名自行果上起用名化他
此是分果起用也。

【疏】昔音樂者准藥王聞佛慧故發願今亦於雲雷佛
所聞法奉妓發願求菩提今得法音游化也今昔異
故是世界自隨游化聞者生善即為人對治第一義
如記(云云)。

【疏】他經者借他絕釋耳既有放不放彼此弘不弘異
且約差別為言若約實相釋即無彼此弘不弘放不
放之別此妙音品准例上藥王亦應有本事藥王既
是施藥得名妙音亦從捨妓立號同是昔事也不輕
之行亦爾又準觀音名下有普門者五品皆然如常
不輕既見一切皆云我不輕汝即是普義藥王品既
云救一切眾生身心兩病亦是普義妙音品普現色
身三昧陀羅尼總持嚴王品弘願皆是普義餘如記
(云云)。

【經】淨華宿王智者教無三乘之垢華含一極之實如
者年為壽慧周八極故曰淨華宿王智。

【經】妙幢者從譬為名夫軍陳建幢必是主所居處譬
無生法忍是菩薩德行之主超過七方便上名為妙
幢餘三昧並無生忍異名耳二法華者一實之定開
權三昧功德如華三淨德者三德無三惑之垢名淨
德四宿王戲者宿謂星宿王謂自在從喻為名法華
理定寂而能照如星光照物於寂照中而無障礙故
如王戲也五無緣者謂無生忍定無二邊攀緣故名
無緣即無緣慈定不緣而緣遍緣三諦只一法界也
六智印者照故名智寂故名印智於理如印不差如
隨國有印得入無印不得入菩薩得三昧印入實相
國也七解一切眾生語言者無生忍定中具十界言
音也不異佛音之實八集一切功德者此定能具諸
德也九清淨者無散障故十神通遊戲者能超過法
界通八相成佛故十一慧炬者炬能照闇定能破惑
即寂而照故十二莊嚴王者實相法身是王定慧為
能嚴也十三淨光明者照無相名為淨光入是三昧
能令眾生心得清淨故十四淨藏者如來藏無染故
十五不共者不與七方便共故從未開權說不與近
迹共故從未開迹說十六日旋者如日照四天下名
旋譬從假入空旋空入假旋空假入中即寂而照照
而常寂也。

【經】甄叔迦寶者云是赤色上寶此土所無故相承不
譯注云鸚鵡此寶似鸚鵡􂌤而赤色也。

【經】化作八萬四千蓮華者知釋迦所說當以蓮華為
名總八萬四千法門故乘光入定化作此蓮華亦作
八萬四千也有云為令此土起尊敬心一表為座二
表八萬四千法藏皆入一乘。

【經】白銀者表八萬四千法藏皆明白也。

【經】多寶為現相者謂釋迦隨俗禮推賢讓長多寶佛
成既久故釋迦以讓之淨華宿王至問訊者示同俗
人之儀也問何故不言無病無惱等耶答有心身必
有病惱若病惱過多則萬事斯廢今言少者無甚妨
害也。

【經】云那羅延者真諦云此翻生本梵王是眾生之祖
故云生本羅什云名那羅延端正而猛健也俱舍云
持大千世界風輪名那羅延那羅延應云力也。

【經】多羅樹似此土宗盧樹一樹高七仞一仞七尺也。

【經】天大將軍者即梵輔也。

【經】爾時華德者明妙音弘經前明其人此明弘法又
前明其果今明往因即顯妙音二世之事又兩雙問
答初爾時下一問等論妙音神力二從爾時華德白
佛下第二問答論妙音三昧神力是智慧三昧是禪
定又神力是果三昧是因前果後因故也。

【疏】初問種何善根者是問因問善根與功德何別答
善根就始功德據終故分二問就佛答中又二第一
答因問次華德汝但見下答神力果問就答初問又
六一明種善根之佛二國名下是種善根之處三劫
名下是種善根之時四妙音下正種善根五以是因
緣下明善根果結酬其問六華德下結會古今(巳上六文
問答初問訖)次華德是妙音下第二答修行功德問(如文)。

【疏】從華德下至示三十四凡身四聖人身者第二廣
答神力問又二初歎妙音於此土弘法次歎妙音十
方通法二又各三初三者一總標經云華德汝但見
下至經典是二或現梵王下廣釋三華德妙音下結
歎就第二廣釋中為五一現天身二現人身三現八
部身四救八難五於後宮變為女人初天有三對一
梵王帝釋對即欲色之初也二大小自在對是欲色
界之末也三欲色大臣對將軍是色界初禪梵輔是
梵王臣毗沙門是欲界帝釋臣(巳上三對訖)二現人身有
兩對初一雙現人君身次或現長者下明現人臣身
又四類初四豪勢身次四道俗身次四現婦女身後
二現童男女(巳上三類訖)三現八部身(如文)四諸地獄下
歎救八難不言說經者一是苦重二是障深故但明
救濟准請觀音亦有如觀音品(云云)五乃至於王下
變為女身(巳上五類廣釋竟)第三是妙音總結又二初歎於
所化有益次於神通下歎能化無損第二從是菩薩
下歎妙音於十方弘經亦三一總歎二別歎三結歎
此三門各二初二者初至所知前結一土益次於十
方下歎十方弘經第二別歎又二初若應下歎在世
身次乃至下歎非滅現滅身第三華德下總結又二
初神通結現身次智慧結說法也上一土化中廣說
現凡夫十方化中略現聖者此欲明凡聖廣略互現
也又前凡身中五類今聖身中亦五身又上明一土
今在十方又上示凡身今示聖身土從狹至廣身從
凡至聖皆勝劣為次也文上明弘通法華故明一乘
若眾生不信則說五乘示道如囑累品云若不信此
法於餘深法中示教利喜也準下品釋故(云云)。

【經】云並供養聽法華經者解云會三歸一開近顯遠
是法華經此事先說即是法華意何故今言欲聽經
耶故知深鑒之者無非一乘只此往來更相問答即
是法華更無別法若其不悟只會三顯遠亦非法華
故下文云說是來往品時四萬二千天子得無生法
忍良由達來往相畢竟不生不滅不來不往得無生
忍也當知往來即是一乘所以聞說往來皆得悟道
問無生法忍與普現色身及法華三昧有何差別答
無生法忍心無依倚猶如虗空縱任自在能處處現
身名普現色身能隨宜方便說三乘道無所繫著開
一乘門是法華三昧皆實相之異名耳。

【疏】體一用異者同實相體起定慧用三昧是定陀羅
尼是慧也。

【疏】舌根清淨名陀羅尼者舌能說法即是慧性故也。

* 觀音品

有云外國名阿利耶婆盧吉低稅此翻觀世音有三
名一名觀世音二名觀世意三名觀世身初是口業
次是意業三是身業故立三名此是今家三業為機
義耳又善男子者華嚴稱佛子餘經稱善男子有紹
繼之能名字有剛幹之能稱男外利內冥清昇感樂
名善也今解法界圓融像無所像真如清淨化無所
化雖無像而像無化而化故無在無不在化應九道
之身有不乖寂入不二之旨是以三業致請蒙脫苦
害四弘為誓使沾上樂故娑婆受無畏之名寶藏佛
所稟觀音之目巳成種覺號正法明次當補處稱為
普光功德本迹若此寧可測知方便隨機輙舉一名
耳言觀世音者西土正音阿利耶婆婁吉低輪此言
觀世音或此文闕利字盧婁輸稅梵語輕重耳能所
圓融有無兼暢照窮正性察其本末故稱為觀言世
音者是所觀之境萬像流動隔別不同類音殊唱俱
蒙離苦菩薩弘慈一時普救皆令解脫故曰觀世音
此即境智雙舉能所合標經者由義文理表發織成
行者之文章故稱曰經普門者普是遍義門是能通
用一實相開十普門無所障礙故稱普門品是類義
如前(云云)。

【疏】有通有別者通者人法合明別者人法各辯何故
爾緣有利鈍說有廣略今通為四一列名二次第三
解釋四料簡一列名者疏云十雙至智斷(云云)者至
理清淨無名無相非法非人過諸數量非一二三但
妙理虗通無名相中相說故稱人法一慈悲二福慧
三真應四藥珠五冥顯六權實七本迹八緣了九智
斷十。

二次第者一觀二教觀則收初中後心因果圓滿教
則說括漸頓小大諸經初觀釋人法為初者欲明觀
行必有其人人必稟法故居初意例人法為九雙之
首為依經故經云以是因緣名觀世音即辨人也後
云方便之力普門示現即論法也二慈悲者良由觀
音實相普門達非人非法實相之理一切眾生亦復
如是此理圓具足無有缺減云何眾生理具情迷顛
倒苦惱既觀是以即起慈悲拔苦與樂故次明慈悲
也若就言說便先慈次悲亦是就菩薩本懷本欲與
樂次拔其苦也若從用便初拔苦後與樂就行亦先
脫苦後與樂今從前義為次第也三福慧者初人法
相成此據其信次慈悲與拔此明其願今欲滿此願
必須修行修行不出福慧慧即般若福即五度互相
資導以行顯願事理圓足就言說為便先福後慧若
為化他先以慧利如其不堪方示福德又資故先福
導故先慧四真應者若智慧轉明則契於法性法性
即實相名法身即從真起應只由福慧開發故次第
四也若就方便化物先應後真今從前義五明藥珠
二身者先明真應直語證得未涉利人今明兩身俱
能益物真身破取相喻如藥應身對萬機類於殊就
兩字次第與慈悲同六明冥顯者前明二身道理顯
益今辦彼緣得為冥益或得顯益故二身後明七明
權實者前緣得益何意不同良由權巧無方赴機允
當不失其宜二智之力故此為次也先權後實就淺
深為次先實後權隨物為次就佛本竟先為一大事
眾生不堪後以權度八明本迹者雖後益物權實之
巧而有優降必是上中下智本迹之殊權實略而具
橫今細判高下若本高權實之迹則妙故總略之後
明細妙之能非本無以垂迹故先明本非迹無以顯
本故先應迹九明了因緣因者上來從人故至真應
是自行次第二藥樹至本迹是化他次第此乃順論
未是却計根源今原其性德種子若觀智之人悲心
誓願智慧莊嚴顯出報身皆是了因種若普門之法
慈心誓願福德莊嚴顯出應身皆是緣因種子故次
第九也十智斷者前明緣了却對因源今是順論究
竟始了因終則菩提大智始緣因終則涅槃斷德若
入涅槃眾行休息故居第十也二明約教次第文廣
不錄(云云)。

第三解釋【疏】觀世音者人至多種下是釋也人有多
種者人即假名所成之人也法有多種者法五陰能
成之法此人法通凡聖若色等五陰是彼法攬成生
死之人戒定慧解脫解脫知見是出世法攬成出世
聖人故大論云眾生無上者佛是法無上者涅槃是
雖通凡聖不無差別上中下惡為三途上中下善為
三善道若更細論百千萬品聖人之亦復不同若三
藏有門觀眾生人我如龜毛兔角畢竟不可得但有
五陰之法此即人空法不空觀此無常生滅不住發
生煗頂等位攬方便法成以道賢人若發真成聖生
方便有餘土攬法性色識等成彼土行人空等三門
準之若摩訶衍中明人法者亦不言人空法不空亦
不言體有假用但觀假名陰入等性本自空故大品
云色性如我性我性如色性始從初心終于後心常
觀人法俱空(通教)故大論云菩薩常觀涅槃行道以觀
人空即了因種子觀法空是緣因種子言人空者論
云眾生無上者佛是佛是覺覺是慧始覺人空終觀
法空故觀人空是了因也言法空者大論云法無上
者涅槃是以生死陰斷涅槃陰與大經云因滅是色
獲得常色受想行識亦復如是攬此法成無上眾生
號之為佛以觀人法二空即具三種佛性(云云別教)大經
云眾生佛性不即六法不離六法不即者正因佛性
非陰故非我非陰故非法非我故非人如方便品引
(云云圓教)。

二釋慈悲者【疏】大悲拔苦下是悲名愍傷慈名愛念
愍拔苦念與樂菩薩若但起慈悲心不牢固故須發
弘誓加持使堅譬如工匠造物節㿍雖復相應若無
膠漆則有零落誓願如膠菩薩亦復如是悲心愍傷
拔於世間苦集因果興兩誓願所謂眾生無邊誓願
度煩惱無量誓願斷此兩從大悲起以慈愛故欲以
道滅與出世因果之樂興兩誓願所謂法門無量誓
願知無上佛道誓願成此兩誓願從大慈起但前明
人法凡聖不同今辨慈悲大小之異四教約四四諦
為境起拔苦與樂文廣(云云)。

三釋福慧者【疏】智慧莊嚴是亦名定慧定名靜處慧
名觀䇿大論云定處慧䇿寂照之智無幽不朗如明
鏡高臺福德禪定純厚資發如明燒淨油亦稱為目
足備得入清涼池池即涅槃涅槃稱為二種莊嚴莊
嚴法身釋前問答從慧後問答從福十雙例然此定
慧自有多種四教(云云)。

四釋真應者【疏】觀冥境下是真名不偽不動應名稱
適根緣集藏名身若契實相不偽不動之理即能稱
機而應譬如攬鏡像對即形此之真應不得相離今
經前問答明於真身寂而不動法界大益觀音從真
身得名後問答明隨機廣利出沒多端普門示現是
從應身得名。

五釋藥樹王身如意珠者【疏】藥樹王遍體愈病是藥
王療治苦患出奈女經珠是如意之寶廣歷諸教明
治病得寶今約圓教明者華嚴云有上藥樹其根深
入枝葉四布根莖枝葉皆能愈病聞香觸身無不得
益菩薩亦爾大悲熏身形聲利物名大藥王身又如
如意珠能雨大千珍寶隨意而出不窮不盡菩薩大
慈熏身與眾生樂名如意珠王身前後問答約六即
(云云)。

六釋冥顯兩益者【疏】云冥作益下是冥是冥密顯是
彰露大聖恒以二益利安一切而眾生及以下地日
用不知譬如日月照世盲雖不見實荷深恩(云云)。

七釋權實者【疏】隨自意照實智是權是暫用實非暫
用略言權實則有三種一自行論權實自觀中道為
實二觀為權二就化他論權實他根性不同或說權
為實或說實為權不可定判三自他合明權實者若
自觀三諦有權有實皆名為實化他隨緣亦有權有
實皆名為權用三義歷四教及前後問答(云云)。

八本迹者【疏】不動本際是本名實得迹名應現若通
途作本迹者世智凡夫大意難測乃至別教本迹若
圓教無始發心初破無明所得法身名之為本垂形
百億高下不定稱之為迹若一往判真應多用上地
為真為本下地為應為迹地地轉作此判真本唯據
於高應迹唯指於下此義不可也今細明本迹則與
真應異本實得始在道場及在初住所得法身即是
其本迹為上地之佛及依上地菩薩悉名為迹不可
上地高為本始得初住目之為迹所以者何實不得
上地上地非本實得下地下地非迹六即及前問答
是本後問答是迹(云云)。

九釋緣了者【疏】根本是了因種子是了是顯發緣是
資助資助於了顯發法身了者即是般若觀智亦慧
行正道智慧莊嚴緣者即是解脫行行助道福德莊
嚴大論云一人能耘一人能種種喻於緣耘喻於了
此一科不明六即但就性德本有之義前後問答(云
云)。

十釋智斷者【疏】智德如十四夜是通途意智即有為
功德滿亦名一切種智亦名圓淨涅槃言有為功德
者即是因時智慧有照用修成之義故稱有為因雖
無常而果是常將因來名果故言有為功德滿斷即
無為功德滿亦名解脫亦名方便淨涅槃言無為者
若小乘但取煩惱滅無為斷此乃無體之斷也大乘
是有體之斷不取滅無為斷但取隨取調伏眾生處
惡不能染縱橫自在無有累縛名為斷德指此名無
為功德故淨名云不斷癡愛起諸明脫又諸見不動
而修三十七道品愛見為縛亦名如來種乃至五無
間也皆生解脫無所染礙名為一切解脫即是斷德
無為也寂而常照即智德也小乘灰身滅智既其無
身將何入生死而論調伏無礙無染滅智何所寂照
(云云)此如智斷圓極故法身顯著即三種佛性義圓
也法身滿足即非因非果正因滿故隱名如來藏顯
名法身雖非是因而名為正因雖非是果而名為法
身大經云非因非果名佛性者即是此正因佛性也
又云是因非果名佛性者此據性德緣了皆為因也
又云是果非因名佛性者此據修德緣了皆滿了轉
名般若緣轉名解脫亦名菩提果亦名大涅槃果果
皆稱為果也佛性通於因果不縱不橫性德時三不
縱不橫果滿時名三德智德既滿湛然常照隨機即
應一時解脫斷德既滿處處調伏皆令得度前問答
是智後問答是斷令觀音分滿受名也。

問此十義名字出餘經那得用釋此品答大乘通義
眾經共用若不許此者佛性出涅槃五住二死出勝
鬘諸師那得混用通經耶此品在文雖無十名總將
二問答帖十義意宛然可解今更別點句句來證十
義者如文云以何因緣名觀世音據人名也後文云
普門示現是明法也大威神方多所饒益即慈也愍
四眾即悲也欲知智在說十九說法即智慧一時禮
拜至福德之利即福德也自在之業即法身也於一
切得自在智契此為業壽量久修業所得證身也威
神之力巍巍如是巍巍是滿足之名即真身也普門
示現自在神通之力即應身也遊諸國土度脫眾生
即藥樹王身也於怖畏急難之中能施無畏即如意
珠王身福不唐捐即冥益也三十三身即顯益現佛
身即實智現餘身權智觀音是本餘身是迹又威神
力是本方便力是迹聞是觀世音名者若有聞是品
者證了因功德不少即證緣因即時觀其音聲觀即
是智皆得解脫種種調伏眾生八萬四千發心是利
益即斷也。

四料簡者問人對觀音法對普門方等有普門法王
子標人名此義云何答應作四句分別一人非法二
法非人三人即法四法即人今明普門是法何得有
法無人彼明普門是人何得但人無法此人法互舉
耳。

料簡慈悲問若大悲拔苦苦除即是得樂大悲與樂
樂至即是拔苦何意兩句答通論如此別則不然譬
如拔罪於獄未施五塵身雖免病根情未娛此但拔
苦未名與樂為從別義名顯一邊故別說耳(云云)
料簡福慧者問觀音對智稱之拔苦普門對福見之
得樂何也答智是光明正治闇惑惑是生死苦惱若
治闇惑之苦豈不用智解之光故智慧人名拔苦法
是門門名能通通至涅槃安樂處初習樂因後證樂
果故對普門與樂也問福慧相須本不相離定無慧
名癡定慧無定名狂慧故二相資二輪平等湛能運
載也若爾何意智拔苦福與樂耶答應四句一自有
福是智二自有智是福三自有福非智四自有智非
福大小乘皆四句小四句者六度菩薩分地為七分
此世智不能斷惑故屬福攝即名此福是智故此智
是福不斷惑故若聲聞人智慧能斷惑非是福德如
餓羅漢也若福非世智亦非出世智如白象也大乘
四句別教地前三十心行行為福慧行為智此慧不
能破無明還屬福德攝二此福是智慧方便治取相
故地前皆名福德地上皆名智慧此智非福此福非
智即三四二句也(云云)今普門明福慧者福即是慧
慧即是福福慧不二非禪不智非智不禪(云云)。

料簡真應者亦四句之殊非真非應應而非真真而
非應亦真亦應若非真非應就理可解凡夫不見理
故非真無用故非應亦可解應而非真外道五通亦
得論應而非真真而非應者二乘斷結見真灰身滅
智不能起應亦真亦應者此別顯中道為真即真而
論其應真應不二而二故言真應耳(云云)。

料簡藥珠二身藥有差病拔苦之功亦有全身增命
致寶之用經云若全身命便為巳得玩好之具如意
珠王非但雨寶亦能滿除病大施太子海得珠還治
父母眼故知通具二義若從別據除患譬藥證藥況
珠耳。

料簡冥顯兩益者凡有三十六句料簡權實二智依
前問答實智照真而眾生得脫依後問答權智照假
而眾生得度度為度權亦度於實脫為脫真亦脫於
假答有四句或因真智脫權七難消除二求願滿或
因真智脫實三毒得離或因權智得度於實三十三
身得度是也或因權智得度於權怖畏急難中得無
畏是也或二俱脫或二俱不脫今依文互出一邊前
脫權後脫實。

料簡本迹通論俱拔苦與樂別論壽量云聞佛壽無
量得清淨果報是本得樂也請觀音云遊戲地獄大
悲代受苦此是迹拔苦也非本無以垂迹非迹無以
顯本前問答是明迹之本後問答是明本之迹問與
真應云何同異答真應就一世橫辯本迹約三世竪
論。

料簡緣了者問緣既有性得善亦有性得惡不若具
闡提與佛斷何等善惡答闡提斷修善盡但有性善
在佛斷修惡盡但有性惡問性德之善惡何不可斷
答性之善惡但是善惡法門性不可改歷三世有誰
能毀不可斷壞喻如魔雖燒經何能令性善法門盡
縱令佛燒惡譜亦不能令惡法門盡如秦焚典豈能
令善惡斷盡耶問闡提不斷性善還令修善起佛不
斷性惡還令修惡起耶答闡提不達性善故還為修
善染修善起時治諸惡佛雖不斷性惡而能達於惡
以達惡故於惡得自在不為惡所染修惡不得起故
佛永無惡用惡為法門廣度眾生也地人云闡提斷
修善盡為梨耶識所熏更起善梨耶是無記無明善
惡種子依持闡提不斷無記故還生善佛斷無記無
明盡無所可熏故惡不生若惡化物用神通耳問佛
地斷惡盡神通以惡化物者此是作意方能起惡如
盡諸色像非是任運如明鏡不動色像自形與外道
通何異今謂闡提不斷性得善遇緣善發佛亦不斷
性惡機緣所激慈力所薰入阿鼻同一切惡事化眾
生以名性惡故名不斷無復修惡名不常若修性俱
盡是則染不得為不斷不常闡提亦爾佛達惡際即
是實際能以五逆相而得解脫行非道通佛道闡提
染不違為異也。

料簡智斷者此是一法異名不得相離如人一體何
故從智拔苦從斷與樂然而慧解之心稱智無縛礙
身稱斷如人被縛運力屬智蕭然累外屬斷今經文
言說不得一時故互舉智斷得此十義意解一千從
義不可盡(思之)。

【疏】別論五隻者一觀二世三音四普五門若從名字
為便先明觀智次辨世境之音若從義便先明世境
次辨觀智如先有境可得論觀若未有境何所可觀
喻如鏡皷後方映擊今從名便先觀後境也言觀有
多種者一次第觀二一心三觀(不次第如瓔珞)一心三觀者
若觀心具有性得三諦性得三觀及一切法無前無
後無有次第一念具足十法界法千種性相因緣生
法即空假中無量無邊法一心悉具足不次第也。

【疏】世間為三謂五陰眾生國土既有實法即有假人
假實正成即有依報故明三種世間也世是隔別即
十法界之世亦是十種五陰十種假名十種依報隔
別不同故名世間是間差三十種間隔差別不相謬
亂故名為間(云云)。

【疏】音者機也者十法界口業之機也問眾生各有三
業何意但觀音答通論皆得常念恭敬得離三毒即
觀世音禮拜供養二求願滿即是觀世身今依釋論
其義即圓何以故出入息是身行覺觀是口行更為
心行心覺故尚具三業何況發音成而不備三業耶
但舉一觀即備三應但舉一音即備三機而凡情謂
聲強智利逐物標名圓義往推悉皆具足。

【疏】普者一通途二歷別今從歷別門(云云)至理非數
赴緣利物或作一二之名或至無量廣略宜然今存
中道十義也列名如疏(云云)此十門皆約修行福德
莊嚴前五章是自行次三章是化他後二章結前兩
意自行中前四是修因後一是明果修因又二初二
是願後二是行也總生起者菩薩見一切苦惱眾生
起大慈悲此心雖不即是菩提心能發生菩提心喻
如地水雖非種子能令牙生大悲亦爾次誓願者若
但慈悲喜多退墮魚子菴羅華菩薩初發心三事因
時多謂並慈悲喜及其成熟少不足言故須起誓願
要期制持此心即菩提堅固次明修行者若但發願
於他未益如無財物勢力權謀不拔難菩薩亦爾須
福得財神通力智慧謀乃可化導大經云先定動後
以慧拔修行填願次斷惑者成論人無礙道伏解脫
道斷若然者修行是伏道為因斷惑是解脫道為果
毗曇明無礙道一念即斷那得容與七覺而有伏惑
之義以方便道伏無礙道斷解脫道證釋論云無礙
道中行名菩薩解脫道中行名佛此究竟為語佛證
三菩提名解脫道也若然者修行是方便斷惑是無
礙道入法門是解脫道取此自行次第也次神通者
若欲化他示三密神通是示色身方便示意同情說
法是示口隨其類音此是化他次第也供養諸佛結
自行非但以華香四事是供養隨順修行是法供養
於供養中最大大經云汝隨我語即供養佛稟教而
行是結自行也成就眾生是結化他菩薩四威儀中
尚不忘眾生何況入諸法門淨佛國土皆為饒益一
切眾故一向化他(巳上生起訖)。

【疏】始自人等下二解釋門初釋者若緣眾生眾生差
別假名不同因果苦樂有異尚不得入法緣之慈那
得名普若諸法無人無我無眾生從假以入空尚不
得諸假名何況是普若無緣慈者不緣二十五有假
名不緣二乘涅槃之法不緣此二邊雖無所緣而能
雙照空假約此起慈名無緣慈慈通三諦之為普也
別釋者若眾生緣慈者觀十界眾生假名各十千種
性相冥伏在心具釋十如(云云)二法緣者觀十界性
相等悉皆虗空如幻化皆不可得三無緣慈者觀十
界性相等假名假則非假十界如幻空則非空非空
非假遮此二邊無住無著名為中道三諦具足名之
為普通至中道故名為門。

【疏】弘誓普者言約四諦者若見苦諦逼迫是毒辛酸
像此起誓故言未度令度若見集諦顛倒流轉迷惑
繫縛生死法然甚可哀傷故言未解今解清淨之道
眾生不識行此道者能出生死至安樂地欲示眾生
立於此道故言未安令安滅煩惱處名為涅槃子果
縛斷獲二涅槃約此起誓故云未得涅槃令得涅槃
生死因難識苦果易知故先果後因涅槃理妙須方
便善故先因後果如此四意但一往耳只迷心起業
業感果欲識果源知果由集制心息業則生死輪環
煩惱調伏名之為道修行不懈苦忍真明發子果俱
斷證盡無生名之為滅雖有四別終是一念更無異
緣四諦既爾弘誓亦然三修行普者先約次第五行
次不次第五行故名普如玄(云云)四斷惑普者從假
入空止斷四住從空出假止斷塵沙不名為普空假
不二正觀中道根本既傾枝條自去如覆大地草木
自破故名斷惑普五入法門普若入王三昧一切悉
入其中喻如王來必有營從營從復有營從王三昧
亦如是所謂三諦三昧名入法門普六神通普者圓
教菩薩緣十法界境發通遍見十界而無障礙故名
普七方便普者進行方便是道前方便起用方便是
道後方便今是道後圓菩薩二諦為方便收得一切
方便入中道巳雙照二諦二諦神通遍十方界於法
身無損減道前道後皆名為普八說法普者二乘小
菩薩說法不能一時遍答眾聲又殊方異類不能令
其俱解今圓人一音演法隨類得解以一妙音遍十
方界故名說法普九供養佛普者一事二理華嚴云
不為供養一佛一國土微塵佛乃至為供養不可說
不可說佛能不起滅定現諸威儀安禪合掌讚諸法
王以身命財一切供具周至十方譬如雲雨供養佛
也理解者圓智正觀之心名覺覺是佛義萬行功德
熏修此智此智名一切種智淨名云以一食施一切
故云普也十成就眾生普者喻螢火燈燭星月為益
蓋微日光照世一切卉木藂林遍令生長華菓成就
外道如螢二乘如燈濁通教如星別教如月今圓教
聖人慈慧饒潤冥顯兩益而無限量故名普也言鑿
井等者伯益造井貨狄造舟容成造曆岐伯造醫蒙
恬造筆蔡倫造紙私就普門品中搜十普之義證成
之者若觀音愍諸四眾受瓔珞者諸是不一之名愍
是悲傷之義此即慈悲普有慈悲任運有弘誓普以
種種形遊諸國土度脫眾生即是淨佛國土豈非修
行普自既無縛能解他縛自無毒令他離毒普門示
現是入法門普方便力是方便普神通力是神通普
而為說法是說法普多所饒益即成就眾生普分作
二分奉二如來即供養諸佛普如是義悉出經文故
引為證也問觀音利物廣大如此為巳成佛猶是菩
薩答本地難知而經有兩說如觀音受記經明觀音
勢至得如幻三昧周旋往返十方化物者昔於金光
師子遊戲如來國土王名威德化生二子左名寶意
即是觀音右名寶尚即大勢至往問佛何供養勝佛
言當發菩提心從如來初發菩提心次阿彌陀佛後
當成正覺觀音名普光功德山王勢至名善住功德
寶王又如來藏經亦云觀音文殊皆未成佛若觀音
三昧經云先巳成佛號正法明如來釋迦為彼佛作
苦行弟子二文相乖此言云何乃是四悉化物不可
求實也又觀音經部黨甚多或請觀世音觀音授記
觀音三昧觀音懺悔大悲雄猛觀世音等不同今所
弘者是千五百三十言法華之一品而別傳者是曇
摩羅讖法師亦號伊波勒菩薩遊戲葱嶺來至河西
河西王沮渠蒙遜歸命正法兼有患告法師法師云
觀音與此土有緣乃令誦念患苦即除因是別傳一
品流通部外也問文云方便之力種種不同說亦應
異何得是圓教相答就能說之人為圓弘法華教遍
逗法界之機機雖不同不可令能秉法人隨機而偏
例如佛於一乘分別說三豈可令佛是聲聞緣覺耶
又問能說人圓於教亦圓行人機異此人稟何教耶
若稟偏教與鹿苑人同若稟圓教機亦應一答昔鹿
苑佛未發本顯迹不會三歸一人法未圓所稟方便
不得稱圓今經巳開權顯實雖示種種身本迹不思
議一雖說種種法為開圓道於義無咎問上文云正
直捨方便此中那以用方便答上正顯體故言其捨
此中論用故言示現體用不思議一也。

第二釋經【疏】問答兩番者初問答明觀音樹王冥益
等義後問答明普門珠王顯益等義就前問答為二
一問二答就問又四一時節二標人三敬機四正問
初爾時者爾言即也謂即說妙音弘經竟次說觀音
弘經(世界)。

【疏】說東方生善等者謂大眾巳聞妙音弘經歡喜巳
竟宜聞觀音發心生善之時(為人)。

【疏】說東方等者或可時眾疑貶於妙音若為利益上
來說法破眾疑情巳竟時眾有疑觀音之德正破此
疑之時(對治)。

【疏】說東方得道等者謂時眾機在妙音聞即得道如
二土菩薩得道巳竟八萬四千悟理之時須聞觀音
(第一義)。

【疏】二標人者即是無盡意也非盡非不盡為對小乘
明盡智無生智滅色取空之盡故名無盡問云何無
盡答空不可盡假不可盡中不可盡故云無盡大品
云即色是空非色滅空空故無盡(證空)又大集釋無盡
意東方過十恒河沙國微塵世界國名不眴佛號普
現純諸菩薩無二乘名但修念佛三昧不然不滅不
生不出心行平等猶如虗空是為念佛即見佛時即
具六度得無生忍所謂不取色即檀除即尸觀色盡
即羼觀色寂滅即毗梨不行色即禪不戲論色即般
若乃至一切諸法因緣果報無盡喻如虗空不可窮
盡為一切智發菩提心豈可盡乎乃至凡八十無盡
悉能含受一切佛法從是得名名盡也又淨名云何
謂為盡謂盡有為何為無盡不住無為華嚴有十無
盡法門如此等經就假名分別一切諸法因緣果報
以明無盡意(巳上證假也)。

【疏】淨名云夫無盡者謂非盡非不盡者經云法若盡
若不盡皆無盡無盡即空空財無有盡與不盡故知
非盡非無盡是無盡義又大品經一切法趣意是趣
不過意為法界意則非盡無盡始如是無盡例如非
常非無常又大品云癡如虗空不可盡乃至老死如
虗空不可盡也色不可盡乃至識不可盡如此等經
皆約中道之理無盡(巳上證中)即通達三諦之法亦名無
盡心智識色受想行等不可說不可說故名無盡言
菩薩者(云云)即從座起者三敬義也文三一起二袒
三合掌一起者禮云請益即起請業起菩薩於佛具
此二義觀解云菩薩常遠離行故云起亦是契諸法
空空即是座於此空無所染著故起(約真)又菩薩安於
空理理本無起愍眾生故承機利益故云起(約假)又中
道非起非不起而能起能不起無起之起起即實相
亦起眾生實相故言起(約中)二偏袒右肩者外國以袒
為敬露右者示執奉為便表弟子事師充役之義是
故以袒為敬也此方以袒為慢然須賈先生肉袒謝
張錄露兩脾也此方亦不一向是慢張錄是范睢(出後
語)觀解覆露表空假二諦又表權實二智實不可說
如覆左表有冥益於化他便露右表有顯益也三合
掌者此方以捧手為恭外國合掌為敬手本二邊今
合為一表不敢散誕專至一心心心相當故以此表
敬也觀解云權實不合而今得合若眾生性理顯聖
人亦息化歸真權實不二合表於反本還源入非權
非實事理契合故云合掌言向佛者萬善之因向萬
德之果也亦是行人分證權實合向於究竟權實合
故云向佛也(巳上三段經家)。

【疏】興問者第四發問也下有兩番問答初番問觀音
後番問普門前問為三一稱歎二標所問人三正問
初稱歎大經云汝具二莊嚴能問是義我是具二莊
嚴能答是義今無盡意具二莊嚴欲顯觀音二種莊
嚴諮發如來如來究竟具二莊嚴當答此義釋論云
問有多種不解問試問赴機問今是赴機問(釋經中而作是
言也)世尊者正稱歎也世間出世間之尊應具釋十號
準釋論(云云)二標所問人謂觀世音菩薩具如前釋
(云云)三正問以何因緣者因緣甚多略言境智因緣
若就眾生則以善惡兩機為因聖人靈智慈悲為緣
若就聖人觀智慈悲為因眾生機感為緣以是因緣
名觀世音(巳上問竟)。

第二答如疏列(云云)初總又二一明機二明應就機
又四一標人數二明遭苦三聞名四稱號今疏闕稱
號言數者十法界機實自無量而言百千萬億者此
乃通途商略業同者如一地獄界大略是同其間優
降復有何量地獄如一地獄復有千萬億品格之殊
一一品格復有百千萬億罪人是人罪業正同所以
同受一品罪若將此意廣歷餓鬼畜生脩羅天人皆
亦如是故知此數是標同業之意也所以舉多數明
百千萬億種業遭苦稱名一時有機一時能應皆得
解脫何況一人一業一機獨來而不能救此舉境機
多以釋觀深應大也二明遭苦疏受諸苦惱是也此
語成上義上百千是業同此言諸苦惱一業苦惱是
一業者凡有百千萬億故知有諸眾生百千萬億上
明數同下明業別用此意歷十法界百機之徒不可
說不可說也今言苦惱正是現遭苦厄也此苦由於
結業果多故因亦多此即總答文略而意廣遍該十
界不止人道而巳後別答中文廣而意狹別舉人間
七難而巳故名總答也三聞名者經云聞是觀世音
是也上明遭苦次明生善善惡合為機此即明文也
聞有四聞聞等是也(云云)若能通達四種聞義即聞
慧心無所依無住無著即是思慧一心稱名即是修
慧此文雖近三慧意顯四稱名者經云一心稱名是
也稱名有二一事二理若用心存念念相續餘心不
問故名事一心稱名者或可略稱如此文或廣稱如
下文南無歸命之辭皆是事一心言理一心者達此
心自他共無因不可得無心無念空慧相應此乃無
心知聲相空呼嚮不能實能稱所稱皆不可得是名
無稱是理一心稱名(上四機竟)。

二應者又二先明應次明解脫經云觀世音至觀其
音聲是應也應有多種三教應應不一時圓教一時
圓應機眾厄急應速一時即聞即稱是機速即聞即
應是應速次明皆得解脫者蒙應得益也皆者非但
顯於多機眾益亦顯於圓遍之應問十界眾生無量
云何一時令得解脫答喻如父母念子心重多智多
財具大勢力眾子在難即能拔之菩薩亦爾無緣慈
悲熏權實二智深聖財無量神力大十界雖多應有
餘裕又毒龍罪報尚能以一眼遍視之皆死何況菩
薩種智圓明耶又如磁石亦類明鏡(云云)問一心稱
名皆得解脫今現稱唱累年不蒙寸斆何耶答經云
一心稱名有事一理一二途無取何能感聖譬如臨
鏡背視對谷閇口何能致影嚮耶第二別答列如疏
有人次第三種機者口顯居前音成由意意後成身
也通論口機亦明三種苦但先除果苦次除因苦次
滿願與樂問此中明拔苦那忽與樂答少分與樂欲
引攝之也問何意不與因樂答因非引攝故不與又
其文在後為說法是與樂因也問悲門既少分與樂
慈門應少分拔苦答前悲全拔苦巳竟後但與樂無
苦可拔何論少分有人解七難為兩雙一隻火水無
識為一雙鬼非類為一隻王賊是類為一雙鬼開去
來王論報重故成七難也言次第者火水無識為難
則重鬼雖有識非類為次王賊有識是類故輕然鬼
王相間初以鬼比王王輕則鬼重又以王比鬼王重
鬼輕此二相似故間出有云風足為八難有人彈之
文云皆得解脫羅剎之難不云風也今明聖人赴機
何必如此赴機拔苦何得與樂間之今作次第者先
入國隨俗赴口機為初意冥身顯以為次也若尋經
意一時觀其音聲皆得解脫不言次第那得作次第
解耶他既作七難次第今還復作對之耳入火即有
燋身絕命之憂最為卒重故居初水標沈浮小緩於
火羅剎雖暴如經云有五百羅剎女妻五百飄人生
子受樂時節猶長然後頓食此復緩於水王難非即
得即剝研罪虗實實刑虗散不同於鬼一槩併食故。

復次羅剎也鬼來取者無的所取所衰乃逢害挑脫
可勉不同王法定判生死故復次三難也枷鏁節身
不遍失命但有禁固之苦小緩於鬼怨賊覓寶輪寶
即畢若能卑辭善巧方便即可勉脫此一往次第耳
至如兇賊忽發與火之燒何異問諸難甚眾何意取
七耶答此有所表人以六種成身還以六種自害如
人共七難同住復以七為難令通用七難等來表六
種也火水風即表身內三種也刀杖枷鏁表地種也
鬼賊王等表識種也三千大千世界表空種也云何
空得名難如人身內有空四大圍之識於中住何異
大千世界圍地水火風王鬼賊等於中住耶空為難
空是來難之由如人身體堅實外病不侵身若虗疎
眾疾逼惱又如人家宅無垣墻盜賊則進能來難故
空亦成難識種是難者心識邪計橫起愛見毀滅法
身慧命如王鬼賊劫奪財寶斷傷壽命故識種是難
所以不多取者正表此也假令多取諸難亦表此六
耳如下偈(云云)。

【疏】於一難中例為三番等者上總云受諸苦惱未判
諸相今別答故舉火水等別相也初火難云若有持
者口為誦持心為秉持秉持為理不失雖非口持覺
觀亦得是口行故通屬口業機攝言若有設有復有
皆是不定挑脫之辭餘皆難起方稱名此中前持名
而遭難此或是前後互出耳今謂火難卒暴須預憶
持憶持必無此難設脫有者皆是放捨所持背善從
惡稱之為設如慈童女至意修孝不遭火輪違母絕
髮受地獄苦行人持名本不應遭難緣差忽忘設入
大火若能憶先所持即得免難火難既重機亦須深
故先持後脫(思之)。

【疏】一果報火等者火有多種一果報火二業火三煩
惱火初果報者從地獄有上至初禪皆有火難如火
災至初禪下阿鼻獄八萬四千內外洞徹上下交炎
餓鬼支節烟起舉體燋然畜生燠煑湯炭脩羅亦有
火難人中焚燒現見若至劫盡須彌洞然諸天宮殿
皆都盡初禪巳下無免火災凡十六有眾生百千萬
億諸業苦惱持是觀世音名者火不能燒豈止閻浮
提人作解耶言十六有者四洲四惡趣六欲並梵王
及初禪是十六也。

【疏】惡業火至非想等者隨有改惡修善之處若五戒
十善多為惡業所難故經云燒諸善根無過嗔恚雖
生有頂頭上火燃金光明云憂愁盛火今來燒我能
破善業退上墮下皆名為火若能稱名得離惡業故
請觀音云破梵行人作十惡業蕩除穢濁令得清淨
由斯菩薩威神之力也。

【疏】煩惱火至等覺者若聲聞人厭惡生死見三界因
果猶如火宅四倒結業烟炎俱起輪轉墮落為火所
燒等若稱觀音機成感應乘羊車造出火宅入無餘
解脫也次支佛次六度次通教次別教次圓教次變
易土鈍根人次明變易土利根人凡十番行人修道
之時並為五住煩惱惑火之所燒害各修方便方便
未成火難恒逼稱觀音名方便即成便得解脫一一
法門細作機感之義(云云)問菩薩住何法門而能如
是答住別圓兩觀慈悲而能十番垂應所以者何初
別菩薩元初發菩提心見果報火燒諸眾生即起慈
悲誓當度脫受持禁戒亦起慈悲救諸業火修無漏
觀白骨流光發火光三昧火勝處火滅一切處皆起
慈悲滅眾生煩惱火又觀諸火悉是因緣所生法體
之即空又從火空觀火即假又觀火中實相如是次
第節節皆有慈悲誓當利物隨有機感即能垂應若
事火起稱名求救即對本時果上慈悲拔苦與樂惡
業火起即用持戒定修中慈悲煩惱火起即用無漏
入空假中等慈悲節節相關若眾生機競起一時牽
感慈悲遍應皆解脫也次明圓菩薩修觀所起慈悲
者但觀一切諸法入火字門於一火門雖無分別識
一切果報火業火煩惱火等明了通達無緣慈悲遍
覆一切是為火法門入王三昧若法界火起菩薩以
本地誓願普應眾生如磁石等雖無分別而分別說
者以十六王三昧救果報火用二十五三昧救修因
火二十五三昧通救二乘火通教六度別圓等入空
煩惱火還用二十五三昧救別教出假火還用二十
五三昧圓救圓教人入中煩惱火雖應入諸火不為
諸火所燒常途釋七難止解救人中苦失二十四有
及變易止得如幻三昧失二十四三昧廣大之用也
第二水難者初釋文為三一遭水是苦二稱名是善
三得淺處是應問何意言為大水所漂答小水不成
難或戲故入水不成難欲論其難故云大水所漂火
不言小者小火亦重能斷命故若故入若不故入入
則害命此舉其難重難重既救何況其輕是故言其
入也水不言入水言其大者水論其淺即成應也火
猶小在未成應次觀釋者一果報水至二禪二惡業
水通三界三煩惱水通大小乘果報如地獄鑊湯沸
尿屎醎海灰河流漂沒溺餓鬼道中亦有填河塞海
畜生淹沒衝波致患阿脩羅亦有水難人中可知水
灾至二禪汎瀁無漼是時若不稱名尚不致淺處何
況永免耶二惡業水者諸惡破壞善業者悉名惡業
波浪愛欲因緣之所毀壞􂐴入三惡道中忘失正念
放捨浮囊見思羅剎退善入惡者即是水漂河必洪
濤巨浪耶若能一心稱名即得淺處三明煩惱水者
經云大河煩惱漂飄大象緣覺愛欲之水增長二十
五有稠林老水波蕩惱亂我心暴風巨浪有河洄復
沒溺眾生無明所盲不能出涅槃彼岸何由可證二
乘修三十七品之機運手動足截有生死嶮岸若發
見諦三果為淺處無學為彼岸支佛侵習為淺處通
教正習盡為彼岸別教斷四住為淺處斷無明為彼
岸圓六根為淺處入初住為彼岸變易分分是淺處
究竟無明盡方稱彼岸又初果勉見流三果勉欲流
四果勉有流乃至圓教方勉無明流菩薩所以遍應
水難皆是本修別圓二觀慈悲成王三昧例火難中
初別次圓菩薩修行別觀時見眾生漂果報水起誓
極濟修戒定時以善治惡於禪定水光三昧水勝處
水一切處水皆起慈悲以善改惡又從假入空發真
無漏從空出假達水因緣入水中道見水實相節節
法門寂而常照對事慈悲拔果報水戒定救惡業水
三觀救煩惱水一切一時皆解脫(云云)修圓觀法門
無緣慈悲遍應一切者觀水字門十界趣是趣不過
水尚不可得云何當有趣非趣十界趣水即俗諦水
尚不可得即真諦云何當有趣非趣雙非即顯中道
第一義諦如是觀水字十界三諦之法即趣無緣慈
悲遍熏三諦十法界眾生故能圓應例火十七三昧
救果報水二十五三昧救惡業水以二十五三昧救
二乘通別圓入空有流等水二十五救別出假二十
五救圓入中例前(云云)。

第三羅剎難者初文為二一明難二結名難為五一
舉數二明遇難之由三遭苦四明機五明應一人數
者但舉百千總數不定判多少明入海求珍結伴無
定雖無定數終不可獨往故舉百千也七寶是正寶
珠是似寶又如意珠寶最上言等者等上等下樓炭
云巨海有七種似寶一百二十種真珠寶二入海者
賢愚經云田殖百倍商估千倍士官萬倍入海者還
得無量倍故入海也三假使黑風者遭風是難由引
下文證今若開風為正難下文云皆得解脫羅剎之
難此不獨是羅剎難也由正無在今言由者何但由
風由風隨難由入海遭風由求寶入海由貪求珍展
轉相由風交難切故風是墮難之由言黑風者舊云
風無色吹黑沙故耳有人彈云沙中無船水中無沙
非是吹黑沙乃是吹黑雲耳今例此難水中無雲雲
中無船何得彈砂而取黑雲風能吹黑雲風何意不
能吹黑砂請觀音云黑風洄波仁王般若云有六色
風黑赤青天地火也羅剎是食人鬼人屍若臭能呪
養之令鮮復有噉精氣鬼又人心中有七渧甜水和
養精神鬼噉一渧令頭痛三渧悶絕七渧盡即死四
其中一人稱名餘人悉得脫者同舟憂戚休否是共
雖口不同唱心助覔福故俱獲濟是均若後值賊則
聞聲者陸路隨心多不並決須稱號令使齊與水難
為異。

【經】以是因緣二結名三從是故汝等去勸供養也佛
答前問先總後別末勸受持而眾生仰荷冥益但可
持名秉字而巳是故前開三段始終開合於義相稱
解曰三段者一總答二別答三勸持名答是也佛答
後問前別後總末勸供養眾生既荷顯益見色聞聲
故勸供養此則開文始終相稱而總別前後者互舉
耳問後勸供養受旨奉瓔珞前勸持名何得無耶答
嘿念持名故不彰文供養事顯須脫瓔珞也又歎成
冥顯義前是顯機更持名默念即成冥機後是冥機
更供養即成顯機令二義具足問亦應更成二應耶
答二機既具必知有應故不更說初歡供養二奉旨
初又二先稱美功德經云是故汝等至能施無畏是
也二是故此下出供養之意意者正由能施眾生無
畏從德受名眾生於畏得脫為作此名德既無量名
亦應多不可說不可說也二奉旨供養中為六一奉
命二不受三重奉四佛勸五受六結一云眾寶珠瓔
珞者或云珠或云眾寶珠此翻譯減長耳言眾寶者
眾寶問珠共為嚴飾也若依瓔珞經從初住銅寶瓔
珞乃至等覺摩尼寶瓔珞今無盡意位高那忽止直
百千兩金答此略言百民萬姓也實不啻堪此也私
問此一經四處云珠龍女獻珠價直三千世界王解
髻珠既對大功其價亦多親友示珠當可如意無所
乏短此文只言百千兩金何不同耶喻既不同理應
有別(云云)若觀解者將事表理何得一向事解耶頸
者表中道一實之理以眾多無著法門莊嚴實相如
瓔珞在頸解者表菩薩為常捨行故一切願行功德
乃至佛智菩提涅槃亦無住無著無依無倚故言解
也大集云戒定慧陀羅尼為瓔珞莊嚴法身百千是
十萬也表一地有萬功德即千萬言法施者舊云如
法施重法施求法施學法施皆名法施無盡意重法
故施也今明如法施也正以財通於法名財即是法
財即是因緣生法即空假中三諦一心一切具足於
法平等於財亦等如此施者名法施也二不肯受者
事解無盡意奉命供養我未奉命那忽輙受亦是事
須遜讓觀解者不受三昧廣大之功用無所受也三
重白愍我者或可請上愍下或可地位相齊故相愍
或可我為四眾故施仁愍四眾故受以無所受而受
諸受四佛勸愍者即是愍一切眾生及四眾也正以
菩薩為物故受五受二分者表事理二因奉二佛者
將二因趣二果也理圓即法佛事圓即報佛二佛表
二果六無盡下結。

偈雲雷皷掣電者有云西域呼為雲聲掣雷此方解
云陰陽激輝釋名雲掣引也雷殄也謂乍見即殄滅
又電者鄭玄注禮記云陽為兩陰舉􂐵之疑而為電
今釋如藥草喻言五音者妙音與樂觀音拔苦梵音
深淨潮音應時勝音出世今對之初二音對後慈悲
二觀次二音對初真淨二觀後勝音對後廣大觀於
五觀中初二是入空次一是入中故云廣大後二是
入假故云慈悲言妙音者音即是機妙音是中道機
觀音是俗諦機梵音是真諦機潮音是喻三種機有
念必應如潮不過浪也言勝彼世間音者此三諦機
即是出世勝人天世間機也第三從持地去歎聞品
功德文云聞是觀世音者聞上冥益一段問答也文
云普門品者是聞顯益一段問答也。

【經】自在業者若凡夫業為受所潤有漏因緣不得自
住觀音為調伏十界示此三業慈力潤隨感受生不
為煩惱所累故云自在業中道於二諦中得自在無
等等者佛是極地故言無等發求佛心故言等等於
佛也。

* 陀羅尼品

【記】云總用總持總破總安者對四悉也。

【經】羅剎至鬼子母者此十一女鬼偏有威力眾鬼所
從而能教順佛教隨喜大法故亦仰欽弘經之人奉
誦擁護之呪奪人精氣者如前觀音釋人心有七渧
甜水(云云)。

【疏】索先陀婆等者一名四實行索給馬食索給塩飲
索給水洗索奉器智臣喻菩薩群下喻凡夫。

【記】引注云幽顯恊讚者藥王等是顯神呪等是幽恊
合也。

【經】阿梨樹枝者義淨三藏翻云頭破作七分猶如蘭
香葉即是蘭香蕱頭皆七片即也。

* 妙莊嚴品

初四悉中初世界文有九意初舉昔佛以標四人次
於法華下明四人慇重秘教三歎云下明四人為靜
散相乖四於是下明四人捨散求靜為衣粮所礙五
其一人下四人中能供者精勤所供者獲果六其一
人下四人中能供者獲世果所供者共儀化邪七婦
者下結會古今八所以下明流通之益九說四聖下
結品名也。

【疏】顯二至四弘者經慈悲喜捨是四無量心但成三
義大經云憂畢叉憂畢叉名捨捨慈悲二邊非慈非
悲不二之捨故義但成三也言喜者從樂生喜初欲
與樂眾生苦重不能得樂則無所可喜若拔苦竟即
能得樂還遂本懷故樂後加喜也喜對法門誓願捨
對佛道誓願問禪支中初禪覺觀喜樂一心五支何
意喜前樂後答禪支從麤入細故喜前樂後今此為
度他得樂故樂前喜後也記前釋大車中對弘竟(云
云)。

【疏】十八變可具釋之者經有十六闕二應云於地滅
忽然在空即成十八有人云左右出水火為四即成
數長(云云)。

【經】得法眼淨者度無極集經云有求聲聞乘心開意
解有求菩薩乘得法眼淨又莊嚴論云見道所斷煩
惱菩薩爾時遠塵離垢得法眼淨準彼知今經是大
乘開顯法眼非小乘也。

* 普賢品

法華論云此品是第四護法流通故下文云我今以
神通力守護是經於佛滅後廣說流布令不斷絕即
其證也言普賢者外國云三曼多此云普䟦陀羅云
賢也梵音異與疏不同耳。

【疏】又是行願得名者華嚴七處九會普賢文殊既是
始入法界品流通之分此二菩薩世相傳云究竟普
賢行滿足文殊願普賢顯其行圓文殊明其願滿此
是偏說今是具明故云行願得名也普賢者有云三
義一者法身遍一切處總攝三佛法身皆是普賢法
身如華嚴云普賢身相猶如虗空依於如如不依佛
國普賢既遍法界即九界眾生皆在普賢身內非但
身內亦即是普賢身皆絕四離百故二應身(平聲)即報
身與法身相應也普賢遍淨土中為大菩薩作佛事
三應身普遍一切穢土成佛即三身二土教門徒眾
皆普也。

天台法華疏義纘卷六(終)


智度禪師法華義纘甞行于世者有二本也是皆
不精是正舛差固多讀者憾焉乃者有印生又鏤
乎版令予點校於其疑者蓋闕如也按智度者荊
溪之神足也惜乎其釋門正統佛祖統紀而有名
無傳因不知其人雖不知其人且見其書頗知其
心知心愈於知人也。

戊戌之秋九月沙門元政書于深草草廬。