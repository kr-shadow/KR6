#+TITLE: 佛說申日經-西晉-竺法護
#+DATE: 2016-06-11 12:28:39
#+SOURCE: github.com/kanripo/KR6i0165 master cb5d87e4                





No. 535 [Nos. 534, 536]
佛說申日經(開元錄中無法護譯，恐是支謙誤為法護)

西晉月氏三藏竺法護譯

聞如是：

一時，佛遊王舍城靈鳥頂山，與大比
丘千二百五十人。

爾時，王舍城中有大豪富
長者，名旃羅日，財寶無量，敬信佛法、供養
眾僧，精進難及。長者有弟號名申日，不信佛
法奉諸邪術，見兄奉正每懷恚嫉，所可侍師
號不蘭迦葉。不蘭迦葉五百人等，謂申日言：
「今汝兄者獨不侍我，不知真道而反信佛。」

時，
旃羅日知異道人所共論說，語申日言：「吾明
日欲請卿師，寧肯自屈詣吾舍不？」

申日答言：
「當往報之。」

申日即往詣其師所，長跪白言：「我
兄今欲降伏請諸大人，明日自屈詣其舍食。」

師言：「大善！即受其請。」

時申日還白其兄言：
「今已受請，明日當來。」

時旃羅日多使人客，
於門中地掘作大坑令深五尺，以青污泥滿
其坑中，薄覆其上令如平地；又復豫作五百
發脚床，皆施一脚以襜衣之，以五百鉢成熟
乳酪，以此供具待異道人。

明日時至，來詣
請所，諸尼犍子無有法則，亂行併肩先入無
上，適至門中皆各使走，却墮泥坑污其衣
服，皆悉瞋恚各欲還去。

時旃羅日使人牽留，
解語其意：「此舊泥坑，道人不知而墮此坑，不
故為之，幸莫瞋恚，願前飯食。」貿易衣服，盡請
令入。在門裏徑先付酪器，皆手持已，便語令
坐，適却居床，床皆反側，五百道人皆僵仆地，
鉢酪漿者，激灌其面及其衣服。時諸道人益
懷瞋恚，語申日言：「汝今投我與兄共謀，毀
辱吾等，甚為不細。」

是時，申日亦大不樂，道人
瞋恚皆棄捨去。時旃羅日復牽留之，為說方
便譬喻之言：「屬卿曹等墮泥中時，身體正黑
甚為醜惡，如卿之道；今酪正白其色鮮潔，譬
如佛道，亦可捨卿所奉之術來就吾法。」諸異
道人不復與語，懷恚而去。

明日申日往詣師
所，長跪自陳：「我兄無狀所為非法，我實不知，
願師加哀不見咎責。雖爾，今者當為大師報
昨日之怨。我兄但以泥坑酪漿，毀辱師等耳，
我今所報當過於此。今我兄所侍之師，我當
請之，掘門裏地令入五丈，以火著中薄覆其
上，設眾飯食皆內毒藥。時佛當來，若不墮
火坑中者，當持毒飯而分布，與以此殺之，於
師何如？」

時師報言：「如佛世尊，多智聖猛覩
去來事，他人所議輒豫知之，卿雖欲爾恐不
能諧。」

申日復言：「先當請之，若其受者為無
所知，若必明聖不受吾請。」

師曰：「大善！」

是時，
申日出王舍城詣靈鳥山，前到佛所，叉手揖
讓，而白佛言：「我欲請佛及諸弟子，願屈光儀
到舍小飯。」

佛言：「大善！」

於是申日歡喜而退，
還白其師：「佛已受請為無所知，但當掘坑具
毒飯耳。」

時諸異道人皆大踊躍，展轉相謂以
為大慶。

申日有子，名旃羅法(漢言月光童子)，先世宿命學佛經
道，有神猛志，志在大乘，白其父言：「佛者大
聖神通已達，前知無窮却覩無極，蜎蜚蠕動
心義所念，皆豫知之。莫用邪冥惡人之言，受
其重罪。」

時，旃羅法復白父言：「假令劫盡滿其
中火，三千剎土皆悉周遍，又取諸毒揣若須
彌，猶尚不能動佛一毛，況此小坑而欲害之。
今父所作譬如螢火，自以小明欲蔽日月，譬
如小鳥欲以其身衝崩鐵圍，反碎其身無所
能諧。今諸異道所作如是，不須請佛。」

其父
不信故如前謀，明日時至遣人白佛：「所供已
辦，願可自屈。」

於是如來便起向道，放大光明
一切洞徹。是時，十方有十菩薩皆阿惟顏，一
一菩薩各與億百那術無數菩薩俱飛來會，
各將寶華栴檀名香，以眾伎樂供養世尊，詣
王舍城，欲觀如來有所感動。

時申日舍，有金
色光皆明如日，旃羅法白言：「今佛現舍金色
之光，佛以向道有此感應，可往止之，不須使
前。」父故不信。

是時，申日第一夫人號名月羽，
旃羅法母也，見此變瑞踊躍歡喜，即發無上
正真道意。

於是，旃羅法白其母言：「今當勅五百夫人，皆
令莊嚴出見如來。所以者何？世尊難值，億
百千劫時有佛耳。」五百夫人皆悉受教，歡喜
侍佛。

佛入城時，足蹈門閫，三千國土皆大震
動，諸有疾病悉為除愈，盲視聾聽瘖痾能言，
跛躃者行，諸被毒者毒皆不行。諸有樂器不
鼓自鳴，金銀、七寶皆作音聲，飛鳥、走獸相和
悲鳴。時十方神并諸天人，各與尊神不可計
數，皆悉隨從詣申日舍。

佛蹈火坑變為浴池，
中生蓮華大如車輪，華有千葉七寶為莖，其
色妙好佛蹈其上，及諸菩薩所可蹈華，皆生
五百葉，弟子乘者華生五百葉。

申日見火坑
作此變化，心中驚悴即大惶怖，頭面作禮。佛
入其舍，菩薩弟子皆悉坐定，申日懺悔，前
白佛言：「我大無狀所作非法，今飯食中皆有
毒藥，乞得更備辦，宿留須臾。」

佛言：「持毒飯
來，我自食之。」

申日歡喜即如佛教，分布飯具
皆悉周遍，便即受之呪願達嚫。其毒飯者變
為百味，香聞十方，其有聞此飯香氣者，自
然飽滿身得安隱，皆發無上平等道意。飯食
畢竟，五百夫人及旃羅法為佛作禮，却住一
面，長者申日自取小床於佛前坐，而白佛言：
「世尊神通有三達智，我之所作想佛已了，不
即逆告語我，乃令吾等興立非法造此惡事，
佛豈不知我所議耶？」

佛告申日：「乃昔過去阿
僧祇劫，爾時有佛號提和竭如來，為等正覺，
其明無量度諸懈廢，與眾開士及大弟子無
央數俱行入城。時有長者名鞞陀衛，時適出
城，有梵志女，鮮潔少雙，執持名華。時長者
子即以銀錢五百，從賣華女得華五莖，以散
佛上。佛即授其決言：『汝却後無數阿僧祇劫，
當得作佛號釋迦文。汝作佛時，當有長者號
名申日，與異道人合構逆事，火坑、毒飯規欲
試汝。雖有此惡，當因汝得度。』」

佛告申日：「時長者子今我身是，我乃爾時從
如來授記，即得明決之定，以為悉豫知有汝
名字，況汝昨日所謀議事，豈不知乎？當知
諸佛善權之慧，欲以因緣有所起發。」

長者申
日聞佛所說即得法忍，復自歎言：「如來之智
無所不度，明知我今不復受罪。所以者何？過
去世時錠光如來豫說我名，今當為佛之所
開化，以是言之不復受罪。」

時佛說法於王舍
城，長者居士無央數千，及異道人五百之眾，
皆發無上正真道意。五百夫人即時逮得不
退轉地。月光童子從坐而起，讚歎佛已，而白
佛言：「設我來世得作佛時，令我國土一切人
民無有惡心皆應質朴，有諸惡國人民剛強
五濁賤世，我願於中而開化之。」

佛告阿難：「汝
聞月光童子所說不乎？」

阿難對曰：「唯然已聞。」

佛告阿難：「我般涅槃千歲已後，經法且欲斷
絕，月光童子當出於秦國作聖君，持我經法
興隆道化。秦土及諸邊國，鄯善、烏長、歸茲、疏
勒、大宛、于填，及諸羌虜夷狄，皆當奉佛尊法，
普作比丘。其有一切男子、女人，聞申日經，前
所作犯惡逆者皆得除盡。當知世尊之所應
度如是如是，其有犯逆尚得度脫，何況至心
學佛道者。」

佛說經已，一切眾會莫不歡喜，作
禮而去。
佛說申日經

按《開元錄》，此經四譯一失，法護譯中雖有
《月光童子經》，亦名《申日經》者，自是一經有
二名耳，非別有《申日經》是法護譯者。藏
中既有《月光童子經》，為法護譯，斯已矣！此
何更有《申日經》為法護之譯耶？則未知此
經是誰之譯？又何據謂之法護譯耶？今以
錄中有云：「支謙譯中有《申日經》一卷，云與
《月光童子經》同本異譯。今撿尋文句，二經
不殊，故不雙出云云。」則藏中必有支謙所
譯《月光童子經》，亦名《申日經》者。今諸藏皆
無，恐此經即是，而誤安法護之名耳。如
是，則四譯還具矣。冐陳瞽言，以俟來哲。