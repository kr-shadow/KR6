#+TITLE: 國清大庾韜禪師語錄-清-行韜
#+DATE: 2016-06-11 12:30:29
#+SOURCE: github.com/kanripo/KR6q0477 master 4766c4a0                
大庾禪師住天台景德國清禪寺語錄
侍者顯裕等錄

示眾五峰撐日月迥脫森羅雙澗洗乾坤澄清萬象
松門兩扇豎結三玄桂嶺一枝橫彰五位古灶被燈
籠覷破燄騰唯色唯心碓嘴遭露柱咬穿春斷如理
如事碑攔古路玉影凝寒塔掛青霄霜花寸裂雖則
桐柏山頭他家自有通霄路爭奈桃花源裏迷津空
憶避秦人胡來胡現漢來漢現一任畫埜分疆高處
高平低處低平那管他方此土驀拈拄杖云今朝師
命特嚴不敢囊藏自貴卓一卓云一眾伏惟珍重。

示眾打破蔡州城殺卻吳元濟人人卸甲拋戈處處
村歌社舞太平本是將軍致不許將軍見太平驀拈
拄杖云山僧親從天寧會裏來乃卓一卓云國有憲
章三千條罪。

示眾坐斷千聖頂𩕳展開自已寶藏當陽顯露只貴
知音覿體全提唯憑作者此事如擊石火閃電光搆
得搆不得未免喪身失命即今還有不避危亡單刀
直入者麼良久喝一喝云敗也。

示眾舉趙州問大慈般若以何為體慈云般若以何
為體州大笑而出明日州掃地次慈問般若以何為
體州置帚拊掌大笑師云大慈騎賊馬趁賊昨日那
裏落節趙州潔淨地上揚塵今朝什處拔本國清當
時若見奪笤帚便打直教這老漢哭了笑不得。

示眾舉南泉因兩堂大眾爭貓泉提起云道得即不
斬眾無語泉遂斬卻貓兒至晚趙州歸泉舉前話州
以草鞋戴頭上便出泉云子若在即救得貓兒師云
王老師三十年只殺得頭貓兒將謂獨行獨市被趙
州輕輕把隻破草鞋便開箇潑天舖子占斷上風直
得盡大地人有文大光錢買了喫底沒了著底國清
今日與大眾箇方便唾一唾便下座。

示眾藥山刀青原斧秘魔叉三平弩這一夥草賊太
平世界猶自干戈相待江西河南摟得雲飛星散白
地上不知陸沉了多少英靈國清今日一不做二不
休匹馬單鎗為眾除害還有見義勇為者麼前來共
相出手有僧纔出師高聲云不是其人便下座。

示眾舉簡堂機和尚上堂云熱月須搖扇寒來旋著
衣若言空過日大似不知時前國清親見聱頭來又
作這般語話若是新國清癡癡憨憨只隨分過日熱
月不須搖扇自有清風生竹畔寒來不著添衣柴燒
品字滿頭灰不是喜歡空過日我欲為時無所為有
人簡點得新舊國清底腳跡這箇院子兩手分付良
久喝一喝云放待冷來看。

示眾驀拈拄杖云內絕見聞覺知外冥山河大地萬
仞壁立處千波競起一點不來時諸法橫生卓一卓
云要用直須用眼目莫定動。

示眾吳江月涌出沒太虛越嶠雲橫卷舒自在葉落
天下秋牧剎海於一塵之內華開世界起轉劫石于
眉睫之間鬧市天子透出三千塵網百草老僧現身
億萬化城遍界不曾藏釋迦巳過去大地無寸土彌
勒猶未來正當恁麼時捩轉色空法界坐斷報化佛
頭是什麼人手腳喝一喝云昨夜三更月到窗。

示眾舉雲門赴廣王召留府供養還山謂眾云老僧
離山六十七日問汝諸人六十七日事作麼生眾無
對門云何不道和尚京中喫麵多師喝一喝云是饅
頭是䭔子。

示眾舉雲門因僧問如何是法身荅云六不收師卓
拄杖一下云原來在這裏。

示眾驀拈拄杖云看看淬若芙容光如溢水人天乞
命魔佛都驅何難陸剸犀兕水斷蛟螭要得移星斗
而無文定乾坤而不武直須人法雙忘主賓互換且
道即今還有恁麼人麼卓一下喝一喝。

示眾舉玄沙因閩王送荔枝拈起示眾云這箇荔枝
得恁麼紅這箇荔枝得恁麼赤諸人作麼生會若道
一色猶是儱侗若道眾色又落斷嘗畢竟作麼生有
僧出云不可不識荔枝沙自代云只是荔枝師云大
小玄沙喫荔枝也費鹽費醬。

至日示眾玄酒味方淡大音聲正希古曲無音韻如
何和得齊良久喝一喝云復其見天地之心乎。

臘八示眾景星見天下平彗星出所在兵孟春至斗
柄橫大火現戒農耕箕好風兮畢好雨西有長庚東
啟明五星聚奎賢者至維參與昴宮壼貞客犯帝座
故人情支機織女天使迎熒惑退舍宋主誠夜隕似
雨唐室傾宿離朓胸躔次易妖祥凶吉何紛更更有
懵憧瞿曇老瞥然驚睹嗟眾生一翳在眼天花墜逐
塊韓盧空吠聲。

示眾舉南嶽遣僧問馬祖云作麼生祖曰自從胡亂
後三十年不曾少鹽醬師云貴買硃砂描夜月高張
羅網捕春風滿園花落無人掃萬里清光界碧空。

示眾舉法眼因慧超問如何是佛曰汝名慧超師云
牛頭鳥咮啣赦敕收下安南連塞北饒他柳巷與花
街賣炭依前李三黑水雪肝赤骨力無端認贓便指
賊。

示眾舉谷隱因僧問如何是深山嵒崖佛法曰奇怪
石頭形似虎火燒松樹勢如龍國清不恁麼若有人
問深山嵒崖佛法但道古塔倒搖霜筆冷青蘿斜掛
雨簑香。

示眾雲門臘月二十五遍地黃金如糞土鐘聲咬破
鬱多羅無手孩童抱華鼓三十文買一條絛二十年
架一張弩沒孔鐵鎚聲遏雲大蟲吐出嵒前虎。

示眾舉僧問趙州柏樹子還有佛性也無曰有幾時
得成佛去曰待虛空落地曰虛空幾時落地曰待柏
樹子成佛師喝一喝云虛空落地也柏樹子成佛也。

示眾除夕小參霜侵紙被穿寒風吹觱篥遊子思鄉
馬蹄疾塞向墐戶謀家室亦有沙場遠戍夢斷金微
天涯放客逆旅魂飛宵征土處雪飯冰衣客行雖云
樂不如早還歸我道人家熱則普天匝地熱寒則普
天匝地寒也無愁也無歡剎竿頭上煎䭔子三箇猢
猻夜簸錢那管搕𢶍堆頭黃金遍地紅爐燄裏白浪
滔天牛頭鬼面到這裏啣花獻果神茶鬱壘都變了
十聖三賢若也燒榾柮帶累翹松鶴冷唱村歌未免
賽鼓更絃百年三萬六千日日日好日年年好年何
須特地寐語喧傳任三餐一飽不饑七尺長眠短眠
白虎脊上運帚蒼龍窟裏炊煙喝一喝云向下文長
付在來日。

旦日示眾臥雲深處不朝天水遠山遙孰記年迢迢
空劫無人識智者靈山會儼然嶺頭松鬱鬱陌上草
芊芊卻被東君渾漏泄層水出嶽濟民田且道因時
慶贊一句又作麼生龍歸大海波濤靜雲到蒼梧氣
象鮮。

雪晴示眾夜月光浮嵒巒競爽曉霜寒結溪澗停聲
驀爾太陽溢目潔淨地上萬里塵封依然鳥道迷蹤
光明藏中千林玉立虯松偃路鱗戢臥龍怪石當塗
毛寒踞虎平蕪舒縞素之紋屈曲橫斜金刀裁不就
原阜起波濤之勢高低旋折綵筆畫難成莫訝枯木
花開須看石頭路滑驀拈拄杖云大眾眾擬議便歸
方丈。

示眾今朝二月六淡煙出溪竹一莖兩莖斜三莖四
莖曲南山鱉鼻蛇吞卻泥牛肉肚裏飽膨脝千足與
萬足直得碧浪起霞峰青蓮生大陸因什不聞溪西
雞齊啼秪見屋北鹿獨宿喝一喝云夜行莫踏白。

仲春十九日示眾轟雷今日霧機輪轉處無回
互全身拋入荒草中著意忘懷頭角露喝一喝。

示眾十五日巳前東望望長安十五日巳後月光如
黑漆正當十五日長安不可見喜見長安日洞山纔
認影子胡便捉賊若遇臨濟翁拶得伊骨出良久云
咄。

示眾知而無知不是無知而說無知馬頭則得國情
則不得宗師眼目如金翅擘海直取龍吞那討閑工
夫說冷話闍黎橫吞巨海老僧背負須彌闍黎按劍
上來老僧掗鎗相待欲識佛性義當觀時節因緣問
大眾即今是什麼時節眾擬議師以拄杖旋風打散
歸方丈。

示眾道無心合人人無心合道欲識箇中意一老一
不老三從六義中老者燒火掃地小者喫粥喫飯不
老不小底叫他作甚麼良久云近來米價甚貴無處
著他便起身。

示眾舉中丞盧航居士與圓通擁罏次公問諸家因
緣不勞拈出直截一句請師指示通厲聲揖曰看火
公急撥衣忽大悟謝曰灼然佛法無多子通喝曰放
下著公應諾諾師云中丞鹵莽承當面門早巳著火
圓通一場忙亂借得惡水來澆若是國清自有方便
驀召大眾眾舉首師云炤顧眉毛。

示眾通玄峰頂不是人間心外無法滿目青山只此
一偈堪紹吾宗唱教門中略較些子祖師門下未有
喫棒分在古人恁麼國清不恁麼恁麼不恁麼且拈
置一邊忽若七塔子刺破諸人眼睛萬工池浸爛諸
人鼻孔到這裏還有轉身吐氣處麼喝一喝云莫道
豐干饒舌好。

示眾於一毫端現寶王剎威音王未曉坐微塵裏轉
大法輪彌勒強惺惺喝一喝云國清今日將四諦十
二因緣六度萬行乃至百千三昧無量玅義併作一
句子道了也若聖若凡情無情類無不聞者且道是
那一句良久又喝一喝若將耳聽終難會眼裏聞聲
始得知。

示眾四面無門花落銀床春爛漫十虛無壁月沉金
殿夜迢遙三條篾牢束肚皮知他不肯閑坐一柄鈯
斧子東斫西斫隨墮類墮影也斫斷顧左右云尊貴
墮聻。

示眾頭長三尺頸長二寸海晏河清時自然不墮眾
數風高月冷時幽州猶自可最苦是新羅佛行佛行
沙門行甚麼行良久云要頭便斫去。

示眾尋嘗行鳥道底定是足下無私不行鳥道底你
道他頂門有眼麼不認奴作郎底衲僧出來顛倒看
一僧纔出師以杖打退云天寒日短著什麼緊。

示眾也太奇也太奇佛界道界不思議召大眾云佛
界四角六張道界八凹七凸且道不思議在什麼處
良久喝一喝云達磨未來東土甚處有這箇消息。

初晴示眾三兩日來好春雨唱出雲門曲調土風煖
鶯啼深樹裏日高花浸亂流中。

示眾驀豎拂子云文殊普賢觀音勢至丹鳳雙翥祥
麟一角寒山拾得懶殘普化疥狗千蹄泥牛五眼擲
下拂子云空生秪在嵒中坐德雲不下玅高峰。

寒食示眾荒郊古柏青冢寒煙酒臺盤拋入深草裏
斷貫索穿向白雲邊饑逢王膳不能咽有甚饅頭䭔
子廝炒廝煎鑊湯中消除熱惱刀山上赤體安眠說
什靈雲一見不再見逝水飄香恨往年乃拍掌呵呵
大笑云夢裏明明有六趣覺後空空無大千。

示眾我作佛事淵乎玅哉纔方洗缽瞌睡又來空山
無人水流花開那知住處喚作天台。

示眾舉趙州云金佛不度爐木佛不度火泥佛不度
水真佛內裏坐師云會麼趙州老漢真實入泥入水
為人自是你輩不識好惡國清與你箇方便喝一喝
云若是真佛決不坐在內裏。

示眾受教傳心俱為虛妄求真覓實轉更參差即心
即佛猶為止啼之說何況真如涅槃菩提佛性指青
道黃以鹿為馬不見古德云祖佛言教如生冤家始
有參學分不然豈惟辜負諸佛亦乃埋沒巳靈雖然
且據國清又作麼生卓拄杖三下要用直須用眼目
莫定動。

示眾喝一喝云之乎者也烏焉成馬菩提涅槃真如
般若聖號神稱聲虛字假我相人相眾生壽者煩惱
無明精金大冶饑食困眠神通瀟灑泥水敝垢平懷
施捨虎穴翻身驅糞過夏月梳雲髻東村大姐六臂
三頭那堪描寫函蓋之中箭鋒之下問似雲興答如
瓶瀉百種千般鑽龜打瓦狹路相逢驀口便打。

示眾廣尋文義入海筭沙息念觀空攜石壓草諸佛
出世大費唇吻祖師西來走斷腳筋更言以心印心
何異流俗總不恁麼寒山灶裏冷灰什麼人掃驀拈
拄杖云要你這隊尿床鬼子只管喫卓一下。

示眾道源不遠當處湛然性海非遙覓即難見但知
眉橫鼻直晝短夜長那識山深水寒日上月下所以
道百姓日用而不知故君子之道鮮矣大眾且知底
事作麼生喝一喝云多虛不如少實。

示眾撫掌三下俊哉俊哉顧左右云若是箇懷袖有
珍頂門具眼底衲僧出來證明良久云去去莫與人
為害。

示眾觸目不會道五里一亭十里一舖運足焉知路
一步較生兩步較熟楖栗橫肩者不著問人坐不垂
堂者豈不關心有箇方子傳與大眾秪要信得及無
事不要生事有事不要放過設或來問佛大拳便擉。

示眾舉步千身彌勒尊前花下長相見動用隨處釋
迦明日忽為千里人文殊普賢總在這裏驀過午橋
回首望眾中有不受人謾底麼洛城猶自有殘春國
清不似楊岐和麩糶麵卓拄杖三下云其奈無成空
老去每臨明鏡若為情。

示眾百千法門同歸方寸不是佛河沙妙德總在心
源不是物一切戒門定門慧門神通變化悉自具足
不是心國清今日將融公願老一串穿卻和頭尾縛
向人天眾前還有斫木不抨繩底大匠麼出來相見
良久喝一喝云從此世人開有日始知名將出書生。

示眾一塵起大地收舒卷如雲得自繇卓拄杖一葉
落天下秋何處登高望梓州拍手云景色融和物情
舒泰摘得菊花攜得酒繞村騎馬思悠悠。

示眾崔禪和尚在定州州衙內陞座拈起拄杖云出
來也打不出來也打時有僧出云崔禪聻禪擲下拄
杖云久立太尉珍重師云國清今日則不然出來也
不打不出來也不打設有僧道略較些子山僧和聲
便打且較崔禪幾程良久云自小看花情不足江邊
尋得一株紅黃昏人散春風起吹落誰家明月中。

示眾一口氣轉得一大藏權實炤用偏圓半滿盡是
摩訶般若光光未發時尚無諸佛眾生名字且道你
喚甚麼作經喝一喝云如是我聞。

示眾直下為伊勦絕早巳畫蛇添足若更咬盡生姜
唧盡醋流俗阿師將我一枝佛法便恁麼傳將去生
縛來放在尿桶裏顧左右云且道即今還有相救者
麼良久云莫尿沸。

示眾國清今日與諸人一時道卻良久云灸瘡瘢上
不可更著艾爝。

示眾本來無一物黃梅衣缽從甚處得自性圓明因
甚寮內人不知窗外事本無動搖又道仁者心動咄
先將第八識一刀看你如何計較長久云山高月小
示眾祖師關捩子幽隱罕人知喝一喝云開箇方便
門汝等從這裏入。

示眾馬祖道即心即佛南泉道不是心不是佛不是
物國清放出赤肉團上無位真人與汝大眾相見喝
一喝云未證據者看看。

示眾法身解說法飽霜孤竹聲偏切我說不得帶火
焦桐韻不悲仰山推出枕子溈山道用劍刃上事連
喝兩喝云今日知音一任聽師資心事不同時。

示眾瞿曇舌頭無骨如是我聞阿難皮下有血信受
奉行喝一喝云國清敢道眼裏出火可惜當時一千
二百五十人中少箇男子且道今日一眾又作麼生
良久云古之今之。

示眾千波競起是文殊家風一亙晴空是普賢床榻
且道觀世音菩薩終日在什麼處良久顧左右云夜
來風雨聲花落知多少。

示眾萬法是心光諸緣惟性曉本無迷悟人只要今
日了現前一眾盡是了事漢子且道今日是什麼時
節喝一喝云不是不歸歸不得五湖煙景有誰收。

示眾三世如來共一舌鹹酸苦辣大家知歷代祖師
共一眼青黃赤白同時見秪如眼似枯井舌如擂搥
底鹹酸苦辣辨不得青黃赤白分不得佛法靈騷在
什麼處喝一喝云誌公不是閑和尚。

示眾未明心地印難透祖師關欲透祖師關須明心
地印拈起拄杖云這箇是心地印畫一畫云這箇是
祖師關巳過關者掉臂竟去未過關者且借印看良
久喝一喝云莫怪適來頻勘驗自從別後見君希。

示眾拓開無上玅門青山依舊青揭示第一義諦白
雲依舊白德山棒好肉剜瘡臨濟喝虛空著楔三世
諸佛不知有黎奴白牯卻知有道人行處如火消冰
動靜去來該他不著甚處討他三玄五位六相九帶
顧左右云且道國清為人在甚麼處良久云莫妄想。

示眾有一句到你釋迦自釋迦無一句到你彌勒自
彌勒有無俱不到然燈與你授記當來必定成佛且
道居何國土作麼度人喝一喝云路逢死蛇莫打殺
沒底籃子盛將歸。

示眾三四五六七八九石人伸出兩隻手普賢白象
睡正濃文殊青獅夢作狗觀音菩薩嘗惺惺怪他彌
勒不唧溜明州市裏等箇人直至而今兩頭走國清
與箇方便喝一喝云一葉落天下秋。

示眾明日有人請說法夜來先自苦愁煞思量無計
可安排不如且念摩訶薩唐言正覺梵語菩薩我是
老實人不會多忉怛喝一喝祥麟只有一隻角。

示眾拈華端的意一笑豈徒然倒卻剎竿後依然年
復年臨濟既不滯句德山那肯承言唯有國清長老
生平慣自白拈顧左右下座。

示眾放下一隻鞋云東土著不得忽收起云且帶到
西天好笑魏使者送語又傳言參玄上士一箇都是
不受人惑底復抬起腳云這箇從什處得來喝一喝
云一曲少林無孔笛從來都是逆風吹。

示眾萬里無寸草平地慣喫交出門便是草虛空都
絕倒去住繇自己何須向人討洞山好知識塞卻向
上竅國清臭賊禿放開一線道乃搖手云直饒把將
來汝等切莫要。

示眾椎鐘擊鼓雲門起舞盡底掀翻有褌無褲一曲
昇平臘月念五喝一喝云直下承當切忌莽鹵。

示眾豎拂子云三十二相無此相擊拂子云八十種
好無此好昨日卸帽穿雲去今日披蓑帶雨歸苦不
在地獄樂不在天堂天台則有南嶽則無隨緣蕩蕩
任運騰騰捲簾當白晝人人眼見耳聞移榻對青山
時還知伊落處麼良久擲拂子云放待冷來看。

示眾舉雪峰云盡大地撮來如粟米粒大拋向面前
漆桶不會打鼓普請看師拈起拂子云看看吞得下
底雖飽無力吐不出底自救不了眾中還有喫得屙
得者麼許汝人天為師且道祖佛為師底人又作麼
生擲下拂子云看即有分。

示眾萬法歸一一歸何所喝一喝云一把柳絲收不
得和煙搭在玉欄杆。

示眾心不是道夜半正明道不用修天曉不露要見
釋迦老子真實為人處麼喝一喝此經是諸經中王
若能信受奉行靈山一會儼然未散。

示眾上大人金刀剪不破丘乙巳彩筆畫難成化三
千七十士浴乎沂風乎舞雩之下尒小生八九子詠
而歸佳作仁可知禮吾與點也拍膝一下云如是如
是若能信解不生法相我說是人宗門法將。

示眾丁一卓二底守死善道踢七踏八者未稱全提
若是頂門眼正時後符靈底衲僧連喝三喝云將這
琉璃瓶子一時撲碎更向虛空裏釘甚麼橛。

示眾一兩棕鞋八尺藤繞山行遍竟無人不知竹風
竹兩夜吟對秋山那盞燈召眾云是什麼人境界
堂有眼盡不識自剪芭蕉寫舊經。

示眾長廊下與你說後架頭與你說菜不擇一莖柴
不搬一束而今法堂上若再與你說國清他時後日
喫草去。

示眾道遠乎哉觸事而真有時恁麼聖遠乎哉體之
即神有時不恁麼驀拈拄杖卓一卓云天乎天乎吾
道一以貫之。

示眾月明如水山頭寺仰面看天石上行夜半深廊
人語定一枝松動鶴來聲人人盡作境話會國清真
實向你道直饒不作境話會也入地獄如箭射。

示眾上是天下是地有眼者自然見色無鼻孔底將
什麼出氣真實義世俗諦南山起雲因什北山下雨
良久云去去百不思時喚作正句打破牢關與汝證
據。

示眾喝一喝云摩竭阤國親行此令當時一千二百
五十人無一人放得過而今國清翻轉面皮要與這
漢出氣又喝一喝。

示眾真妄本虛事理嘗寂纔生是非便有得失舉世
之人盡是拋卻黃金拾瓦礫拈起拄杖云唯有木上
座奇特真奇特嘗在闤闠中要且無人識。

示眾大野涼風颯颯長天細雨濛濛佛來不敬祖來
不恭數間茅屋清溪上千樹蟬聲落日中肚裏無禪
人不識到處青山到處同。

示眾僧纔出師便喝僧擬議師直喝出良久乃云問
者固好荅者更奇肯從林下昇天去也勝時人著錦
衣。

示眾寒食前清明後冷熱不恒伏惟燈籠露柱起居
衲佑。

佛涅槃日示眾瑞草生嘉運林花結早春汝等善觀
如來紫磨金色之身今日則有明日難存把得便行
三界之尊。

示眾三觔麻一匹布竺土大仙心東西密相付青山
兒白雲父舉即顧無差互擊案一下云報爾參玄人
光陰莫虛度。

示眾拈起拂子云彌勒真彌勒分身千百億時時示
時人時人自不識明如日黑似漆長在動用中誰道
動用中收不得擲下拂子云賊賊。

示眾生銕稱槌被蟲蛀有眼者見燈籠沿壁上天台
有耳者聞因什威音王巳前起程直至婁至佛後不
得箇真消息致令三門頭兩箇漢夜來空手把鉏頭
天明面南望北斗參。

示眾或時語或時默有時笑有時哭黃金家家虧白
雲處處足莫道野人無所求嘗鑿青山種碧玉。

受越州天衣請示眾佛法不順人情遠近高低普應
推倒葛藤椿子何往而非殊勝喝一喝云還有與麼
人麼乃舉三聖云我逢人即出出則不為人興化云
我逢人即不出出則便為人師云二大老于臨濟家
法足稱不忝可惜太露筋骨不肖雖去祖師三十三
世然痛癢一體輒敢漠不相關卓拄杖一下云你若
行時和你行你若住時和你住。

示眾舉首楞嚴云若有一人發真歸源十方虛空悉
皆消殞五祖演云若有一人發真歸源十方虛空觸
著磕著國清則不然若有一人發真歸源十方虛空
團作箇胡餅遇貴則價等娑婆遇賤則分文不值不
貴不賤只好自巳咽汝等之麻屑子也摸不著何故
聻不是山僧爭人我大都緇素要分明。

示眾豎起拳云一切佛法盡從這裏去國清赤心片
片為你因甚掉頭不顧若更放一線道轉見狼籍遂
以拄杖畫一畫云截斷葛藤。
國清語錄(終)











* 天台國清韜禪師衣缽塔銘

師諱行韜字大庾蘇郡吳江趙氏子本名庾先世累
簪纓生而失怙賴伯父中丞公教養公雅慕空宗嘗
禮聖恩藏和尚閱古燈錄有會輒指授師故師於般
若緣最厚未壯領賢書受知哲匠彊年成進士為邑
薦紳冠冕宗黨交稱師泊如也出宰閩甌寧以治狀
晉天官未就遭時喪亂薙髮隱武夷尋造國清禮大
山儲和尚值山受吳人請駐錫靈嵒不果見巳道路
解嚴返吳門山又去天台弗相及悵惘久之乃就吳
江禮報恩賢和尚更今名承事經二載無所發明結
冬海門甫三日恩入堂垂問師擬荅恩便打疑情頓
熾又三日豁然尚莫能舉似既觸香板有省詣恩通
所見恩肯之乃受具為大僧一日入室恩問馬祖一
喝百丈因甚三日耳聾師云犀因翫月紋生角象被
雷驚花入牙屢呈偈頌悉蒙印可會恩赴苕溪請師
禮辭而山復住靈嵒乃懷香注謁頻叩從上宗乘中
事山因舉雲門云盡乾坤大地無纖毫過患猶是轉
句不見一法始是半提更須知有向上全提時節復
舉僧問投子大死底人卻活時如何子云不許夜行
投明須到令下語皆被列下遂服膺山受天寧請重
上天台師從往日夕參叩山云我這裏禪不比諸方
有格則但一言諦當便兩手分付毫釐有差天地懸
隔一晚舉臨濟示眾曰諸方學人來山僧作三種根
器斷如中下根器來我便奪其境而不除其法或中
上根器來我便境法俱奪若上上根器來山僧此間
便全體作用不歷根器師遂問如何是境山云夜來
明月上高山如何是人山云原來秪是這箇賊如何
是法山云國有憲章三千條罪師言下洞明宗旨遽
呈偈云呼即諾觸即惡黑漆桶子空索索倒騎層閣
開雙鎖虛空背痛著一爝噁母子俱忘應緣不錯山
印以偈云南公當日見慈明汗下通身未是真一自
臺山開隻眼風流千古起家聲師禮謝明日山上堂
師出問一言該萬象截金玉於毫端一句逗群機轉
珠璣於大地為復時節自至為復展拓隨宜山云兩
足夏生寒師云法王大寶不惜全施後學初心如何
保任山云山深須樽節師作禮云和尚幸是大人某
甲敢不禮拜山云知恩者少負恩者多又一日通州
居士請山上堂師問古路清風掃寒門白月封主人
藏室幽深無人能到秪如客是家親如何通信山云
別傳一路師云大唐國裏河妨混俗和光曹溪路上
未免滴水滴凍山云不睹雲中雁焉知沙塞寒師云
今日若非居士出入也大難山云伶俐衲僧師一喝
歸眾山云得箇驢兒便喜歡山受瑞嵒請上堂師出
問惺惺石上主人公千年呼喚無人應因甚五峰纔
點首雙澗忙吐舌山云知其說者之於天下也師云
一句全提巳見從上巴鼻曲為今時更請別垂方便
山打云古者言之不出恥躬之不逮也師云恁麼則
豁開三要三玄路踏斷須彌第一峰拂袖便行山又
打云為之難言之得無訒乎天寧期畢山語之曰子
本吳人初以宰官得度塵俗愛網無有了期不當從
我返國清是吾舊院寒拾豐干芳規具在今以累子
無多讓矣檀護暨諸山仰師高節爭致書來迓師不
獲辭乃受命時師仲子澐追隨杖履妄擬師避地幻
寄空門耳比聞且領院悲恐不自勝師叱曰男兒志
四方盡當如若輩呴呴閨閣中軟暖乎且所值君親
變若此名公卿種種死亦有死無聞或孥戮禍不止
者予苟活幸明心要差酬萬一恩汝不肖欲作兒女
子泣撓我耶澐抆淚不敢復置喙師乃以庚寅秋入
院初意石城僻足以埋光而衲子故人聞風景暮或
一堂聚叩或千里馳書師素心不忍負隨機開演甫
浹歲遂至成帙嘗示眾驀拈拄杖云內絕見聞覺知
外冥山河大地萬仞壁立處千波競起一點不來時
諸法橫生卓一下云要用直須用眼目莫定動又云
道無心合人人無心合道欲識箇中意一老一不老
三從六義中老者燒火掃地小者喫粥喫飯不老不
小底叫他作甚麼良久云近來米價甚貴無處著他
便起身又云我作佛事淵乎玅哉纔方洗缽瞌睡又
來空山無人水流花開那知住處喚作天台又云未
明心地印難透祖師關欲透祖師關須明心地印拈
起拄杖云這箇是心地印畫一畫云這箇是祖師關
巳過關者掉臂徑去未過關者且借印看良久喝一
喝云莫怪適來頻勘驗自從別後見君希又云長廊
下與你說後架頭與你說菜不擇一莖柴不搬一束
而今法堂上若再與你說國清他時後日喫草去又
僧纔出師便喝僧擬議師直喝出良久乃云問者固
好荅者更奇肯從林下昇天去也勝時人著錦衣又
云國清今日與諸人一時道卻良久云灸瘡瘢上不
可更著艾爝師文人既明綱要輒能以向上一途為
人釋縛如諸法語固非學士家聰辨可緣又豈一代
時教所能管攝至其接納故人也則又勤勤切切雖
黃髮一披至誠最以大道無所貰嘗示從兄欽仲二
尹云此事須向石火電光中瞥地不可如遊蜂入窗
鑽他故紙若果二六時中不依倚一物自然舉足動
步著衣喫飯全身裏許苟徒向外馳求迷頭認影縱
見得箇昭昭靈靈底正是生死岸頭事又云德山棒
臨濟喝是甚熱大人人腳跟下一段光明炤天炤地
莫被他鈍置好又示詹確菴明府云確菴從萬壑千
峰橫身巨澤山埜從平田淺草進步懸崖阮籍途窮
之慟王維雲起之吟或歌或哭誰是誰非辨得即山
是山水是水銀碗裏盛雪辨不得山不是山水不是
水墨汁裏洗炭阿呵呵噫嘻嘻摘遍楊花舞雪衣又
示周闇昭侍御云逝水東流不返落紅滿地無收雖
入高人圖繪點染成文轉見不堪耳唯安心向上銷
歸本地風光即刀山火鑊等於禪天大冶精金終無
變色又示安大巳居士云此一段事大非草草須看
得十分急切于急切不過處忽然打失鼻孔直下虛
空粉碎魔佛齊捐自然不假三寸辯若懸河不拈尺
銕蕩平天下所謂截斷葛藤自有生機一路若將古
人言句視為玄玅放在皮袋裏數他珍寶於巳何益
又云人人盡有生緣非生緣能累人人自為生緣累
耳若厭而求離其疾益甚昔有僧問老宿世界恁麼
熱未審向甚處迴避宿曰向鑊湯爐炭裏迴避曰鑊
湯爐炭作麼生迴避宿曰眾苦不能到玅喜謂圓悟
烊銅熱鐵是此老家嘗茶飯此箇千金秘方懸之肘
後不輕授人今日為君舉似且作死馬醫但不得執
方成病使無上醍醐翻成毒藥又示陳孝蔣居士云
山頭老漢一片婆心語默動靜無隱乎爾若著意覷
捕未免向外馳求求心不息一紙萬山缽裏飯桶裏
水盡是三昧信口嚼著說甚一生飽不饑又示包朗
威孝廉云居士具大信力且又虛懷不必論他遲速
遠近一有到家消息便知泣下岐途悲生逆旅皆是
識情顛倒從無始來凡所遊歷城郭樓臺山川林木
人民車馬一切可哀可喜可驚可愕之狀總只屋裏
販揚州並不曾寄宿鄰家廡下如上開導讀者驚歎
如忤逆聞雷不覺心膽墮地及拈提古今據款結案
則又不在雪竇雲菴之下嘗舉玄沙拈荔枝示眾云
這箇得恁麼紅這箇得恁麼赤諸人作麼生會若道
一色猶是儱侗若道眾色又落斷嘗畢竟作麼生一
僧出云不可不識荔枝沙自代云只是荔枝師云大
小玄沙喫荔枝也費鹽費醬又舉趙州問大慈般若
以何為體慈云般若以何為體州大笑而出明
掃地次慈問般若以何為體州置帚拊掌大笑師
大慈騎賊馬殺賊昨日那邊落節趙州潔淨地上
塵今朝甚處拔本國清當日若見奪苕帚便打直教
這老漢哭了笑不得又舉南泉因兩堂大眾爭貓泉
提起云道得即不斬眾無語泉遂斬卻至晚趙州
泉舉前話州以草鞋戴頭上便出泉云子若在救
貓兒師云王老師三十年只殺得箇貓兒將謂獨行
獨市被趙州輕輕把隻破草鞋便開箇潑天舖子
斷上風直得盡大地人有文大光錢買了喫底沒
著底國清今日與大眾箇方便唾一唾便下座如斯
演唱苟不具通方眼目豈能搆其腋下毛乎師古道
物身為眾作則拳拳誨勵必欲返虛澆還之大雅有
識咸慶以為法門狂砥端在於斯無何山罹羅師匍
匐奔赴辛卯冬同舟次平川風大作天日晝暝牽舟
者盡力前舟覆師與山並蹋船屋不至墮尚能共語
救者從船底上至師請山先出山語師先師甫出救
者亟相接舟忽欹船底上人幾胥溺而師失所在矣
少旋山出捄者徐徐引手乃得全時十二月二十一
日也哲午得師水中則亭亭立左手為金剛拳右手
掭數珠含笑如平時衣與履一無遺脫眾摩其兩股
曰請和尚收足入龕須臾調耎頓結雙趺緇白少長
咸詫頂禮移時纔入龕而其宗人率師伯子漪來必
欲奉歸以儒禮殮且葬眾謂山勿聽山曰先聖捨頭
目髓腦成就人如毘富羅山不生疲厭曹溪有盜詭
麻衣取六祖首歸供門人皆不問今其子取其親何
愛此委蛻不以滿吾儕檀度成彼孝思乎然山語甫
畢先所謂含笑如平時者忽色變師意可知矣時山
弘法事在官未果師家人夜以香油鐙作供數挑必
燼雖易炷如初如是者輩春秋始壬辰七月二十五
日忽竟夜明其家搖首語莫決所自巳詢之則山
昭雪脫事外是夜過吳江方維舟城下師寂光炯炯
交相攝其家不知也師有法語卷行世越五年
酉三月朔其家奉師全身葬於鄧尉山紫嶺山謂
衣往拜墓格於制而師一代宗工不可無所表顯
取師衣缽同日厝靈嵒山右之佛日嵒采石為塔
之既落成山中兄弟同聲語志曰國清鄉薦本出入
門下今又同一師學知之深無逾公者銘其塔非
不可志無所得辭乃拜手而為之銘曰。

「　嗟兩曜兮宵隕慘八衢其晝昏率五入而五變」






















* 天台國清大庾韜和尚行略
侍者顯裕錄

** 參學事實

行韜出吳江趙氏父士謙贈文林郎母陳父沒
三閱月始生韜撫於伯父中丞藎菴公公留心
空宗嘗參萬峰和尚閱古燈錄每有會心處輒
指示韜故經生時便知有此事崇禎乙亥萬峰
開法邑之聖壽一日拈經首􂫩字因舉寂音頌
云以字不成八不是法身睡著無遮閉衲僧對
面不知名百眾人前呼不起韜益堅信然以世
緣羈阻未遂厥志歲丙戌痛念幼而喪親菽水
未逮疆乃事君變亂數起日月既巳遄邁高厚
豈忍暫忘始決意離塵謝事巖居以先人之祀
屬二子削髮武夷山中閱檀經反覆其義思依
明師咨決心要擔囊繇三衢將抵明台造國清
禮和尚時和尚阻錫吳之靈巖道途戎馬充斥
遂憩越州天衣有老宿融一見韜留意宗門問
曰一口氣不來向甚處安身立命自是力參寢
食不寧無何歸覲先塋栖吳之隆池合流庵去
靈巖不數里聞和尚巳返天台不勝悵然得語
錄一冊益深跂慕擬治松門之裝而道梗未邊
迺至嵩陵參報恩和尚更今名承事二載巳丑
結冬於海門之三仙方三日恩入堂勘問韜擬
答思便打又三日放參豁然心空秪是開口不
得驀起經行觸著香板有省詣方丈通所得恩
肯之遂受具為大僧一日入室恩問馬祖一喝
百丈因甚三日耳聾韜云犀因翫月紋生角象
被雷驚花入牙屢呈偈頌皆深契恩意會恩赴
苕溪之請韜禮辭尋返隆池幸和尚載住靈巖
懷香往謁相見室中咨叩從上宗乘和尚舉雲
門大師云盡乾坤大地無纖毫過患猶是轉句
不見一法始是半提更須知有向上全提時節
復舉僧問投子大死底人卻活時如何子云不
許夜行投明須到令下語屢被擒下因茲服膺
遂告單未三日和尚赴請台之天寧舟次吳江
以偈貽韜曰丈夫心智出嘗情祖令全提在此
行塗毒擊開三要印大千捏聚在秋聲韜即入
台日夕參叩和尚云我這裏禪不比諸方有格
則但一言諦當便兩手分付毫釐之差天地懸
隔一晚舉臨濟示眾曰如諸方學人來山僧此
間作三種根器斷如中下根器來我便奪其境
而不除其法或中上根器來我便境法俱奪如
上上根器來山僧此間便全體作用不歷根器
韜遂問如何是境和尚云夜來明月上高山問
如何是人和尚云原來秪是這個賊又問如何
是法和尚云國有憲章三千條罪言下洞悉從
上宗趣乃呈偈云呼即諾觸即惡黑漆桶子空
索索倒騎層閣開雙鎖虛空背痛著一爝噁母
子俱忘應緣不錯韜不揣譾劣謹披肝鬲於侍
者之前伏惟慈鑑和尚荅韜偈云南公當日見
慈明汗下通身未是真一自臺山開隻眼風流
千古起家聲又云我家直接楊岐老毒辣門風
百世欽好將安在千峰底一任游蜂亂晝陰。

** 通報恩和尚

承事二載蒙和尚深慈時加逼拶三仙會裡香
板觸著有個省處即諭以古今淆訛公案自愧
鈍根不能如古人千門萬戶一踏而開猶未免
打作兩橛禮辭入山意欲屏跡盡透從上來事
因久慕靈巖和尚道法隨往謁見便入天台遠
離家鄉深棲巖竇固其本懷九夏以來寅夕參
究忽一夕於言下豁然打失布袋生平礙膺之
物一時冰釋制完遂受付囑今且掩關五峰之
下本色住山餐松摘蕨以盡餘年匪敢遽云匡
徒領眾也吳江楓冷瞻望慈容雲山間阻恩大
難酬唯有望風禮祝而已伏冀為法珍護遣僧
代覲所有不腆未足將忱統惟垂炤不備。

** 通聖恩和尚

三玄要透自祖翁引清風于舊閣四殺雄傳來
嫡子折翠竹于雲堂無遠不欽有懷靡及恭惟
和尚燈傳從上道洽寰區禾山鼓不擊如雷普
天腦裂趙州茶非從口入大地涼生萬頃波翻
吞吐洞庭青月千林雪燄紛披殿閣薰風驚起
盤螭長奮通身之鎧甲咸聞睡虎莫解項下之
金鈴某夙仰道風忻瞻佛日茲以箭鋒相拄漆
桶光生瑞巖喚出主人寶林慣得其便與以鈯
斧謬膺真子於景德堂中爰俾住山敢曰匡徒
于大唐國裏碓觜花扶疏遍界徒貽哂于旁觀
苕帚柄𨁝跳上天尚藉扶于長者將使五峰俯
首翹跂玄岫之巍峨雙澗飛聲奔赴具區之澎
湃惟金鋀咸納于鑪鞴豈海岱或遺乎壤流睇
猊座以神依托穎端而志悚。

** 通靈隱和尚

峰馳江表旋嵐回九折之濤泉冷松梢懸瀑傾
萬山之頂兆應金雞粟粲心空石女毛寒恭惟
和尚室入證心家承直指函蓋一句秦望霞舒
雲水五千揚州鶴舞群機電掣奪湖鏡之圓明
一喝雷崩剪塔鋒之錐利藏頭白海頭黑難兄
難弟無絃韻協壎箎顯大用發大機裕後光前
有祖風行海嶽某才慚鬥劣識諳藏鋒實夙契
乎大方乃濫叨於後進親承句下敢云寂子之
事溈山仰溯同原竊比應菴之符妙喜特以含
冰九夏囓鐵三秋片石聞呼意在金鱗而撈及
蝦蜆松門招手欲炊烈焰而撥起寒灰石虎踞
亭偶被白雲留住泥牛入海聊托青島致辭惟
冀大展慈雲旁流法雨奏鈞天之雅樂絲竹盡
比于宮商揮射斗之莫邪鉛刀亦效其批導天
高地迥任飛躍而不窮水遠山長仰遙深之並
育望風延頸向日傾心。

** 通淨慈和尚

南屏刃利吹毛西水機深陷虎崩雲裂霧羅拜
舞之千峰立海飛江截奔騰于萬頃毘盧頂綠
迢迢古路重開婁至掌鮮奕奕神光獨露某夙
契真風與聞心要恒於老人室中展披金玉未
嘗不醉心浹髓其為宇內共推大方引重豈偶
然哉愧某遭振古未聞之奇幻負無始難恤之
愆尤斷臂未足仰酬高厚安心庶可俯殉生平
光孝九夏含霜瑞巖一朝呼惺箭鋒相拄帚柄
遙招碓嘴冰花夜發千林寶月松門冷燄曉開
八桂金風徒使五峰鼓掌雙澗失笑法兄固燈
輝別岫而誼切同原皋亭華頂一衣帶水倘麈
咳無私天英遙注俾三腳跛驢追附乘黃之末
巴人俚調咸登韶濩之堂蔭藉方來即所以徽
皇從上也瞻佇湖光法幢伊邇寂音雷奮側耳
神傾。

** 通同門毅菴諸大師

落花影裏鏗金戛玉古調新吹陽春白雪殆無
過焉忽爾隔江招手風度越山盼盡凌煙月冷
幾令巾幘毛寒方擬草鞋得力踏斷石城再傾
胥口不意空巖聲喚金地手招一朝跨在虎背
上豈惟絕倒旁觀所冀痛癢相關者不惜肺腑
同心振刷俾殘巖斷壑水草情忘佇看將來龍
翔鳳集愈出愈奇不妨以駑鈍為燕臺之招也。

** 上靈巖老和尚

不肖子徒行韜稽首百拜崇報堂上本師大和
尚腳下行韜質雖散木宿若有根流浪世榮苦
不知返忽罹湯火始醒前非剌心飲血報本無
從痛迫思源刻膚斷髮誓畢此生全身向上孺
慕和尚道妙不啻饑渴以途路梗塞緣分有在
乃乞戒於報恩和尚深蒙慈誨香板觸處驀地
省發第于古今淆訛公案不能脫洒於一切機
用往往打作兩橛因禮辭歸隆池祖塋細簡傳
燈疑案滋甚特懷香禮謁相見室中示以本分
手腳轉轉難搆遂服膺九夏追隨巾瓶之下錘
鍛有加不少假借意必十年廿年了此一大事
因緣幸月明聲裏覿露青山從上鼻孔一串穿
卻始悔向來盡是依他作解本色光明不能現
前正所謂生在帝王家那復知尊貴別後于雙
澗之濱睹影生憐如兒失乳冷煖自知浩蕩慈
恩過於高厚殞身碎骨圖報靡將伏願和尚法
身日強椎拂無倦則大地幸甚生佛幸甚行韜
何敢加頌一詞惟於冷灶裡添柴白地上卓帚
圖畫虛空而巳。

** 與宗黨親故書

韜早失怙恃忘情富貴謂不足逮養也惟學道
而為聖賢始無忝所生耳傳以戰陳無勇為不
孝若學道而不力以至浸淫于名利之場誇其
玉帛之盛侈其田園之廣貪其子女臧獲之眾
多以炫耀里閭矜示流俗至垂暮流連貲累之
牽情者多善行之流傳者鮮嗟何及矣語云萬
般將不去惟有業隨身可為長太息也然而進
于善不自知其善也進于惡亦不自知其惡也
故曰勿以善小而不為勿以惡小而為之人之
口體所貲有限仁民愛物之心無窮乃有利于
己則錙銖尺寸之必較多取于人而不顧恣其
便安則勞人役人而不恤稍拂其意即怒詈鞭
撻隨之雞豕魚蝦與人無仇也截脰刳腸烹而
醢之以血肉腥膻為甘美自饜其欲而殘其命
計其一生積殺可勝道哉聞人之善則疑聞人
之過則樂道之以悅聽聞唯口興戎斯之謂矣
三毒之流害而人不覺者類有然也然韜之
艱不辭壯年有志仕宦者夫固將大有建立
濟時而行道而時非人之所為也天也觀子宮
闕之巍煥郡邑之壯麗山川之阻深人民之蕃
庶以勤儉守之而忽焉淪喪七尺尚不自保又
何有于爵位崇高財賄居積者乎繇是觀之世
出世間成壞興亡得失取舍如夢如幻唯吾學
道之士處貴盛而不驕遇貧賤而不怨出而治
世可以福國庇民退而藏身亦足移風易俗況
煙林月渚對境即真水碓刀耕隨宜利用羅網
所不能加威力所不能懾無求于世無望于人
自盡其心自適其志遇貴即賤遇賤即貴活中
有死死中有活大用現前而莫測與時遷化以
無為則又安往而不得行其道哉此巢繇所以
長往而不顧寒拾所以徉狂而應化也世或以
親族里黨脫然去之太不近於情雖然吾猶舊
時人也不改舊時行履處吾恐世人之不可長
保一旦易形便不相識從前知己反為讎矣故
聚散緣也去就時也哀樂情也豐儉數也我已
翔于寥廓彼猶視乎藪澤豈相及乎若夫青山
白雲寄物外之孤蹤十畝半間托浮生之一宿
亦各從其遇之所安而已矣進于道則咸宜徇
于情則均滯唯日孳孳為善其可也。

** 示若千山子

此番偶便除候靈山老人但辦裁答並不先施
恐道人家疏慵成性反多未周而我為人心太
急直或令人望洋而退其有相信請益者未免
復為饒舌山中久與木石為侶且不遑及人事
深巖枯淡頗與我相宜路途多險甚不應遠涉
我一生負痛家國深恩未酬所以報四恩者唯
此為法為人一事至于祖先積德累仁家乘所
載彰彰較著已盡付之若輩孜孜好善惇倫尚
禮便是修行持律果能留心本分直透根源三
教聖人以及大地眾生含靈蠢動無二無別亦
不必千里萬里向外馳求但信得及谿山雖隔
雲月還同更笑龐老大家團圞頭共說無生話
如掉棒打月耳。