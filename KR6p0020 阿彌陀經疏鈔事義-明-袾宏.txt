#+TITLE: 阿彌陀經疏鈔事義-明-袾宏
#+DATE: 2016-06-11 12:29:54
#+SOURCE: github.com/kanripo/KR6p0020 master 727b4411                
No. 425
阿彌陀經疏鈔事義


* △第一卷

雲棲寺

宋咸湻臨安志。寺名雲棲。(出寺觀類第十五葉)在錢塘五雲山
後。詳具雲棲碑記。治平二年。改名棲真寺。今曰雲棲。
復其舊也。

知所先後

大學聖經章。物有本末。事有終始。知所先後。則近道
矣。註。本始所先。末終所後。

守約施博

孟子曰。言近而指遠者。善言也。守約而施博者。善道
也。註。守約。是修身。施博。是天下平。

與知與能

中庸。君子之道費而隱。夫婦之愚。可以與知焉。及其
至也。雖聖人亦有所不知焉。夫婦之不肖。可以能行
焉。及其至也。雖聖人亦有所不能焉。

即本智而求佛智

華嚴玄談云。真妄交徹。即凡心而見佛心。理事雙修。
即本智而求佛智。本智者。即眾生本有之智。佛智者。
即究竟果佛之智。

畫虎不就

東漢光武時。伏波將軍馬援征蠻。遺書誡子曰。效季
良不得。陷為天下輕薄子。所謂畫虎不成。反類狗者
也。

反落一籌

籌。算也。張良云。請借前箸籌之。是也。又古人飲博。以
籌記罰。楊纂怒尹君不同巳判。欲更之。執筆沈吟。久
之。曰。纂輸一籌。

嫂溺援之以手

湻于髠曰。男女授受不親。禮與。孟子曰。禮也。嫂溺。則
援之以手乎。曰。嫂溺不援。是豺狼也。男女授受不親。
禮也。嫂溺援之以手者。權也。

倚門而望

王孫賈。齊湣王臣。淖齒弑湣王。王孫賈未有討賊意。
歸寧其母。母曰。汝朝出而晚歸。則吾倚門而望。汝暮
出而不還。則吾倚閭而望。汝今事王。王出走。汝不知
其處。何面目立天下乎。賈於是興國人攻淖齒。

君子恥其言而過其行

出論語。

事必師古

傅說對商高宗。事不師古。以克永世。匪說攸聞。

父曰吾怙母曰吾恃

詩經。無父何怙。無母何恃。怙。覆冒之意。恃。倚賴之意。

劬勞之德昊天罔極

詩經。哀哀父母。生我劬勞。欲報之德。昊天罔極。

螟蛉異姓

詩經。螟蛉有子。蜾臝負之。教誨爾子。式穀似之。

懷慕終身

孟子曰。人少則慕父母。知好色。則慕少艾。有妻子。則
慕妻子。仕則慕君。不得於君。則熱中。大孝終身慕父
母。五十而慕者。予於大舜見之矣。

左右無方

禮記檀弓篇。事親。有隱而無犯。左右就養無方。

定省不違

禮記曲禮上篇。凡為人子者。冬溫而夏凊。昏定而晨
省。

既竭心思

孟子曰。堯舜之道。不以仁政。不能平治天下。又曰。既
竭心思焉。繼之以不忍人之政。而仁覆天下矣。

心之官則思

心之官則思。思則得之。不思則不得也(出孟子。官。猶司也。職掌之
謂。得。得其理也)。

精誠之極鬼神與通

管子曰。思之思之。又重思之。思之不得。鬼神其將通
之。非鬼神通之。精誠之極也。

孺子封侯

漢高帝初起時。魏無知薦陳平才可用。以為護軍中
尉。及得天下。封功臣。陳平封曲逆侯。平曰。臣非魏無
知。何繇得進。願讓封。帝曰。陳平可謂不背本矣。乃更
官魏無知。陳平微時。為里社分肉。甚均。社老稱孺子
善宰。平曰。使平宰天下。亦如是肉矣。孺子遂以此知
名。

用蠡測海恃管窺天

東方朔答客難曰。以管窺天。以蠡測海。以梃撞鐘。豈
能通其條貫。考其淺深。發其音聲哉。

蟻山風水

蓮宗寶鑑云。餘門學道。如蟻子上於高山。念佛往生。
似風帆揚於順水。

田蛙井鮒

莊子曰。田蛙不可語於海者。拘於墟也。易經井卦九
二爻。井谷射鮒。

曝腮

華嚴玄談云。上德聲聞。杜視聽於嘉會。積行菩薩。曝
腮鱗於龍門。言積行菩薩不能入華嚴大道。如禹門
三級。魚躍不過者。曝腮而還。

永嘉擬之螢光

證道歌云。有二比丘犯婬殺。波離螢光增罪結。維摩
大士頓除疑。猶如赫日消霜雪。

不淨錯施爐韝數息不利塚人

舍利弗教二弟子修不淨觀。及數息觀。久之無益。心
欲反道。往見佛。佛問在家業何行。修數息者曰守墳
塚。修不淨者曰治金器。佛令二人易觀修之。不久。皆
證道果。

三心圓發

觀經上品上生章。一者至誠心。二者深心。三者迴向
發願心。

乾曰大生坤曰廣生

繫辭云。夫乾。其靜也專。其動也直。是以大生焉。夫坤。
其靜也翕。其動也闢。是以廣生焉。

寶鏡遁妖

隋王度得寶鏡。為縣令。縣中有大樹。樹有神。令至者
必祭。否則為崇。度令人夜懸寶鏡於樹。其夜大雷雨。
則晨視之。樹粉碎。有大蛇死樹下。又遇逆旅。見其家
有女殊色。主人云。數月前有客攜至此。云續當來取。
迄今杳然。度心疑其非人。潛出鏡。女即惶駭請死。曰。
我乃狐也。惑人多矣。今死於君手。乞藏鏡。即當受死。
度曰。藏鏡。汝得無遁乎。妖曰。神物所燭。何處隱形。願
得一醉而死。與之酒。大醉而寢。就視之。老狐死於牀
上。其餘種種靈異。不可盡述。

七年之病

孟子曰。今之欲王者。猶七年之病。求三年之艾也。

如牛壞車

如牛以牽車為苦。便壞其車。主人復造。如人厭身為
苦。速滅其身。不知此身雖滅。復受餘身。

生身尊特猶待辯疑

有言六十萬億那由他之身。乃是生身。蓋淨土之身。
勝於穢土。穢土生身丈六。淨土生身。宜爾許高大也。
知禮法師以十三重問答。辯此決是尊特身也(出妙宗鈔)。

菩薩六念

念佛。念法。念僧。念天。念戒。念施。念佛者。慈悲導師。念
法者。三世佛母。念僧者。人天福田。念天者。長壽安樂。
念戒者。清淨身心。念施者。普濟貧窮。

十心向往

一。於眾生起大慈。無損害心。二。於眾生起大悲。無逼
惱心。三。於佛法不惜身命。樂守護心。四。於一切法發
生勝忍。無執著心。五。不貪利養敬重。淨意樂心。六。求
佛種智。於一切時無忘失心。七。於眾生尊重恭敬。無
下劣心。八。不著世論。於菩提分生決定心。九。種諸善
根。無有雜染清淨之心。十。於諸佛捨離諸相。起隨念
心。

諸天共器食有精麤

淨名經云。譬如諸天。共寶器食。隨其福德。食色有異。

三獸同河渡分深淺

永嘉集云。譬夫象馬兔渡河。足有短長。而分深淺。

十門推本

一。音聲語言。二。名句文身。三。通取四法。四。諸法顯義。
五。攝境唯心。六。會緣入空。七。理事無礙。八。通攝所詮。
九。事事無礙。十。海印炳現。

香飯作佛事

淨名經云。眾香國中。香積如來。以香飯而作佛事。

尊者無說我乃無聞

空生晏坐石室中。空中帝釋天散華供養。空生曰。散
華者誰。曰。我天帝釋也。何以散華。曰。以尊者善說般
若。尊者曰。我本無說。帝釋曰。尊者無說。我乃無聞。無
說無聞。乃真說般若也。

宗有十門

一。我法俱有。二。法有我無。三。法無去來。四。通現假實。
五。俗妄真實。六。諸法但名。七。三性空有。八。真空絕相。
九。空有無礙。十。圓融具德。

支婁讖等五譯人

支婁讖。後漢時人。光武中興。故名後漢。明帝。光武子
也。康僧愷。魏人。曹丕繼漢。國號魏。支謙。三國孫吳時
人。宋法賢。趙宋時人。元魏菩提流志。南北朝魏人。拓
䟦氏。改姓元。國號魏。

周有嬴秦南北朝有苻秦姚秦

周時有非子者。伯益之後。善養馬。周平王愛之。封於
陜。國號秦。是為嬴秦。嬴。其姓也。苻秦。東晉時氐種也。
苻堅強盛。據關中。國亦號秦。是為苻秦。姚秦。羗種也。
姚萇為苻堅將。後堅為晉所敗。萇遂據關中。傳子興。
是為姚秦。

周禮掌四方之語

東方曰寄。南方曰象。西方曰狄鞮。北方曰譯。皆官名。
寄。言能寄寓風俗之異於此。象。言能倣象風俗之異
於彼。鞮。則欲別其服飾之異。譯。則欲辯其語言之異。
周官通謂之象胥。而世俗通謂之譯也。又譯。釋也。猶
言謄也。謂以彼此言語。相謄釋而通之也。

遣將呂光

秦苻堅建元十三年。使呂光伐龜茲。破之。擁眾歸。至
涼州。因據州稱涼王。光死。姪呂隆降晉。乃迎什師入
關。居逍遙園。

孤山十疏流通

文殊般若經。佛遺教經。般若心經。瑞應經。四十二章
經。不思議法門經。無量義經。普賢觀經。阿彌陀經。首
楞嚴經。世稱十經疏主。

其麗不億

詩云。商之孫子。其麗不億。

寶王論

草堂飛錫法師。作念佛三昧寶王論。

龍舒等

龍舒居士王日休。作淨土文。無盡居士張商英。有求
生淨土文。侍郎王古直。作淨土決疑集。吳郡沙門大
佑。作淨土指歸集。無功居士王闐。作淨土自信錄。慈
雲懺主遵式。作淨土略傳。

徑路修行

善導和尚偈。漸漸雞皮鶴髮。看看行步龍鍾。(云云)惟
有徑路修行。但念阿彌陀佛。

神棲安養

永明壽禪師。作神棲安養賦。

諸家懷淨土詩

宋中峰本禪師。元西齋楚石琦禪師等。

枝低只為罣金臺

我師一念登初地。佛國笙歌兩度來。惟有門前(云云)。

空谷毒峰天奇

皇明空谷隆禪師。有空谷集。毒峰善禪師。有語錄。天
奇瑞禪師。號㷀絕老人。有㷀絕集。

羣星悉皆拱北

論語云。為政以德。譬如北辰。居其所。而眾星拱之。

圓照標名蓮境

宋。宗本。常州無錫人。初參天衣懷禪師。念佛有省。後
遷淨慈。雷峰材法師。神遊淨土。見一華殊麗。問之。曰。
待淨慈本禪師。又資福曦公。至慧林。禮足施金而去。
人詰其故。曰。吾定中見金蓮華。人言以俟禪師。蓋師
雖在宗門。兼修淨土。後臨終坐逝。諡圓照。

僧叡蓮華出榻

僧叡。從羅什法師。稟受經義。後預盧山蓮社。宋元嘉
十六年。忽告眾曰。吾將行矣。面西合掌而化。眾見叡
榻前一金蓮華。倐爾而隱。五色香煙。從其房出。

文潞公蘇長公

文彥博。為宋宰相。封潞公。蘇軾為翰林學士。興弟轍
俱有盛名。故號長公。

岐黃

岐伯與軒轅黃帝問答。作內經等書。為醫家祖。

清照說偈西歸

宋。慧亨。住武安。稱清照律師延壽。初依靈芝習律。專
修淨業六十年。臨終。集眾念佛。為說偈曰。彌陀口口
誦。白毫念念想。持此不退心。決定生安養。

捨仙學而迴心淨業

宋。葛濟之。句容人。世事仙學。妻紀氏。獨精誠念佛。元
嘉三年。方在機杼。忽覺空中清明。因投杼。仰瞻四表。
見西方有佛現身。寶葢幢旛。映蔽雲漢。喜曰。經言無
量壽佛。其即此耶。面佛作禮。濟之驚異。就之。紀氏指
示佛所。濟之亦見半身。俄而隱沒。祥雲五彩。親里咸
覩焉。自是歸佛法矣。

焚仙經而專修觀經

後魏曇鸞。性嗜長生。受陶隱君仙經十卷。後遇菩提
流支。乃問曰。佛有長生不死術乎。支笑曰。長生不死。
吾佛道也。乃授十六觀經。學此。則三界無復生。六道
無復往。其為壽也。河沙劫石。莫能比焉。此吾金仙氏
之長生也。曇大喜。遂焚仙經。而修淨業。

冥君敬禮

永明壽禪師入滅後。有僧自臨安來。經年遶師塔。人
問故。曰。我病入冥。見殿左供一僧像。王勤致禮敬。密
詢其人。則曰。此杭州永明壽禪師也。凡死者皆經冥
府。此師巳徑生西方上上品矣。王以其德。故敬禮也。

羅剎休心

有羅剎在一聚落。其民人日送子與食。有子歸信三
寶。一心念佛。遂不能食。得歸。

擬議

易云。擬之而後言。議之而後動。擬議以成其變化。

卜以決疑不疑何卜

唐太宗為秦王時。與太子建成相忌。欲舉兵。眾議恐
不勝。命卜之。張公謹取龜投地。曰。卜以決疑。不疑何
卜。

* △第二卷

天台六即

一。理即佛。一切眾生。皆有佛性。二。名字即佛。知識經
卷。聞名知字。三。觀行即佛。依教修行。即五品位。四。相
似即佛。相似解發。十信位。五。分證即佛。分證分破。初
住至等覺位。六。究竟即佛。智斷圓滿。妙覺位。

華嚴明十身佛

一正覺佛。二願佛。三業報佛。四住持佛。五涅槃佛。六
法界佛。七心佛。八三昧佛。九本性佛。十隨樂佛。

當暗中有明當明中有暗

南嶽石頭和尚參同契曰。當明中有暗。勿以暗相遇。
當暗中有明。勿以明相覩。明暗各相對。比如前後步。

讀古

齊桓公讀書於堂上。輪扁斵輪於堂下。釋椎鑿而上。
曰。君之所讀者何書。公曰。古人之書。曰。古人存乎。公
曰。往矣。曰。然則君之所讀者。古人之糟粕也。公曰。寡
人讀書。輪人安得議乎。有說則生。無說則死。曰。請以
臣之業觀之。斵輪徐。則甘而不固。疾。則苦而不入。不
疾不徐。得之心而應之手。有數存焉。臣不能喻臣之
子。臣之子不能得之於臣。是以行年七十。而老斵輪。
夫古之人。其不可傳者巳往矣。然則公之所讀者。其
古人之糟粕也巳。

瑜伽四義

瑜伽第六云。略繇四義。故稱我聞。一為世間語便易
故。二為隨順世間故。三為斷除定無我怖畏故。四為
宣說自他得失。令生決定信解心故。

弘廣菩薩之所流通

涅槃經第四十卷。佛告文殊師利。阿難比丘。是吾之
弟。給事我來。二十餘年。所可聞法。具足受持。喻如瀉
水。置之一器。是故我今顧問阿難。為在何所。欲令受
持是涅槃經。善男子。我涅槃後。阿難比丘所未聞者。
弘廣菩薩。當能流布。

阿難求三願

一。不受佛故衣。二。不隨佛受別請。三。二十年法請重
說。

周正建子夏正建寅

今之正月初昏時。斗柄指寅。十二月指丑。十一月指
子。夏時取人生於寅。故以建寅為歲首。商取地闢於
丑。故建丑為歲首。周取天開於子。故建子為歲首。而
建寅為正。

三三昧

有覺有觀三昧。無覺有觀三昧。無覺無觀三昧。

百八三昧

首楞嚴三昧。寶印三昧。師子遊戲三昧。妙月三昧。月
幢相三昧。乃至離著虗空無染三昧。

孔恩周急

論語。孔子云。君子周急不繼富。

岐政先㷀

孟子舉文王治岐之政。曰。老而無妻曰鰥。老而無夫
曰寡。老而無子曰獨。幼而無父曰孤。此四者。天下之
窮民而無告者。文王發政施仁。必先斯四者。詩曰。哿
矣富人。哀此㷀獨。

四邪命食

一方口食。曲媚權勢。通使四方。二維口食。種種呪術。
卜算吉凶。三仰口食。仰觀星宿。以自活命。四下口食。
種植田園。和合湯藥。

千里面談

唐太宗為秦王時。在軍中。使房玄齡入奏事於高祖。
高祖笑曰。玄齡為吾兒奏事。雖隔千里。猶如面談。

久在泗濵相依陳蔡

山東泗水之濵。有杏壇。是孔子興弟子談道處。孔子
將適楚。道過陳蔡。陳蔡大夫發徒圍之。此時十哲皆
從。顏淵。閔子騫。冉伯牛。仲弓。宰我。子貢。冉有。季路。子
游。子夏。

十六大國

五天竺國。如舍衛王舍等。

顏閔無文游夏缺行

顏閔。即顏淵閔子騫。列在德行之科。游夏。即子游子
夏。在文學科。

目連化身降龍

難陀。䟦難陀。兄弟居須彌邊海。佛嘗飛空上忉利宮。
是龍瞋恨。云何禿人從我上過。後時佛欲上天。是龍
吐黑雲闇霧。隱翳三光。諸比丘咸欲降之。佛不聽。目
連云。我能降是龍。佛即許之。其龍以身遶須彌七帀
尾拖海水。頭枕山頂。目連倍現其身。遶山十四帀。尾
拖海外。頭枕梵宮。是龍瞋盛。雨金剛砂。目連變砂為
寶華。輕輭可愛。猶瞋不巳。目連化為細身。入龍身內。
從眼入耳出。從耳入鼻出。龍受苦痛。其心乃服。

外道移山制之不動

外道師徒五百。用呪移山。經一月日。簸峨巳動。目連
念言。此山若移。多所損害。即於山頂結跏。山還不動。
外道相謂。我法山動。計日必移。云何安固。還若於初。
必是沙門使爾。自知力弱。歸心佛法。

一城釋種舉之梵天

瑠璃大王滅釋種。目連欲救。佛以定業難逃。不允其
請。目連以神力。將鉢盛五百釋種。托至梵天。瑠璃王
滅釋之後。舉鉢視之。唯血水而巳。故知業力。佛亦不
能救也。

止車燒堂

耆域善知方藥。生忉利天。目連因弟子病。乘通往問。
值諸天出游。耆域乘車不下。但合掌而巳。目連以神
力駐之。耆域云。諸天受樂。怱怱不暇相看。尊者欲何
所求。目連具說來意。答云。斷食為要。目連放之。車乃
得前。帝釋與脩羅戰勝。造得勝堂。樓臺七寶。莊嚴奇
特。梁柱支節。皆容一綖。不相著而能相持。天福之力
能如此。目連飛往。帝釋將之看堂。諸天女皆羞目連。
悉隱避不出。目連念帝釋著樂。不修道本。即以神通
燒得勝堂。赫然崩壞。仍為帝釋廣說無常。帝釋歡喜。
後堂儼然。無灰煙色。

子繫母故

尊者幼喪父。母欲改適。因子繫故。不遂其心。猶繩繫
扇。故曰扇繩。

馬麥之報

佛與弟子。三月在毗蘭邑食馬麥。以償宿報。獨憍梵
於天上受供。

尸利沙國

大國名。

塔猶却貝

阿育王禮諸羅漢塔。次至薄拘羅塔。而說偈言。雖自
練無明。於世少利益。因供二十貝子。而貝子從塔飛
出。來著王足。諸臣驚怪。以生平閒靜少欲。其塔猶有
是力(又外國用貝。如此土用錢。人以貝供尊者塔前。貝即落地。以示不受)。

不假璣衡

璿璣玉衡也。註。璿。美珠也。璣。機也。以璿飾璣。所以象
天之體轉運也。衡。橫也。謂衡簫也。以玉為管。橫而設
之。所以窺璣。而齊七政之運行。猶今之渾天儀也。

比之螺蛤

阿㝹樓䭾聽法之次。多昏睡。佛責云。咄咄何為睡。螺
螄蚌蛤類。一睡一千年。不聞佛名字。

難兄難弟

東漢太丘長陳實生二子。曰元方。季方。俱有俊才。二
子之子。各論父功德。詣祖決其優劣。實曰。元方難為
兄。季方難為弟。

文殊十瑞

一。光明滿室。二。甘露盈庭。三。地涌七珍。四。神開伏藏。
五。雞生鳳子。六。豬娩龍豚。七。馬產麒麟。八。牛生白澤。
九。倉變金粟。十。象生六牙。

詳有五名

一云尊重。一名威猛。一云降伏。一云　　一云　　。

龍蛇混雜凡聖交參

無著禪師禮五臺。遇文殊化老翁問云。南方佛法。如
何住持。著云。末法僧尼。少持戒律。無著云。此間佛法。
如何住持。翁云。龍蛇混雜。凡聖交參。

命在呼吸

四十二章經云。佛問沙門。人命在幾間。答言。數日間。
曰。子未知道。又問人命在幾間。曰。飯食間。佛言子未
知道。又問人命在幾間。答云。人命在呼吸間。佛言子
知道矣。

十種權實淨土

華嚴合論。第一阿彌陀經淨土。第二觀無量壽佛經
淨土。此二是權未實。第三維摩經淨土。是實未廣。第
四梵網經淨土。是實未廣。第五摩醯首羅天淨土。第
六涅槃經淨土。此二是權未實。第七法華經三變淨
土。亦是權未實。第八靈山會所指淨土。是實非權。第
九唯心淨土。是實淨土。第十毗盧所居淨土。是實淨
土。

楞嚴深呵

楞嚴破想陰文云。都指見在。即為佛國。無別淨居。及
金色相。

多岐亡羊

列子載楊子之鄰人亡羊。既率其黨。又請楊子之豎
子共追之。楊子曰。一羊。何追者之眾。曰。多岐路。巳而
返。竟不得羊。曰。岐路之中。又有岐焉。不知所之故也。
故曰。大道以多岐亡羊。學者以多方喪生。

專注中鵠

鵠。皮革中之的也。射候用皮。其中畫鵠以為的。

見卵而求時夜

莊子曰。且汝亦太早計。見卵而求時夜。見彈而求鴞
炙。時夜。雞也。見卵而即望其報曉。甚言欲之極也。

體露金風

僧問雲門。樹彫葉落時。如何。門云。體露金風。

瑜伽一百一十苦

詳具論中。

二十四樂三十益

詳具彼鈔彼論。

聖解還成魔境

楞嚴經云。不作聖心。名善境界。若作聖解。即受羣邪。

佛見早墮鐵圍

經云。佛言文殊昨夜起佛見法見。被吾貶向二鐵圍
山。

牛羊絕牧

孟子曰。牛山之木。非無萌蘖之生焉。牛羊又從而牧
之。是以若彼濯濯也。謂牧養牛羊。而戕其芽也。

過迦旃鄰陀

迦旃鄰陀者。天竺柔輭草名也。觸之者。能生樂受。

庭前柏樹

僧問趙州。如何是祖師西來意。州云。庭前柏樹子。

檻外藥欄

僧問雲門。如何是清淨法身。門云。花藥欄。

八種清風

世間八風。謂條風。明庶風。清明風。景風。涼風。閶闔風。
不周風。廣莫風。然彼土無四時。或應八方。或對八卦。
或自有八種。不必強為之說。

堯處茆茨

唐堯為天子時。宮室儉素。茆茨不翦。謂以茆茨草葢
屋。而不翦齊其簷。極言其朴陋也。

箕諫象玉

箕子。紂之叔父。紂作象箸。箕子歎曰。彼為象箸。必為
玉杯。則遠方珍怪之物至矣。遂入諫。紂不聽。囚之。

舜在𤱶畝

孟子曰。舜發於𤱶畝之中。書曰。帝耕於歷山。

警蹕冕旒

天子出陳警。入陳蹕。天子儀仗也。冕。冠也。天子十有
二旒。

有天下不與

論語云。巍巍乎。舜禹之有天下也。而不與焉。註。不與。
猶言不相關。言其不以位為樂也。

誦斯偈者尚致口出青蓮華香

昔有女尼。日誦法華經。青蓮華香。白蓮華香。二句。後
世因感口有蓮華香之報。

營修世福為有漏因

達摩初見梁武帝。帝問。寡人造寺寫經。度僧無數。有
功德否。祖云。實無功德。帝曰。何以無功德。師曰。此但
人天小果。有漏之因。如影隨形。雖有非實。帝曰。如何
是真實功德。答曰。淨智妙玄。體自空寂。如是功德。不
以世求。

* △第三卷

壎鳴箎奏

壎土。篪竹。二器互相唱和。詩云。伯氏吹壎。仲氏吹箎。

玉振金聲

孟子曰。集大成也者。金聲而玉振之也。註。金。鐘也。聲。
宣也。八音未作。則先繫鎛鐘以宣其聲。玉。磬也。振。收
也。俟其既闋後。擊特磬以收其韻。

哀矣不傷樂而不泆(二號)

論語。子曰。關睢樂而不淫。哀而不傷。註云。淫者。樂之
過而失其正者也。傷者。哀之過而害於和者也。泆即
淫也。

羽寂宮沈

宮商角徵羽。號為五音。

當平心地則世界平

持地菩薩。於普光佛時。為比丘。平填道路。至毗舍如
來時。國大王延佛設齋。爾時菩薩平地待佛。佛摩頂
云。當平心地。則世界平。

心有高下丘陵坑坎

維摩經云。舍利弗言。我見此土。丘陵坑坎。荊棘沙礫。
土石諸山。穢惡充滿。螺髻梵王言。仁者心有高下。不
依佛慧。故見此土為不淨耳。於是佛以足指按地。即
時大千世界。珍寶嚴飾。

夜氣清明

孟子曰。其日夜之所息。平旦之氣。其好惡與人相近
也者。幾希。謂一日之間。汩沒於物欲。其氣昏濁。平旦
之時。其氣清明。所好惡與人相近。不至大背於人情
也。

三種意生身

一。三昧樂正受意生身。屬聲聞。二。覺法自性性意生
身。屬菩薩。三。種類俱生無行作意生身。屬佛。

四種三昧

一常行三昧。般舟九十日為期。專念彼佛。亦云佛立
三昧。二常坐三昧。文殊問般若。九十日為期。專緣法
界理。不兼餘事。亦云一行三昧。三半行半坐三昧。方
等法華等懺。限期不定。或三七日。七日。十日等。上三
實相理觀。四非行非坐三昧。諸經行法。不專行坐。並
屬此攝。即隨自意三昧。此一唯事觀。

釋迦調達宿因

釋迦佛。與調達。往昔為共命鳥。一為調達者睡。一為
釋迦佛者醒。醒者因取香菓而食。香氣芬然。睡者覺
而惡曰。何瞞我而食也。吾當以毒菓害之。遂食毒菓。
二命俱喪。

由之瑟

子曰。由之瑟。奚為於丘之門。註。言其聲之不和。與巳
不同也。

鄭之聲

孔子曰。放鄭聲。遠佞人。鄭聲淫。佞人殆。

黃鍾大呂

樂有十二律。黃鍾。太簇。姑洗。蕤賓。夷則。無射。為陽六
律。大呂。夾鍾。仲呂。林鍾。南呂。應鍾。為陰六律。

二十二根

信。進。念。定。慧。憂。喜。苦。樂。捨。眼。耳。鼻。舌。身。意。共十六根。
男根。女根。未知欲知根。巳知根。命根。具知根。

五邪命

一為利養詐現異相。二為利養自說功德。三占相吉
凶。為人說法。四高聲現威。令人畏敬。五說得供養。以
動人心。

扞格

禮記學篇。扞格而不勝。註。扞。拒扞也。格。讀如凍𠗂之
𠗂。謂如地之凍。堅強而難入也。

一暴十寒

孟子曰。雖有天下易生之物也。一日暴之。十日寒之。
未有能生者也。

六律交唱

陽六。陰六。同前。

八音克諧

此書經舜典后夔之語。八音克諧。無相奪倫。神人以
和(八音者。金。石。絲。竹。匏。土。革。木。諧。和也)。

三法忍

音響忍。柔順忍。無生忍。

忉利天鼓

華嚴經云。忉利諸天。著五欲樂。行放逸時。天鼓之中。
自然出音。告彼天子。此樂無常。莫行放逸等。

雷音寶林

雷音。例忉利。寶林。例天鼓。

虗空及性功德

虗空功德者。往生論頌云。無量寶交絡。羅網虗空中。
種種鈴發響。宣吐妙法音。性功德者。頌云。正道大慈
悲。出生善根故。

猶是王老師兒孫

黃蘖到南泉。一日齋時。捧鉢向南泉位上坐。南泉下
來見。便問長老什麼年中行道。師云。威音那畔。泉云。
猶是王老兒孫。

三轉四諦

一示相轉。此是苦。逼迫性。此是集。招感性。此是滅。可
證性。此是道。可修性。二勸修轉。此是苦。汝應知。此是
集。汝應斷。此是滅。汝應證。此是道。汝應修。三作證轉。
此是苦。我巳知。此是集。我巳斷。此是滅。我巳證。此是
道。我巳修。

洛閎一行

洛閎。漢武帝時人。精於歷數。漢時改正朔。其所定也。
算周天數云。後幾百年。當有差訛。必有聖人出而正
之。唐玄宗時。僧一行果出。復定歷數。

九章

一方田。二粟布。三差分。四少廣。五商均。六均輸。七當
程。八盈肭。九勾股。

置子莊獄

孟子謂戴不勝曰。有楚大夫於此。欲其子之齊語也。
則使齊人傳諸。使楚人傳諸。曰。使齊人傳之。曰。一齊
人傳之。眾楚人咻之。雖日撻而求其齊也。不可得矣。
引而置之莊嶽之間數年。雖日撻求其楚。亦不可得
矣。莊嶽。齊街里名。

願受天樂

昔有貧女。處於糞聚。以人民所棄殘餘滓汁為食。迦
葉從乞。以汁供養。尊者問其所願。云。欲生天。數日命
終。生忉利天。福勝餘天。

願作冥王

毗沙國王。與維陀始王。共戰。兵力不如。因立誓言。願
我來世。為地獄主。治此罪人。十八大臣亦復如是。今
地獄主。毗沙國王是。十八獄主。十八大臣是。

若合符節

孟子論舜與文王。得志。行於中國。若合符節。註云。符
節。以玉為之。篆刻文字。而中分之。彼此各藏其半。有
故。則左右相合為信也。若合符節。言其同也。

登龍與瀛

東漢李膺。尚氣節。孤高峻白。少所交與。人被其容接
者。以為登龍門焉。唐太宗開弘文館。以杜如晦。虞世
南。褚遂良等。十八人為學士。人羨其榮。以為瀛洲之
選。

大士求登蓮錄

長蘆賾禪師。建蓮華勝會。普勸念佛。一夕。夢一人烏
巾白衣。風貌清美。揖而曰。願入蓮華勝會。乞書一名。
賾問何名。答曰。普慧。書巳。又云。家兄普賢。亦乞併書。
賾覺。而簡華嚴離世間品。有二菩薩名。遂為會首云。

卜居猶擇里仁

論語。子曰。里仁為美。擇不處仁。焉得智。

矛盾

矛。鑹也。即槍戈之屬。盾。干也。排也。昔人雙賣二事。各
歎其勝。歎盾云。矛刺不入。歎矛即云。能穿十重之盾。
智者語云。我買汝矛。還刺汝盾。入與不入。即無辭矣。

喆老青公

喆老者。住京師大剎。四十年不睡坐禪。精苦如此。坐
化後。紙襖亦燒出舍利。以不修西方。後生大富貴處。
青公者。即青草堂。年九十餘。有曾家婦人。常為齋供。
及布施衣物。和尚感其恩。乃言老僧與夫人作兒子。
一日婦人果生子。及詢草堂。巳坐化矣。後官至宰相。

皎然覆轍

漢賈誼曰。前車覆轍後車戒。

直觀三道顯本性佛

三道。惑業苦也。觀惑即般若。業即解脫。苦即法身。三
德圓融。是本性也。

祀祖七廟

禮記云。天子七廟。三昭。三穆。與太祖之廟。共為七。

教民七年

論語云。善人教民七年。亦可以即戎矣。

淨名八法

一饒益眾生。而不望報。二代一切眾生受諸苦惱。所
作功德。盡以施之。三等心眾生。謙下無礙。於諸菩薩。
視之如佛。四所未聞經。聞之不疑。五不與聲聞而相
違背。六不嫉彼供。不高巳利。而於其中調伏其心。七
常省巳過。不訟彼短。八恒以一心求諸功德。成就八
法。於此世界。行無瘡尤。生於淨土。

華嚴十念藏

一寂靜念。二清淨念。三不竭念。四明徹念。五離塵念。
六離種種塵念。七離垢念。八光耀念。九可愛樂念。十
無障礙念。

德雲二十一種念佛門

一智光普照。二令一切眾生。三令安住力。四令安住
法。五照耀諸方。六入不可見處。七住於諸劫。八住一
切時。九住一切剎。十住一切世。十一住一切境。十二
住寂滅。十三住遠離。十四住廣大。十五住微細。十六
住莊嚴。十七住能事。十八住自在心。十九住自業。二
十住神變。二十一住虗空。

傳法四句偈

達摩初祖。付二祖神光偈云。吾本來茲土。傳法度迷
情。一華開五葉。結果自然成。

印心四卷經

祖對二祖曰。吾有楞伽四卷。亦用付汝。即是如來心
要法門。令諸眾生。開示悟入。

仁道難熟他道有成

孟子曰。五穀者。種之美者也。苟為不熟。不如荑稗。夫
仁。亦在乎熟之而巳矣。

* △第四卷

時時示時人時人自不識

古云。彌勒真彌勒。化身千百億。時時示時人。時人自
不識。

指掌

語云。其如視諸斯乎。指其掌。言易曉也。

堯仁舜孝禹儉湯寬

堯仁者。鑑云。堯仁如天。舜孝者。舜父頑。母嚚。象傲。克
諧以孝。禹儉者。菲飲食。而致孝乎鬼神。惡衣服。而致
美乎黻冕。卑宮室。而盡力乎溝洫。湯寬者。伊尹贊湯
曰。代虐以寬。

割雞焉用牛刀

語云。子之武城。聞弦歌之聲。夫子莞爾而笑曰。割雞
焉用牛刀。註曰。武城。邑名。言此小邑。何必用此大道
也。

溪聲盡是廣長舌

蘇東坡詩云。溪聲盡是廣長舌。山色無非清淨身。

佛有八音

一極好。二柔輭。三和適。四尊慧。五不女。六不誤。七深
遠。八不竭。

吳其沼乎

此伍子胥語。言越十年生聚。十年教訓。二十年後。吳
其沼乎(左傳)。

五種怖

一不活。二惡名。三死怖。四惡道。五威德。

四無畏

一一切智無畏。二漏盡無畏。三決疑無畏。四說苦盡
無畏。

文殊取鉢



仰之彌高

顏淵歎夫子之道。曰。仰之彌高。鑽之彌堅。瞻之在前。
忽焉在後。

易地則皆然

禹稷當平世。三過其門而不入。孔子賢之。顏子當亂
世。居於陋巷。一簞食。一瓢飲。人不堪其憂。顏子不改
其樂。孔子賢之。孟子曰。禹稷顏回同道。又曰。禹稷顏
子。易地則皆然。

盡信書則不如無書

孟子曰。盡信書。則不如無書。吾於武城。取二三策而
巳。仁人無敵於天下。以至仁伐至不仁。而何其血之
流杵也。

火車相現

觀經下品中生文中。或有眾生犯五戒八戒。及具足
戒。如此愚人。偷僧祇物。不淨說法。無有慚愧。以諸惡
業而自莊嚴。如此罪人。以惡業故。應墮地獄。命欲終
時。地獄眾火。一時俱至。遇善知識。讚說阿彌陀佛。此
人聞巳。除罪往生等。

靈山上德終成敗北之愆

靈山會上。五千退席。及華嚴會上。不見舍那之輩。亦
是其流。敗北者。軍戰敗曰北。

漢地金剛始有滅南之想

德山。號周金剛。不信南宗單傳直指之說。作青龍鈔。
徑往南方。欲滅南宗。路遇婆子。買點心。婆子問云。所
擔者何物。曰。金剛經青龍鈔。曰。金剛經云。三心不可
得。尊者欲點何心。山無對。後至龍潭。往復扣擊。晃然
大悟。乃曰。窮諸玄辨。若一毫置於太虗。竭世樞機。似
一滴投於巨壑。乃焚青龍鈔云。

妙首白槌

世尊一日升座。文殊白槌云。諦觀法王法。法王法如
是。世尊便下座。天童頌云。一段真風見也麼。緜緜化
母理機梭。織成古錦含春象。無奈東君漏洩何。

雙林撫尺

梁武帝請傅大士講全剛經。大士座上揮案一下。便
下座。帝愕然。誌公問陛下還會麼。帝云。不會。誌公云。
大士講經竟。

仙陀婆

仙陀婆。梵語。具鹽水馬器四名。惟有智臣。乃能辨識。
如王食時呼仙陀婆。即知要鹽。如王洗盥索仙陀婆。
即知要水。如王作眾務時呼仙陀婆。即知要器。如王
出遊索仙陀婆。即知要馬。

覓心了不可得

初祖住止少林。二祖晨夕參承。時當隆冬大雪。光堅
立不動。遲明。積雪過膝。後潛取利刀自斷左臂。曰。我
心未安。乞師與我安心。師曰。將心來與汝安。曰。覓心
了不可得。曰。與汝安心竟。