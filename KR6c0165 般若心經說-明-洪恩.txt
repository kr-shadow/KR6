#+TITLE: 般若心經說-明-洪恩
#+DATE: 2018-05-12 10:22:42
#+SOURCE: github.com/kanripo/KR6c0165 master 2d9063ed                
No. 546
心經說
雪浪釋　洪恩　述

般若心經。是世尊以人顯法。照見蘊空。而明甚深般
若也。恐人不解。故自釋之曰。照見五蘊皆空度一切
苦厄。何為蘊空。以其色即是空。空即是色。而受想行
識。莫不皆空也。恐人不知色即是空之旨。而復釋之
曰。是諸法空相。即五蘊之中。生而本自不生。滅亦元
無有滅。不垢不淨不增不減者。既此空相。雖具五蘊
諸法。而原無生滅垢淨增減。則無色無受想行識明
矣。是為照見五蘊皆空。五蘊既空。則世之根塵識三。
出世之四諦十二緣。以至能證所證。莫不皆空。既無
世之陰界。則亦無出世智得也。能所既忘。五蘊何有。
故都無所得。方名甚深般若。菩薩依此。而心無罣礙。
恐怖遠離顛倒夢想。能至究竟涅槃。三世諸佛依此。
而阿耨菩提可得。五住結盡。二死俱忘。何苦惱厄難
而不度耶。皆由照見蘊空。而能如是。故讚嘆之曰。而
此蘊空甚深般若。是大明呪神呪。以其能革凡成聖。
如果裸之呪螟蛉。而不自知。恐人不信。復曰。能除一
切苦。真實不虗。後說密呪。使人斷言語息思想。而契
此蘊空般若也。此則但離妄緣。即如如佛。而觀世音
能行此耳。故名自在。以至六百卷大經。以此為心。如
人之有心。以為一身之主耳。何等簡易直截明白。而
世之裨販之徒。自衒自媒。妄談般若。􂏮橫生穿鑿。牽
枝引蔓。礙正知見。一盲唱之於前。百盲從而和之於
後。瞎人眼目。徒增業苦。予憫無聞後進。蔓草難除。佛
燈欲滅。故不得巳隨筆。略記經之首尾之旨如是。以
俟知言。大似揚聲止響。予欲無言可乎。

心經說(終)