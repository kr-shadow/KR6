#+TITLE: 印心佛敏訥禪師語錄-清-寂納
#+DATE: 2016-06-11 12:30:31
#+SOURCE: github.com/kanripo/KR6q0509 master db51e71a                

** 佛敏禪師語錄序

佛氏之教玄遠而理深世有
茫然不解其說者固習之相
遠耳間有能尋求於皮膚之
際者亦惟以堅忍苦行能舍
一切遂謂西來之大義止此
矣而於如來甚深之道未之
所得而得者毫釐千里也且
如塵根難淨凡想易萌則非
如來所示拈花之旨安能滌
垢而去穢哉。

佛敏禪師秦之天水人也少
讀儒書長入梵剎精研內典
了悟禪機早得草堂之傳行
道於關西諸剎屢登高座闡
示奧義如陽和之消冰涼雨
之解暑無不沾其益也門人
性通等集語錄若干卷授之
梓人特請余序余高陽酒徒
也素不深於禪理乃勉強搦
管正如門外漢說屋裏話未
免似夢中囈語耳聞夫大顛
佛印輩與昌黎眉山諸君子
斯文往來游戲三昧蓋不拋
卻這個亦不執卻這個其所
謂無可離無可著藥是病病
是藥者心印相傳掃除文字
我於敏和尚巳見其當面棒
喝頂門一針以起夫斯世之
茫茫不解者深矣敬述數語
以引簡端。

賜進士出身奉政大夫工部
督水清吏司員外郎梁聯
馨沐手拜譔



** 印心佛敏訥禪師語錄序

世尊拈花迦棄微笑傳此默契心宗遞至二十八祖
達磨大師來此東土掃除文字窠臼直指見性明心
自蕭梁迄今代有上根上智者傳續慧命闡化四方
使聾者聞瞽者視而愚者得廣大智教外別傳之旨
可謂偉矣西秦
佛敏和尚蚤歲出家勤修苦行秉受毘尼於海會遍
參知識於諸方末向草堂室內深受逼拶於臥病之
中豁然大悟覺從前千七百則公案如樂毅將兵下
齊七十餘城了無阻礙嗣法之後湟中諸紳士推主
大悲葆寧印心諸大剎一時緇素雲臻所說法語超
卓而所著詩偈秀拔類之於應菴華密菴傑諸先哲
中無分伯仲也丁卯冬日其法子三一谷愚兩大師
以請書本全藏不遠數千里特至嘉禾且出此錄示
讀不勝嘉歎爰請繡諸梨棗以附藏典流通使天下
後世之披覽者知雙桂一枝佛法有在也。

時
康熙丁卯長至日住持楞嚴寺沙門洞宗大燈拜序



** 印心佛敏訥禪師語錄序

如來定慧圓通一空色相至諸大士則繇聲聞而入
相去固有間矣昔文殊師利問維摩詰何等是不二
法門摩詰默然無言文殊師利嘆曰善哉善哉乃至
無有文字語言是真入不二法門夫文字語言不離
聲聞者也斯豈佛法第一義乎予不習內典顧嘗維
省生平汩沒於章句口業紛紜若老馬服轅飛蟲觸
網無以解脫佛敏禪師者予疇昔方外交也爰自剃
度海會傳衣艸堂迨夫栖禪湟水趺坐印心幾二十
餘臘矣跋涉而往吟詠以歸於緇流中稱為白足壬
戌之仲冬禪師錫飛涇上予與握手道故冀警前失
師乃出其語錄一卷示予且屬予為之序噫嘻斯不
亦文字語言摩詰置之若遺者耶師曰不然西來奧
義未易幾也以向道者言之資有哲愚悟有頓漸以
設教者言之時有升降機有淺深自夫佛法闡而象
教興祖說昌而宗風啟蓋憫一切眾生不識者箇就
裏失卻本來彼蚩蚩者無論巳即或功行積苦參稽
素勤然尚有眯於塵坋疲於津梁往往機鋒相示隱
躍當前而悟入者鮮矣迄於今愈趨愈下棒之喝之
而魘寐者尚難醒委頓者尚難起予之此錄所為指
迷以康莊愈疾以鍼石者也子乃欲廢文字語言以
幾法門第一其於開示不亦遠乎予曰唯唯吾知之
矣入堂奧者必歷階而上也登山岳者必繇麓而巔
也夫淫哇且競響矣顧羡太音之希聲薄笙鏞非雅
奏密唧方薦羞矣顧求太羹之至味鄙鼎俎匪珍烹
是責盲者以察秋毫視滄溟若溪谷不假舟航而欲
訪蓬壺也若禪師者難為酬對深得實相善說妙法
請往付梓以紹傳燈微獨廣誘群蒙即予鄉所蒂芥
以祈解免者亦豁然冰釋巳。

時
康熙歲次丁卯大昌佛成道日涇原布衣朱敬聚質
楚薰沐頓首譔









** 印心佛敏訥禪師語錄序

余不佞琦龜蒙尼父弟子也生平事佛惟謹又謹於
事仙夫以洙泗淵源而又釋老之是尚所以然者何
與蓋未有天地以前與既有天地之後秖是者箇物
事在佛則佛在仙則仙在儒則儒因是知儒不獨在
玉堂金馬仙不獨在十洲三島佛不獨在鷲嶺梵宮
也故西方聖人及歷代諸祖欲令沙界眾生箇箇薦
取自己鼻孔由是言之則
敏翁和尚出現於世無非為此一大事因緣也琦生
同鄉井誼篤交遊憶昔識荊於郡東關海會禪院時
和尚年僅十五性朴而不事浮華質純而克敦愿愨
行住坐臥不衫不履識者心異為鍾道法器夫何時
日難留合離不偶未幾有隨師掃塔漢南余與諸君
子折柳於赤峪道上見兩岸桃花一線清風景色天
然爛熳如畫和尚謂余曰西來無大意遠槐高掛玲
瓏月東土有宗旨細柳輕搖散碎風言巳撒手別去
自此白雲堆裏紫霞峰頭瞻仰杖履殆不啻作天際
真人想也未幾南雁北征聞和尚復掛錫峨嵋數年
以來不知踏破幾緉草鞋參遍多少名宿始得於腳
跟下驀然與主人相會機緣湊泊針芥滾頭之餘爰
受法於耨雲老人耨雲者文雪嫡嗣破山真孫天童
第四代法裔也按源流之有自知遇合之匪常余又
與和尚不啻作一時千秋一日萬年想巳雖然生死
無常緣分有定今春上巳之吉會慈航之東渡感法
駕之西來宗眼照乘舟車霜露依舊宗風襲人山川
草木如新余固知和尚一物不有萬象皆空於侍者
處止得所錄法語若干卷焚香莊讀燁然若日星之
經於天淵然若江河之行於地片言隻字無非欲沙
界眾生人人認識本來面目箇箇薦取自己鼻孔要
未可與妄於驢頭上簪花硬向人口中填鐵者同日
語也願讀斯錄者於有字句處領取於無字句處悟
入到得者裏天風木葉盡皆文章鳥語花香悉具真
機俾斯錄也無孤負和尚老婆心切因搦管登簡而
敬授之剞劂氏。

恩綸進士候補通判改授邊疆題管知縣事郡人劉
琦頓首拜譔





* 印心佛敏訥禪師語錄目錄

  
  * 卷一
  
  * 上堂
  * 小參
  * 晚參
  * 勘驗機緣
  * 問答機緣
  * 卷二
  
  * 頌古
  * 分燈
  * 自贊
  * 雜偈
  * 撥櫂歌
  * 行實
  * 碑記





目錄(終)
印心佛敏訥禪師語錄卷第一
侍者法棟錄
嗣法門人性通等編

* 住關西大悲禪院

山門云從門入者不是家珍且從甚麼處入咄渾身
在裏許拽杖便入。

佛殿云若道是佛泥團土塊若道非佛巍巍堂堂且
道畢竟喚作甚麼遂顧左右云看看老僧眉毛在麼
展具作禮。

據室者個所在佛也難近其傍祖也難趨其右且利
害在甚麼處拈拄杖旋風打散。

大護法含昱法可法實法智法祥捐薪重修功德落
成於壬子年十月十五日設齋請。

上堂詣法座云華王座上簸土揚塵千聖頂門屙屎
撒尿猶是過量人施為且新長老到來作何去就卓
拄杖云也不輕意放過便陞拈香云此瓣香光通三
際氣貫八埏爇向爐中端為祝延今上
皇帝聖躬萬歲萬萬歲伏願常居金闕永統山河次
拈云此瓣香能殺能活能縱能奪奉為滿朝文武天
下宰官常為聖主之股肱永作法門之城塹又拈云
此瓣香能滅千災能成萬德能以一身作長城隻手
為砥柱奉為當齋請主含昱大人伏願功高十地位
壓三賢復拈云此瓣香親之不得疏之不得今日在
人天眾前埋沒不得爇向爐中供養前住天水海會
堂上太虛和尚用酬剃度得戒之恩再拈云此瓣香
惡如鳩酒毒似砒霜自從踏破草鞋一旦親蒙印可
第一回拈出供養現住四川保寧府草堂堂上傳臨
濟正宗第三十三世本師耨雲大和尚用酬法乳歛
衣敷坐醉舌和尚白椎云法筵龍象眾當觀第一義
師云第一義諦適來被我醉舌法弟奮威一擊徹底
掀翻了也眾中還有超群拔眾者麼出來掀倒禪床
喝散大眾免累老僧舌頭拖地僧出師云且緩緩著
僧拂袖歸眾師云一場乾打鬨問三聖道我逢人則
出出則不為人興化道我逢人則不出出則便為人
秪如和尚今日是出也是不出也師云闍黎高著眼
進云是為人也是不為人也師打云放過則不可進
云是賞是罰師云賞罰分明問有一人長不喫飯不
道饑有一人終日喫飯不道飽未審是甚麼人師云
不妨疑著進云疑個甚麼師喝進云莫是者一喝麼
師云急取鉤頭意莫認定盤星乃云有一人寸步不
移遊遍塵剎國土有一人半字不宣演出海藏靈文
有時在十字街頭了無背向有時向須彌頂上嘯月
吟風有時南辰跨步有時北斗藏身把住也鋒芒不
露放行也十字縱橫所以道法無定相遇緣即宗今
承含昱大人設齋請山僧登座向人天眾前鼓兩片
唇皮抖擻枯腸葛藤亂翻一上大似挑燈日下賣水
河頭何也我公功高十地位壓三賢權衡在握發政
施仁致君澤民陶凡鑄聖正與麼時不求名而名自
著不修道道自圓山僧到者裡也是望空啟告笑殺
傍觀雖然如是祗如今日因齋慶讚福國庇民一句
作麼生道百城實藉金湯力萬里歌謠賀太平結椎
云諦觀法王法法王法如是。

立兩序上堂獨木不成林孤掌不浪鳴欲得祖風常
不墜大家扶起破砂盆還識破砂盆麼度拄杖與谷
愚侍者云好生扶著。

法可法祥供法衣請上堂問驅馳龍象直指風規未
審衣線下事意作麼生師云待紅絲線斷便向汝道
進云謝師答話師云賣寶遇著瞎波斯乃云甚奇怪
甚奇怪希聖希賢總仰賴拈來包括五須彌舒開遍
覆三千界驀拈袈裟云莫是者個麼且喜沒交涉莫
是大庾嶺頭全提不起底麼且喜沒交涉莫是雞足
山前待兔守株底麼且喜沒交涉莫是波提大德日
用常披底麼且喜沒交涉莫是佛佛授手祖祖相承
底麼且喜沒交涉既沒交涉畜此何益搭在無畏床
上與諸人作個標榜得麼拱手云慶喜我公泥多佛
大。

上堂我有一句子欲與諸人說若人辨得出許作禪
狀元且道是那一句子聻良久云啞子夢見親爹爹
下座。

秉拂上堂百丈教人開田一場乾打鬨佛眼遣僧修
造滿地是木楂黃梅使老盧踏碓憐兒不覺醜楊岐
逼慈明晚參好笑又驚人今日草堂寺裡方丈老漢
命訥上座秉拂陞堂大似牽牛上壁笑殺傍觀何故
聻不是爺貧連子苦免教家富小兒嬌。

副使欒元魁請住香水泉葆寧禪院。

上堂拈香祝聖畢師云扶起砂盆惟賴當家種艸光
揚聖化還須作者禪和有麼有麼出來相見問重整
爐韝選佛場開衲子到來如何煆煉師云照顧眉毛
進云設有銅頭鐵額漢來又作麼生師云站過一邊
問人天交集車馬闐門即不問如何是威音王那畔
事師云雷鳴殿角進云如何是者畔事師云雨打芭
蕉進云祗如葛藤掃蕩不落依倚一句又作麼生道
師云任從滄海變終不與君通乃云山野一向以來
白醭生於嘴邊青草長於舌上遂按膝咦一聲云錯
下註腳舉道林禪師至秦望山見一長松盤屈如蓋
遂棲止其上號鳥窠焉一日白侍郎入山拜謁問云
和尚住處太危險窠云居士危險猶甚白云弟子位
鎮江山何險之有窠云晝夜薪火交煎識性不停得
非險乎白又問如何是佛法大意窠云諸惡莫作眾
善奉行白云三歲孩兒也解恁麼道窠云三歲孩兒
雖道得八十老翁行不得白作禮而退師云二老漢
一問一答一擒一縱喚作禪道佛法喚作向上向下
謂之菩提涅槃謂之祖師巴鼻正似鄭州出曹門訥
上座今日且無如是葛藤欒道臺也不來言去語少
間堂中擺齋一任諸人粗嚥細嚼豎咬橫吞且與古
人相去多少焦磚打著連底凍赤眼撞著火柴頭下
座。

晚參未出方丈時山僧在諸人肚裏巳出方丈時山
僧在諸人面前且面前底是肚裏底是出來道看維
那云和尚雖是把斷要津截斷舌頭怎柰全身顯露
師云莫亂道乃云者個事無你開口處無你著意處
無你下手處無你近傍處只可屏息諸緣勿生一念
須將從前經過路頭并奇特知解一一鏟卻鏟到無
可鏟處鏟得大地平沉虛空粉碎正好來印心門下
喫棒。

小參揮拂子云見麼眼本非色喝一喝云聞麼耳本
非聲既非聲又非色畢竟是個甚麼良久云早知不
入時人眼多買胭脂畫牡丹。

湟中眾居士辦齋請上堂師云畏刀避箭者且退後
久經行陣者向前來士問應無所住而生其心既無
所住心是何物師云不是物進云請和尚指示師云
指示則不無要且不是心進云是甚麼師云火官頭
上風車子問法不孤起仗境方生如何是葆寧境師
云廚庫入僧堂山門騎佛殿進云如何是境中人師
云待下座來與汝一頓進云人境兩不立時如何師
云鬼入漆桶乃云大丈夫漢參須真參悟須實悟堂
堂大道潑天門戶桃紅柳綠觸目全彰燕語鶯啼深
譚不二遂以拄杖打○相云若向者裏挨身拶入敢
保一鎚便就一火鑄成其或未然更與頌出淨如滿
月圓同寶鑑能成萬德能破諸暗悟時無餘迷時無
欠妙在息機貴乎忘見。

佛成道日上堂問臘月八日世尊睹明星悟道諸人
俱睹因甚麼不悟師云切忌開眼作夢進云堂前生
瑞草好事不如無師云閒言語乃云活驚殺活笑殺
山頭老漢沒傝􂴅無端夜半睹明星兩眼明明都填
瞎卓拄杖云瞎瞎。

* 住湟中印心禪院

山主柴崇基捐資重建此院煥然一新於戊午年正
月望日別駕張來禎都司胡禎及本城居士等請師
就當寺開堂至法座前以杖指云挺然巍巍平地懸
懸三乘魂戰十地膽寒且道是甚麼所在喝一喝便
陞拈香祝
聖罷次拈云此瓣香可以修身齊家可以定國安邦
奉為現前請主在會檀越伏願壽山聳峻福址彌隆
又拈云此瓣香覷著則眼枯觸著則腦裂昔年草堂
第一句下承當今日印心人天眾前拈出此是第二
回爇向爐中供養本師耨雲大和尚用酬法乳歛衣
敷坐旭止和尚臼椎畢師云第一義諦巳成滯貨纔
涉唇吻須防話墮眾中還有不涉唇吻者麼出來相
見問法筵大展爐韝重開上堂一句即不問未出方
丈時如何師云不涉途程進云巳出方丈時如何師
云頭破腦裂進云恁麼則把斷要津針鋒不露去也
師云你即今在甚麼處僧喝師云緊防噎殺問實際
理地纖塵不立佛法門中一屑難容未審學人在什
麼處師云腦後見腮進云大千籠不住沙界絕遮攔
如何是函蓋乾坤句師云險進云千峰勢到嶽邊止
萬派聲歸海上消師云了乃拈拄杖云木上座一向
以來黑漆桶裏住著未敢輕示於人以杖置右手云
今日出來指東話西似向缽盂安柄也雖然如是且
不得辜負拄杖子何也為伊頂門上有眼。

挂鐘板拈鎚云即此用離此用佛祖龜鑑人天號令
致使七通八達底到來難免腳慌手亂直饒三頭六
臂者向前也須聽命歸降且道以何為驗聻遂擊鐘
板云切忌聽著。

晚參吹毛輥毬張弓擎杈楊岐驢子曹山木蛇洞山
麻三斤雲門乾屎橛都是些陳爛葛藤有甚麼交涉
印心者裏有領龜毛褐衫綿綿密密現現成成設有
個通身是手底漢出來一肩擔荷撩起便行正眼也
不敢覷他西堂云又道有甚交涉師云一棒打折你
驢腰。

別駕張來禎請上堂問一切眾生皆具如來智慧德
相因甚學人無個入處師云怪阿誰進云請和尚垂
示師云山僧舌頭短乃云上至諸佛下至蠢動含靈
皆具如來智慧德相從古至今與佛祖一般何處欠
少一毫毛許所以道在聖不增在凡不減諸佛以此
轉大法輪祖師以此提持心印國王以此化育蒼生
我別駕張公以此發政施仁訥上座以此應物利機
下至蠢動含靈都向此中安身立命去也印心恁麼
酬唱可謂盡情剖露徹底掀翻汝等諸人還委悉麼
臘雪連天白春風透戶寒。

含福善人供法衣請上堂師拈衣示眾云此是大庾
嶺頭提不起底含福善人得來陳似老僧與諸人作
個榜樣還見麼若以眼見穿卻你眼根若以耳見穿
卻你耳根如或進前退後穿卻你腳根若擬議思量
穿卻你意根若道總不恁麼即穿卻你舌根且道如
何即是良久云畢竟水須朝海去到頭雲定覓山歸
閱藏小參佛說三藏十二部固不為多祖成一千七
百則亦不為煩橫說豎說塵說剎說無非教人言前
進步句底翻身頓明本地風光徹證金剛智體汝等
諸人要知此經不在文句上不在博采上又不在死
巴巴地不在屙漉漉地若是博采文句三生六十劫
只是個尋行數墨人倚門傍戶漢究竟格外全提一
著子猶未夢見在山僧得個方便與諸人略通消息
卓杖云摩訶般若波羅密。

落堂示眾一僧出問香巖上樹話未終師和聲便打
云掠虛漢有甚了期禪和家參須真參悟須實悟莫
學那般流撘鬼見解忽然想出一段光景便發虛道
怪就說悟了不見道趙州四十年不雜用心長慶蒲
團七破那古人莫是搆你不得麼拈拄杖云不得喚
作拄杖子不得背卻拄杖子向者裏討得下落來方
丈裏通個消息。

上堂問祖席重新宗風遠播祗如透網金鱗到來如
何收攝師云試飛騰看進云金風吹玉管那個是知
音師云你須領取者一頓乃云柳眼豁開金世界梅
稍吐出玉玲瓏東風一陣籬邊過惹得遊蜂嚷舊新
還有不涉新舊底出來道看卓拄杖云可憐不是當
家子孤負蒼蒼兩道眉。

上堂全提半提了沒交涉鈍根利根何須修證芭蕉
拄杖子頭上安頭楊岐破燈盞費油不少昔達磨大
師無端面壁惹得神光斷臂求安連累後代多少人
落他圈套箇箇扶籬摸壁求出不得求入不得今日
山僧路見不平為諸人作個撇脫拈拄杖卓一下云
快活快活雖然也是無佛處放光忽有個傍不肯底
出來和聲便掌臭罵一頓山僧只得懡㦬而退走入
大眾袈裟角裏去也為何如此有了你沒了我。

薦嚴小參北斗藏身了無名相之表南辰跨步頓絕
是非之端正恁麼時月色沉沉風聲寂寂合作麼生
是賀公宗親底面目喝一喝云欲會其中真受用除
非身帶退魂香。

旭止法弟領兩序辦齋請上堂問請師答話師云老
僧沒口進云堂堂獨露觸目生光到者裏還有別通
處麼師云有進云甚麼處是別通一路師打進云瞎
棒不得亂打師云瞎棒有瞎漢喫在乃云楊岐逼慈
明晚參成人不自在趙州教嚴陽放下自在不成人
院主請藥山陞座節外生枝睦州唆臨濟喫棒不是
好心今辰旭止法弟領眾營齋更教印心長老向曲
彔床上弄鬼眼睛且道是好心是不好心具眼者試
定當看良久云寒冬不借陽回力爭得隴梅鬥雪開
說戒上堂參底不是禪學底不是道說底不是法授
底不是戒直饒向淨裸裸處承當早巳拖泥帶水更
從活鱍鱍地領略未免背覺合塵且道如何即得豎
拂子云會麼黃金自有黃金價爭肯和沙賣與人。

解制上堂以拄杖○云結卻布袋頭盲龜跛鱉癩狗
泥豬一例活埋又以拄杖畫<img:>云解開布袋口天上
人間魔宮虎穴任爾縱橫據定拄杖云解結且置秪
如漿水錢教什麼人還卓一卓云腳跟下好與三十
拄杖。

結制上堂拈香祝
聖畢師云正令未行十方坐斷正令巳行千差合轍
且放行好把住好試出來道看問放行也得把住也
得祗如不放行不把住還得麼師云得進云恁麼則
光明殿裏簸土揚塵糞草堆頭紫金光聚師云不得
僧喝師打云一喝兩喝後又作麼生僧歸眾師云降
旗不斬乃云諸方結制解制上堂普說唯知多與兒
酥乳喫消與不消都總不知印心者裡也沒解結也
沒酥乳與兒喫直教諸人截斷攀緣全身放下且放
下個甚麼聻放下腰包頂笠竹杖芒鞋向印心堂中
大死一回甦醒過來方知頭上有青天腳下無寸土
那時雞足九華峨眉五臺要去便去要來便來若是
詐明頭掠虛漢決不輕恕珍重。

協鎮陳萬策請上堂問人天瞻仰遐邇歸從即今鎮
臺陳公覿面拈香未審有何奇特事師云獨有一雙
窮相手未曾低揖等閒人進云爐韝未開煙光寂寂
鉗鎚大展烈燄騰騰假饒不涉肯綮底人來又作麼
生師云省卻山僧多少力乃云眉橫額上耳掛面傍
鼻孔下垂通身露布當此之際人人意氣崢嶸個個
頂天立地默顧左右云還見麼不可以眼見不可以
耳聞不可以言言不可以識識若以眼見則瞎耳聞
則聾言言啞卻你口識識無你湊泊處畢竟如何即
是舉頭天外看誰是我般人。

優婆塞弟子含已室人照阿男張廷臣請上堂舉藥
山久不陞座院主白云大眾久思和尚示誨山云打
鐘著眾纔集山便下座歸方丈院主隨後問云和尚
許為大眾說法為甚一言不措山云經有經師論有
論師怎怪得老僧師云藥山可謂七通八達被者僧
一問只得舌頭亂攪口裏胡翻幸爾在方丈裏面不
然活活羞殺祗今莫有恁麼人若有待問為甚一言
不措向他道印心院裏明日有齋。

賀有德供法衣拄杖請上堂問官不容針私通車馬
學人欲借一問得麼師云教你莫當頭僧進前一步
師劈頭一棒進云蒼天蒼天師云蒼天蒼天乃豎拄
杖云者木上座能殺能活能縱能奪佛祖到來總不
饒千手大悲難摸索一向以來倚墻靠壁鞭牛擲馬
不料冤家路窄撞著個無知俗漢大有徑庭不近人
情硬向驢頭上簪花推出來與眾公相見卓一卓云
還識拄杖子麼汾陽云識得拄杖子行腳事畢草堂
云識得拄杖子更參三十年印心要且不然識得拄
杖子烏龜鑽破壁雖然如是印心見處也要諸人共
知靠拄杖下座。

薦嚴小參生事之以禮死葬之以禮祭之以禮龜蒙
尼父之施為祖師門下又則不然生事之以禮雲門
乾屎橛死葬之以禮南方丙丁火祭之以禮曹山好
釅酒且道與尼父之理是同是別以拂子拍案云哩
羅連羅哩連哩羅羅哩連華羅。

資亡小參家計千般都盧從此放下恩情萬倍儼然
瓦解冰消到者裏乾坤不管今古何拘千聖喚不回
頭百鳥都無尋跡當此之際且楊氏夫人還有安身
立命處麼片片白雲去復留看來隊隊黃金骨。

解制上堂印心今日解制還有則未了底公案要與
諸人辯明若不辯明恐去諸方逢人錯舉良久顧視
左右云大耳不同謀下座。

辭眾上堂崢嶸頭角被誰牽犁耙春風卸下肩直入
雲深深處去頻煨黃獨且隨便。

* 勘驗機緣

首座入師云誰賓誰主座喝師云莫著忙座拂袖出
師云草賊大敗。

西堂入師喝堂云相見了也師云你道是阿誰堂亦
喝師云克家須是破家兒。

維那入師云者漢來也那拂袖歸眾師云少觀行陣。

僧入師云今日風頭稍硬僧喝師打云教你莫當頭。

僧參師云那邊來曰南方師豎起拂子云者個是南
方貨那邊價值多少僧罔測師云你不從南方來。

谷愚參師云近日有新句子麼曰有師云陳似來看
愚展手曰請和尚刪正師云放你三十棒曰過在甚
麼處師云再犯不容。

僧參師云甚處來曰花牛寨師云車在者裏牛在什
麼處僧喝師云還欠鞭捶在。

問僧你有號否曰有師云叫什麼僧咳嗽一聲師云
波斯照鏡。

行僧作禮次師云上座師為是誰曰與和尚同師師
云你道吾師即今在甚麼處僧無語師云怪你不得
同眾搓繩次問一僧云洞山麻三觔汝作麼會僧拈
起繩曰某甲搓成索了師便掌僧曰屈師云你看者
賊抱贓叫屈。

默如參師云不勞起倒曰久響和尚道風師以手掩
鼻如作色師微笑云適來老僧多事。

僧看寶訓師云熟讀此經好作長老僧作禮師云拄
杖子聻僧豎拳頭師云更參三十年。

素可作禮次師云葆寧誰主曰某甲師云又道你在
問心曰有時葆寧有時問心師云徒費腳頭可拂臥
具便行師云怪得怪得。

羅居士作禮師云你從瞿曇寺來瞿曇與你說甚麼
士茫然師云空走一回。

問僧那裏來曰地湧塔師云懶長老有甚言句曰有
甚言句師云可憐生。

僧參師云那邊來曰固原師云甚處住曰無住處師
云亂走作麼僧無語師喚侍者將茶與伊打濕口。

* 問答機緣

僧問大耳三藏第三度不見南陽國師未審國師在
甚麼處師云你莫是瞎子麼僧擬議師云為不得。

副使欒公入山問云和尚得法何人師云何人得法
曰既不得法憑甚麼到恁麼地位師豎拳云憑者個
曰莫是憑手段麼師云被大人勘破。

掌印王公問和尚貴庚多少師云與居士同庚曰和
尚何得誑語師云卻是汝誑問。

僧問臨濟三遭痛棒未審過在甚麼處師云多嘴僧
擬進語師和聲便打。

同官人喫茶次官問和尚立宗立教師云二俱不立
曰以何法度人師云無一法度人曰設有人來作何
指示師云請來方丈裏喫茶。

別駕張公入山云某欲修行不能斷辛師云修行不
在斷辛時經廳陳公在傍曰大人萬民所賴修行不
得師云府尊得卻是居士不得。

僧問某甲有個入處求和尚印證師云你從什麼處
入僧罔測師云入處不無你尚欠在。

士問和尚先鄉師云與汝同鄉曰弟子是者裡人師
云山僧不在者裡住士無語師云居士相似忘卻了
協鎮陳公入山問云弟子參得禪麼師云參不得曰
如何即得師云不參即得。

僧問大慧云要將生死二字貼在額頭上祗如四大
分散後生死貼在甚麼處師云且喜你者一問僧擬
議師云貼在甚麼處。







印心佛敏訥禪師語錄卷第一(終)

印心佛敏訥禪師語錄卷第二
侍者法柄錄
嗣法門人如閒等編

* 頌古

** 世尊陞座文殊臼椎

「　堪笑瞿曇老叟要在人前賣醜不是文殊收拾幾乎一場漏逗」


** 世尊拈花迦葉微笑

「　世尊手忙腳亂飲光特地眼花恰似東村王大伯爺兒打鼓弄琵琶」


** 女子出定

「　出定入定太煞搬弄無病喫藥藥變成病」


** 廓然無聖

「　傾腸吐出廓然無駭倒雄雄大丈夫熊耳山前成滯貨九年面壁嘴盧都」


** 乾屎橛

「　如何是佛乾屎橛千古萬古作話會世人知貴不知價老僧知價不知貴」


** 麻三觔

「　如何是佛麻三觔一場好笑又驚人昨夜東家失了火天明真個可憐生」


** 三關

「　我手何似佛手放行捏聚由肘任爾倒嶽傾湫蝦也跳不出斗」


「　我腳驢腳不別踏著七花八裂走出黃腰狐貍活活認龜成鱉」


「　生緣人人本據六韜三略既備若是把定要津你從何處出氣」


* 和牧牛頌

** 未牧

「　狂心無住日奔哮重駕安知萬里遙此際若還輕放逸管教觸處犯人苗」


** 初調

「　鼻頭扭轉捺機穿痛處難通盡喫鞭但得於中忘惡辣自然純巳任相牽」


** 受制

「　從今不外絕紛馳水草殷勤日自隨珍重牧童牢把定孜孜相引勿教疲」


** 回首

「　幾曾打擲挽回頭不假鉤錐性巳柔縱許目前無異路參天荊棘謾停留」


** 馴伏

「　嬴得乾坤大半邊頭頭總豁意悠然煙霞一飽無餘計若個牛兒更待牽」


** 無礙

「　剛柔逆順總如如豎去橫來渾不拘芳艸青青隨臥起任從眠食意無餘」


** 任運

「　中不邊兮邊不中撈三搭四亂叢茸更教打失牛兒鼻始笑山童瞌睡濃」


** 相忘

「　人牛一色渾其中者裏那邊迥絕同萬別千差合自轍新雲野水任西東」


** 獨照

「　脫略風塵盡日閒了無一物礙其間惟餘此個形非質萬紫千紅總不關」


** 雙泯

「　藏身北斗露無蹤拶碎須彌迥太空萬里神光追不及三冬枯木秀雲叢」


* 分燈

** 水月淨濊

「　衣缽久墮大庾邊今古英賢孰可諳信手拈來親付囑普天匝地任流傳」


** 三一性通

「　一柄龜毛意更嘉驗人險處較些些只今付與闍黎去未許輕輕放過他」


** 谷愚如閒

「　將三就四巳多年呼喝隨機一線牽我此付渠衣缽去時臨白棒打青天」


** 悠如含谷

「　個柄鋤兒絕正偏東拋西擲惹人嫌吾今付與闍黎去萬仞岡頭倒弄拈」


** 照輝董之實居士

「　雙桂一枝密不通風今日分付彌滿湟中」


** 含印金友志居士

「　嚼雪吞冰巳有年今朝瞥爾苦言詮老僧贈柄鐵如意將去塵區打聖賢」


* 自贊(水月首座請)

「　耳掛腮邊眉橫眼上唇短舌長非和尚像慣以惡口傷人一味盲枷瞎棒家人見之生嗔外人聞之訕謗者樣無明頭為甚麼請他供養」


又(三一通西堂請)

「　衲子摸索不著只為腳跟未點地丹青圖得甚好只為面目太分明不見他七處顯現八字眉橫生成倔強不近人情為人喫盡熱心腸動不動一番惱悶」


又(谷愚間維那請)

「　十五行腳拖人落水十八圓具落水拖人二十二踢破指頭血流遍地三十三喝佛罵祖罪過彌天總為不識進退所以費盡艸鞋錢今既識也理宜回頭轉腦還在者裏圖作甚麼邊事咄好不識羞」


又(法可善人請)

「　若道影子是埋卻老僧若道老僧是燒卻影子咦十字街頭布碌磚那個行人踏不著」


* 雜偈

** 參昭覺老人

「　勞勞何所適萬里謁高賢寥落一身外崎嶇孤杖邊裁詩吟白雪逸興慕青蓮欲學安心法心安法亦然」


** 登峨眉

「　不辭千里步乘興陟高山掃雪尋幽徑拈花笑聖顏鳥從天外落雲向嶺頭還到彼孤窮處乾坤一眺間」


二

「　不到峨眉頂焉知最上乘斷雲隨足轉孤鳥破煙騰九夏毫無暑三春盡是冰群峰如浪湧夜夜聽傳燈」


** 瓦屋山

「　幾經風雨到林泉覽勝探奇古寺前步步入來銀色界白雲深鎖散花天」


** 嘉陵有感

「　旅洎蠶叢地流光幾度遷迂疏頻喪日放浪巳窮年寐少因耽詠病深頗廢禪此生如未了堪愧復堪憐」


** 端陽前一日祝三止和尚

「　清晨入聖地景色逼人清座上香雲細簾前瑞靄輕裁詩消永日把酒頌長庚謾說無生活無生卻有生」


** 塔

「　浩劫從誰搆挺然物外標不磨堪歲歲有影自朝朝七級凌雲直千尋射日高孑身滄海上今古畏金鰲」


** 嘉陵送友

「　別向屏山下芒鞋任所之山空雲自去江闊水來遲隻杖隨千里窮猿戀一枝高情如不棄遠寄數行詩」


** 雨後觀漲

「　纔得新晴日江昏浪湧沙漁床鋪柳葉渣澱沒蘆花
煙霽堪垂釣風平可泛槎野情殊未盡閒看夕陽斜」


** 慶天錫禪師閉關

「　羡君超覺地閉宇欲神凝保重無生果刪除有蔓藤明星開正眼孤月啟傳燈覷破桃紅意了然最上乘」


** 閬中白塔

「　誰將玉筍插江邊半接平蕪半入煙七級玲瓏風月老千尋浩渺古今懸錦屏高映南山目閬水遙來東楚船借問浮圖何代事漢家明帝始相傳」


** 留別久默大師

「　彼此天涯客奇逢破寂寥聚談三五日別緒萬千條明月欹高樹流雲過野橋何時同杖屐聯韻寫芭蕉」


** 接鄉書感賦

「　萍分天水遠隻杖入三巴歲月知多紀門庭異幾家鶺鴒朝喚影杜宇夜啼花槐柳舊阡陌相將映落霞」


** 閬城感磬也大師至

「　雲水孤蹤方外緣新懸瓢笠錦屏前晴江半落猿聲外古寺重遊竹徑邊我去從人惟把拂師來到處即安禪不須回望關山月說法還於蜀道傳」


** 中天野玩

「　散步春郊外中天野色芳翔空隨鳥去止水任魚藏極目煙光遠怡情宵漢長嘉陵江上客競渡為誰忙」


** 畫屏葡萄

「　玉本無瑕不待粧誰將清影著雲堂多情漢使移根至潑墨山人引蔓長馬乳尚能偷造化龍鬚也自洩春光從教風月憐舒卷四季嘗鮮滿院香」


** 送嚴大伊任梁邑侯(次來韻)

「　天門詔下維舟解百里蒼生望堵環虎渡巴江歌政化舄飛廓廟演朝班堂前桂冷鞏吟砌水面風清月出關樽酒瑤琴多自暇徐敲清韻牧梁山」


** 畫鷹

「　不入輪迴不受胎奇毛點翠絕塵埃英雄獨占高枝上意在摶鵬非兔來」


** 南安千佛洞

「　野徑無多里攀蘿上翠顛山寒眠野鹿樹靜咽鳴蟬古洞朝霞隱空崖晚日懸何時結茅舍瀟灑任栖禪」


** 次上谷王掌印來韻

「　茅茨結搆小山前時啟蓬門待大賢夜靜猿啼千壑杳春深鳥喚百花妍青松對榻欹書枕明月當窗譯梵詮物外閒情誰似我生涯竟日钁頭邊」


「　新詩幾讀夜燈前讀罷含情憶古賢雲擁曉窗煙嶂寂月明秋樹露華妍高人別後何時見妙偈傳來不用詮待向東林攜手日相看一笑虎溪邊」


** 振華先生問余年庚以詩答之

「　四大本空休問年生緣如電幾盤桓為君看取恒沙界過去來今一指彈」


「　不欲佛兮不欲仙興來偶爾寄林泉幻形有盡萬年曆誰了無生一大緣」


** 遊瞿曇寺

「　雲連澗水樹連空杳杳溪山一徑通為問瞿曇何處是翠微深鎖綠陰中」


** 遊皋蘭五泉寺

「　一望無涯意渺然陰陰綠樹翳禪關山童為指雲生處便是皋蘭古寺間」


「　居然勝地絕塵埃入戶閒花滿徑開為聽泉鳴山更靜日斜吟坐幾徘徊」


** 即事有感

「　此身只苦住娑婆漏影招風惹事多我欲藏身藏不得總然藏得待如何」


「　唾面而今不柰何閒非閒是總由他張公醉也李公醉李比張公多甚麼」


** 哭得戒和尚

「　報道吾師圓寂了神光巳落淚空彈燈前作偈花前獻松下留題竹下看望斷白雲思渺渺座間明月影團團當年遺我鐵如意薄暮空敲竹影寒」


「　上品伽黎不再披了無一法與人持身穿破衲聊爾耳踏遍芒鞋不可知日月浮沉凡聖眼乾坤新舊古今詩秋風昨夜籬邊說報道吾師入定時」


「　衣珠無恙付誰持祖意蒼忙何所之記得雲堂松影下石泉汲水供茶時」


** 崆峒

「　石橋西畔去一徑入崆峒蠟燭高臺矗香爐遠岫通晴光連曉樹翠靄落寒空欲問廣成子仙蹤渺未窮」


二

「　蒼崖長接巘金剎遍玲瓏浩蕩千林日登臨萬古風鶴棲巖洞小鐘響殿廊空太息軒轅帝長存問道宮」


** 真乘次韻

「　纔入真乘寺心清即是禪妙香晨夜炷慧燄古今傳徑冷鹿迷雪峰晴鳥破煙相期玄度隱敢比道林賢」


二

「　結社向東林香臺地布金講堂開自久禪舍閉還深巳識幻中幻何勞心外心松風吹萬壑依約聽潮音」


** 香山晚眺

「　玄武祠明片片霞晴雲擁起碧蓮華閒來更上香山寺古木蒼茫映日斜」


「　巉巖松翠碧玲瓏幾度鳴禽幾樹風無數叢林頻佇望淡煙餘靄夕陽中」


** 崆峒除夕

「　寒暑亭亭一載還息心卻好住名山鳥迷雪徑眠幽樹雲鎖霜鐘閉遠關爐火夜增寒凜冽澗流春度水潺湲跏趺得悟無生理頗笑丹成欲駐顏」


** 山居

「　去去青溪上雲邊獨隱居巳知心似水安得我非魚趺坐入禪定閉門罷讀書山空人事少落葉遍階除」


二

「　人間長懶住栖跡向林丘竹徑搖晴碧松門帶晚秋觀空一念盡說法萬緣酬身事渾如此還於何處求」


三

「　誰識居山意而今幽興長六時惟靜坐幾載不參方穀雨茶初熟松花飯更香此生隨分過那管世人忙」


四

「　飯罷一攜笻山行石磴重巖前方睡虎澗底欲飛龍送供無人至談玄有客從上方鐘磬寂歸臥夢初濃」


** 題古松贈了息長老

「　老幹蒼鱗不記年半依巖岫半臨泉茶煙斷後苔痕濕又枕雲根一覺眠」


** 靈龜臺次稚菴朱先生韻(五首)

「　縹緲雲山一徑封巉崖深處好藏蹤元知世事溪頭水巳識禪心江上峰志冷難消三寸雪窗明長對幾株松邇來安坐無餘事靜裏惟聞曉夜鐘」


「　疊嶂嵯峨列翠屏畫圖原不屬丹青天成實樹雲為葉帝坐名山龜化形夕景落時終黯黯春花開處便零零而今覷破恒沙劫為誦牟尼止觀經」


「　夢遊曾記印心堂行腳何由到上方借地栽松添積翠買盆移菊待舒黃詩情一笑因君得客路十年為道長坐對雲深煙樹裏從教燕子遶空梁」


「　連朝世事罕曾聞起坐看山直到曛瑟瑟風聲傳佛偈喃喃鳥語譯玄文禪心靜似千峰月幻跡空如一澗雲笑指堂中雙侍者忘言欲與爾為群」


「　擾擾紛紛置一邊棲遲方丈幾經年窗前種竹因遮屋月下看經足遣眠骨老頻堆顛上雪顏紅終化隴
頭煙從今遊戲成三昧緩酌狂吟醉後禪」


* 和船子和尚撥棹歌

「　倚棹長吟對日斜且隨漁釣樂生涯侵雨雪伴煙霞到處江湖是我家」


「　風平煙霽且收竿整頓荷衣別上灘急撥棹謾追歡若山若水一毛端」


「　一綸舒卷一漁翁物外生涯趣不同收且放脫還籠撈三搭四在當中」


「　出沒周旋波底求臨機得失總無愁鷗泛泛水悠悠捲起雲簾別下鉤」


「　石橋南岸水芙蓉露滴香餘逐晚風青且綠白還紅枝枝葉葉澹晴空」


「　竟日輕舟傍水旋漁翁活計總天然或獨釣或圍筌不遇金鱗不覆船」


「　一鉤隨處樂閒情風定波心巳斷塵無多事了餘生罷釣歸來帶月行」


「　偶遇知音便繫船一壺共醉柳陰邊尋樂事笑長天隔江招手似徒然」


「　淮北江南日轉新去來不立一微塵有時屈有時伸升沉不屬釣漁人」


「　買舟乘興入煙灘兩岸潮平野徑漫前浪急後波翻掣轉蘆頭搭一竿」


「　冒險生涯水國間潮奔萬馬勢如山朝柳岸暮蘆灣人生能得幾時間」


「　截斷橫流把斷機蘆花兩岸逐風飛水泱泱山巍巍身在寥天何所歸」


「　水滿清江月滿船隔江燃竹起蒼煙浙西北海東南去來何用一絲牽」


「　咫尺雲山萬里情笑談百斛一毛輕從薄暮到天明元來寸步不曾行」


「　貧來徹骨亦何嗔嘯傲江天只此身披荷葉席蒲茵白眼看他世上人」


「　一舸風來蒲葦間夜深明月滿江關鱣潑潑水潺潺波頭波底意閒閒」


「　而今揮手懶垂鉤任意魚兒得自由全放下六不收高歌一曲興悠悠」


「　人世閒忙知未知若為相反若相宜吟梁父語吳兒王佐功名只任伊」


「　此身安得我非魚究竟原來一物無赤條條一棹夫歸來依舊宿菰蘆」


再和

「　水面風清撥棹斜一聲欸乃意無涯看遠岫落輕霞柳外煙村四五家」


「　終歲船頭把釣竿船行常恐到沙灘休懊惱莫貪歡人生得喪總無端」


「　湮波江上釣魚翁短棹長歌幽興同適野市攜筠籠歸來半醉夕陽中」


「　生涯一棹更何求少米無柴不用愁山淡淡水悠悠荻花飛處下銀鉤」


「　裏湖深處看芙蓉冉冉香來陣陣風流水碧落花紅究竟花開都是空」


「　多時釣艇幾回旋貪逐遊魚亦枉然方得手頓忘筌鎮日間眠不放船」


「　物外光陰自適情滄江雨過淨無塵卻世慮達吾生坐看輕鷗止復行」


「　兩兩三三齊放船將錢買酒白雲邊歌笑處晚涼天醉裏陶陶亦偶然」


「　垂釣春江草樹新韶華過眼栖輕塵寵與辱屈還伸斷送閻浮多少人」


「　昨日開帆七里灘舟行石鏬水漫漫風正緊浪齊翻
為憶嚴陵一釣竿」


「　笑傲乾坤雲水間回頭處處是青山花兩岸柳一灣時人不識謂偷閒」


「　風順船開似發機日高雲淨去如飛潮信起遠山微返棹來朝歸未歸」


「　秋盡蘆洲正泊船遙看群鴈破蒼煙經塞北過江南那有鄉心可掛牽」


「　從來世事不關情到處扁舟一葉輕隨雨雪任晴明趁著風頭莫慢行」


「　得魚何喜失何嗔楚水吳江自在身傾野榼襯香茵笑看碧桃花下人」


「　除卻紛紛擾擾間眼前何物與相關林影動水聲潺得意忘言豈等閒」


「　金鱗躍處懶隨鉤無束無拘也自由將網曬把綸收兩間物我共悠悠」


「　富貴功名總不知乘流鼓枻是便宜呼漁父諭樵兒莘野幡然好笑伊」


「　生計朝朝慣打魚歸來赤手卻全無輸野叟讓農夫析薪種穀等蒲蘆」


* 行實

予生於順治丁亥三月三日戍時字佛敏諱寂訥秦
州天水蒼平頭人也俗姓姜母陳氏三歲失母髫年
喪父於十三歲納王氏為室同庶母苟延時日至十
五歲偶觸境緣乃棄俗依本州海會堂太虛和尚脫
白未幾王氏去世因思父母早喪妻子成空若不勵
志修行徒然身依佛地遂朝參暮禮勤修苦行乃至
掃地焚香渾無異念如此力行三載就於海會座下
圓受三壇戒法時年十八歲矣乙巳秋隨師往牛首
掃塔丙午三月辭師南行師囑曰割愛祝髮大丈夫
所為汝既如是須求妙悟若不妙悟難逃生死不見
道莎底苾芻蛇毒之苦也予聞之不覺疑情頓發胸
中似有物礙不能自釋遂求開示師云我者裏不會
禪西蜀昭覺不異圓悟復出宜往見之予受命遂往
參昭覺丈老和尚丈問何處來予曰長安來丈云何
處人予曰長安人丈云老僧久住長安為甚麼不見
予曰欠慕和尚高明柰不由己丈云為甚到者裏予
擬開口丈劈面一摑予曰何苦如此丈喝退翌日具
威儀復上方丈作禮丈云為甚麼代魔王禮拜予曰
不敢負恩丈云魔王有何恩予曰昨日打得鼻頭疼
丈微笑令參父母未生前話依止數年全不得力因
辭別復參長破淡竹蓮月諸老總毫無趨入嗣朝峨
嵋歸至伏虎寺有僧杖笠過門予問之僧曰欲往昭
覺汝可偕行否予欣然與行至途次予曰此事人人
有分獨我無緣終日出者叢林入那保社費了許多
草鞋總沒個入處不若休歸本地圖兩日快活去罷
僧云恁般說話不顧傍觀者哂既爾本地快活何勞
倚門傍戶予一時心境俱空豁然有省隨口偈曰咬
著踏著萬金不換今日識得蜣螂糞彈時同此僧回
昭覺未幾因緣不偶後參草堂本師師問甚處來予
曰昭覺師云何人同來予曰只是某甲師云昭覺安
麼予曰不勞動問師云若不問過恐露柱發威予作
禮師云且到客堂著予便出次日辭行師云鐵蛇橫
古路作麼生過予一喝師云且緩緩著予云鏃去久
矣師便休當晚偶得寒病霅時坐臥不寧神昏意倦
如在百尺竿頭落不下相似及看平昔參的悟的記
得佛說的祖說的到此時一些也用不著自思生死
臨頭誰作主宰只得強自支持看個本參話頭如此
數日心如木石睡不知睡坐不知坐八苦交煎全然
不曉總在本來面目上看去至第二七本師請醫看
脈擬伸手時廓然於向之礙膺之物嚗然自落不覺
通身汗出覓病了不可得師問這回得快活否予曰
何須更道師云當以忘身為法予曰請法來為師云
賴子擔持予笑就枕本師時加調治經三閱月始獲
大痊念此恩此德粉骨莫報師一夕舉女子出定話
予曰某甲不入者個保社師云你又作麼生予曰和
尚請茶師云未在更道予曰瞞某甲不得值慕義侯
請上堂予問猛虎不棲平川獰龍不宿鬼穴時如何
師打云者野狐精不打更待何時予曰濟得甚麼邊
事師連打予拂袖歸眾己酉七月因業師年高有書
召予省侍辭師師出源流衣拂授予云此是從上來
底公文汝善護持予拜受來東語西話巳十數年矣
者是從前忍饑受苦奔南走北討來的冤債今因大
眾請說生平事實聊此忉怛一上然山僧宿業不清
生逢坎坷總然逆順現前只是隨緣消受眉公云福
乃禍之基禍乃福之本誠哉斯言久立珍重請各歸
堂。

* 重興印心寺碑記

西寧古湟中地也襟帶屬羌控引西域天竺鷲嶺之
間得其傳者接踵而至宗風所被故奉佛者多城南
門內舊有白衣寺肇自前朝平羌將軍柴公所刱為
香火之祠湟人欲祈福求嗣而嚮往於此者靡不響
應也及經兵燹後殿舍傾隤僅有存者處於榛莽蕭
條之中不復昔時之盛觀矣康熙癸丑歲余自參方
北返瓢笠西遊平羌公之孫崇基居士根器宿成能
繩祖武傾心象教崇事沙門與余論究宗旨相視莫
逆乃具齋糧設器皿凡其鄉之宰官耆舊翕然相與
樂從延余其中主法席焉余憫殿宇欹斜簷廊摧壞
圖更新之於是即其隙地恢搆講堂三楹翼以廣廈
別為東西兩院悉捐衣缽之貲以倡首鳩工庀材競
競業業朝夕董理山主忻然率旅以助力役其缺略
者補之而朴陋者飾之雖不足稱為名剎然金碧輝
映固巳蔚然改觀矣因念宗門既闢緇眾漸多行腳
往來者亦復不少每日饔飧所需殆無可給崇基居
士復施東稍門外別墅一區水田二十畝以供常住
日用之資其所輸之德抑亦備矣監督通府張公易
其名為印心而協鎮莊浪副總兵陳公又題其額曰
選佛場余惟茲寺初建以白衣為名蓋專奉白衣大
士祈廣嗣胤故也今易之以印心其義何居夫大地
眾生只為不識者一些子昡於迷途墮於苦海者眾
矣如來慈悲方便見象說法開響往而力拔之然後
皈依者皆是也故舍心則無以立教舍教則無以示
悟舍象則無以見心象設而教興教施而悟啟以跡
印心寺於是乎搆焉因名求實其取義不益深所訖
者不益遠哉余故於印心一剎不憚竭力以冀落成
深有志於啟誘湟人而使綿綿於百世不衰者也。

時
康熙丁巳中秋日雙桂下第三世佛敏寂訥手記


印心佛敏訥禪師語錄卷第二(終)

板存嘉興楞嚴般若堂流通