#+TITLE: 佛說無量壽佛名號利益大事因緣經-曹魏-康僧鎧
#+DATE: 2016-06-11 12:29:55
#+SOURCE: github.com/kanripo/KR6p0031 master a0b21f5c                
No. 11
佛說無量壽佛名號利益大事因緣經
曹魏天竺三藏康僧鎧譯

我聞如是一時佛在王舍城耆闍崛山中與大比丘
眾千二百五十人俱諸漏巳盡神通明達諸眾聖其
名曰尊者阿難尊者目犍連尊者舍利弗尊者大牛
王尊者摩訶迦葉尊者摩訶伽耶迦葉尊者大周那
尊者名聞迦葉尊者大淨心志等皆如斯等以為上
首又普賢菩薩文殊師利菩薩信淨慧菩薩善解脫
菩薩等諸大正士滿足無量願行安住不可思議功
德之法智慧聖明如是等之諸菩薩眾不可稱計即
時來會。

爾時世尊告阿難曰乃往過去久遠無量無央數劫
有一大比丘名曰法藏值遇無數百千佛滿足無量
大願超過諸佛所行之法彼法藏比丘今巳成正覺
現在西方清淨安樂剎號曰不可思議光無量壽如
來其佛本願力故以不可思議威神力徧滿十方世
界以大音聲宣布名號功德是故十方世界一切有
情聞信其名號功德即時入正定位生清淨安樂佛
國是故有情之類縱令在人中以宿報故或聾盲喑
啞愚痴狂惡以其佛光明名號因緣皆得解脫或在
三途勤苦之中受苦無間以其佛光明名號因緣皆
蒙解脫聞其光明名號若信受若稱名即時除無量
無數劫生死之罪是故阿難稱彼佛號若一聲若十
聲乃至百千聲於念念中在無數化無量壽佛常護
其人又有二菩薩一名觀世音一名大勢至是二菩
薩自為上首俱諸大菩薩眾常來護其人壽終之後
生彼無量壽清淨安樂國是故阿難設有猛火充滿
三千大千世界必當過至聞信彼佛名號是人號火
中生白蓮華是名不可思議名號利益一大事因緣
其佛本願力故十方諸佛皆俱讚譽彼佛名號功德
又稱讚念佛有情之類是故汝等皆當信受彼佛名
號。

世尊告阿難曰如來所以興出於世間說彼佛不可
思議真實功德光明名號利益大事因緣是故我說
難值難見難得難聞若有眾生有聞此法者皆應信
順如法修行。

世尊告阿難曰彼法藏比丘為度十方世界一切有
情雖起超世願修無量大行是本久遠實成本有法
身常住無量壽佛以不可思議威神力故徧滿十方
世界為教化安立無數有情住於無上真實之道或
為剎利國王轉輪王或為長者居家尊性豪貴或為
六欲梵天王等或為地獄餓鬼畜生修羅身常以四
威儀化作一切阿難彼久遠實成法身常住無量壽
佛者豈異人耶今日世尊我身是也愍念汝等一切
有情無明大夜闇故從彼安養無為界示現此惡時
惡世界中迦耶王舍等說彼佛名號不可思議功德
因緣是謂難值難見難得難聞是故若有有情聞此
經者皆應信受如法修行。

世尊告阿難曰縱令一切有情煩惱惡業深障重報
彼佛光明名號神力無所障㝵是故彼佛號無㝵無
對清淨智慧歡喜等智慧無㝵故威神力亦無㝵神
力無㝵故大慈悲亦無㝵是故濁惡世一切有情若
以有㝵小智有疑於佛無㝵智不可思議智不可穪
量智大乘勝智無等倫最上智疑惑不信以疑惑故
無數多劫中墮曾婆羅獄或入頻陀羅獄受苦無窮
無有出期是故若有有情正信佛智者即時入正定
位不退轉阿耨多羅三藐三菩提是名不可思議功
德名號利益大事因緣佛說此經應時普大地六種
震動天雨妙花自然空中有微妙大音聲讚嘆彼不
可思議光無量壽清淨佛號及今日世尊說大事利
益因緣世尊說此經時無量有情發無上正真道意
諸天人民得阿那含果諸大菩薩以四弘誓莊嚴功
德於將來世應成正覺佛說此經巳諸大菩薩眾阿
難等諸大聲聞弟子眾聞佛所說歡喜禮佛而去。
佛說無量壽佛名號利益大事因緣經