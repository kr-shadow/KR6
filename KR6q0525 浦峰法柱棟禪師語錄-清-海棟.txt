#+TITLE: 浦峰法柱棟禪師語錄-清-海棟
#+DATE: 2016-06-11 12:30:32
#+SOURCE: github.com/kanripo/KR6q0525 master 2cfd742d                

* 浦峰法柱棟禪師語錄序

<img:>














<img:>















* 法柱棟禪師目錄

  
  * 卷上
  
  * 上堂
  * 示眾
  * 拈古
  * 頌古
  * 牧牛頌
  * 四威儀
  * 聯芳
  * 卷下
  
  * 機緣
  * 法語
  * 示偈
  * 雜偈(七言四句　五言四句　七言八句　五言八句)
  * 像讚
  * 書序
  * 佛事
  * 法派
  * 行狀











浦峰法柱棟禪師語錄卷上
嗣法門人(慧昇集　慧渠編　慧岱錄)

* 住辰州府天雲山浦峰寺語錄

師在卲州金峰青蓮菴受眾護法請於康熙辛亥年
十月初一日入院。

據室師云昔先師於此建立龍山宗旨生擒猛虎活
捉獰龍今日棟上座承檀護公請繼主此席且道子
承父業一句作麼生道拈拄杖卓一卓云看取令行
時
江東浦市眾紳士請上堂師拈疏云百千諸佛向一
毛端放大光明四十二般若經在諸人舌尖上演出
還信得及麼若信不及更請維那宣過宣疏畢師指
法座云寶華王座無機不傋坐斷古今誰能委悉遂
陞座拈香云此一瓣香呈祥光於鳳閣結瑞氣於龍
樓熱向爐中恭為
今上皇帝祝嚴聖壽萬歲萬歲萬萬歲伏願堯風清
一統舜日照三千此一瓣香掌邦國之權衡施民間
之號令奉為滿朝文武當道勳貴及紳衿士庶等伏
願威鎮三楚之上祿位高增光耀五谿之中壽山永
固復於懷中拈香云此一瓣香不從他得本自心傳
耑申供養傳臨濟正宗第三十四世長明炅和尚用
酬法乳之恩歛衣就座維那白槌云法筵龍象眾當
觀第一義師揮拂云龜毛拂子兔角拄杖橫打直敲
當仁不讓還有恁麼人麼僧問學解多聞即不問接
引初機事若何師豎拂子示之進云者是禪意如何
是經意師云收歸一處進云果然妙句無私屈一踏
鴻門兩扇開師云不勞讚歎僧禮拜師云放汝三十
棒一僧纔出師便喝僧一喝師便打問如何是第一
玄師云天上有星皆拱北如何是第二玄師云人間
無水不朝東如何是第三玄師云急水灘頭浪拍天
問向上宗乘即不問日朗中天事若何師云照臨無
私進云只將捉霧拏雲手撥轉靈光耀大千師云重
下註腳乃云一毛頭上現無邊身轉大法輪威神自
在若說即心即佛節外生枝非心非佛望空啟告不
是心不是佛不是物且道是個甚麼喝一喝復舉溈
山云一切眾生皆無佛性鹽官云一切眾生皆有佛
性師云二老與麼道也是徐六擔板浦峰即不然眾
生佛性無蟭螟眼裏翻筋斗眾生佛性有汪洋水底
捺葫蘆諸人若向者裏會得許汝參學事畢其或未
然兩頭截斷無依倚一個閒人天地間結追云諦觀
法王法法王法如是下座。

結制上堂僧問法幢高豎人天交接如何是浦峰境
師云千山聳翠凌霄漢一水中流亙古今如何是和
尚家風師云清水白米一任飽餐進云學人久侍巾
瓶如何得見性去師云著甚死急僧禮拜師乃云太
阿出匣橫挂眉端截斷眾流不通凡聖神光獨耀匝
地普天妙用縱橫更無回互直饒釋迦彌勒未敢覷
著文殊普賢退身有分到者裏明明絕滲漏了了沒
遮攔苟能直下承當珠回玉轉擬涉纖毫白雲萬里
喝一喝下座。

開爐上堂浦峰爐韝今日打開頑銅鈍鐵一任將來
山僧不惜腕頭力直教凡胎轉聖胎卓拄杖下座。

上堂僧問浦峰門庭即不問向上宗乘事若何師云
佛眼覷不見進云還許學人會也無師云莫妄想進
云寒山逢拾得轉笑轉相親師豎拂子云還逢者個
麼僧無語師喝退乃云一毛吞卻山河大地則易山
河大地吞卻一毛則難驀豎拄杖云莫有向者裏會
得者麼若有則不妨隨緣放曠任性逍遙拈一莖草
作丈六金身將丈六金身為一莖草饑鶯爪下奪食
猛虎頷下摘鈴如無莫怪山僧粗糙遂旋風掃
方丈。

上堂諸方道浦峰如架千鈞之弩一箭射中一群似
漫天網水陸空行無處躲避者個說話是則是未免
有屈浦峰大眾且道甚處是屈浦峰處卓拄杖云莫
將閒學解埋沒祖師心。

上堂問盡大地是個解脫門把手拽不入未審過在
甚麼處師云逼塞虛空進云莫是和尚境界麼師云
且莫錯會進云作者好求無病藥師云忌口忌口問
學人有一寶毫光燦爛照地輝天請和尚鑑師伸手
作接勢僧無語師云卻是一顆魚目乃云只者沒量
人作事太莽鹵打殺鱉鼻蛇射透藍田虎大洋海底
行須彌頂上舞左右顧視云大眾且道是什麼人行
履處檢點得出浦峰明窗淨几安頓。

上堂僧問昔日世尊拈花迦葉微笑即今和尚又作
麼生師豎起拄杖云敲風打雨進云某甲有顆寶珠
呈似和尚未審納受否師云試拈出看進云萬仞巖
前能撒手千峰頂上現全身師云放汝三十棒乃云
十五日巳前血流滿地十五日已後皮脫骨露正當
十五日把斷要津不通凡聖你諸人作麼生得恰好
去謾言博地無尋處馬額驢腮面面逢。

上堂僧問如何是父母未生前面目師云風吹柳絮
毛毬走雨打梨花蛺蝶飛進云踢倒須彌壓碎虛空
師云誠希有事也僧禮拜師豎拂子云會麼僧一喝
師便打乃云道本無言佛亦何相掀翻野狐窟魔外
心膽喪個無面目底舉世無比況拈拄杖卓一卓云
大眾且道那個是無面目底芍藥花開菩薩面棕櫚
葉散夜叉頭。

上堂僧問坐斷十方風清月白是如何師云非公境
界進云主山高案山低師云著進云浪翻滄海無人
識春到雲山花自開師云閒言語問丹霞燒木佛意
作麼生師云因寒所逼進云為甚院主眉鬚墮落師
云打著南邊動北邊乃云動若行雲止猶谷神不假
雕作面目現成驀豎拂子云大眾還見麼一僧出云
見師云我何不見又擊禪床云聞麼僧云聞師云我
何不聞擲下拂子云觀音妙智力能救世間苦。

上堂僧問四大本空五蘊非有未審法身在甚麼處
師云眼上眉毛橫八字進云開口不見齒伸手不見
掌師云瞎問如何是天堂師云擔枷帶鎖進云如何
是地獄師云鼓瑟吹笙進云和尚莫顛倒師打云者
漆桶乃云萬仞巖前垂手者眼空四海氣壓諸方百
尺竿頭進步底橫眠宇宙裕後光前拈拄杖豎起云
釋迦老子在山僧拄杖頭上放大光明報道無邊剎
海自他不隔於毫端十世古今始終不離於當念諸
人還會麼若也會得始識浦峰為人處以拄杖畫一
畫云截斷千差路方知出處高復卓一卓。

解制上堂九旬禁足千巖萬壑露結為霜今朝放開
兩粵三湘風行草偃雖然且萬里無寸草處如何話
會良久云若到諸方切忌恁麼道。

怡元禪宿薦受業澹泊師請上堂舉南堂靜云一物
長靈甚處安長空雲散碧天寬蓮宮佛剎花無數眨
起眉毛子細觀師豎拄杖云澹泊老宿向山僧拄杖
頭上道赤灑灑的逍遙自在根塵迥脫靈光獨耀諸
人還見麼者裏見得眨上眉毛一任雲散碧天花開
佛剎然雖如是且喚什麼作一物長靈喝一喝擲拄
杖下座。

示眾云六根門裏無非古佛家風萬法叢中盡是普
賢境界伶俐漢纔聞舉著直下更無纖毫過患內不
見有我人外不見有凡聖一切處一切時坐斷兩頭
古今不易孤迥迥無回互赤灑灑絕羅籠任運騰騰
縱橫自在直得與佛祖同孔出氣所以道若人
欲識佛境界當淨其意如虛空遠離妄想及諸取令
心所向皆無礙古人傾心吐膽剖腹刳肝只要諸人
親到親證浦峰不惜口業恁麼告報直須向言語未
形之際朕兆未發之先著得隻眼猶是教乘極則且
道衲僧分上又作麼生萬法都來塵不動一超直入
如來地拽拄杖歸方丈。

示眾云猛虎口中奪雀驪龍頷下取珠且道是個什
麼人眾無對師云山僧自道去也便下座。

* 拈古

「僧問雲門初秋夏未前程或有人問未審對他道什
麼門云大眾退後僧云過在什麼處門云還我九十
日飯錢來。」

【看風使帆固是跛足阿師隨波逐浪不無者僧若
是浦峰待他道還我九十日飯錢來劈面便掌看
他雲門怎生合煞者僧若下得者隻手自然通途
通轍亦使雲門法道不至有今日也。】

「風穴在郢州陞座云祖師心印狀似鐵牛之機去即
印住住即印破只如不去不住印即是不印即是時
盧陂長老出問某甲有鐵牛之機請師不搭印穴云
慣釣鯨鯢沈巨浸卻將蛙步𩥇泥沙陂佇思穴喝云
長老何不進語陂擬議穴便打一拂子云長老還記
得話頭麼試舉看陂擬開口穴又打一拂子牧主云
將知佛法與王法一般穴云見個什麼道理牧主云
當斷不斷返招其亂穴便下座。」

【諸方盡道風穴一箭落雙鵰浦峰拄杖子猶未相
許在殊不知風穴卻被牧主看破眾中莫有不甘
者麼若有出來與拄杖子試道看。】

「僧問五祖一大藏教是個切腳未審切那個字祖云
缽羅娘。」

【者僧與麼問五祖與麼答且道者僧還曾理會也
無者裏有人下得一語恰好天雲山院兩手分付
如無參。】

「德山小參示眾云老僧今夜不答話問話者三十棒
時有僧出禮拜山便打僧云某甲話也未問因甚打
某甲山云你甚處人僧云新羅人山云未跨船舷好
與三十棒圓明云大小德山龍頭蛇尾。」

【德山做處如此可謂觀前顧後為甚圓明道大小
德山龍頭蛇尾敢問諸人德山蛇尾龍頭在什麼
處者裏如有道得底許汝具衲僧眼如無歸堂喫
茶去。】

「太原孚上座問鼓山父母未生已前鼻孔在什麼處
山云即今生也鼻孔在什麼處孚不肯乃云你問我
與你道鼓山問父母未生已前鼻孔在什麼處孚但
搖扇而已。」

【二老與麼道不妨奇特但父母未生已前的鼻孔
何曾夢見設問浦峰父母未生已前鼻孔在什麼
處但喚云闍黎他若擬議劈脊便打。】

「溈山普請次靜板鳴有一僧拍手呵呵大笑歸去溈
山云奇哉此是觀音入理之門至晚問其僧適來你
見什麼道理僧云朝來未喫飯聞版聲歡喜溈山云
賺殺人。」

【者僧朝來未喫飯聞版聲歡喜溈山云賺殺人諸
禪德溈山恁麼道許者僧不許者僧者裏檢點得
出一任天下橫行。】

「僧問鏡清新年頭還有佛法也無清云有僧云如何
是新年頭佛法清云元正啟祚僧云謝師答話清云
鏡清今日失利又僧問明教新年頭還有佛法也無
教云無僧云年年是好年為什麼卻無教云張翁喫
酒李翁醉僧云老老大大龍頭蛇尾教云明教今日
失利圓悟云鏡清道有也失利明教道無也失利且
道淆訛在什麼處若明得去不妨識進退別休咎始
知一句下有分身之意有出身之路今日圓悟忽有
人問新年頭還有佛法也無對他道不在者兩頭他
或道為什麼如此圓悟今日失利且道與古人是同
是別。」

【鏡清道有錯明教道無錯圓悟道不在者兩頭錯
浦峰恁麼批判錯良久云浦峰今日失利。】

「僧問長慶如何是合聖之言慶云山僧被闍黎一問
直得口似匾檐。」

【長慶被者僧一問直得口似匾檐檢點將來長慶
心若毒蛇者僧無端受傷至今起身不得正所謂
牧童短笛橫牛背不知吹出洞中春。】

「玄沙見鼓山來作一圓相山云人人出者個不得沙
云情知汝向驢胎馬腹裏作活計山云和尚又作麼
生沙云人人出者個不得山云和尚與麼道得某甲
卻與麼道不得沙云我得汝不得。」

【我得汝不得瞞人昧巳驢胎馬腹裏作活情知有
分人人出者個不得是甚麼碗脫丘浦峰與麼道
當門齒缺。】

「僧問石鞏生死到來如何回避鞏云者裏無生死。」

【諸仁者還會麼奼女已歸霄漢去獃郎猶向火邊存。】

「德山挾複子到溈山上法堂從東過西從西過東溈
山默坐不顧德山云無無便下去復云也不得草草
遂具威儀見溈山提起坐具云和尚溈山擬取拂子
德山便喝當時背法堂著草鞋便去溈山至晚問首
座適來新到在什麼處首座云當時背法堂著草鞋
便去溈山云還識此子麼已後向孤峰頂上蟠結草
菴呵佛罵祖去在。」

【德山大似飛騎將軍死中得活溈山雖則坐享太
平卻被德山覷破天雲恁麼道一任諸方檢點。】

* 頌古

「風旛。」

【不是風兮不是旛泉聲鳥語暮雲間誰知八面玲
瓏外盤走珠兮珠走盤。】

「南嶽讓和尚。」

【了知此法實淵源一念無私天地間誰信祖師真
實理無言無得古今傳。】

「非心非佛。」

【朕兆未分前底句個中無相亦無名通身手眼居
言外妙手王維畫不成。】

「五通仙人問佛。」

【試問瞿曇那一通隨呼隨應自圓通直饒句下翻
身去未免拋沙墮眼中。】

「文殊三處度夏。」

【大鵬展翅三千里燕雀蓬棲意自賒舉起金鎚無
著處等閒不覺眼生花。】

「善財採藥。」

【萬紫千紅總是春善財拈弄卻勞神師資相見無
多子殺活全彰草一莖。】

「舍利弗問月上女。」

【驀地相逢便問伊根源本不異毫釐與麼共大涅
槃住愛煞張公眼下眉。】

「母子產難。」

【一顆靈丹濟及時堂堂面目廓無疑豁然桂子月
中落笑殺靈山老古錐。】

「有無佛性。」

【拔出吹毛利劍是非當下截斷五湖四海難藏直
透威音那畔。】

「趙州訪二菴主。」

【隻馬單刀入碧油橫施戈甲好風流等閒勒轉追
風驥白牯狸奴一箭收。】

「傅大士見武帝。」

【衲衣儒履道人冠三度求玄三指南無那梁王渾
不薦空亭流水夜潺潺。】

「廣額屠兒。」

【屠刀擲下萬機忘壁立靈山選佛場一句迥超千
聖外眉端燦爛玉毫長。】

「若能轉物即同如來。」

【若能轉物即如來千聖頂𩕳眼豁開拈起須彌藏
芥子全身赤灑玉珠回。】

「七處徵心。」

【吹毛割開鐵網突出天外之天徵散多聞無一物
北斗夜夜面南看。】

「八還辯見。」

【不見明珠不走盤瞿曇狼籍在西乾個中消息無
還處鼻孔何曾失半邊。】

「見見之時見非是見見猶離見見不能及。」

【空劫圓明本寂然殊形劣相鑑無偏山河大地渾
如故莫分梵語及唐言見非見徹底圓到頭無義
無文字百千三昧一毫端。】

「達磨大師初至金陵見武帝。」

【覿面當機絕覆藏廓然無聖對君王只因辜負東
君意兩腳蘆花默渡江。】

「覓心了不可得。」

【覓心不得安心竟穿著惺惺日正中大抵少林深
種毒兒孫匝地布春風。】

「六祖。」

【石墜腰間與麼來碓頭皎皎玉堆堆東山山上傳
心洞今古曹源正眼開。】

「馬祖鹽醬。」

【胡來胡去定干戈四海英靈其奈何從此令行氣
息盡不須鹽醬味調和。】

「鳥窠吹布毛。」

【大用臨機秪自然不從別處起簾纖布毛吹見當
人面直下心安絕往還。】

「百丈野狐。」

【一言諦當絕狐疑就路還家也大奇迷去猶嫌誰
揀擇悟來卻信自家癡三千劫外元周固五百生
前本不迷從此髑髏情識竭太虛何處著思惟。】

「水潦和尚。」

【踏倒翻身笑滿腮朦朧心眼豁然開始知百千三
昧法總在一毫頭上來。】

「南泉水牯牛。」

【堂堂揭露一頭牛父子臨機把價酬水草足來頭
角現和雲帶月臥林丘。】

「盤山見舁喪歌哭。」

【未委靈魂往那邊破家散宅徹根源不離當處還
鄉里明月依然滿釣灘。】

「亮座主。」

【當機一拶眼初開放出從前者漢來卻向西山埋
姓字不留蹤跡惹人猜。】

「吸盡西江水。」

【馬師機用獨超然一吸西江徹底乾尋到源頭無
一滴龍光直射斗牛寒。】

「清源廬陵米。」

【曹溪一派水源清到此方知意自深不解廬陵酬
米價那能識得飽餐人。】

「藥山陞座。」

【鼓響鐘鳴第二籌刻舟求劍是同流鋒鋩未露如
能薦脫體無依法法周。】

「趙州問南泉離四句絕百非請師道泉下座歸方丈。」

【父慈子孝起家門子卻奪爺家內珍錦繡鴛鴦猶
不顧霜天月下覓金鍼。】

「平常心是道。」

【一種平常事分明人不知冷泉亭子上空有古人
詩。】

「秘魔杈。」

【急水灘頭把釣鉤煙波深碧一輪秋金鱗不解離
鉤意幾喪禹門赤點頭。】

「庭前柏樹子。」

【庭前柏樹祖師機拄地擎天誰不知當日若逢個
毒手和根拔倒上天池。】

「溈山踢倒淨瓶。」

【全提正令沒人情贏得溈山是淨瓶一腳踢翻歸
去也撒開毒氣滿乾坤。】

「溈山水牯牛。」

【老覺情多慮百年脅書名字為人傳將知徹體風
流處寂子無端更著鞭。】

「仰山插鍬。」

【溈山問處不為多直下承當會也麼掣電光中開
正眼摩天俊鷂過新羅。】

「臨濟四料揀(併總頌)。」

【奪人不奪境露布錐頭利覿面擬揚眉靠倒在平
地。

奪境不奪人箭穿萬戶春山河及大地白晝也黃
昏。

人境兩俱奪七星光灼灼一箭落雙鵰空王殿誰
坐。

人境俱不奪被此無穿鑿簾捲桃花紅風吹楊柳
綠。

乾坤一色黃金國八表四夷拱帝王海宴河清堯
舜日頂門正眼更無雙。】

「臨濟三玄三要。」

【第一玄拳頭觸破梵王天兩岸山花笑不徹千
坐斷月明前。

第二玄也不方兮也不圓參天一柄龜毛拂
橫穿著正偏。

第三玄寶鏡當臺萬里天任汝神頭又鬼面靈
何處躲醜妍。

第一要戴角毒蛇出閫奧縱橫霹靂海山崩當
誰敢立途道。

第二要正令全提長節操吹毛出鞘耀天地擬議
思量血腥漂。

第三要金剛寶杵無別竅當頭一擊鐵山摧驚落
虛空開口笑。】

「臨濟四喝。」

【臨機四喝鎮威權外道天魔心膽寒掣電光中分
皂白毫端影裏納山川。】

「臨濟四賓主(併總頌)。」

【賓中賓一杖走紅塵不識玄中旨江山秋又春。

賓中主拈出一葫蘆機前如不薦烏藤未放汝。

主中賓兩腳下風塵無私正法眼貴賤一相親。

主中主山藏戴角虎殺活任縱橫誰敢當頭睹。

寄言達道者須識自性宗主賓不立處午夜日頭
紅。】

* 牧牛頌

** 撥草尋牛

蔓蔓荒草亂煙峰驀直窮源不見蹤踏盡翠崖雲斷
處叮嚀又手問山翁。

** 驀然見跡

忘疲決志不論程花徑幽通過上林忽睹蹄痕新踏
處逡巡端在此山深。

** 捕步見牛

樹裏一聲幽鳥鳴廓然特地露全身誰知渠自不踰
矩熟睡元來在故林。

** 得牛貫鼻

始得今朝見主人扭來鼻孔貫芒繩鞭頭指出家山
水兩岸雲收月正明。

** 牧護調訓

放去收來春月天慇懃牧護古林泉雖然總不傷苗
稼水草頻添不記年。

** 騎牛歸家

特地騎歸來正夜坦然獨步月明中牧童唱出還鄉
曲萬里山河一笛風。

** 忘牛存人

無來無去無東西脫卻煙蓑臥月遲氣息泯然霜夜
靜許多清況孰能知。

** 人牛雙忘

不立功勳一段奇機忘實際少塵泥門前日暖山花
發樹倒藤枯鳥不棲。

** 返本還源

月白風清宇宙寬渠儂得得自閒閒家風舉似同門
者日用真機處處圓。

** 入廛垂手

戴角擎頭意氣雄單拈露柱為人通豁開心眼超群
類顯出家風調不同。

** 四威儀

山中行杜鶻花笑人杖頭挑日月手內握乾坤。

山中住巍巍不動步小大盡圓融有何不具足。

山中坐雨打蒼苔破白石演摩訶古今成話墮。

山中臥石頭枕一個和月帶雲眠萬事都忘卻。

* 聯芳偈

** 付殊倫相首座

「　浦峰出個真獅兒露爪張牙步四維遇象逢龍善解吼門庭高設任伊為」


** 付崇鑑晟後堂

「　擔囊負缽有多年便契浦峰一味點著通身手眼出提持祖印接高賢」


** 付斷疑智侍者

「　侍我杖頭歷有年泥團觸碎受心傳龍天推出龍護大闡宗風辟正偏」


** 付宗慶昇維那

「　金剛王劍付兒曹殺活全提膽志高龍象齊來俯席下宗風永煽出英豪」


** 付天祥禎西堂

「　寶劍拈來付爾揮萬人隊裏顯神威全提正令弘宗旨對御談玄接上機」


** 付六融觀悅眾

「　老僧親付一藤杖伏虎降龍任舉唱正眼弘通續我宗兒孫代代傳燈上」


** 付閬仙怡知藏

「　立志苦心巳有年從斯放下得安然拈來拂子親分付處處逢人把鼻穿」


** 付碧巖渠頭陀

「　七斤衫子傳來久付與渠儂老作家一任孤峰鬧市裏罵風呵雨驗龍蛇」


** 付如初恒侍者

「　身心放下在其間數載慇懃擊透關今日山僧囑付汝芒鞋竹杖且居山」


** 付昶東耀記錄

「　浦峰公案妙無言棒棒令人徹骨寒珍重兒曹勤舉用人天瞻仰尚奇巒」


** 付宗序原知客

「　曹源一派普天周飲著凡流轉聖流分付當人善守護逢人濟渴解人愁」


** 付中山岱書記

「　浦峰辣棒露當陽指示人天不覆藏今日拈來親付汝家聲振振續宗綱」


浦峰法柱棟禪師語錄卷上

法柱棟禪師語錄卷下
嗣法門人(慧昇集　慧渠編　慧岱錄)

* 機緣

僧問如何是浦峰境師云千竿修竹參差綠掃月披
風透碧天曰如何是境中人師云娥眉潭底秦時月
突出山僧拄杖頭僧擬議師拈拂子便打。

僧問如何是佛師云我若向汝說汝還信得及麼曰
學人不信爭肯禮拜和尚師云浦峰拄杖今日不開
封曰乞和尚慈悲師云情知汝不信僧擬開口師云
可知道。

僧問西來的的大意乞師指示師云喫飯也未曰喫
也師云江頭擔柴去。

貝子王參問如何是明心句師云胡來胡現漢來漢
現王曰本命元辰又在甚麼處師顧侍者云捧茶來
與大王喫。

張居士問弟子特來未審和尚將什麼管待師云滿
盤栗棘蓬士擬開口師云吞吐不下麼士無語師云
莫道山僧無管待。

* 法語

** 示斷疑智禪人

十二時中不依倚一物由是教乘家活計未為衲僧
極則若是個沒量漢直須透頂透底始得智闍黎於
此依先師有年勤劬弗怠山僧繼席亦不憚勞蓋因
操履真實識見不群行業純熟腳跟穩貼縱橫自在
收放自由誠不負出家操道之苦志也珍重。

** 示佛旨最禪人

學佛祖大道只貴腳跟穩當如靠一座須彌山相似
內不見有根塵外不見有凡聖觀三世平等一道清
虛如此日益日新久久操煉時節到來心花發現如
推門落曰始知者個消息弗從人得本自現成吾其
勉之。

* 示偈

** 示淨參純禪人

「　參禪貴要自心堅勿逐痴狂入鬧闌十二時中如會得高高心月照無邊」


** 示鑑遐昱禪人

「　此事拈來沒甚奇直教用力發真疑一朝黑漆桶底脫須信珠藏內裏衣」


** 示大寂定禪人

「　大寂定中非有言太虛無物自如然若知者個真消息任爾施為遍大千」


** 示僧遊方

「　大道無分西與東布毛舉起事難通臨行囑汝無多句緊俏草鞋莫放鬆」


** 示哲彬禪人看楞嚴經

「　饑則餐兮倦則眠只因早巳悟楞嚴八還見處非真見七處心通意了然」


** 示崇鑑晟禪人三上明山

「　三上明山不覆藏一朝瞥地始承當橫吹鐵笛千峰外乾屎橛拈遍界香」


** 示德融忍禪人

「　阜上清風入竹林谿間明月照幽深輕舟漁父將垂釣驚起獰龍出海門」


** 示巨耀烜禪人

「　塵網脫開便是禪鋤頭只把掘心田忽然水到池成處徹底從前一貫穿」


** 示古徹清禪人

「　大道寥寥達者稀高人踏著便知機杖頭指出金剛眼萬古晴空絕點翳」


** 示中山岱禪人

「　九歲辭親志出家慇懃學道植靈芽根深蒂固枝榮茂覆蔭人天五葉花」


** 示大智愚禪人

「　韶光暗度鬢霜班松老雲深鶴自閒悟徹曹谿流水韻本來何處異真顏」


** 示志潔瑛禪人

「　青山花綻洩真機匝地週天一段奇珍重常人腳底事鐵鞋踏破了無疑」


** 示也菴構禪人

「　祖父門庭不易持兒孫相繼正斯時破沙盆子扶將起道化寰區當爾為」


** 示破空麗孫

「　雲門餅子趙州茶喫著通身現爪牙哮吼一聲驚宇宙寰中獨踞驗龍蛇」


** 示碧輝明禪人

「　搬柴運水總神通奮力提持莫放鬆一日打穿漆桶底徹頭徹尾露真空」


** 示宗鏡覺禪人

「　去去來來心未休擔囊負缽翫山頭有時行到水窮處始覺騎牛更覓牛」


** 示涵輝清孫

「　碧天日朗淨涵輝性地涵輝塵不依鑑地輝天施大用拏龍捉虎顯全機」


** 示學智禪人持法華經

「　念念無私轉法華須知火宅駕三車一門超出無岐路寶所分明是我家」


** 示李居士持法華經

「　法華轉得自心堅日用尋常無間然念去念來無念念明珠衣裏綻金蓮」


** 示不退勇禪人

「　勇向前行不退時吹毛寶劍奮提持任是佛魔難住足機用超群始是奇」


** 示佛觀禪德

「　蒲團坐破乾坤小拄杖懸來日月明汝問神通併妙用又是將眉眼上橫」


** 示破雲法孫

「　大庾嶺頭提不起今日闍黎巳獲披會得趙州洗缽意衣珠燦爛古今輝」


** 示恒杲霖禪德

「　即心即佛盤珠走非佛非心珠走盤若是兩頭俱坐斷紅爐片片雪花鮮」


** 示恒高輝禪德

「　心忘情絕迥無依觸著方知底事奇金毛出窟群狐遁縱橫妙用復何疑」


** 示靈璧文禪人

「　實處是虛虛處實逆來順去明端的直須除卻句中玄管教出人一頭地」


** 示智潭池沙彌

「　小小沙彌志氣昂依師學道越尋常一朝徹見娘生面紹祖傳芳祝我香」


** 示大賢尼

「　念頭把定莫他遊十二時中惺惺求徹見娘生真面目拈來法法悉能週」


** 示碩菴俊孫

「　割愛辭親到浦峰隨師受業繼師宗從頭徹尾成一貫所向龍從虎亦從」


** 示碧峰舁孫

「　萬花開放暮春天鳥語松風唱道玄珍重汝歸休放過勤劬努力種心田」


** 示慶生芳孫

「　山自幽兮水自清鳥鳴泉響弄琴音聲聲自合無生旨揭露真機等現成」


** 示美菴彥孫

「　爾問西來意若何老僧口謇怕言多青山綠水無施說歷歷明明會也麼」


** 示旭菴暉孫

「　父子同來入此山一翻猛力闢荒田清風明月堪為伴雲去雲來得自然」


** 示印文策典座

「　三千公案止啼葉八萬行門心外訣但住自家無相位能超一切諸功德」


** 示佛果王居士

「　忙閒動靜未曾迷貴在當人㘞地奇一句無私重道破如如不動應來機」


** 示堪輿朱居士

「　高觀曠覽審來蹤掌握陰陽造化功試問陰陽不屬地從何下手覓真龍華」


** 示裁縫張朝銓

「　幾片青黃赤白雲無情鐵剪巧裁陳就中任爾分長短爭識穿鍼引線人」


** 壽良臣姚居士

「　水自清兮山自秀滿庭黃菊增榮茂拈來慶祝老維摩永證金剛無量壽」


** 壽賓實姚居士

「　林巒紫氣靄春風鳥噪玄音花笑容聞見古今元不異長生消息在其中」


** 壽佛演法大德

「　桂樹森森妙體彰金風拂拂吐清香當陽指出上人事壽同天地永昌昌」


** 贈天祥禎長老

「　出窟金獅露爪牙全威高步踏雲霞千妖百怪潛蹤跡鳳子龍兒任捉挐」


** 贈碧巖渠長老

「　浦峰一脈屬兒曹祖令全提正眼高任是獰龍歸足底燈傳奕世啟英豪」


** 送秩臣姚學彥赴試

「　桃開浪煖仲春時花雨飛飛點翠枝最喜風雲剛際會錦鱗得意躍龍墀」


** 秋日登大朝山訪淨光老宿

「　層巒筆削亙長空嶮巇斜封曲徑通策杖登臨方日午青雲捧出白頭翁」


** 偕人龍唐文學坐敘次韻

「　霧歛風清天霽䨑尋幽仙子過橋西山間鳥語分明道勿逐聲香帶水泥」


** 送尚玉姚文學

「　儒稱君子獨公賢道脈淵源一貫傳試問當人腳底事行行穩步御階前」


** 祈雨拈香口占

「　爐熱栴檀香一橛騰騰瑞氣沖天闕龍王驚起怒風雷直得滂沱降不歇」


** 師瘧疾口占

「　寒熱兩重相鬥侵是何神鬼是何精杖頭擊碎渾無物暑往寒來任變更」


** 黔陽邑大綸向文學再晤次韻(公諱于經)

「　本來無物洗何塵結個茅廬遠世名惟喜青雲佳客至擎杯且敘舊時情」


** 春日野朢

「　遠眺谿山翠欲流俄驚春色上林丘紅紅白白爭時艷誰識乾坤造化由」


** 夜坐閱指月錄

「　明燈靜夜坐窗前展卷頻頻見昔賢看到德山不語處者回親證祖師禪」


** 山堂閒坐三首

「　贏得餘閒寄艸堂藤蘿鋪徑鹿為床柴門盡日未常掩風自來兮花自香」


「　柴門無鎖有雲封古徑蒼苔少客蹤日出黃蜂穿菊裏夜來明月到窗中」


「　古澗層巒碧樹林潺潺流水演玄音晚風相送鴉歸去物外閒僧臥白雲」


** 葵花

「　瑤臺花放澹煙輕品冠群芳一段清傲骨不隨風力轉丹心惟向日中傾」


** 懷友

「　寥寥飄泊兩心同悵朢雲山砌幾重此夜幽窗成獨坐舉頭唯見月華濃」


** 詠竹四首

「　龍班鳳尾節交疏正氣森森入畫圓一段風高標雅致肯隨蒲柳遍皇都」


「　幾經霜雪幾經春弄月吟風數玉莖不是一翻高直節那能消受歲寒情」


「　田卓出綠莖莖幾易春秋未變心節操至今唯爾重清高千古蔭叢林」


「　秀發根頭意氣長從來不畏雪風霜雖無桃李爭妍色幸有清標壓海棠」


** 雨後野眺

「　雲開石澗廋風定竹林幽目斷清江遠漁舟泊岸頭」


** 雨中朢鴈塔寺

「　四際空濛雨煙霄接地叢應知山有寺只在白雲中」


** 宿香山寺

「　香山留寺古翠竹倚欄柵夜靜無燈火持經對月看」


** 贈如初上座

「　浦峰放一箭直射九重殿龍象都收伏逢人穿鼻而」


* 雜偈

** 山居十三首

「　年來懶與世奔躔縛個茅廬傍岳巔離相不拘佛聖戒無心慵論祖師禪林間修竹雲鋪衲澗底擔泉月滿肩除卻現成公案外難將別調寄名賢」


「　高枕松窗午夢微覺來山靜客來稀風生竹畔流清韻鳥語枝頭達上機怪石藤蟠龍挂錦奇峰霧靄豹垂衣分明一段天然趣心眼開時幾個知」


「　山中無曆渾忘年幾見明窗缺月圓風透體寒嫌衲薄雪殘眼闊愛松堅野雲出岫迷樵徑幽鳥啣花入洞天曲路柴門人罕到拈香擇火自消閒」


「　極目林巒春色彰風吹花氣入簾香脫胎竹筍參天杖倚壁藤蘿錦石床報客杜鶻啼蜀魄迷魂仙子夢黃梁勞勞世事如飛電逐影迷頭空感傷」


「　萬慮潛消百不知韜光泉石樂無為刪藤刈草培清舍钁霧鋤雲種紫芝火熟芋香思懶贊山晴薇長想夷齊休將世念存毫髮對境忘緣絕是非」


「　偶因客問山居意我話幽棲不計年嶺後裁松將合抱檻前插柳可垂肩󵐔鞋腳底獰龍活拄杖頭邊玉兔懸大道原來無指示莫將往事污心田」


「　四壁崚𡾓綠樹彰雨餘春色入虛堂新荷水面連雲翠梅子枝頭帶露黃座上懶將諸佛供胸中直把萬機忘而今覷破勞生夢水際泉聲風韻長」


「　萬壑煙雲一柄鋤隨緣日作且安居種松倚翠根宜固愛竹垂陰筍不除性內有天須自覺胸中無字向人書也知近代淳風易世事何堪問古初」


「　懶把浮生花甲輪惟於道樂守天真半鐺石煮三更月一钁松裁四季春佛法荒涼因世濫人情寂寞為
廚貧幾回笑傲孤峰頂及第心空自主賓」


「　山居夜靜轉幽然萬境空閒自在禪黃葉供爐無宿火青香煨鼎有殘煙一簾月色浮天外半嶺松濤落枕邊滿耳盈眸非別物幾多英俊被遮瞞」


「　攜將缽杖挂嵩巔不學諸家五味禪引水澆花清舍外開田種粟埜雲邊名賢有意開三徑野老無緣受一廛翻憶古今誰是侶寒山拾得可同傳」


「　千峰影裏結蓬茅一念無生萬慮消性地廓然無草穢心田坦蕩絕塵囂月臨霄漢磨天鏡雲走長空識錦袍自是此身閒不徹青山綠水任逍遙」


「　草閣玲瓏得自便謾將石鼎煮寒泉乾坤盡在杖頭上日月收歸缽底邊花燦碧峰裝翠面日穿疏壁照寒肩坦然萬籟咸俱寂贏得風高物外閒」


** 登明山寶頂

「　峰高路古砌苔華四顧春輝景物佳雲澹天空明日月風馳草偃走龍蛇林松點翠棲幽鳥澗水流香帶落花採罷紫芝依石坐逸情豈羨泛仙槎」


** 明山與友人夜坐惜別

「　爐香斷續晚鐘暹冷露無聲溼翠微素壁燈光浮琥珀疏簾月影映玻璃花開別苑金風爽鶴唳霜天雲夢稀話共知心唯此夕江南江北兩依依」


** 除夕

「　自從浪跡走天涯甲乙渾忘屈指推乍見梅開春又到忽聞竹爆歲除來老臨白髮添何易時去黃金換不回珍重兩堂雲水客一年好景付茶杯」


** 元旦發筆

「　東來曉日照山堂兀坐齋頭世渾忘爐內添香和案煖池中洗筆帶花香簷前好鳥鳴生滅檻外寒松較短長對境吟哦清興遠少林公案豈囊藏」


** 春日尋芳

「　雲澹山空積翠深杖藜緩步出幽林雨餘青嶂煙嵐重水落寒潭日影沉魚躍錦江波砌玉風翻嫩柳葉篩金悠然一笑晴光好無處山河不帶春」


** 題浦峰寺

「　蘭若巍峨宋帝封明山秀水護重重三更鳥宿凌雲樹五夜僧敲醒世鐘幻夢須從空裏覺道源宜向靜中逢大開爐韝鎔凡聖祖印單傳正脈通」


** 參禪偈

「　參禪本要自心明莫向他人行處尋念起一絲眼著楔腹藏萬卷鏡蒙塵家家戶透長安路處處山含太古春撞遇虛空連架打髑髏乾盡見天真」


** 麻陽邑侯陳公過訪次韻(公諱五典)

「　樹鎖蒼煙澗隔塵蘿龕共坐雨花新成仙作佛無多體治國齊家總一真翰院文明傳道統楚國善政布慈因佇聆丹詔登台輔勿負靈山記莂誠」


** 贈宗慶昇上座

「　寥寥祖道繼今時正眼弘通屬爾為吹毛殺活勤摩用鉤釣拋垂莫浪施摟碎兔𥥶狐穸種奪來虎穴鳳巢兒聖恩聖德從斯報此是吾家向上機」


** 午日二首

「　朱明日正照林端徙倚樓臺對碧瀾龜鼓頻催江上酒龍舟兢畫水中天長吟玉偈逸情遠滿泛霞觴客興寬彩繫五絲垂續命風流不盡萬人歡」


「　佳節中天日正長聲聲畫鼓落平江朱樓酒重留人醉碧水舟輕鬥浪狂吐火柘榴紅映彩出波菡萏綠生香從來一味禪風別香積頻頻發上方」


** 芭蕉

「　素質參天碧玉莖橫拖青劍倚龍門光浮古幹留雲住影覆苔寒絕鳥痕晚抱麒麟和月臥朝看蝴蝶弄春晴靈根鬱密超群品未許時人取次論」


** 代友人一律

「　自歸酉水遠雲林幾度逢春柳綻金門外青山看是舊鏡中白髮鑑來新半生書債餘閒少百代興亡醉夢深遙憶故人湘浦隔濡毫走墨一傳心」


** 中秋

「　誰將玉鏡挂蒼窮一片清輝處處同印破水天分上下移將花影轉西東光臨狻兔成胎息影射潛龍起銳雄萬里山河渾白晝良宵誰不仰高風」


** 暮秋有感

「　兀坐江頭對落暉風恬浪靜水聲微深秋紅葉和霜醉薄暮黃花帶露肥白髮誰驚催世夢朱顏那省樂閒機乾坤否泰何堪論我與青山絕是非」


** 代僧答文友

「　聖學貴心空心空至理融山川皆道用草木盡文風室朗晴霞照窗虛夜月通毫端生瑞彩直射斗牛宮」


** 贈隱者

「　結草雲林下無腔曲自吟彈琴音動指作賦韻勞心竹逕苔痕溼松庭積翠陰山泉饒獨飲誰與漫清纓」


** 象山值雪

「　誰把珠璣撒谿山一色妍蒼松成玉樹古壁挂銀箋白象增雄峙虯龍帶暮煙圓明舒一鑑處處兩花天」


** 舟中有感

「　飄泊寒江際輕舟慢艣游春晴開柳眼雲懶臥山頭蝶夢花間醒波光天外浮問予何所似坦蕩一沙鷗」


** 宿玄武宮

「　幾村青嶂外一寺白雲中貝葉翻明月松風度晚鐘茶香忘客倦枕墮得心空夢斷煙霞裏醒來日正東」


** 重經青蓮菴

「　此地我居先溪通隱者泉開窗迎白月鑿沼種青蓮逕竹節無改庭松老更堅知君深院裏別有洞中天」


** 中秋

「　一輪今夜滿何處不圓明影逐蟬光冷香浮桂魄輕露珠連柏翠潦水共天清此景家家賞誰人識暮晴」


** 菊花

「　群芳春兢艷貴種別尋常不逐炎涼變還經歲月長清機凝玉露翠色傲銀霜自識陶潛後逸名遍界香」


** 贈隱者

「　結廬人境外盡日少塵鳴澗杳猿聲度林深鳥語穿樹搖青徑柳花發玉池蓮坐待熏風煖支鐺煮瀑泉」


** 春日送別友人

「　谿山冰雪瘦送客度平川逕草鋪羅襦藤花插翠鈿舟行殘照裏帆挂夕陽邊此會知何日千江一月圓」


** 春日雨霽

「　雨歇泉聲朗風微竹韻清隴頭蛙喚子陌上鳥鳴春蔓草馴蛇性名花恰蝶情乾坤無覆蔽造化坦然平」


** 春夜坐

「　清夜涼如洗輕寒入毳衣雲移驚石瘦露重覺花肥鶴唳聞天語猿啼見月輝其間端的旨欲辨巳忘機」


** 客中阻雨

「　風憂松篁韻雲封野甸迷氣寒花態弱露重柳頭垂世念同冰冷禪心共水棲旅懷何所寄灑墨暫留題」


** 春日喜晴

「　四嶂雲開曉寒光逐澗流石林煙氣盡樓閣曙光浮盜果猿搖樹尋香鹿趁丘靜觀時澤潤物物自抽頭」


** 獨坐有懷寄黃居士

「　曲逕苔生綠蓬門永日關悠然居世外迥矣別人寰舊識山川阻心知夢往還天台何日晤攜手白雲間」


** 夏日寓天龍山

「　林幽山寺古修竹護危墻花雨空中散沉檀室內香野情隨放逸世態任奔忙寂靜無人語鐘聲到上方」


* 讚
** 自雕布袋羅漢像讚

「　乾坤法界不可說納向其中無一物十字街頭大打開𦍕頭狗肉誰能別咄咄休怪捏憨布袋裏有彌勒」


** 雙桂破山明祖像讚

「　者老漢殺人處極救眾生酒肉裏吞吐佛祖腳跟下鸞翔鳳翥棒頭邊虎驟龍驤鐵稜稜面孔耿落落心腸遍地兒孫覓伊起處不得(咄)西蜀梁山雙桂堂上」


** 自讚

「　咄哉者村漢名不得狀不得畢竟如何施設娥眉潭上巳多年貫逐獰龍吞夜月」


「　者老漢古怪樣任他讚任他謗不著凡見不住聖相橫打直敲一條白棒逢場作戲當仁不讓呵呵卻被個沒眼波斯東摸西塗喚他做法柱和尚」


* 書問

** 謝瀘谿邑侯吳公啟(公諱嵩)

聖道巍峨惟賴英才而治化佛天光耀全希仁善以
洪揚起唐虞泰運於斯際家家樂業頌風高鎮華夏
安平於此日處處歌揚稱至德不惟紫極注心實乃
蒼生拭目恭惟台臺道融三教學富五車列赤幟於
詞壇播清名於海甸驅邪遠佞易俗移風拯之
水火郊鴻甫巢擁緇流之屏翰龍象奔騰誠哉一路
福星久矣萬家生佛棟也山林樗櫟泉石慵愚形尚
不中於規繩志豈堪儔於鴻鵠道薄德微學疏才淺
飽餐香積至今齒頰生涼寵錫佳章終古名藍絢彩
欣觀雲漢之篇巳識道隆先哲快誦珠璣之句更聆
德配一君佩感無涯衷酬莫罄臨楮瞻依併復併謝。

** 復僧書

承來翰云業緣所繫山僧三復而三歎然上無攀仰
下絕巳躬淨裸裸赤灑灑有何繫哉山僧乃棲心於
孤峰頂上志泯心灰炊木樝羹煮鐵釘飯以消日也
上座忽爾問心乃問是何人心是何物若言是一不
應又有問心者若言是二乃元無二古且將甚麼喚
作心所以古德云似地擎山不知山之孤峻如石含
玉不知玉之無瑕今上座既有向上之志須用智慧
之刀斬斷一切獨立於萬仞之上無論是佛是魔一
齊勦絕絕後再甦提持祖印利物維新堪報佛恩始
不負出家之志耳依依是復。

** 重修浦峰寺序

立莖草而建梵剎正眼弘開移片石而得雲饒敏手
親切所謂鍜琢金玉須憑良匠之工擁護法幢必假
恩檀之力古稱裴公奪笏于石霜蘇子解帶
所以道不虛行乘時而合也爰有辰郡勝境浦峰
寺曲水拖藍群峰聳翠鍾如是之靈秀產如是之英
賢高也明也松風鳥語演不盡之玄音奇哉俊哉蘿
月煙雲協無窮之妙旨宛然鷲嶺西開儼若普陀南
現嗟吁滄桑之後一片坵墟殿閣樓臺蒼苔疊鎖墻
坦戶牖荊棘叢封畫棟傾而鼠雀成巢丹壁頹而狐
犴作穴風輪雨矢無日催殘金容敗露人意何安茲
略竭以寸忱冀重新而鼎革諒一木之難支思眾擎
之易舉仰祈尊官長者達士仁人發難捨能捨之心
施極愛所愛之物共勷盛事快睹落成庶使佛日重
輝法輪再轉功高德厚注北海以無涯善因樂果積
南山而有慶現手眼於當時勒芳名於不朽謹序。

** 募修普同塔緣引

歷古叢林知識建立法幢激揚宗旨墈龍驗象豎拂
拈槌是謂禪宗之極則也然而收骨殮骸普存合塔
亦先佛之定製茲以山僧劣志固不敢效古人之大
作別展一線風規化道有緣緇素同發盛心多寡施
助共成一塔功勒千秋是疏。

* 佛事

** 為鐵腳禪德起龕舉火

以拄杖擊龕云生也者重關死也者重關打破者重
關出頭天外看喝一喝云照顧腳下以杖引行。

舉起火炬云鐵腳鐵腳踏翻海底掀倒山嶽龍來一
拳象來一腳任爾大顯神通不出末後一著攛下火
云烈焰光中請君自顧。

** 為送拂塵老宿入塔

云法法俱圓事事巳畢來亦無來去亦無去正體凝
然一塵不立山僧如是舉揚猶是者邊底事且道拂
塵老宿畢竟向什麼處安身立命以拄杖指塔云團
團無縫謼千古立高標。

** 為拙之大德起龕下火

喝一喝云菩提大道無去來相生死通明了沒遮障
咄泥牛舉步超三界木馬追風越十洲。

以火炬指面云拙之老拙之老一氣不來東歪西倒
者個赤肉團作麼生銷繳攛下火云足下紅蓮開燦
爛無相光中獨露身。

* 法派

海慧明常淨通真達本源道弘證佛果紹繼祖燈。

* 行狀

師諱海棟號法柱姓陳氏先大人名三桂母趙姓澧
洲石門人也廿齡父母雙逝悉廢儒業至二十五歲
因思親恩難報乃棄俗出家往慈利七星山禮長明
炅和尚披剃參三不是親炙三載到龍山穎秀師翁
座下圓具又隨炅至沅州明山巾瓶七載一日炅問
從苗辨地因語識人秪如苗未發生之際語未開口
之先作麼生辨得師云不會炅曰汝實不會麼師云
一輪明月千峰上古往今來一串穿炅曰又道不會
師作禮復隨炅至辰州浦峰寺一日坐次炅曰達磨
西來傳個什麼師云路逢毒蛇長千尺腳下翻騰勢
轉高炅曰也須喫棒師拂袖便出後一夕聞風動樹
鳥作喧洞明此事偶成一偈娘生鼻孔本來長八字
打開不覆藏風韻鳥鳴元不異靈靈緊俏絕商量炅
曰塞卻鼻孔坐斷舌頭作麼生出氣師云頂門上七
縱八橫炅曰放汝三十棒師震威一喝炅亦喝師過
前便作掌勢炅謂座元曰此是浦峰第二代主人親
炙十有餘載后受記莂往住邵州金峰青蓮菴適因
老人示寂歸浦峰收葬事完受請繼席帥眾廿載朝
夕不怠精勤垂訓遐邇緇素披瀝欽崇提持正令大
啟宗猷祥麔威鳳振振繩繩殿閣寮舍俱成大觀
裝聖像百有餘尊一切常住諸事具備時年五大
六棲心泉石暫截葛藤將院務交付嗣法門人輪
住理自此袍道情閒以樂餘年耳。


康熙辛未歲蒲月　夏至前五日刊




法柱棟禪師語錄卷下　　(板存嘉興府楞嚴寺流通正藏)