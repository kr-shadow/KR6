#+TITLE: 無上玉皇心印經--杜順法師
#+DATE: 2016-06-11 12:30:56
#+SOURCE: github.com/kanripo/KR6s0077 master aad46ef6                

無上玉皇心印經

「　上藥三品
　神與氣精
　恍恍惚惚
　杳杳冥冥
　存無守有
　頃刻而成
　廻風混合
　百日功靈
　默朝上帝
　一紀飛昇
　知者易悟
　昧者難行
　履踐天光
　呼吸育清
　出玄入牝
　若亡若存
　綿綿不絕
　固蔕深根
　人各有精
　精合其神
　神合其氣
　氣合體真
　不得其真
　皆是強名
　神能入石
　神能飛形
　入水不溺
　入火不焚
　神依形生
　精依氣盈
　不凋不殘
　松栢青青
　三品一理
　玅不可聽
　其聚則有
　其散則零
　七竅相通
　竅竅光明
　聖日聖月
　照耀金庭
　一得永得
　自然身輕
　太和𠑽溢
　骨散寒瓊
　得丹則靈
　不得則傾
　丹在身中
　非白非青
　誦之萬徧
　妙理自明」


無上玉皇心印經終

* 傳經始流

昔有高道到處源於石城縣仙界鋪遇真仙
傳授此經獲免厄難遂刊行焉嘗伏而誦
之辭約義愽盖撮本行集經之樞要是以謂
之經髓也涿鹿山雲居寺有洞室貯釋梵之
經殆至萬卷故名是山為小西天焉夫
三界萬靈尊莫尊於
昊天金闕玉皇上帝玄功妙德載在本行集經
正當刻之金石藏之名山傳之萬世也是以
至心各捐貲力請匠鐫刻經髓暨經纂及心
印經共為壹卷凢壹千柒佰肆拾捌字置諸
石室用彰悠久所以然者盖欲仰荅
天地君親四恩於萬一云爾。

旹
大明宣德三年嵗次戊申四月吉日奉
道信官向福善阮常就勝等稽首頓首百拜謹記

* 同盟助貲

奉國將軍都指揮同知武興

奉直大夫工部虞衡員外郎陳孚

迪功郎工部營繕所所副陳道昌

懷遠將軍指揮同知段義　李實　郭敏
　管義

明威將軍指揮僉事冀源　黃安


武畧將軍副千戶羅成　萬理　王友
　張禮

嗣全真教高士陳風便

正一盟威寶籙弟子王至玄字利賔書

信士曾至中　馮本源　章文得　崔景平
　李景雲　厲正善　夏惠機　葛鏞
　莊文玉　戴道清　朱福惠

鐫匠程善　刊