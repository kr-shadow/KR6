#+TITLE: 灤州萬善暉州昊禪師語錄-清-昊
#+DATE: 2018-05-12 10:25:23
#+SOURCE: github.com/kanripo/KR6q0573 master 667eacf8                

* 暉洲旲禪師語錄序

像法之季去佛益遠學者穿鑿
迷失其真滔滔莽莽愈趨愈下
余嘗為之太息乃欲楷其宗極
論其旨趣而得所正雖有其心
奈時為限無可如何須知佛祖
典型兒孫眼目先天地而非無
後天地而非有攝山河日月於
一微塵裡現廣大色身於百草
頭邊變通則無窮無盡宣揚果
難說難明還望有志之士研精
而信其詣推訂而合其規甄別
去取務臻其妙使後進稍有式
從故余求賢之切日汲汲而不
能已也憶昔暉洲旲姪禪師由
奉天到山沖然偉度其言恂恂
與我周旋猶子之誼殊恭出開
法語要讀之攻實學修篤行根
本端詳師模從古不以凡近雜
出無愧於龍池嫡系遴次數則
補入全書別去二三載今年夏
忽命一使脩簡牘備隆儀申省
候禮甚虔呈其十二會錄請余
鑒定并求弁言殊難固辭略為
攷正觀其發演該通應對敏捷
不走險而挺奇亦可為中行獨
復者也宜付棗梨傳之將來庶
不負余汲汲求賢之三致意焉。

康熙三十八年歲次已卯閏月
望日深雪永潛叟撰於西山
聖感方丈










* 暉洲旲禪師語錄目次

  
  * 卷首
  
  * 序文
  * 第一卷
  
  * 住灤州澤它萬善禪寺語錄
  * 第二卷
  
  * 住高山白道子石佛寺語錄
  * 第三卷
  
  * 住盛京奉天府華嚴寺語錄
  * 第四卷
  
  * 住錦府寧遠州地藏寺語錄
  * 住遼東刺兒山朝陽寺語錄
  * 第五卷
  
  * 復住寧遠州地藏禪院語錄
  * 住永平府樂亭聖嚴寺語錄
  * 第六卷
  
  * 玉田縣圓通院法語
  * 天津衛放生院法語
  * 樂亭縣聖嚴寺法語
  * 盤山正法禪寺秉拂
  * 永平府地藏院小參
  * 天津衛般若院小參
  * 奉天府楊家寺小參
  * 灤州萬善禪寺小參
  * 隨緣薦亡小參
  * 垂問
  * 開示
  * 示眾
  * 入室
  * 機緣
  * 請益
  * 第六卷之下
  
  * 代古
  * 別古
  * 拈古
  * 頌古
  * 佛事
  * 略狀
  * 音釋

暉洲旲禪師語錄目次終
暉州禪師住灤洲澤它萬善寺語錄卷之一
記錄侍者(性珍　寂寶)

康熙歲次戊辰四月十五日護法山主高雄高陞高
魁高興監院明順實在恭請住萬善寺。

至十月十五日護法高陞高魁高興及緇素人等請
結制上堂至法座前拈疏云靈山奧旨少林密訣山
僧不敢囊藏對眾一一拈出遞疏與維那宣畢指法
座云高而無上闊而無邊盡十方總是一箇寶華王
座許甚麼人登喝一喝遂陞拈香云光輝法界耀古
騰今信手拈來爇向爐中供養釋迦文佛歷代祖師
端為祝延
今上皇帝聖躬萬歲萬歲萬萬歲伏願龍圖鳳曆恒新
玉葉金枝長茂此一瓣香為中為正乃瑞乃祥奉為
滿朝文武闔國公卿伏願高遷祿位福壽俱崇此一
瓣香靈根宿植久巳培成奉為十方檀越本寺護法
及現前諸師恒獲堅護之心永作法門楨榦此一瓣
香不從靈峰帶來亦非海藏流出從盤山紫蓋峰前
遇著一箇鐵面老漢一椎擊碎即今對眾拈出供養
萬善堂上傳臨濟正宗三十三代上了下宗先老和
尚用酬法乳之恩歛衣就座維那白椎云法筵龍象
象當觀第一義師云釣頭垂餌直釣􃎮鰲汲浪乘風
不妨相見僧問昔日世尊陞座諸天散花今朝和尚
開堂有何應瑞師云碧天煥彩紅日騰輝進云如何
是萬善境師云孤松秀北嶺叢菊綻東籬進云如何
是境中人師云手持山藤杖身著割截衣進云人境
巳蒙親指示向上一路請師別通消息師便打進云
莫非是和尚家風麼師云汝未識痛痒在僧彈指一
下師云果然話墮也乃云一切眾生自從威音劫前
與佛祖同成證覺無欠無餘只因一點妄想不了返
墮愚迷不知不覺是故佛祖設種種方便百千法門
使一切眾生箇箇惺悟自心本來面目所以如來為
一大事因緣故出於世乃謂此也汝等諸人不識自
心是佛向外馳求為之小知小見說箇成佛成祖亦
成剩語喝一喝曰會麼翻身跳出白雲窟提起眉毛
亦是遲維那結槌畢下座。

開爐上堂盡十方總是一箇清淨身遍大地無非是
箇選佛場人人皆證箇箇相踏舉處自由用時無礙
淨裸裸赤灑灑猶如塗毒鼓太阿劍聞之則亡近之
則喪若有徹骨徹髓恁麼承當也不勞再舉何故聻
總是無為無事漢也須槌下解翻身。

劉維漢請上堂幻海之中駕釣舟英雄無數被沉浮
到頭業識牽將去何日何年得出頭舉拄杖云三世
諸佛不知有八角磨盤空裏走青州布衫重七斤普
化搖鈴翻觔斗須彌頂上扣金鐘驚起泥牛半夜吼
嶺上石人暗點頭誰解南辰藏北斗喝一喝下座。

眾執事請上堂諸仁者還識得老僧麼若欲識得只
須鳴鐘擊鼓顧左右云適來鐘已鳴鼓已嚮作麼生
識老僧眾無對良久云鐘鼓尚然不識何況老僧喝
一喝下座。

德本法主領眾請上堂德本法主設齋特請山僧陞
座說法即今抖搜精神將如來三乘十二部一切修
多羅祖師一千七百陳爛葛藤及天下老和尚長歌
短曲傾心吐膽不惜唇皮盡從獨露布施諸人舉起
拄杖云會麼復卓一下為此一是實餘二則非真。

祖師安慰上堂少室山前風凜凜雪庭不見舊時僧
欲知斷臂安心士依舊眉毛眼上橫豎起拂子云祖
師來也還見麼良久擲拂云此去西天路迢迢十萬
程。

爵軒西真比丘請上堂僧問梅笑春風暖鳥啼氣象
新舊時風景即不問如何是奪人不奪境師云花下
郎君夢未醒進云如何是奪境入奪人師云波中獨
占一蘆新進云如何是人境兩俱奪師云三更月落
絕言詮進云如何是人境俱不奪師云野老堤邊觀
綠莎進云人境已蒙師指示向上一著是如何師云
殿上鴟吻口向天僧擬議師便打乃云松色青青柳
色黃嶺梅破雪盡含香幾多寒鵲爭枝舞倒惹鷬鸝
話短長多意氣好商量琵琶一曲越宮商木童唱箇
無音調金烏驚起上扶桑更問道是何章會不會去
問東村李大娘參。

美亭和尚請上堂黃鍾月十五一陽從地鼓郊外野
煙飄太史書雲舞分明說與知音知冬至寒食一百
五。

趙君愛領眾請上堂問教中云諸可還者自然非汝
不汝還者非汝而誰且道誰是甚麼人師云始來問
話還記得麼僧云記得師云更道甚麼僧擬開口師
打一棒云不唧溜漢進云釋迦彌勒猶是他奴他是
阿誰師云東家牽犁的西家拽耙的進云恁麼則拖
泥帶水去也師云面前更有一重關僧喝師云不斬
敗將乃云佛與眾生不二門堂堂獨露遍剎塵欲知
段化分明處掃地燒香非別人。

默然請上堂問達磨西來所傳何事師云一二三四
五進云何不直指師云老僧從來不扭曲乃云一二
三四五任君顛倒數觀汝非是𠍲觀𠍲非是汝張公
喫酒李公醉婆王湊樂迦葉舞寒山掃地接豐干喜
得禾山解打鼓卓拄杖下座。

護法高陞臘八日請上堂月落三更夜巳寒明星獨
露眼皮穿平生埾𡔇瞿曇老殃及兒孫為禍端豎拂
子云會麼若向這裏會得眉毛卓豎八字打開方能
識得移星換斗運月捶空到這裏談甚麼玄說甚麼
妙論甚麼智慧德相道甚麼妄想執著總在龜毛頭
上識取根源了也雖然如是不是一翻寒徹骨爭得
梅花噴鼻香。

張顯吾請上堂客來相待賊來相打山門頭金剛擎
拳持杵諸日相對是嗔是喜大眾試道看卓拄杖下
座。

恒如設齋請上堂問日日是好日如何是好日師云
日出東方月轉西進云此意若何師云照天照地乃
云日日日如是日東月復西以拂子敲香几云欲明
般若智但看與麼時擲拂下座。

假可全領眾請上堂德山入門便棒臨濟入門便喝
這對無孔鐵錘也是無風起波蚯蚓跳上南嶽蝦蟆
驀過新羅撞倒張三李四笑殺東村王大哥且道他
笑箇甚麼也是食鹽加渴。

尼平祥崑山領眾請上堂問香煙籠法座瑞氣繞禪
床文殊是七佛之師為甚麼出女子定不得師云青
山進云罔明是初地菩薩為甚麼出得女子定師云
白雲進云文殊罔明還有優劣也無師云優則總優
劣則總劣進云恁麼則十方無二路到者便為尊師
云又在半途乃云若見諸相非相即見如來舉拄杖
云還見女子麼內無自巳外無他箇中消息難摸𢱢
驀直向人人不識依前撒土又拋沙喝一喝云金剛
寶劍任從施截斷昔年葛藤窩下座。

上堂今朝臘月二十九文殊普賢呈拙醜笑殺明州
布袋憨普化空裏翻觔斗目瞽仙人偷眼睄無言童
子連聲吼驚起南山鱉鼻蛇咬殺紫胡一隻狗張公
醉倒御街頭原是李公喫醉酒喝一喝。

解制上堂灤陽城畔水流南逐浪隨波下釣竿夜靜
水寒魚不餌輕舟高舉過蘆灣。

上堂󱉚賓端月日初長萬境真如處處彰匝地松濤
花爛熳清池蒲劍葉生涼峰巒疊翠揚真諦碧水層
波演妙香一派清光俱漏洩不勞彈指覓宮商。

記錄恒如。

康熙已巳應鐘望日護法高陞高魁朗空和尚共施
衣缽結制傳戒恭請上堂拈香祝
聖畢次拈香云此一瓣香根盤劫外葉覆娑婆遇貴
則賤遇賤則貴第二回拈出爇向爐中供養上了下
宗先師用酬法乳歛衣就座美亭和尚白槌云法筵
龍象眾當觀第一義師云一槌擊碎匝地騰光還識
第一義者麼不妨出眾證明僧問金鐘纔罷玉磬方
歌四眾臨筵乞師垂示師云杲日麗天進云莫便就
是別處更有師云時清道泰進云請和尚傍通一箇
消息師打云晴天不肯走單待雨淋頭進云恁麼則
箇箇霑恩去也師云不信道問拋綸垂釣即不問衝
浪金鱗如何取師云點僧喝師云蝦跳不出斗乃云
萬善堂前非等閒滔滔綠水泛慈船欲渡迷人登彼
岸可憐無數業牽纏當機若具金剛眼說甚前三與
後三揮拂子云放開一線瓦礫生光把住一絲黃金
失色若向這裏會得運諸佛之洪機全千聖之大用
當陽曉示直下知歸擬議思量白雲萬里若是伶俐
漢子聞山僧與麼道一見洞然更不狐疑會麼喝一
喝云豁開戶牖當空寂剎剎塵塵戒定香結槌下座。

印江請上堂玉蕊飄飄降瑞祥千林萬卉盡流芳銀
光瑩徹周沙界湧出枝頭一段香。

尼實祥請上堂舉趙州狗子無佛性話乃云趙州狗
子佛性無深更夜半月輪孤南山鱉鼻吞香象海底
波斯誦梵書咄。

劉繼漢合宅請上堂時逢三九連天雪凍的烏龜變
作鱉東土西天總不知狸奴白牯更饒舌不饒舌踏
著秤錘硬似鐵。

受沙彌戒護法高魁請上堂僧問巍巍寶座傳演毘
尼諸人進戒得何三昧師云速禮三拜進云此戒如
何奉持師云是事如是持進云持後是若何師云直
超佛地進云謝師慈悲師云莫將赤土作硃砂乃云
此衣如來親口宣迥超俗服越塵寰忍辱倍增功德
具人天恭敬種福田舉起拂子云諸賢者還見麼優
波離尊者現在龜毛頭上舒種種玉毫神光說波羅
提木叉大戒於斯明得七遮八難盡得消忘五逆十
惡悉皆殄滅到這裏天龍鬼神同被威光僧俗男女
齊登戒品且道報恩一句又作麼生共持清淨無為
化仰體寰中太極春。

臘月八日趙國器請上堂今朝臘月八凡聖齊抹煞
不拈雲門餅不舉趙州茶有人來請益舉棒驀頭拶
復舉世尊夜睹明星悟道仰面歎曰奇哉奇哉人人
俱有智慧德相皆因妄想執著而不能會得這箇老
漢雖然傾心吐膽一一告報正眼觀來也是夢中說
夢且道還有知恩報恩者麼拈一瓣香云年年此日
一爐香供養靈山大法王。

張顯吾請上堂年年今日慶初八目擊道存路不遐
果是昔時曾悟得臘梅枝上結冬瓜。

恒如請上堂僧問東風連夜發西嶺碧梅開如何是
今佛放光明師云崖前石筍露進云如何是助發實
相義師云嶺後老猿啼進云恁麼則處處綠楊堪繫
馬家家門首透長安師云路頭在甚麼處僧喝師云
無地頭漢乃云日暖風和百草芳法身全體露堂堂
枝頭不住傳春令懵懂依然在醉鄉舉古人云大道
真體不離聲色言語若即聲色言語求道真體正是
撥火覓浮漚若離聲色言語求道真體好似含元殿
裏問長安總不恁麼畢竟如何以拂子揮一揮云梅
逢臘去腮垂玉鳥遇初春自在啼珍重下座。

明空和尚請上堂以拄杖向前打一圓相云雖然築
著磕著未免拖泥帶水復以拄杖抹卻攛下云拋卻
棒泯其跡仔細觀來更是誰噓噓下座。

成方請上堂雨下地濕天晴土乾花開日暖葉落風
寒且道還有祖師意也無以手撫按云只要諸人著
眼看。

元旦高陞請上堂問岸柳聞風開夢眼巖梅見日發
新花如何是最初一句師云爆竹一聲催臘去梅花
幾點送春來進云如何是慶讚一句師云日日香花
夜夜燈進云彌勒菩薩即今說甚麼法師云天上地
下僧禮拜師云也是土上加泥乃云日暖融和萬象
豐五雲呈瑞吐光濃展開無相毘盧印氣轉洪鈞法
運通豎拄杖云見麼彌勒內院樓閣門開慈氏菩薩
轉大法輪作獅子吼普告大眾十方如來同遊華藏
之門共樂真常之道與汝諸人頭頭相觸步步相踏
佛與眾生一音酬唱無有間然果然與麼會去丹霄
武步共享太平且道慶祝新春一句又作麼生遂拈
一瓣香云百料千方酬不盡一爐香爇祝能仁。

解制上堂問單刀直入即不問收兵罷戰是如何師
云道泰不傳天子令時清還唱太平歌進云將主巳
歸寶帳內三軍何處去安排師云無生國裏乃云有
始有終有收有放有佛處不得住無佛處急走過以
拄杖打圓相云若向這裏透徹去一任橫擔楖栗遊
蕩天涯其或未然關津渡口有人索取草鞋錢大須
仔細喝一喝卓拄杖下座。

美亭大師為嚴得法師請上堂僧問瑞亭和尚即今
是生也是死也師云兩處非存中間不立進云畢竟
在甚麼處師云痛處著傷進云如何是瑞亭和尚本
來面目師云井邊樹下進云學人不會師云澆菜的
澆菜歇涼的歇涼乃云陣陣薰風動大地飄飄法雨
潤群蒙其中有箇真三昧拈向吾兄鼻孔中以拄杖
擊案一下云還聞麼瑞亭和尚聞此法音直上拄杖
頭邊同音酬唱從一鼻孔中流出無邊法界從一界
中能現無量法身從一身中悉彰無窮妙用從一用
中皆放無量光明從一光中湧出無量音聲從一聲
中廣演無盡妙義復將無盡妙義無量音聲無量光
明無窮妙用無量法身無邊法界總歸一鼻孔中去
也汝等還信得及麼於此信得昔本不生今亦不滅
其或未然拄杖子與汝指箇落處良久云不居人間
與天上山自高分水自深。
暉洲旲禪師語錄卷第一終

灤陽高山石佛禪院暉洲禪師語錄卷之二
記錄均霑

康熙二十九年歲次庚午十月十五日高山白道子
石佛寺信士王之煥吳守高院主明瑞等恭請。

結制上堂拈疏云未離萬善漏洩久矣巳至石佛難
已囊藏還會麼卻請維那對眾剖露指法座云不秉
釋迦慈父非禮須彌燈王頭頭常光現前步步真風
顯露喝一喝便陞拈香祝
聖畢　次拈香云佛祖同根人天瞻仰第三回拈出
供養萬善堂上第一代上了下宗先師和尚用酬法
乳歛衣就座維那白槌畢師云言中有嚮句裏無私
還有覿面相酬者麼出眾與拄杖相見僧問萬善堂
前松柏翠石佛殿內法雲飛去此二途請師指示師
云高峰崖下爛石棚進云莫非是和尚奇特句麼師
云不落兩頭進云畢竟若何師便打問向上一路千
聖不傳如何是不傳底事師云無底缽盂口向天進
云恁麼則閒殺人也師云汝還手忙腳亂進云也知
和尚不肯放過師云自知較一半乃云全大機顯大
用一微塵裏能藏百億須彌百草尖頭流出無邊剎
海塵塵剎剎在在處處總不離當人分上故我先聖
出世為一大事因緣祖師西來亦不過見性成佛即
今眾信檀越特請山僧重建法幢舉揚宗旨於此不
敢囊藏八字打開一一拈出舉起拂子云會麼一處
通百處千處一時通一處透百處千處一時透其或
未然喝一喝云當陽獨露真常劍截斷千江水逆流
維那結槌下座。

任宗乾趙進貴請上堂問今日居士設齋請和尚說
法有何利益師云種豆不生麻進云客來將甚麼接
待師云入門一盃茶進云和尚說甚麼法師云車不
橫行理不曲斷進云靈山奧旨迦葉親聞石佛法令
誰人得師云只汝不聞進云爭奈人人鼻孔撩天箇
箇腳跟踏地師云猶是寐語乃云今日檀信設齋供
養一堂羅漢仍請山僧陞座說法以拄杖擊案一下
云大眾這箇是有法說無法說諸仁者試道看若道
有法可說釋迦四十九年隨方演化未曾說著半字
若道無法可說古今尊宿鳴鐘擊鼓聚眾上堂豎拂
拈槌又作麼生復擊一下云若向這裏果然緇素分
明日費斗金不為分外苟能未然筵前有齊也少不
的這一分何故不見道是法平等無有高下卓拄杖
下座。

美亭和尚領眾請上堂問今日打七所為何事師云
證龜成鱉進云從來箇裏無變改為甚麼烏龜卻成
鱉師云不是苦心人不知進云拶碎虛空掀翻大地
還得箇伎倆麼師云賊過張弓乃云今朝正起七一
段好消息門外石羅漢參學事巳畢悟者一任悟迷
者一任迷賢者賢兮愚者愚喝一喝云當機覿面無
回互提起眉毛亦是遲。

羲暉請上堂月前數九霜飛寒抖擻月後數九花開
綻梅柳正數九凍落虛空顛倒走大千沙界絕驅馳
枯木堂中獅子吼吼吼吼蝦跳何曾出得斗。

王養粹請上堂泥羅漢前仰後合石菩薩東倒西歪
禪衲子顢顢頇頇小沙彌莽莽鹵鹵諸佛心印祖師
密訣秘魔放下手中杈石鞏架起千鈞弩參。

王之煥吳守高請上堂恁麼恁麼煙翠鳥啼楊柳岸
不恁麼不恁麼釣魚人臥玉蘆灣不恁麼中卻恁麼
楊柳岸啼煙翠鳥恁麼中卻不恁麼玉蘆灣臥釣魚
人於此明得三頭六臂於此不明天上人間畢竟如
何喝一喝卓拄杖下座。

示眾上堂朗然寂照廓落無邊盡十方總是一箇清
淨身滿大地無非是箇正法眼汝等諸人向甚麼處
著足於此洞明如龍得水似虎靠山從前無明業識
一見冰消如斬一綟亂絲一斬一齊截斷趙州道我
見千百億箇盡是覓作佛底漢子於中覓箇無心人
難得雖然如是告報猶欠一著在何故聻莫謂無心
便是道無心猶隔一重關喝一喝下座。

普博大師請上堂世尊拈出迦葉漏洩殃及後代兒
孫箇箇呈醜美拙君不見綠楊處處醉春風黃鳥聲
聲啼不徹。

純湛請上堂湛湛瀾瀾一派清何須海外覓濴聲豁
然踏破澄潭月一道寒光亙古明且道不離當處一
句又作麼生良久云鶴飛千點雪龍起一潭冰揮拂
下座。

歐陽泰延生請上堂一陽復始日初長特地登堂為
舉揚昨夜東風行正令西園梅放兩三行拈起拄杖
云會麼喚作拄杖則觸不喚作拄杖則背若也識得
荊棘林中直過紅塵堆裏橫身風后先生即今現在
汝眉毛尖上一一重添算籌福亦如是壽亦如是我
今為汝保任終不虛也擲拄杖下座。

祥光領眾請上堂寒梅破雪凍柳舒眉風鳴琴管之
音鳥哢笙簧之調漁父謳歌樵人鼓舞一一為汝諸
人助發實相之弘機顯耀真宗之大用於斯明得乾
達婆王退身無路苟或未明且向紅罏邊識取火箸
院主明瑞請上堂殘臘方巳盡春氣復和融翠柳黃
鸝囀荒田煙霧重透出聲色外識取主人公雖然如
是透聲色一句又作麼生豎拂云金鱗遊海底鴻鴈
唳長空揮拂下座。

朗空和尚請上堂一不成二不是眼聞聲耳出氣且
道鼻孔在甚麼處咦拋卻金剛圈莫爭鐵蒺藜。

上堂悟處無迷迷處無悟迷󵒏兩忘虛空骨露木馬
踏翻洋子江泥牛捔碎珊瑚樹。

解制上堂問人人有條古路為甚麼踏不著師云含
元殿裏覓甚長安僧進前一步師云猶是枷上添鎖
進云逍遙去也師云更有人索飯錢在乃云人人擔
著一付屎腸東行西撞卻不知裏邊更有一條活路
若覷得見處處通衢捲舒自在若覷不見觸途未免
成滯高聲云諸仁者還識活路麼肯諾不得全卸卻
方為妙。


暉洲旲禪師語錄卷第二終

盛京奉天府華嚴寺暉洲禪師語錄卷之三
侍者明宗錄

康熙三十年歲次辛未端月望日眾護法楊芳聲穆
夢奇劉顏明杜宗茂田九成李祖隆韓正照佟望年
馬三貴金國棟文自成李登科韓得貴楊進忠郭景
榮沈榮祥邵成德　僧錄司王師元僧綱司徐寬習
院主寬萬等恭請住華嚴禪院開堂。

上堂拈疏云千佛命脈諸祖根源盡在裏許會麼卻
請維那高聲敷揚宣畢指法座云這條古路人人皆
有箇中還有略通線徑者麼若無山僧當面謾汝去
也遂陞座拈香祝
聖畢次拈香云昔年盤山會裏最初打成一片的消
息今日華嚴堂前不免對眾說破第四回拈出爇向
爐中耑為供養天津放生堂上傳臨濟正宗三十三
代上了下宗先老和尚用酬法乳歛衣就座林燦和
尚白槌畢師云吹毛橫按誰敢當鋒還有不避危亡
者出眾與拄杖相見僧問一句當陽驗主賓一番提
起一番新如何是主中賓師云黃金殿上禮當今進
云如何是賓中主師云寶殿龍樓登九五進云如何
是賓中賓師云三岔路口問關津進云如何是主中
主師云巍巍獨坐太雄峰進云賓主四句蒙師指百
尺竿頭是若何師云看腳下僧擬議師打云漆桶不
快乃云時逢仲夏炎日舒長萬卉競顏千花鬥色遊
魚躍浪於蓮叢翠鳥齊歌於喬木頭頭悉顯法法全
彰昔日老古錐四十九年說圓說頓說正說偏未曾
說著半字且道作麼生說箇彰顯的道理卓拄杖云
掀翻大海方知水踏碎須彌始見山維那結槌下座。

李祖隆請上堂若論佛法二字山僧未出雄關拄杖
子早巳發露了也及乎到此清風浩浩明月輝輝箇
箇目睹耳聞為甚麼不會聻到這裏總然說得諸天
散彩帝釋獻花與自已生死分上全沒交涉不見道
談盡世間玄妙語不如口掛碧崖峰。

劉顏明請上堂祖師真妙訣分明與君說綠水遶青
山金風拂白月。

馬三貴請上堂今朝二十八祥瑞滿天涯寧遠和尚
到揚塵又撒沙大眾既是和尚到來為甚麼揚塵復
撒沙以拄杖擊案一下云添人多助力錦上更舖花
阿呵呵下座。

佟望年請上堂僧問梁武殿前道不識少林山下嘴
嚧都昔年曾脫雲門棒卻到而今作畫圖如何是佛
師云東村孟八郎進云如何是祖師云西庄胡大嫂
進云恁麼則千處不從他處會頂門流出始方親師
云見者依然還不是進云不是箇甚麼師云休瞌睡
乃云祖與佛佛與祖覿面相呈無可睹等閒拋向人
面前面前一一任君數九九八十一五七三十五八
兩元來是半斤大虫本是山中虎喝一喝下座。

僧錄司王師元僧綱司寬習及八旗僧綱請上堂道
非物物非道識得目前機物物玄中妙雲月溪山舌
廣長樹林花鳥通音耗不是雲門詞亦非妙普調就
中那箇是知音露柱燈籠呵呵笑。

杜宗茂領眾請上堂華嚴有一語分明為君舉不是
趙州無亦非雲門普千聖莫能測萬靈提不起若問
意如何眉毛是兩縷。

田九成請上堂僧問如何是奇特一句師云不是闍
黎問老僧及乎忘卻進云情知和尚不會師云劍去
久已爾方刻舟進云如何是睹面相談事師云今年
雨水多稼穡甚茂盛進云某甲不會請和尚更道一
句師云子粒成熟秋後看復云會麼僧罔措師云鈍
根連庄稼也不知乃云子粒成熟秋後看物物何曾
有餘欠信手拈來呈似君盡力承當只一半且道是
那一半露柱撞倒燈籠山門走入佛殿卓拄杖下座。

趙門賴氏請上堂桂月風清徹曉天秋深葉落滿山
川欲知初祖西來意花綻東籬鳥語玄。

屈海會金國棟請上堂師舉僧問睦州以一重去一
重即不問不以一重去是如何州云昨日栽茄子今
朝種冬瓜師云這箇老漢雖然善接來機未免境上
作活計難為者僧未得了脫山僧今日也無茄子可
栽也無冬瓜可種麵觔豆腐白麵饅頭滿盤托出若
向這裏道將一句來一任汝諸人橫嚼豎咬若道不
得也較睦州一半。

趙國雄金濟遠請上堂師乃舉乾峰示眾云舉一不
得舉二放過一著落在第二雲門出眾云昨日有人
從天台來卻往徑山去乾峰遂喚維那云來日不得
普請師云一箇猛大虫撞著焦尾虎雖然棋逢對手
未免驚群動眾檢點將來乾峰雲門也是睜眼說夢
何故聻臨濟喝如雷奔且道落在第幾德山棒似雨
點是放過不放過碧眼胡僧未至此土一杓惡水早
巳潑出及乎到來波濤遍地卓拄杖云箇中還有不
避這杓惡水者麼喝一喝云鋼圈鍛出從君看豈把
金錘度與人。

王道遠請上堂道不遠人人自遠矣四海澄清乾坤
皎潔萬法本寂寥為人心不歇心若歇那箇青山不
掛月。

古林和尚請上堂師纔至法堂忽然澍雨僧問久雨
不晴是如何師云老僧也疑伊進云龍王也須喫棒
師云且放過一著進云和尚棒教甚麼人喫師云汝
在此作麼僧喝師驀頭一棒云雲消霧散杲日當空
進云恁麼則輝天鑑地去也師云也未免托泥帶水
乃云忽然風雷掣電光滿空澍雨潤群芳山河大地
重增秀湧出林泉一段香今日古林和尚特請山僧
陞座說法到這裏無法可說無道可談恰似逼石女
生兒教雄雞放卵更著老僧說些甚麼聻良久云鳳
舞瑤臺光現瑞龍騰滄海布雲霞百般拈弄阿誰曉
體態風流出當家。

信女杜實行請上堂僧問暑往寒來即不問夏末秋
初是如何師云漸漸梧桐凋敗葉聲聲鴻鴈報秋深
進云恁麼則玉露灑時黃葉墜金風吹散嶺頭雲師
云秋空月朗千江靜影落寒潭幾箇知乃云山僧連
日事繁甚是疲倦盡力抖搜精神一箇元字腳也無
更著老僧說些甚麼若是諸佛心印祖師密訣亙古
亙今冬寒夏熱春暖秋涼一點也不曾謾汝諸兄弟
為甚麼不會上來下去更要覓箇甚麼汝豈不見昨
日夏今朝秋涼風深夜到床頭梧桐不住凋殘葉抱
樹秋蟬叫未休珍重下座。

趙門賴氏請上堂夏去秋來葉落滿階四時現成何
用安排會麼不見道一塵一國土一葉一如來。

信女儒人卜門正見請上堂道即禪禪即道拈得金
針失卻妙禪非道道非禪青山依舊白雲邊識的日
用平常理方知東土即西天。

裴世勳請上堂若具頂門正眼方明向上一路明的
向上一路直下千了百當且道如何是向上一路喝
一喝云三冬嶺上飛雲火九夏長天降雪霜。

李光先請上堂虎嘯龍吟鳥飛兔走面上眼睛鼻下
唇口無二無二分別鬨鬨秪一哮吼若非透過祖師
關空認木瓢作柳斗。

金國梁金國柱請上堂問安居學道城市山林那一
處好師橫拈拄杖云任汝那頭觀僧擬議師打復豎
起拄杖云說法不如這箇親那論城市與山林收來
放去渾無事一段風光亙古今且道不與萬法為侶
者是甚麼人八角磨盤空裏走參。

姚家庄蘇居士暨合庄檀越請上堂僧問不問有言
不問無言請師說法師默然進云這箇是世尊的那
箇是和尚的師亦默然進云何不慈悲師云癡人面
前不得說夢乃云老僧不吝與君說世法佛法無間
歇欲識西來掣電機掉棒打落天邊月山層層水疊
疊青松翠柏談般若燕語鶯啼迥不同盡是靈山真
妙訣。

張登雲請上堂僧問淨照諸日作工夫不知向甚麼
處下手師驀頭一棒云但恁麼進云今日得也師云
汝得箇甚麼進云親蒙和尚賜棒師云不識痛痒在
僧無語師連打兩棒云若是伶俐漢果然若向這裏
會去正是汝著力處若是不唧溜守著飯山餓殺守
著泉水渴殺莫怪老僧不道卓拄杖下座。

巴國臣金世科劉芳起恍有功請上堂紅塵遍地無
人掃深夜涼風秋月皎恰似當年識的渠又轉千峰
過別島不出門也是草何用東尋與西討直下透出
頂門關不如休心歇去好諸禪者曉不曉處處家山
無價寶等閒莫教老胡知布袋和尚笑不了。

僧綱司徐寬習及檀信佟有光王重臣請上堂師拈
拄杖云赤灑灑露堂堂通身沒影相遍界不曾藏一
道平懷無可說諸人直下便承當橫按拄杖云莫將
面上分輕重踏著稱錘硬似鋼。

郭景榮請上堂心無二用事有千重山翁閒不徹村
夫忙更庸且道他忙箇甚麼君不見百穀盡上場打
稻又牽礱。

楊芳聲請上堂今朝諸佛歡喜之日衲僧自恣之時
冥府大赦幽關天下設供蘭盆勝會超度法界孤魂
為甚麼古人卻道下無眾生可度既是無眾生可度
不知今即超度底猶是阿誰良久云明年依舊設齋
筵。

韓正照請上堂問如何是祖祖相傳的心師云韓幹
馬嘶青草土戴松牛臥綠楊陰問如何是拄杖頭邊
事師云百拶碎師拈起拄杖云已入山僧手中喚作
拄杖子未入山僧手中喚作甚麼卓拄杖云扶過斷
橋水伴歸明月村復卓一卓下座。

聞自成請上堂師震威一喝云一喝輝今古誰敢當
鋒觸大地絕淆訛處處超佛祖超佛祖是何物兮同
遍普胡張黑李暗沉吟火裏蟭螟咬猛虎復喝一喝
下座。

信官屈大城馬倪楊芳名李茂春張九成鄭文燦請
上堂僧問臨濟喝少遇知音德山棒難逢作者和尚
今日作麼生師云老僧打退堂鼓進云作家宗師今
日罕遇師云一句傷人六月寒僧進彈指云爭奈這
箇何師云又來納敗闕乃云全殺活行正令超佛祖
越凡聖有權有實奪人奪境趙州擎茶東坡姓秤昔
人妙用舞三臺未足神通為上乘舉拄杖云何似這
箇木上座也非凡也非聖這段風光無偏正橫拈倒
用任施為令人觸著喪性命。

上堂僧問如何是天下不疑底事師云足下是實地
頭上是青天進云此意如何師云頭頭相戴步步相
踏乃云足下是實地頭上是青天大清國土裏那箇
灶無煙。

上堂山疊疊水潺潺雲片片鳥喃喃遂顧左右云今
朝風雨急葉落滿前川。

解制穆夢奇請上堂安居三箇月萬事悉皆周鉗槌
高掛起紅罏煙盡休撒開布袋口放出一群牛繩鎖
渾徹斷東西任自由且道收鉤罷釣一句又作麼生
擲下拂子云生涯不在絲綸上穩坐蘆花一小舟。

暉洲旲禪師語錄卷第三終

三韓寧遠州地藏寺暉洲和尚語錄卷之四
侍者明宗錄

康熙歲次壬申年十月十五日寧遠州大護法駐防
佐領鄔爾都楊文政暨闔城信善人等同院主成憲
恭請地藏寺冬季結制上堂。

師拈起疏云曲不藏直真不掩偽明明顯示更莫自
埋維那宣畢以拄杖擊法座一下震威一喝云諸人
於此會去更不落二落三便陞座拈香祝
聖畢次拈香云此一瓣香天不能蓋地不能載睹之
眼睛枯嗅之腦門裂第五回拈出爇向金爐供養盤
山古中盤正法寺上了下宗先師和尚用酬法乳歛
衣就座徹元和尚白槌畢師云真機獨運截斷眾流
妙用全該當陽顯示箇中還有明眼衲僧不妨出眾
共汝商量僧問師唱誰家曲宗風嗣阿誰師云春風
浩浩翠鳥喃喃進云恁麼則盤山嫡嗣龍池曾孫師
云放汝三十棒問古人云佛來也揮祖來也揮既是
佛祖為甚麼卻揮師云賊不打貧兒家進云如何是
殺人刀師云不斬死漢進云如何是活人劍師云令
不重行進云德山棒如雨點臨濟喝似雷奔明甚麼
邊事師云一狀領過乃云闡揚宗旨事理全彰正令
當行纖塵不立方能露金剛之手運老婆之心處處
拔楔抽釘在在解粘去縛百尺竿頭打翻觔斗十字
街前撒土揚塵隨緣演化到處利生信手拈來由心
應用且道當陽一句又作麼生喝一喝云拶碎虛空
渾沒事大千沙界露全真維那結槌下座。

天寧寺復宜請上堂日午當天萬事周全平常日用
米麵油鹽。

住持夙獨請上堂師舉祖師云至道無難唯嫌揀擇
師拈拄杖云這箇是揀擇底是明白底三祖大師傾
心吐膽呈似諸人且道那箇是不揀擇底聻良久云
易開始終口難保歲寒心。

復念請上堂有念生死續無念落空亡去此二途如
何進步以拂子敲香几云北俱盧洲打鼓南贍部洲
上堂擲拂下座。

生員馬負圖請上堂仰之彌高不隔絲毫鑽之彌堅
本自天然瞻之在前非聖非凡忽焉在後推門落臼
會麼咄見三下三三三如九。

暢弘續請上堂風來樹舞響琳瑯鳥噪聲歌演妙香
多少遊人頻側耳知音元不在宮商舉教中云我意
難可測亦無能問者無問而自說稱讚所行道所以
諸佛同源諸祖共傳自悟妙覺真如清淨本然不與
世間文字所同方知佛祖眾生性相平等不受五陰
生死羈縛假若意識情解猶如敲冰覓火蒸砂作飯
都無實處總然讀盡世間文字只圖一時口滑過後
何堪諸人者總不如休去歇去好且道平常一句又
作麼生聻顧視左右云各按生涯弘聖道莫聽閒人
說是非。

蘊無請上堂老漢從來無別禪搬柴運水與耕田雖
然一段平常事覷得分明見者難見不難急耳觀犛
牛煙鎖綠楊邊。

梁銘章請上堂僧問教中云三世諸佛及阿耨多羅
三藐三菩提皆從此經出未審經從何處出師云親
言出親口進云佛能演化法能示人誰先誰後師云
纔過初一復是十五進云即色即空二乘見解非色
非空是甚麼人境界師連打嚏噴云老僧今日傷風
僧罔措師打云是箇漆桶乃云也非色也非空處處
著衣喫飯同撥土揚塵無覓處扶桑依舊海門東。

信女李門李氏請上堂箇裏圓明純然清淨本無毀
犯之名那有人我之相只因眾生業識紛然迷失自
性妄生種種妍醜之質從古至今遷流不息但能一
念回光返照直下便同諸佛聖號凡名何處安著男
女之相何處分別不見法華會上龍女獻珠即成正
覺此土靈照一念心空直超三界豈不是回光返照
底模範當知水流風動總是真如鵲噪鴉鳴無非佛
事豎拂子云會麼近水樓臺先得月向陽之地易為
春。

趙自明趙奇俊請上堂問盡大地是箇火坑作麼生
跳師云闍黎僧應喏師云作麼生跳進云也知和尚
婆心太切師云知恩者少乃云頓悟心空萬慮忘更
無毫髮可商量而今隨分些些納覿面拈來為舉揚
大眾還見麼今日大雪嚴寒箇箇寒毛卓豎。

高登雲孫光先請上堂一僧纔出師云且住僧擬議
師打退乃云道由心悟不在問荅眼色耳聲心思意
筭與之此道遠則遠矣但能識心達本返照回光他
時日後自有些相應去在總然眼前學底玄談妙句
與自巳本地風光全沒交涉所以道凡聖情盡善惡
兩忘事理不二真實道場。

郭毓榮郭毓文請上堂遼外秫米烏喇蔘食來壯力
又壯筋卓拄杖下座。

魏門田氏請上堂僧問文殊是七佛之師為甚麼出
不得女子定師云只為他是七佛之師進云罔明是
初地菩薩為甚麼出得女子定師云只為他是初地
菩薩進云弟子初參請師直指師云雲在嶺頭閒不
徹水流澗底太忙生乃云是定非定是出非出文殊
罔明切忌問卜鎮州大蘿蔔依舊長深土。

錦州知縣劉允恭及亮庭大師天璽大師請上堂僧
問西來密訣即不問如何是主人公師云讚者則喜
謗者則嗔進云恁麼則和尚認賊為子也師云汝又
作麼生進云讚者則喜謗者則嗔師云咬人屎橛乃
云相逢睹面喜容容達者方知格外宗一句迥超凡
聖路箇中誰識主人公箇箇眼能觀色耳能聞聲鼻
能嗅香舌能談論身知寒暑意能分別各有所執主
人公在甚麼處舉起拄杖云若喚這箇作主人公也
是認賊為子喚奴作郎若喚這箇不是主人公猶是
捨父逃逝向外馳求且道畢竟作麼生喝一喝云若
擇水乳須是鵝王。

李魁英請上堂木馬踏碎須彌泥牛耕破海底以拄
杖畫云若向這裏覷得破也未具衲僧正眼且道如
何是衲僧正眼半夜穿花針。

高有才李君表請上堂舉古德云有一物上拄天下
拄地黑漆漆明歷歷常在動用中動用中收不得古
人大似向虛空裏著楔且道喚甚麼作一物既是在
動用中為甚麼又收不得擊拂子云果向這裏出隻
手無量劫不異今日今日不異無量劫也不被十二
時所轉量周沙界壽等虛空其或未能今朝正是臘
初三切莫忘卻。

田門丘氏趙門商氏請上堂今朝臘月初五忽聽椎
鐘擊鼓山僧拽杖上堂並無一法囑咐欲識祖意西
來野鵲穿梅戲舞九九八十一五九四十五任君從
頭算戊已原屬土。

信官趙起蛟施朝鳳請上堂問雲門扇子𨁝跳三十
三天觸著帝釋鼻孔東海鯉魚打一棒雨似盆傾未
審是神通妙用法爾如然師打云向這裏會去進云
早知燈是火飯熟巳多時師云也是王四郎襆頭乃
云法身清淨亦無比露柱燈籠相共語三腳蝦蟆飛
上天撞斷東海烏龍脊分水夜叉擊一槌晴天平地
轟霹靂須彌頂上浪滔天九曲黃河乾到底疑殺東
村王大伯看來原是胡張李。

臘月八日護法駐防佐領鄔爾都洎合宅親屬眷等
受三自歸請上堂僧問萬法歸一一皈何處師云老
僧在盤山紫蓋峰東川親折一條山京拄杖上下長
七尺五寸進云鄔護法合宅受三自歸和尚與伊先
受那一歸師驀頭一棓云先受這一歸進云歸依三
寶有何功德師云高車駿馬橫門外朝罷歸來坐錦
堂進云恁麼則三寶地中親植得九朝門外奪高標
師云若非親著力爭得掛黃金乃云大人具大志大
根成大器故我釋尊勤修三祇末後雪山六年苦行
至臘月八日忽睹明星豁然了徹方為天上天下第
一班首長慶坐破七箇蒲團臨濟連喫三頓痛棒堪
作人天眼目汝等諸人若是英靈漢聞山僧恁麼道
果能憤志如猛烈將軍出寨一般將魔軍一時戰退
鞭敲金鐙齊唱凱歌灑灑樂樂歸家穩坐豈不快乎
珍重下座。

宋天祿請上堂風息浪靜一光普照萬象頓悟心空
大千不隔毫端本來一道清虛凡聖性相平等所以
淨法界身元無出沒大悲願力示現無窮大眾還知
世尊悟處麼梅花乍放驚人目添的黃鸝話更多。

信官白崇祿請上堂山僧有箇古公案未曾舉似諸
人今日布施大眾高聲云會麼東序一僧鼻孔短西
序一僧眉毛長阿呵呵笑殺人。

元旦夏守祖請上堂三世諸佛不知有八角磨盤空
裏走狸奴白牯卻知有蝦跳何從出得斗新婦騎驢
阿公牽為伊獨尊遍大千明明報與參禪客曠劫今
朝無兩般。

趙國柱等請上堂春日春天裏春來喜更多春光春
色照春暖春氣和春雷驚春夢春雨潤春萼春老行
春令春童唱春歌恒河沙數劫一曲演摩訶。

正月十五日監院請上堂正月半元宵節火炮輝空
連天熱敲落須彌嘴半邊海神忙叫疼不徹徹不徹
掉棒打落天邊月參。

解制上堂春風遍暖四野煙濃萬里芳草綠千峰花
樹紅黃鸝宛囀俊鷂騰空九旬安居巳竟百日佛事
周隆衲僧未莊包裹猶如將軍建功腳尖趯出報化
佛倚天長劍果磨礱喝一喝下座。







康熙三十四年歲次乙亥無射上旬重陽日三韓中
後所內務府筆帖式石有用及眾鄉紳恭請住剌兒
山朝陽寺至丙子年孟夏望日結制上堂師拈香祝
聖畢　次拈香云不假造作本自天然第六回拈出
供養灤陽澤它萬善第一代了宗先和尚用酬法乳
歛衣就座維那白槌畢師云一不成二不是睹面相
呈巳成鈍置還有本色衲僧麼不妨出眾證明僧問
山花舖地錦澗水綠如藍如何是奪人不奪境師云
山深松檜廣路曲客來稀進云如何是奪境不奪人
師云連夜風吹花落盡頻呼行者掃丹墀進云如何
是人境兩俱奪師云峰高路遠絕方信斷首烏龜腳
指天進云如何是人境俱不奪師云滿院榴花香撲
面游蜂不住亂爭妍進云恁麼則不到朝陽之地焉
知臨濟家風師便打乃云剌兒山子長城邊胡漢交
參話正偏秦令已行今古格樓臺煙鎖角聲連且道
此四句語是賓是主是正是偏於此辯得凡聖同居
今古無二雖然如是不立凡聖不落古今又作麼生
良久云遼河水闊連天碧剌子山橫宇宙寬維那結
槌下座。

護法石有用請上堂父母未生前有箇本來面分明
舉似君問君薦不薦且道如何分明底事揮拂子云
廚庫連僧堂山門對佛殿。

儒人石門傅氏等請上堂僧問千峰秀色遍地花開
格外玄機請師直指師云高著眼進云當陽無物呈
師座陣陣香風滿法床師云猶是箇裏底僧罔措師
云將為販蔘客原來買菜人乃云炎天日暖遍地花
開雲淡風輕千峰秀色所以時節若至其理自彰即
今節屆仲呂且道彰箇甚麼忽然一陣風雷澍雨箇
箇面前一片清涼䄩秈䅍瑞皣樹呈祥百穀豐稔調
和萬民了無饑色也不可作世諦流布也不可作佛
法商量畢竟作麼生即得良久云鴛鴦繡出從君看
不把金針度與人。

中元節上堂十五日已前炎天暑熱魚躍蓮叢十五
日巳後金風漸爽山色凄涼正當十五日金鐘連吼
玉磬長鳴於斯會得見聞覺知頭頭是妙步步歸宗
總是本地風光無非當人正體其或未然今日正當
中元節令處處慶讚水官莫要錯過時光好。


暉洲旲禪師語錄卷第四終

暉洲禪師住三韓寧遠州地藏寺語錄卷之五
記錄(恒如　文學)

康熙三十六年歲次丁丑十月十五日院主成憲駐
防佐領鄔爾都及闔城檀越等恭請住寧遠地藏禪
院傳戒參禪上堂拈香祝
聖畢次拈香云盤根錯節聲價難酬第七回拈出爇
向爐中耑為供養盤山古中盤正法寺上了下宗先
師用酬法乳歛衣便座徹元和尚白槌畢師豎拄杖
云世尊拈出迦葉漏洩箇中還有通這消息的衲僧
麼僧出便問釋迦三昧迦葉不知和尚三昧甚麼人
知師云夜半木童穿鞋去天明石女戴帽歸進云恁
麼則學人禮拜有分也師云非汝境界僧罔措師云
可惜許乃云昔日老古錐開百千法門設種種方便
無非教人明得向上這一著子大眾誰是少這一著
子的聻若道人人本有各各不無為甚麼問著諸人
舌似扁擔眼如流星作麼生又明得這箇道理去以
拄杖打圓相云大眾會麼若向這裏緇素分明那論
持戒毀戒地嶽天堂魔宮佛國總向這裏一一了也
雖然如是試羯磨看維那結槌下座。

生員馬負圖劉貴臣請上堂僧問若人轉物即同如
來面前境物作麼生轉師云東邊是僧西邊是浴進
云如何是東邊是僧西邊是俗師云光頭的光頭戴
帽的戴帽士問達磨西來意不問如何是仲尼之道
師豎起拂子云會麼士云不會師云吾無隱乎爾進
云如何是達磨西來意師云南園梅北園柳士罔措
師云時節也不知乃云寧城此際建法幢曲澗峰巒
古韻彰琴管聲歌誰薦得石人雙耳聽宮商不是西
天梵語亦非仲尼文章畢竟如何良久云今日天寒
明日與汝商量。

授沙彌戒內務府筆帖式石有用請上堂諸仁者還
知今日祥瑞麼十方如來諸大菩薩同一門而出各
陞獅子寶座一音演唱敷揚毘尼即今現前或僧或
俗或男或女乃至天龍八部一切鬼神情與無情悉
皆聞聲盡得其戒各證無生法忍去也忽然從龜毛
頭上跳出一箇無面孔的漢來攔胸便問既然與麼
今日椎鐘擊鼓集眾上堂一伸一問拈椎豎拂又作
麼生山僧到這裏有理難伸無言可對只得口掛壁
上幸得木上座在手驀頭一棓嚇得那無面目漢赤
身𨁝跳倒騎山門走入佛殿揚聲大叫雖然與麼未
會向上事在大眾出來道道看那箇是向上事聻莫
非傳演毘尼是向上事石護法設齋是向上事鳴鐘
擊鼓聚眾上堂是向上事拈椎豎拂一問一答是向
上事以拄杖打圓相云果然於此會得十方如來諸
大菩薩與汝諸人頭頭相捔步步相踏其或未然年
來更有新條在腦亂春風卒未休。

不琢和尚請上堂僧問古人云有時拈椎豎拂即得
有時拈椎豎拂即不得拈則是不拈則是師云總不
離老僧手裏進云拈與不拈總不恁麼是若何師便
打師豎起拂子云恁麼恁麼正是腦後加楔眼裏添
砂擲下拂子云不恁麼不恁麼亦如敲冰覓火緣木
求魚且道地藏恁麼告報諸人何異身外尋身夢中
說夢誰能識的道無迷悟發證由師運萬行之因圓
一身之果或深藏於窮谷或遊化於諸方或幽棲於
殿閣重樓或靜隱於茅堂小室循途得貴漸悟心源
到這田地直須㘞地一聲桶底脫落方能鑒地輝天
震威一喝云出群原是英靈漢敵勝還他將相才卓
拄杖下座。

冬至天璽請上堂向陽之地春先到近日崖前發早
梅歷歷分明無缺欠何須特地更安排有指示莫疑
情無指示話先乖百草頭邊渾漏洩一毫端上現樓
臺。

彌陀聖誕爵軒恒如請上堂孤松嶺秀岸柳含煙鳥
棲幽林鶴鳴霄漢若是家裏人便說家裏話方知家
中事且道誰是家裏人家中更有甚麼事顧左右云
即今彌陀如來現在說法現在度生令汝箇箇福慧
無盡壽量無窮得大辯才自在無礙還信得及麼雪
後始知松柏操事難方見丈夫心。

錦州住持寂謨檀信楊林翰請上堂釋迦未出世達
磨不西來人人常光現前箇箇超今越古本無毘尼
可傳那有佛法可示及乎釋迦出世達磨西來拈椎
豎拂立主立賓若向釋迦未出世已前為人墮在那
邊若向達磨西來後為人落在今時若總不恁麼又
坐淨潔坑裏眾禪德作麼生即得良久云風雪交加
特地冷歸堂且向火爐邊。

蘊無天真請上堂僧問如何是空手把鋤頭師云莫
要忘卻本參進云如何是步行騎水牛師云拖死尸
的是甚麼人進云如何是人從橋上過橋流水不流
師云萬古長空一朝風月乃云窮玄究妙望空祈告
拈今舉古揚塵撒土二途不涉誰是知音喝一喝云
若向這裏會去非但超今越古現在參學事畢。

不大師請上堂陽回氣轉日麗風和林下生涯若為
舉似瞌睡漢纔下單頭便覺暖生臘退梅綻春來岸
柳垂絲萌芽出土所以欲識佛性義當觀時節因緣
時節若至其理自彰如何是自彰底道理汝等見麼
滿院馨香關不住南園又放兩三枝。

本州李護法信官宋護法請上堂問一陽復始萬物
生輝二陽發動沾恩有幾師云目前背後進云恁麼
則凍柳垂青方覺嫩寒梅纔放透馨香師云好箇消
息乃云梅放南枝呈舊面冰消北岸發新波當機更
問西來意煙柳飄飄鳥語多。

燈節義州住持德興請上堂僧問三陽開泰即不問
五谷豐登是如何師云天下樂昇平進云洪鈞氣轉
鳳曆陽回如何是萬物發生之意師云處處綠楊鶯
囀滑家家門首月燈輝進云恁麼則大地沾光去也
師云為甚麼汝面前黑漆漆乃云向上一路匝地普
天築著磕著越聖超賢以如意擊香几云當陽獨露
無生旨一曲昇平樂太年。




* 暉洲旲禪師住永平府樂亭聖嚴寺語錄
侍者(玫聲　悟真)記錄

康熙歲次辛巳大蔟中澣八日樂亭縣吳家林監院
爵軒徒理會洎本寺護法檀越高聚善蕭陳舜等敦
請住聖嚴寺參禪傳戒至姑洗望旦上堂拈香祝
聖畢次拈香云此一瓣香舒之則離婁莫覷捲之則
法界難藏第八回拈出爇向爐中供養萬善堂上了
宗先師用酬法乳歛衣就座維那白槌畢師云相逢
覿面無餘事只要時人正眼開果有仙陀會裏客不
妨出眾舞三臺有麼僧問鉗槌密運煆鐵成鋼展演
毘尼群機普利即不問如何是覿面相呈的事師驀
頭一棒進云不到場中親負命焉能棒下解無生師
云且緩緩問佛真法身猶若虛空應物現形如水中
月如何是法身體師云庭前金線柳進云如何是法
身用師云殿後碧桃開進云體用雙彰是如何師打
乃云最喜清和三二月露花煙柳鬥芳烈青山盡得
解無生浩浩圓音沒差別到這裏有甚東土西天南
窟北穴盡大千總是戒壇遍十方皆一寶闕會麼箇
中無是不毘盧處處總成華藏界維那結槌畢卓拄
杖下座。

信官劉可富請上堂僧問泥牛踏翻澄潭月驚起金
烏半夜紅東土西天即不問如何是第一玄師云海
底泥牛吼震天進云如何是第二玄師云石火星飛
鼻孔穿進云如何是第三玄師云廣博無遺應用全
進云如何是第一要師云猢孫正睡覺進云如何是
第二要師云鐵蛇橫古道進云如何是第三要師云
枝頭寒鶴噪進云臨濟宗猷振千古庭前柏子邁常
倫師云水流風動任宣揚乃云撥轉天關掀翻地軸
這段風光阿誰不有庵主豎拳百丈展手孤山栽梅
彭澤種柳任伊妙用與神通依舊舌頭不出口。

蕭陳舜請上堂道也者不可須臾離也豎拂子云見
麼不見道二三子以我為隱乎吾無隱乎爾且道既
是無隱乎為甚麼人人不悟若向這裏會得更不被
之乎者也換卻你眼睛擲拂下座。

恒如請上堂僧問狸奴白牯即不問天地同根萬物
一體事如何師云野闊牛羊同雁鶩天長草樹接雲
霄進云清風吹面冷春意點花容如何是萬物齊彰
的意旨師云猢孫上樹尾連顛進云恁麼則頭頭西
來意物物祖師心師云莫將瓦礫認琦珍乃云三春
節屆萬卉敷榮正燕呢喃馨風滿閣且道山僧恁麼
舉揚還有為人處也無以拂子揮案云尋冰寒不見
避暑熱偏多。

張義公領眾請上堂瑞氣遶精舍煙光射遠村雲堂
鳴法鼓獅象宣華文人天悉瞻仰大地沐深恩龜毛
橫宇宙兔角吞乾坤以拄杖打圓相云宇宙山河被
他吞卻爾等諸人向甚麼處安身立命良久云有水
皆含月無山不帶雲喝一喝下座。

寶三福元等請上堂三界無安猶如火宅且道出身
一句又作麼生震威一喝云雲消山頂露龍隱浪頭
高。

真然等請上堂僧問一天雲月全無異萬里溪山迥
不同在昔三聖道逢人則出出則不為人意旨如何
師云十字街前碌磚進云秪如興化道逢人則不出
出則便為人又作麼生師云剎竿頭上豎旗進云且
道出則是不出則是師云乘風千汲浪徒自鼓波濤
進云和尚今日是為人也是不為人也師云灤陽城
畔水自古向南流乃云不拈一物無一物不是法身
不舉一念無一念莫非本覺崑崙自高淵海元深先
哲恁麼建立山僧如是拈題且道有指示無指示一
手撫案云土曠人稀處端的有知音。

朗空和尚同元初請上堂僧問一念超六度彈指越
三學日禮千佛功超幾劫師云珠輝玉潤進云清淨
行者不般涅槃破戒比丘不墮惡趣是何意旨師云
棗甘梨酸進云坐斷兩頭中間不立是如何師云汝
非其人僧喝師云果然虛頭乃云天不能蓋地不能
載這段風光阿誰境界咄洎合停囚長智。













暉洲旲禪師語錄卷第五終

暉洲旲禪師隨錄小參卷之六
記錄恒如

到玉田縣圓通禪院金光先蔡文魁暨眾檀信請上
堂僧問藍田種玉即不問圓通消息為舉揚師云不
是苦心人不知進云恁麼則綠水波中從現瑞紅蓮
舌上復重光師云即今覿面巳相呈進云法性海中
為雨露千華臺上起清風師云猶落第二頭問臨濟
宗風即不問西來大意請師宣師云臘梅吐玉蕊寒
鵲哢嬌聲進云人人赤肉團上有一無位真人如何
是無位真人師云貧兒思舊債進云學人諸日參見
知識不得入處乞和尚直指師云老僧從來不曲說
進云恁麼則火向石中取冰從水上生師云海枯石
爛汝在甚麼處僧擬議師打云鈍漢乃云海枯石爛
盡獨露法王身青鬱鬱碧林林百草頭邊古佛心孤
迥迥澄湛湛三世如來全體現井底蝦蟆吞月光鯰
魚咬破烏龜面分水夜叉擊一椎鐵嘴烏兒頻嗟歎
歎莫歎老僧與汝重批判喝一喝云白雲遶座飛普
請著眼看。

天津衛放生院尼曇裔禪師信士呂大純請上堂慧
濟和尚問慧印全提列寶珍一番拈出一番新爾今
既坐盧能位端的請師拂鏡塵師云表裏無私進云
如何是放生境師云庭前蘭桂連枝秀池內芙蕖帶
葉鮮進云如何是境中人師云游蜂對對穿花舞弄
蝶爭妍撲面狂進云自從識的枝頭意花綻鳥啼總
是春師云莫眼花乃云曇花異味豈尋常妙裔離塵
越眾芳匝地氤氳盈宇宙凌空瑞靄影斜陽風吹石
臼談三昧鳥噪鴉鳴是道場萬像森羅齊作舞堆阜
瓦礫悉生光從來亙古無埋沒一段真風處處彰以
拂子打圓相下座。

師住聖嚴寺閱藏期郝交乾請上堂僧問夏末秋初
即不問如何是聖嚴境師云鳥棲樹頭巢犬守柴門
臥進云如何是境中人師云閑刈堂前草勤澆園內
花進云正當恁麼時如何師云千林黃葉墜四野稻
禾香乃云金風漸爽玉露垂珠遍地稼穡自成熟卻
被廬陵生機悟米價高低任君酬暑往寒來歸何處
歸何處六六原來三十六。

師住盤山古中盤正法寺西堂寮眾請秉拂若論這
一著子猶如擊石取火鑽木生煙猛然金星發現光
明普照大千無遮無礙無正無偏騰今貫古越聖超
凡隨緣設席化利人天但要自已腳跟下明得這一
著子不須東尋西覓洗臉摸著鼻孔喫飯咬著舌頭
方知達磨老漢航海東來不曾謾人喝一喝下座。

永平府地藏禪院眾新戒請小參僧問世尊說法已
十九年未曾說著半字今請和尚陞座又說些甚麼
法師云莫謗老僧好進云既無半字為甚麼又有五
千四十八卷師云莫謗世尊好進云恁麼則晴天轟
霹靂旱地起波濤師云早巳沒頭沒額僧問古德云
念佛一聲𠻳口三日未審佛有何過師云真金雖貴
落眼成翳進云為甚麼又勸人念佛師云為止兒啼
進云若有大根器人來如何指示師云坐斷兩頭乃
云若是這般語話大似望空著楔將肉剜瘡箇箇鼻
孔撩天人人腳跟踏地欲談則談欲默則默更要指
示箇甚麼若道本自現成不假造作為甚麼問著十
箇更有五雙不知落處於此辯的分明與三世諸佛
歷代祖師天下老和尚把手共行同一鼻孔出氣苟
能未然更待來年蠶麥熟羅候羅兒與一文。

天津衛般若院眾新戒請小參臘梅綻暖氣暄楊柳
翩翩舞翠煙木童唱箇無音調驚起泥牛吼破天誰
知臨濟正法眼無端滅卻瞎驢邊喝一喝。

盛京楊家寺眾禪者請小參獨坐蕭然絕世塵更無
毫髮可呈君欲知箇裏風光處花笑鳥啼總是春。

盛京楊家寺晚參僧問世尊三昧迦葉不知如何是
和尚的三昧師云飯罷經行摸瘦腹閑遊松下捋蒼
髯問如何是佛師云眉高耳長進云如何是祖師意
師云少林山下雪齊腰乃云本自如如何須特地古
今山河古今日月古今草木古今人倫明明歷歷一
點也謾你諸人不得更來這裏討箇甚麼分曉欲知
奧語玄談都有十二分教註解分明老僧又不是座
主之奴下去便歸方丈。

王愛民請小參向上一著末後一句到這裏總是撐
天拄地沒量底道理亙古亙今明明歷歷一點也埋
沒不得茲因諸人情識深厚愛鎖纏縛迷失自家珍
寶向他外邊馳逐若是箇英靈漢聞山僧恁麼道從
前無明愛鎖一齊頓斷直下承當更無他事不見古
人道打開自巳寶藏拈之不盡用之無窮諸人面前
如何施設喝一喝云路逢劍客須呈劍不是詩人莫
獻詩。

優婆夷實清請小參至理圓沒拘朿逢場便作無生
曲聲歌古調遣誰知露柱燈籠堪薦取亦非佛亦非
祖獨露堂堂無可睹和身透出頂門關大地山河無
寸土。

萬善為眾小參天寒地寒處處安然滴水滴凍萬緣
皆共到這裏有甚閒工夫指示與人總然徹底風光
未有衲僧氣息在且道如何是衲僧氣息良久云毒
元旦小參一年春一度一度一年春莫非者箇事何
必更多云不多云八兩原來是半斤。

早參欲學般若智須發上品心萬緣悉殄滅何處不
超倫若道此箇法門別無奇路只要發勇猛心憤無
上志朝參暮究究到無疑之處豁然雲消霧散明鏡
當臺胡來現胡漢來現漢表裏洞然了沒瑕玷向那
十二時中灑灑樂樂自管行將去更有甚麼事若不
如是非但一生空過了就到驢年也難逢。

晚參廓然無聖一呼一應蟭螟飛上梵天老鼠走入
油甕不是法爾如然亦非神通妙用良久云本來一
段閒田地那堪缽柄重拈弄。

授沙彌戒顯奇請小參師舉阿難入廛托缽世尊曰
當依七佛儀式阿難問曰如何是七佛儀式世尊喚
阿難阿難應諾世尊曰托缽去師云世尊見境發機
阿難聞風撲影雖然一呼一應賓主歷然且道七佛
儀式還有也無良久云急著耳覷。

公案橋天仙院小參草蘺蘺花熳熳風吹綠柳叢露
滴桃萼面添的鷬鸝遶樹啼聲聲漏洩春無限嶺上
石人笑點頭千眼大悲覷不見覷不見蕩蕩皇風成
浩瀚萬別與千差吾道一以貫。

師住石佛寺早參僧問以字不成八字不是畢竟是
箇甚麼字師云今朝臘月一進云意旨如何師云曆
日甚分明進云明箇甚麼師云寒風徹髓僧擬議師
云時節也不知乃云八不八以不以箇中那事可堪
比滿天風雪骨毛寒此是經題真意旨喝一喝。

尼性寶薦嚴請小參問萬物皆有無常還有不遷的
物麼師云舌頭在口進云生死海中依何為舟航師
豎起拂子進云如何是涅盤真心師擲下拂子進云
恁麼則有星皆拱北無水不朝東師云也是隨人腳
跟轉乃云脫落皮膚達本源一微塵裏遍三千歸來
不是兒孫事自有神光照膽寒與麼會得舉起則千
光共耀放下則萬派歸源須是大根大器方能明得
這著子所以七珍八寶種種不從外得總在當人分
上到這裏人法雙忘聖凡俱泯非但閻王老子覷不
見就是千手大悲也摸𢱢不著且道畢竟在甚麼處
聻良久云寂滅光中舒妙相九重天外吼真風。

小參若向百尺竿頭進步只須截斷腳下絲頭方然
得箇入處若不如是總然句意精通未免墮坑落塹
且道腳跟下一句又作麼生喝一喝云東勝神洲持
缽西牛賀洲應供。

真空薦親請小參休把紅塵將自纏挺然迥出更逢
源通身脫灑歸何所三界遊來一念間。

胡應魁為慈母請對靈小參正值重陽無射時飄飄
紅葉墮丹墀當機莫問還鄉事菊放東籬慰所思。

尼元理為薦胞兄請小參靉靉愁雲彌宇宙飄飄霓
雪落階前其中有箇真消息舉似亡靈作指南以拂
擊案一下云已逝于公還會麼十世古今始終不離
於當念百千剎土自他不隔於毫端且道正當恁麼
時畢竟在甚麼處喝一喝云東山雲接西山霧南甸
雪連北甸霜。

杜文智為薦母請小參欲登上品只須頓悟本性根
源直入蓮池當下徹開塵勞羈鎖方乃頭頭是妙步
步通衢一段神光騰今貫古向因一點業識牽纏迷
失自家珍寶妄生男女之相墮在愛欲海中生死漂
沉無窮輪轉但能回光返照契悟真常人間天上信
步逍遙寶地蓮池由心自娛且道不被生死所轉一
句又作麼生以拄杖畫一畫云從此箇中親薦得九
霄雲外任縱橫。

張義公為薦父請師對靈小參殘菊香盡所風寒吹
卸園林落葉丹朱豔巳隨秋影去惟留狼籍動悲慘
且道一傑居士即今在甚麼處聻良久云丹桂枝頭
絕影相竹窗橫月照人寒。

成憲同胞弟葛永祥為薦母請師小參僧問六律鏗
鏘香雲靉靆薦揚一句請師垂示師云鐵輪天子寰
中敕帝釋宮中放赦書進云薦揚已後居何國土師
云綠楊枝上鶯啼翠青草池塘魚躍瀾乃云今朝正
值立春節梅柳香飄無間歇綠水青山悉讚揚頻頻
何待更饒舌不饒舌萬卉枝頭蚤漏洩以拂子打○
相云唱氏靈魂還會麼若向這裏一言便契萬法皆
空更道甚麼涅槃生死之名男女人我之相塵勞業
識總是本地風光這邊那邊無非當人境界迥脫根
塵一句又作麼生喝一喝云畫堂繡枕渾閒事月照
幽窗影自孤。

碧修為慈母請秉拂撒手全無依堂堂沒覆藏豁然
達彼岸何必話途長不行花下路豈坐萬年床九重
雲散淨一月印千江揮拂下座。

佟吉年為薦弟婦請小參大道本無男女相至真那
復有支離茲因緣愛沉生死愛盡忘緣越聖級且道
達本歸源一句又作麼生良久云泥牛眠海底木馬
上須彌。

小參僧問大雪嚴寒人人向甚麼處迴避師曰雪窟
裏進云丹霞燒木佛院主為甚麼眉毛墮落師云脫
體風光進云不經嚴霜苦爭得桃李香師曰狂花刺
眼舉教中云爾時無我相無人相無眾生相無壽者
相師云這箇老古錐雖然處陰休跡未免賊身蚤露
且道既是無我人眾生壽者現今坐立儼然孤明歷
歷地說法聽法賓主交參復是阿誰豎拂子云還見
麼喝一喝云還聞麼見乃親見聞乃親聞既是聞見
分明又欠少箇甚麼聻咄即此見聞非見聞無餘聲
色可呈君好看陌上二三月那箇枝頭不帶春。

* 垂問

萬善堂中因甚鉗椎惡辣。

既結戒壇波離尊者
還在甚麼處。

荷花夏月開因甚蓮花院裏卻無。

大雨時行為何久旱甘霖不降。

師至長春曰
既是長春為甚秋風葉落。


開示真玉無瑕真金無價參學須具參學眼莫向邪
師被眼遮諸兄弟們參須實參悟須實悟更莫辜負
平生已靈好豈不聞昔日可大師博覽詩書廣通經
論還向少室庭前立雪斷臂纔得安心臨濟老祖初
參黃蘗苦喫痛棒並無退悔為法忘軀建立千古宗
旨時人床頭未溫話頭未熟強與為師便道我會自
讚毀他眇無賢聖落得空腹膏肓真是焦芽敗種就
是妙手神仙也難療治這樣禿奴打死千箇萬箇更
有甚麼過犯若論佛祖門頭須是銅頭鐵額的漢子
不懼惡辣鉗椎方能了脫大事所以道若不一番寒
徹骨怎得梅花噴鼻香誠哉斯言急須努力。

開示凡學道之人不可避懶偷安光陰莫要虛度當
知施主供養欲求福祉身穿不織衣口喫不耕食正
好努力修行行到山窮水盡之處方知自巳一段光
明不曾外得且道那箇是自已光明以拂子揮一揮
云若向這裏會得處處任縱橫事事無忌諱。

示眾欲學此道先要自已腳跟穩實向十二時中綿
密不漏凝然一片十聖三賢莫能窺測天魔外道亦
難摸𢱢行而無所行住而無所住打破生死窟透出
無生路在在縱橫處處解脫雖歷無窮劫只麼如如
地方可建立宗旨拔楔抽釘能令諸人直下承當豈
非小緣珍重珍重。

示念佛參禪無二師云若論禪淨兼修別無奇特只
要放下身心忘言絕慮各向本參念佛是誰徹底掀
翻疑情頓破心鑒圓明了無瑕瞖頭頭總是西方步
步無非極樂若將經文之中求生淨土聲色堆裏覓
討根源猶如水中捉月鏡裏尋花枉廢身心虛消神
氣與之此道遠之遠矣不見古人云水即是冰冰即
是水若要棄水覓冰全無是處認賊為子喚奴作郎
抵盜法財蠲消寶藏此是生死之大患也更有一等
愚漢朝禮暮誦只要面見彌陀金光接引卻不知阿
彌陀佛現在說法現在度生朝朝對面夜夜同眠不
見祖師云此土人求生西方西方人求生何國古人
只教休心息念更無餘事有念盡是煩腦鎖無念喚
作清淨身一念心起觸途成滯一念心滅大千通徹
一念心嗔業火燒身一念心喜愛水漂溺乃至三界
二十五有悉是夢幻浮漚空花陽燄但有虛名都無
實意喝一喝云若向這裏醒得非但了脫平生也不
辜負先聖珍重。

師一日示眾曰做工夫者猶如在萬丈崖前行步但
若絲毫失足則便喪身東倒西歪驢年出得去麼所
以先聖權宜教你將一句話頭抱在胸中朝參暮究
究到山窮水盡之處豁然㘞地方知秤錘原是鐵鑄
成丈夫原是男兒所作將那千金重擔平空放下江
南塞北任意遊行柳巷花街由心自娛灑灑樂樂做
一箇無事閑人豈不快哉。

示眾風颯颯雪片片凍得山門入佛殿賴得老僧眠
蚤來普請諸人著眼看看任看春來依舊水湛湛。

示眾清淨真如何勞更覓著衣覺寒喫飯知飢飲水
知渴困時覺睡從今至劫無欠無餘還會麼咄識得
平常日用間不須更問西來意。

* 入室機緣

僧入師問吾有一句不容擬議若道不得打斷脊背
速道速道僧喝師云那裏學這虛頭來僧復喝師打
出。

僧入師問汝從那裏來進云堂裏來師云世尊說甚
麼法進云也只恁麼底師云恁麼底是箇甚麼進云
念七念八師云何不道九僧擬開口師驀頭打出。

僧入師問汝名甚麼進云弟子性珍師云何不呈上
老僧僧展兩手師云瓦礫不勞拈出僧無語師打出。

僧入師云世尊降生一手指天一手指地是何意旨
進云通身顯露師云為甚麼又周行七步目顧四方
進云為伊獨尊師云既是獨尊雲門棒下不肯放過
僧罔措師打出。

僧入師問汝參的甚麼話頭進云本來面目師云如
何是你本來面目進云蚤辰喫粥晌午喫飯師云何
不還老僧飯錢進云今日不著便師云卻來𩢼飯喫
直打出。

僧入師問路逢達道人不將語默對將甚麼對進云
一拳拶碎須彌山師云山門頭金剛為甚麼笑汝進
云也不放過師云過在甚麼處僧禮拜師直打出。

僧入師問不是心不是佛不是物畢竟是箇甚麼僧
云是箇沒量的漢師云為甚麼在老僧手裏進云非
但和尚人人少不得師云為甚麼汝卻落空僧無語
師直打出。

僧入師問有拄杖子與你拄杖子無拄杖子奪你拄
杖子僧提起坐具拂一拂師云此是風力所轉終須
敗壞僧云請師指示師打出。

僧入師問汝從那裏馱這死漢來僧喝師云這一喝
落在甚麼處僧云歸堂向和尚道師云也是強作主
宰打出。

僧入師問年頭月尾如何過僧喝師云蝦跳不出斗
僧禮拜師云勞而無功打出。

僧入師問向上一路千聖不傳達磨西來所為何事
進云也知和尚今日婆心太切師驀頭一棒僧擬議
師云不識痛癢漢直打出。

* 問答機緣

僧問弟子諸日做工夫未審向甚麼處下手師打一
棒僧罔措師云漆桶不快。

僧問諸日走紅塵不識自家珍如何是自家珍師云
待汝出得紅塵向汝道僧云出也請師道師云道甚
麼僧曰慈悲何在師云抱贓叫屈漢。

師住盛京楊家寺結夏戶部莽公來參師拈起一枚
果送與公公曰吾這裏也有師曰護法從甚麼處得
來公曰也知和尚有此一問師曰是誰聻公纔拈起
茶盞侍者將鐘內水撒於地師曰淨地不可污公罔
措師曰請茶。

侍衛阿護法來參阿曰滿堂僧眾是作甚麼師曰打
七阿曰本自現成打七又圖箇甚麼師曰只教他休
至歇去阿曰和尚還休歇也未師曰不從休歇阿曰
和尚利益人天教化眾生為甚麼還不休歇師曰老
僧若休著甚麼人教化阿便禮。

師住寧遠州地藏寺結冬禮方院來參師曰護法貴
姓院曰臊達子無姓師曰護法無性將甚麼治國院
曰不知請和尚慈悲師彈指云還委悉麼院曰意旨
若何師曰能殺能活能縱能奪院曰請和尚更道師
展兩手云道甚麼院作禮。

駐防佐領楊文政來參曰人人都言有箇佛性弟子
不知佛性在甚麼處忽然城內連聲炮響師曰是甚
麼響政曰炮響師曰又道不知政從此生疑。

禮部傅公戶部馬護法佐領張護法一日來參傅公
問和尚是宗是教師曰宗公曰常聞宗門只言見性
成佛性作麼生見師拈起拂子云見麼公曰不知師
擲下拂子曰提起放下歷歷分明有甚麼遮礙公曰
若論此事只須心似枯木寒灰死中發活方能識得
師曰從門入者不是家珍復曰人人腳跟下自有一
段光明輝天鑒地耀古騰今不見老儒道人之初性
本善所以本來清淨不受污染皆因妄想執著蓋覆
而不能見得若向語言文字之中別作生涯向外馳
求而與此道遠之遠矣儒教云道也者不可須臾離
也可離非道也但向巳尋莫向他覓佐領張護法問
人之初性本善如何是性本善師曰殺人不眨眼張
曰既是善知識為甚麼作這等見解師曰太平原是
將軍致張曰和尚也不敢承當師曰好事讓與他人
師到樂亭古皇院師遇一僧問汝號甚麼僧曰古峰
師曰既是古峰為甚麼被人踏如微塵僧彈指師云
也是強來掙命師良久云大師受那箇咐囑峰曰達
崙師曰達崙鼻孔有多長峰喝師曰如一人在萬丈
深井不假寸繩如何救得此人出井峰曰我有無底
籃師云這等模樣還來這裏衝禪師擘面一掌峰擬
議師復打兩掌。

師在雄關慈愍庵問僧汝從甚麼處來僧曰京都師
曰聖主在甚麼處僧曰某甲來時聞說出冷口外去
師曰衲僧家五戒也不持僧無語師復問一僧上座
親近那箇老人來僧曰摩竭和尚師曰摩竭陀國親
行此令上座為甚麼清規不守僧曰某甲過在甚麼
處師曰汝為甚麼撞倒露柱惹得燈籠揚聲大叫僧
罔措師曰同坑無異土。

師在三韓千山見一病僧來師曰上人從那裏發足
僧曰川場師曰還帶得人蔘來麼僧曰和尚用他作
麼師曰老僧見汝病深僧曰弟子無病只有一箇冷
疾今犯師曰實說不遭殃僧禮拜曰乞和尚慈悲師
打一棒曰先喫一付消食化氣丹。

* 請益

僧問釋迦彌勒猶是他奴未審他是阿誰師曰搬磚
的是張三擔瓦的是李四僧曰且道是法身也是報
身也師曰駕車負重僧問古德云念佛一聲𠻳口
三日未審佛有甚麼過師曰金屑雖貴落眼成翳僧
曰為甚麼又勸人念佛師云以楔出楔。

僧問如何是屋裏佛師曰老鼠眠洞裏僧曰如何是
門外佛師曰癩狗臥高牆僧曰如何是祖師西來意
師曰梁王殿上道不識少室山下卻安心。

僧問牛頭未見四祖是若何師曰天寒水凍僧曰見
後是若何師曰日暖冰消。

師住刺兒山朝陽寺僧問如何是朝陽境師曰路曲
山更嶮僧曰如何是境中人師曰燒炭又擔柴。

師一日在殿前經行惺博近前作禮師曰作甚麼惺
曰學人悟了一箇天地同根萬物一體師拈起拄杖
云這箇是甚麼惺曰拄杖子師曰喚甚麼作天地同
根惺無語師連打兩棒。

僧問春移夏景即不問正當炎暑請師宣師曰三伏
不是重陽節僧曰學人不會乞師再指師曰火裏尋
冰　師到燕京嚴淨寺居士問無夢無想主人公在
甚麼處師扣齒士曰文殊是七佛之師為甚麼出女
子定不得師曰只為他是七佛師士曰罔明是初地
菩薩為甚麼出得女子定師曰只為他是初地士曰
不是師曰不是箇甚麼士云不會師曰正好不會。

僧問如何是古佛心師曰浮圖八面懸金鈴僧曰以
何為驗師曰風動震雷音。

僧問和尚有好話慈悲弟子兩句師曰道有恐汝信
不及曰和尚慈悲焉敢不信師曰寒時向火熱時乘
涼天陰備柴天晴晒㫰汝若信得別無商量。

師一日同眾擇菜一僧便問如何是本來身師拈起
一科菜曰土厚菜肥僧罔措師劈面打曰騙飯喫漢
師在場中打穀一僧擔著行李討單師曰單則有只
是不留行腳僧僧曰為甚麼不留師曰為汝肩頭特
重放不下僧曰不識和尚便禮師曰空著草鞋。

殿主從法堂過師問從那裏來主曰殿裏來師曰釋
迦老子說甚麼僧豎起苕帚曰者箇師曰何不道那
箇僧擬議師打。

師到盛京楊家寺與王僧錄關護法共茶關問曰和
尚法駕東臨所為何事師曰千鈞之弩不為鼷鼠關
曰和尚高隱甚處師將手內茶盞擲於棹上關不解
復問師曰盤山關曰聖君腳下信重佛法者多遼外
人境荒野非旦佛法難信就是儒禮會者也稀師曰
處處春風鳴翠柳人人鼻孔大頭垂僧錄問曰和尚
從山幾時發足師曰山僧一步也不曾移錄曰為甚
麼不曾移師曰大地無寸土錄曰和尚向甚麼處居
止師曰無剎不現身錄曰請和尚顯現處看師便打
錄同關作禮而退。

* 咐囑
知藏天璽印禪人

「　諸佛心印非色非空信手拈來付汝流通」


















暉洲旲禪師語錄卷之六下

* 代古

「舉安國師一日喚侍者將犀牛扇子來者云破也
師云扇子既破還我犀牛兒來(者無)對。」

【代云若還和尚只恐驚群。】

「舉昔有一僧到曹溪因守衣缽僧提起衣云此是
大庾嶺頭提不起底僧云如何在上座手裏僧無
對。」

【代云祖禰不了殃及兒孫。】

「舉昔有一道士在殿前背佛而坐僧云道流莫背
於佛道云大德本教中云佛身充滿於法界教我
向甚麼處坐僧無對。」

【代云向道士鼻孔裏坐。】

* 別古

「舉南泉住菴時一僧到師乃曰某甲上山作務請
齋時作飯自喫了卻送一分來其僧齋辦自喫了
卻將家事一時打破仍就床臥師伺久不來遂歸
見僧臥師亦去一邊臥僧便起去師住後云我往
前住菴時有一箇伶俐道者來直至而今不見。」

【別云直至而今不可更見。】

* 拈古

「世尊未離兜率巳降皇宮未出母胎度人巳畢。」

【拈云悉達漏逗不少誰知弄巧成拙正眼觀來未免
風塵滿面。】

「舉釋迦夜睹明星。」

【拈云瞿曇卻被明星打失眼睛檢點將來也是夢中
說夢。】

「舉世尊纔陞座有一女子坐在佛前文殊盡其神
力出女子定不得罔明卻至彈指而出。」

【拈云水朝海雲歸山不是知音者徒勞話歲寒。】

「舉世尊一日坐次見二人舁豬子過乃問云這箇
是甚麼人云佛具一切智豬子也不識佛云也須
問過。」

【拈云世尊雪上加霜二人隨風倒柁當初老僧若見
世尊與麼問將豬子向伊面前一捔便行管教倒
疑三十年。】

「舉世尊拈花迦葉微笑。」

【拈云世尊揚風撒土迦葉眼裏著砂雖然各展風規
未免卻成話把。】

「舉文殊請佛再轉法輪佛言吾住世四十九年未
曾說著一字。」

【拈云文殊逆風張旛世尊見孔著楔這兩箇漢雖然
一賓一主顯露當陽未免傍觀者哂。】

「舉殃拙魔羅托缽至一長者家值產難因緣。」

【拈云世尊應病與藥長者拋磚得玉尊者傳言送語
打失眉毛還會麼白雲原是無心物卻遇清風出
洞來。】

「舉經云見見之時見非是見見猶離見見不能及。」

【拈云見非是見空花陽燄見猶離見霹靂閃電見不
能及土中洗泥還知世尊落處麼覓火和煙得擔
泉帶月歸。】

「天衣舉金剛經云若見諸相非相即見如來法眼
云若見諸相非相即不見如來。」

【拈云風來樹響水長船高。】

「舉達磨初至梁國武帝問朕造寺度僧有何功德
祖曰實無功德帝曰如何是聖諦第一義祖曰廓
然無聖帝曰對朕者誰祖曰不識帝不領祖遂度
江至魏。」

【拈云武帝眉毛長祖師舌頭短仔細觀來二俱失。】

「舉僧問清源如何是佛法大意源云廬陵米作
價。」

【拈云清源雖然徹底婆心未免境上作活帶累這僧
不了當時若問老僧廬陵米作麼價擘面一拳且
道是甚麼價。】

「舉雲居道膺禪師令侍者送褲與一住菴道者者
云自有孃生褲竟不受居復卻令侍者去問孃未
生時著箇甚麼道者無對後遷化燒舍利持似居
居云直燒得八斛四斗不如當下一轉語好。」

【拈云雲居見水擒龍道者龍頭蛇尾若是伶俐者問
娘未生時著箇甚麼翹起一足云可憐可憐侍者
擬議擘面一拳打出門外管教那老漢倒退三千
里。】

「舉城東老母與佛同生不欲見佛每見佛來即便
迴避東西南北悉皆是佛母遂以手掩面乃至十
指掌中總皆是佛。」

【拈云一翳在眼空花亂墜還識老母意麼從來不借
三光照自有神珠亙古明。】

「舉古德食油餈。」

【拈云南泉與庄主誑惑人不少侍者孟八郎若是伶
俐衲僧問他是甚麼滋味擬議不來擘面一掌管
教吞吐不下。】

「舉南泉歸宗麻谷三人同去見忠國師至途中南
泉就地畫一圓相云道的則去歸宗坐在圓相裏
麻谷作女人三拜泉云恁麼則不去也。」

【拈云三箇把手上孤峰未免傍觀者哂且道誰是傍
觀喝一喝。】

「舉僧問投子一大藏教還有奇特事也無投子云
演出大藏教僧復問一宿云演入大藏教。」

【拈云這一對擔板漢雖然收放不無難為這僧一生
空過。】

「舉前寶壽問後寶壽父母未生巳前阿那箇是汝
本來面目後寶壽罔措一日在市見二人相爭有
一人相勸云你得恁麼無面目壽豁然大悟。」

【拈云風卷雲散瓦解冰消直下無私當陽獨露這漢
雖然悟去還會他恁麼無面目也未。】

「舉遵布衲在藥山浴佛次山云汝浴得這箇還浴
得那箇麼遵云把將那箇來。」

【拈云遵布衲不算奇特若有人問著老僧你浴得這
箇還浴得那箇麼提起一杓熱水擘面澆去管教
老漢無立地分。】

「舉僧問趙州未有世界早有此性世界壞時此性
不壞如何是此性州云四大五蘊僧云此猶是壞
底如何是不壞之性州云四大五蘊。」

【拈云長空無異色洪波徹底清。】

「舉仰山指雪獅子云還有過得此色者麼雲門云
當時便與推倒雪峰云雲門只解推倒不解扶起。」

【拈云仰山捏目生花雲門雪峰一倒一起未免向境
上作活計還會他三人的意麼不因一事不長一
智。】

「舉南泉問座主講甚麼經主云彌勒下生經泉云
彌勒甚麼時下生主云現在天宮未來泉云天上
無彌勒地下無彌勒。」

【拈云南泉擔板座主支離若問彌勒甚麼時下生向
伊道高著眼若云天上無彌勒地下無彌勒豎起
拳云這箇從甚麼處來待伊擬議攔腮便掌管教
有理難伸。】

「舉修山主垂語具足凡夫法凡夫不知具足聖人
法聖人不會聖人若會即是凡夫凡夫若知即是
聖人此語具一理二義若人辨得出不妨與佛祖
位中有箇入處若辨不得莫言不疑。」

【拈云全身沒影相遍界不曾藏看來這漢只顧逆風
揚波不覺灰塵滿面還識修山主意麼韓盧咬殺
金毛獸三腳驢兒上九重。】

「舉僧問天龍色身敗壞如何是堅固身龍云山花
開似錦澗水綠如藍。」

【拈云這僧將頭覓頭天龍把土作金一對郎當不少
若問萬善即不然向伊道蟭螟吞香象蚯蚓鼓風
雷。】

「舉洞山聰因僧問既是四州大聖為甚麼在揚州
出現山云君子愛財取之有道。」

【拈云洞山雖然偏正不無未免途中所轉萬善即不
然若問既是四州大聖為甚麼在揚州出現向伊
道清燈輝暗室明月照高樓。】

「舉乾峰示眾云舉一不得舉二放過一著落在第
二雲門出眾云昨日有人從天台來即往徑山去
峰云分付維那來日不得普請。」

【拈云日暖花開風寒葉落一人山頭鼓浪一人井底
揚塵雖然各不相違未免驚群動眾。】

「舉趙州一日從殿上過乃喚侍者一聲者應諾州
云好堂功德者無對。」

【拈云為憐三尺子不惜兩莖眉。】

「舉聖壽云月半前用鉤月半後用錐僧問正當月
半是如何壽曰泥牛踏破澄潭月。」

【拈云不居鬧市不住孤峰兩無取捨任運騰騰會麼
閒來打一盞何處不縱橫。】

「舉趙州令僧洗缽因緣。」

【拈云者僧土上加泥趙州舌頭拖地還識者僧悟處
麼不著漁父引怎得見波濤。】

「舉洞山垂語云體得佛向上人方有說話分僧問
如何是佛向上人山云非佛法眼云方便呼為佛。」

【拈云日出乾坤耀風動浪花生。】

「僧問葉縣省雪山童子捨身為求諸行此行如何
師云掉臂街頭走仰面見青天曰恁麼即迷人尋
著向城路也師曰此人入地獄萬劫出應難。」

【拈云不是擒龍手焉能入虎穴。】






* 頌古

「拈花微笑。」

【拈花舉處得機先滿目春光斂笑顏百億天龍難領
解有何教外落人間。】

「世尊一日坐次見二人舁豬子過問這箇是甚麼
其人言世尊具一切智豬子也不識世尊曰也須
問過。」

【瞿曇無事強生端擲下寒江一釣竿水淺夜深焦不
餌扁舟且自過蘆灣。】

「文殊白椎。」

【好箇文殊令再申一椎拶斷葛藤根果能緯地經天
手漏泄枝頭無限春。】

「楞嚴經云佛謂阿難若能轉物即同如來。」

【若人轉物即如來野草閒花處處開冥坐靜觀無異
色分明大地絕塵埃。】

「金剛經云應無所住而生其心。」

【幽居晏坐默無言夜靜更深月影寒不覺西風黃葉
墜無言童子口喃喃。】

「阿育王問賓頭盧尊者曾見佛來尊者掀起眉毛
會麼王罔措。」

【清波汲動月鉤寒若箇知音把釣竿香餌不吞空點
額徒勞躍浪禹門關。】

「那吒太子析骨肉還父母因緣。」

【幻色不是色真空不是空皮膚脫落盡八面顯玲瓏。】

「文殊問無著。」

【日映峰巒雲霧彌金毛閃出露全威當機不具金剛
眼纔到靈山是也非。】

「馬祖翫月。」

【清虛月朗管弦繁處處樓臺楊柳煙一等清音雲樹
裏就中曲調不同看。】

「雲門因僧問如何是佛門云乾屎橛。」

【雲門乾屎橛凡聖俱超絕無事御街遊杖頭挑白月。】

「德山托缽。」

【一撥當陽便轉迴太虛何處著思惟世間多少癡男
子卻寄枯椿待兔歸。】

「破灶墮為灶神說法因緣。」

【靈從何起聖何來棒下超然眼自開弗是灶公親點
破幾乎將業自活埋。】

「玄沙因僧問如何是親切事師曰我名謝三郎。」

【如何親切事覿面不曾藏江頭垂釣客原是謝三郎。】

「趙州狗佛性。」

【道有也不多道無也不少趙老兩重關為君注破了。】

「樓子聞唱。」

【諸日區區尋徑途誰知衣內有明珠忽聽窗外鶯聲
囀去住縱橫任卷舒。】

「黃龍三關。」

【我手何似佛手推落南辰北斗回頭日午三更驚起
金烏便走。

我腳何似驢腳乾坤任我伸縮蹋翻大海沒蹤折角
泥牛咆哮。

人人有箇生緣放去收來目前巳任呼驢喚馬總是
閫外威權。】

「懷州牛喫禾益州馬腹脹天下覓醫人炙豬左膊
上。」

【和風吹動百花芳到處遊蜂暗度量陣陣清香何處
覓一枝紅杏出東牆。】

「僧問萬善有佛處不得住無佛處急走過一切聖
凡居何國土師便打。」

【劣形殊像兩無差犬吠驢鳴共一家佛祖位中留不
住漁公依舊宿蘆花。】

* 佛事

為毘盧瑞亭禪師起龕炎熱薰風六月天荷花開放
滿林泉瑞公纔欲貪遊賞忽地嚴霜落葉殘恭惟
毘盧堂上瑞亭法兄禪師龍池嫡系盤山真傳紫
蓋峰前打失鼻孔福城東際大設法筵正宜善導
化利偶爾波逝歸源群迷失度曷勝悲慘諸仁者
還知和尚今日復現無量德像就路還家的消息
麼以拄杖打○曰乾坤直攝毫端上不涉程途遍
大千。

秉炬喝一喝云一句當陽迥絕儔通身不挂纖毫頭
大冶爐中須信步毘盧頂上任優游攛下火炬。

為兼然秉炬兼然兼然急著耳觀娑婆三十二今日
萬緣完疾惺惺莫顢頇真空在處顯威嚴攛下火
炬曰孃生布袋悉焚卻一曲歌遙忘舊顏。

入塔萬緣放下當處解脫本來位次何用造作以拄
杖指塔曰箇裏常存元不變孤光炯炯照山河便
入。

為張得慶起棺生死涅槃無別說臨時只要萬緣撇
山僧今日指路歸佛與眾生無二轍豎拄杖曰得
慶居士還知路頭麼復擊棺一下曰驀直去(引行)。

為廣福自修上座入塔秋天冷落夜長長路上行人
返故鄉且道故鄉在甚麼處擲下骨襯曰豁開無
縫當軒坐幾度風來幾度涼。

為天寧現玉起棺風颯颯雪片片山河大地如白練
堂堂體露巳分明且問行人薦不薦豎拄杖曰須
知隨處是家鄉步步行行登彼岸。

秉炬逐日忙忙忙不徹忙忙今日以何消當陽薦得
無生意烈燄光中長異苗以火炬打圓相曰一道
紅光纔舉起虛空寶月徹凌霄。

為寶覺李居士起棺以拄杖擊棺一下喝一喝曰擊
碎無明窩臼迥出業識根苗通身了沒影相巳任
獨步青霄起。

秉炬真生無可生真滅何曾滅截斷兩重關紅爐飛
片雪攛下火炬。

常禹門為薦祖母請起棺豁開頂門正眼方識竿頭
進步且道臨行一句如何指示喝一喝曰起。





* 略狀

暉洲旲禪師灤州樂亭劉氏子胎不茹葷誕而凝靜
十一歲母逝父送依韓家道曉空薙髮十八歲發心
閉關跪諷法華至安樂行品佛子住此地即是佛受
用頓然生疑赴盤山參了宗見將胸中所疑請問見
便打以此疑情越發行住坐臥執定一箇話頭時刻
不放值七見落堂問云父母未生已前如何是你本
來面目師云月白風清見曰月落後又作麼生師轉
身歸位見休去中秋同眾翫月見令著語師以手畫
圓相呈偈云碧天雲淨智光圓洞徹玄微絕正偏萬
戶千門悉仰賴威嚴空寂照人間見首肯之即出源
流記莂命書記寮五載隨見赴天津放生院晉西堂
三載戊辰出住灤州萬善高山石佛盛京華嚴寧遠
地藏青山朝陽樂邑聖嚴隨緣化度二十餘年偈曰
幻海之中駕小舟金圈直把釣鰲頭任他汲浪千層
湧摝盡滄波始便休。

康熙壬午季春穀旦板送嘉禾楞嚴般若堂流通




灤州萬善恒如大師送
令師暉洲和尚錄板入藏請楞嚴。

峻峰和尚陞座法語鉗錘佛祖還憑過量之人模範
人天須是超方之作然雖如是事全憑恁麼人若
非恁麼人難肩恁麼事如我
暉洲法兄和尚數踞名藍道風盛被於金臺四眾欽
崇法化弘敷於燕地或一毫端上現寶王剎一微
塵裏轉大法輪說法若神龍出海垂機似香象渡
河永絕滲漏不留朕跡幸我法姪恒如大師不憚
數千之遙將伊師和尚數十年橫說豎說熾然說
無間說一總拈撒楞嚴藏海遍界流通庶使祖燈
永耀慧日長明今日敦請山僧陞以此座舉揚箇
事大眾且道即今又作麼生水歸大海波濤壯雲
到蒼梧氣象雄下座。

侍者實偉記錄