#+TITLE: 羯磨經序解-宋-則安
#+DATE: 2018-05-12 10:24:13
#+SOURCE: github.com/kanripo/KR6k0159 master 8f82146c                
No. 729
羯磨經序解
門人　則安　述

曇下題目十三字如疏序略釋不繁重解但序題與
羯磨十篇之題少有異耳。

京下述注人號通攝序文與十篇同一號耳。

京兆乃所居之都則左扶風右馮翊中京兆三輔之
一號也京者大也兆者眾也謂天子必居眾大所居
之邑故云京兆。

崇義者則伽藍之別目也由妻為夫捨宅為寺恩義
之重故云崇義寺者嗣也以治事者嗣續其間盖此
方宰臣所止之舘舍也梵語伽藍此翻眾園以摩騰
傳法遠來漢庭因延禮於鴻臚寺爾後僧居皆稱寺
焉。

沙門者梵音此云勤息則勤行止息諸煩惱也。

釋者具云釋迦此云能仁則吾佛遠祖之姓氏凡出
家者同稱釋氏所謂四河入海無復異名四姓出家
同稱釋氏凡出家者皆曰沙門故以釋字簡異外道
沙門也釋氏中有不出家者故又以沙門簡也廣如
大鈔章記所解。

道宣則祖師名字法徧亦如常解集撰者盖聚羯磨
聖教撰述十篇之文也。

大雄者指世尊也以修證化導皆大故非雄猛而何
故稱大雄猛世尊也由眾生機熟乃從兜率臨御於
娑婆猶王者臨御於宇宙也。

意下出世尊下化眾生之本意一人者則佛稱一人
也妙經云欲令一切眾生如我等無異也又疏云大
聖降臨創開化本將欲拯拔諸有同登彼岸。

大教總包一代時教膺期􂬣也一理盖指一乘圓頓
妙理也由世尊說三藏之教網膺􂬣要期皆欲群生
殊途歸顯一乘圓妙之理也故無量義云法水一也
江河井池分其異耳我心則我人顛倒之心。

故下隨病設藥也。

然下明識病用藥之次第也。

止心下推法藥之源也殺五欲之賊必由明慧定縛
戒捉三學次第又以戒為源也。

是下引證即華嚴經也二轍即塗轍標首以戒本一
卷乃標出止持魁首也大科由羯磨一卷乃作持大
途科目也後進晚學前修遠賢也雖賢晚進今古之
殊盖同宗戒本羯磨之法以為萬行之要妙也斯法
即戒法羯磨也。

故下引證所宗。

自下佛慧如日忽汎於西土即涅槃時也法水以三
藏教法能滌眾生心垢故喻如水自西流至於東漢
即滅後一千年時也。

時下時正則人淳時像則人薄南山出世旹像法之
季也佛滅時為初正法五百年後為中當有唐時為
末二部即上座大眾部也十八部二十部去本存末
也五百智論云佛滅度後五百異部畢竟空如刀傷
心等。

末則眾鋒下自此之後東西兩土著述之者各自宗
承皆為眾鋒互舉也。

人下自分部終乎眾鋒互舉皆有悟道之人使正法
亦無墮地故涅槃云由此異相朋儻相授互相諍訟
皆悉悟道等。

然下雖曰傾墜然道假人弘既失其人故其法亦有
所不講故瀉流無以澄顛表無以正也此蓋大師縱
奪生起下文為述作之端由也古今者始曹魏終有
唐世漸增繁下雖卷軸之多皆事胸臆不親披閱聖
量盡約前人傳聞而巳及未考覈宗本頭緒盡屬憑
虗故略無本據。

師心下不遵聖教也謹誦不達佛理也此等之人世
途目擊故曰不少又曰極多侮慢也刑網不學無知
罪也異同□之曰同互望曰異或可餘人同一正見
今不欲與佗之同故曰皆務等是昔不揣巳非故云
執是但約前聞故云執昔述也或可意執昔人之言
自為其是故曰是昔也反隅或作愚癡字則不能反
昔愚或今之愚也又曰更增昏結若作隅角字解則
舉一隅以三隅反蓋不能舉一以例諸也亦責其愚
也(此解似非文意)潛地潛隱墜地也。

故下引證不遵聖教令法潛墜義也不如白法猶云
不依白法作白等慈誥則佛語也釋名云上勑下曰
告告覺也便覺悟知巳意也關輔關則關內雍州之
域輔則三輔所謂左扶風右馮翊中京兆立此三輔
王畿也。

具羅下則三十篇也故鈔序云但事境寔繁至難科
擬今取物類相從以標名者蓋包種類以成三十篇
也其間生善滅惡眾雜之相具在諸篇陳部巳畢故
云畢陳但為下生起別行羯磨一色所以然雖鈔文
巳備但為當機有生善之極事務起時則詶之於受
戒篇也或滅惡之極事務起時則詶於懺六聚篇也
既互相詶討自非積學者則於三十篇中明其羯磨
卒難尋了也一色無間雜也銓題漢書云權衡也如
下別立十篇之題各銓量有次使令亂也。

若下蓋明羯磨經注不明是非互顯行用故指鈔也
謂若科判簡擇古人章疏非則盡癈之是則納與之
此等在鈔明之。

此下但約羯磨能被之法所被當世見行之事并引
聖言以為證據則在羯磨一卷之文濟世行用也。

然下明文義兩補也如下引五分僧祇乃至諸經眾
論是文補也又如下引義立七非是義補也並至篇
具明不同古人藏迹可嫌。

夫羯磨下立篇也雖一百八十四法之多皆有成辦
濟物之功故律中通標羯磨之一號此定名也。

今下正立篇意豈下彰謙遜也學學存也恒務常行
之事務也。

羯磨經序解(終)


建武元年五月一日以當卷談義之次拭老眼加
點了是偏為初學未練人也。

額安寺沙門　澄心(通四十二生六十六)