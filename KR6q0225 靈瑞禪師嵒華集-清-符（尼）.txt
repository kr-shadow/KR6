#+TITLE: 靈瑞禪師嵒華集-清-符（尼）
#+DATE: 2018-05-12 10:25:01
#+SOURCE: github.com/kanripo/KR6q0225 master d9864977                

* 靈瑞禪師嵒花集敘

臨濟之道迥出嘗情諸佛玅理非關文字若但向筆
峰墨海間浮沉上下豈止湮沒法身即名身句身亦
胥淪喪首稜嚴經中佛語阿難汝等若以緣心聽法
此法亦緣如來無礙境界若用有思惟心領攬如人
以手撮摩虛空秪益疲勞終無得也況我祖師門下
言如雷火搓之而一點隨游事比蟾輝唱之而孤輪
不墜直須以心中眼觀身外相觀之又觀乃辨真偽
徒以名位楷模形言區別豈真具擇法眼善知知識
者哉讀靈瑞大師語足可隳情城裂見網龍種飛騰
原出牝牡驪黃之外若執常經以相皮毛是知駑駘
而不識騏驥未可與語鞭風策電之機也師少警敏
具大根性得記靈嵒開法玅湛其上堂錄巳板行于
世茲集蓋居靈瑞日與從上諸老眉毛廝結激揚酬
對代別徵拈彙聚成編命名嵒華取雪竇顯和尚畣
諸佛本源語也眾生迷其源法身流轉五道若病眼
之見空花諸佛窮其源惑業皆成智光同淨水之含
寶月達磨骨髓神光臂血打下曹溪混成滴水至滹
沱其源益濬其流益長嚙雲噬空滔天沃日譬諸百
川至海臻極孰能窺其涯涘曷可辨其端倪除是金
翅鳥王力量擘開洪浪直取龍吞餘皆望洋難與語
大若僅缽盂鐼子盛貯少許充然止足謂我得也得
也自是器量有限又爭怪得不聞古人有言汝若一
悟便了只將自巳所見亞在胸臆動即傷鋒犯手出
世為人不得且道病在於何只為大法未明從上綱
宗未透雖有衲僧巴鼻未具金剛眼睛安能辨驗龍
蛇決擇倒正我靈瑞大師口門濤涌舌底瀾翻有時
將全海攝入一滴盡乾坤乾爆爆棒打石人秪貴實
論有時將一滴散成全海亙古今屙漉漉不圖入水
要見長人果然出海自高請看甚生標格因他家曾
向一手指天一手指地識得源頭起處所以把住放
行不離掌握今人未達其源只管隨波逐浪那知總
持一見不再見猶在擊石火閃電光裏立生涯末山
路口接灌谿也是山門外荒草堆頭行活計無著油
餈邊啖咂至今綴齒粘牙智通浴室裏商量反覺添
塵益垢爭如此老一切不為應用臨時得大自在磨
礱理窟搜抉玄根樹尼部之紀綱剔禪宗之骨髓如
爇牛頭之香如探驪頷之寶如食甘露之味如采靈
瑞之華真可謂出格全提窮源玅指且道憑個甚麼
到此地位大圓舌頭不在口裏聊借古人一片與你
說破滔滔心地中流出低處低平高處高坎止流行
皆未是終歸大海作波濤。

歲在重光赤奮涂月佛成道日大圓居士張有譽書
於靈嵒之無垢室
















靈瑞禪師嵒華集卷第一
學人振澂等記

諸佛一大事因緣智不能知識莫能識如人飲水冷
煖自知總欲說向人直無開口處古德應物垂慈乃
有主賓言論正眼觀來終是空中鳥跡昔坐夏洞庭
晝長無事取從上機語翻覆溫研輒有神會拈提頌
述不敢自謾歲月浸久遂繁紙墨學者請付諸梓未
有名也因憶雪竇顯和尚居翠峰日畣諸佛本源有
雨滴嵒華之語取以名集曰嵒華集亦不忘原本之
意也請政大方願垂教焉靈瑞住山符道者題。

示眾顧左右云今日與諸人同參一員真善知識卓
拄杖云各各聽取教詔眾無語自代云敢為流通又
云敢為流通須有一句到你山僧不曾說著個字巳
後有人問你作麼生舉代云一如和尚所教又云向
下文長。

示眾是法非思量分別之所能解不得道半滿偏圓
是甚麼法代云欲舉恐驚大眾又云還見壁麼或云
達磨大師一覷九年全無佛法身心而今要見他何
用代云也是又云巳後不合恁麼問。

示眾拈起拂子云祖師鼻孔一串穿卻總捏在山僧
手裏且教他甚處出氣代云和尚慈悲太煞又云費
力有時云和尚慈悲太煞也是為他閒事長無明如
今休得也未代云布袋裏錐子又云三年同一春。

示眾春力不到處枯樹亦開花月色不來時虛室明
如晝是則反嘗合道不是則守轍循途作麼生代云
一堵墻百堵調又云有理總無雪處又云有理總無
雪處冷煖秪可自知車不橫推一句作何判斷代云
近日是何世界又云全不顧前後又云全不顧前後
忽有人請和尚入火阬如何祗對代云能有幾個又
云得。

示眾善財別後誰相訪樓閣門開竟日閒即今法堂
前草深多少代云洎埋沒汝又云不埋沒汝又作得
個甚麼代云階下漢或云請師接上階還肯別垂方
便否代云爭合小覷你又云門頭戶口底不要。

示眾日前道門頭戶口底不要則固是穩坐家堂
因甚也抬腳不起代云無氣力又云喫粥喫飯了一
切不為此人將來得何果報代云有一處安著又云
填溝塞壑又云填溝塞壑也道橫身育物無處不到
普賢毛孔境界還曾夢見也未代云上中下又云幾
踏破草鞋。

示眾虛空裏書個卍字也不算塗污伊舜若多神因
甚𨁝跳代云又添一畫又云只這一畫人人不知起
處欲就伊借一問還得麼代云洎合不識勢。

示眾是法平等無有高下幡竿頭指天露柱腳踏地
莫與實相相違背麼代云噫又云事不孤起有時云
事不孤起鴟吻咬破佛殿脊著甚來繇代云胔或云
雲門大師入露柱裏去也你道做甚勾當代云瞌睡
又云醒也未。

示眾垂絲千尺意在深潭離鉤三寸蝦蟆也不曾遇
個以拄杖作釣勢云還有衝浪錦鱗麼代云日勢稍
晚又云來也來也。

示眾辨龍蛇眼陷虎兇機總是衲僧尋嘗用底出格
一句作麼商量代云劄又云著甚來繇又云著甚來
繇知你不肯分外分內底何不直截代云更事多矣
又云何必或云何必不必相去多少代云俱又云念
四。

示眾法身般若解脫三段不同為汝盡情拈卻了也
有解問者出來代云尚未參堂又云事非草草或云
事非草草一眾咸知審細德山逢僧便棒臨濟逢僧
便喝兩個茆廣漢成得個甚麼道理代云洎不問過
又云也有人說到這裏。

示眾山鬼把住麒麟兒海神捧出珊瑚枝他總不知
尊貴為甚衲僧拈一莖草便作丈六金身用代云莫
生下劣想又云不生下劣想寶几珍御將得來也未
代云恐生驚異。

示眾望天不見天覷地不見地此人具眼麼代云更
有一人何不問又云有一人不許安名著字我欲喚
伊向前作何教詔代云直得遍地無行路又云既然
遍地無行路爭得到這裏代云待你𨁝跳了與你註
解。

示眾憍陳如不守本分騎佛殿出山門去也拈拄杖
云若據本分合喫三十諸人還肯相救也無代云別
更許某甲說道理麼又云和尚分取一半又云和尚
分取一半山僧有過也不惜人撿責口是禍門且道
在阿誰分上著代云不才謹退又代但吐舌。

示眾一舉不再說作麼生會代但掩耳而出又云撲
碎驪龍明月珠敲出鳳皇五色髓古人費力不少就
地拈一塊土拋向門外因甚又道麤心代云事不獲
巳又云也是又云禍不入慎家之門秪如淨名毘耶
杜詞卻遭文殊讚歎空生嵒中晏坐又被天帝散花
你道有迴避處無迴避處代云近日世界不好又云
笑煞。

示眾盡乾坤是個解脫門把手拽不入底是英雄丈
夫漢許他別行一路你即今通身在裏許還跳得出
麼代云惱亂春風又云總不消也又云總不消也喫
粥喫飯免得口麼代云計不出此又云鼻孔裏祗對
我知汝用處解換機開口不在舌頭上一句因甚十
個有五雙咽喉塞斷代云一日便頭白。

示眾撞著道伴交肩過參學事畢達者同歸一路行
理無異致不涉是非句子甚麼人道得代云不惜眉
毛者又云若不是我有時云若不是我拈拄杖云往
往被這個帶累代云幾合個中會又云不向個中會
作麼生會代云始較些子又云歇得也。

示眾佛法遍在一切處菴內人為甚不知菴外事代
云賺誤諸方又云合取口。

示眾今日也恁麼明日也恁麼苦哉佛陀忽然不恁
麼救取一半不得教壞人家男女完全道一句來代
云某甲惜口又云巳後莫怪山僧。

示眾諸佛列祖你道還有不為人說底法麼代云某
甲見不及此又云收。

示眾道人行處如火消冰腳跟下一坐具地甚處得
來代云有人問著山僧不諱又云可憑可據又云可
憑可據秪好閉門作活孤峰草裏跳得出許伊垂手
塵勞代云行之即易言之轉難又云第一莫輕這上
座。

示眾十方無壁落四面亦無門主人公從何出入代
云不可別行一路又云洎合個中會又云不向個中
會許有出身路不涉難易脫體道將來代云前是山
門後是佛殿又云這漆桶。

示眾東家杓柄長西家杓柄短總莫管他閑事且道
門前溪水有多少深代云如汝所問又云和尚流也
又云和尚流也喫粥飯了不妨我東行西行總是你
守株待兔驢年夢見活祖師西來意代云和尚誠言
又云話墮也。

示眾覓火和煙得擔泉帶月歸貧兒暴富一眾盡知
隨分納些些底十八上作何活計代云教壞人家男
女不是好事又云忘前失後又云忘前失後山僧一
向有些適纔未跨禪堂一句你還記得未代云西天
令嚴又云不用低頭。

示眾昨日栽茄子今朝種冬瓜钁頭邊那一句作麼
生道代云根生也又云與我提起看或云提起放下
總不在別人手裏諸方儘有具眼衲僧因甚卒摸索
不著代云寐語作麼又云曾問幾人。

示眾雲門餅趙州茶盡是人家喫過的殘渣剩滓未
審客來將何祗待代云從來不分外又云某甲住山
日淺或云釅茶三五盞意在钁頭邊你若不會憑個
甚麼便敢住山代云彼此老大又云徒勞刻畫。

示眾一日打眠三五度也消不得許多閑夢中忽有
人索取飯錢如何對畣代云他後生天不得辜孤老
僧又云苦屈之辭不妨難吐或云如今共你葛藤也
巳後不得辜負我有人問著作麼生與他諦當代云
恰值某甲不在又云賊是小人。

示眾量材補職上古規繩無眼耳鼻舌身意的作何
勾當代云別說道理向伊又云總繇和尚或云別說
道理向伊總繇和尚忽若撞個繩墨上立工夫底還
差得一線麼代云秪恐和尚不肯又云飽叢林。

示眾寒山燒火拾得搬柴雖然各逞伎倆折腳鐺子
未曾分付著人有好使令的喚一個來代云事非草
草又云辨卻多少人一日云長者長法身短者短法
身不必勘辨汝從面前過我早識得也若見諸相非
相作麼生辨代云築著磕著又云和尚離侍者早晚
也。

示眾我要蓋一座空王殿未審作得個甚麼向當代
云大有人不識勢又云計較未成或云世界與麼廣
闊南北東西儘繇得你向這裏相度作麼代云魯般
門下又云何啻今日。

示眾佛法秪在日用處舉心動念便不是了也門前
石敢當你道還曾會麼代云洎與和尚作笑話又云
全不顧前後又云全不顧前後底許他𡎺著磕著代
云謾別入即得有時云東壁打西壁作麼相救代云
薄處先穿又云著甚死急或云不可袖手旁觀如何
是見義勇為底句代云你總不消行腳又云今日擒
下一員草賊。

示眾大家團圞頭共說無生話俗氣也不除某甲有
口掛在壁上用一手作的還搆得麼代云還容某甲
說道理也無又云與露柱相去多少又云與露柱相
去多少何不拈燈籠來炤取代云猶隔一線在又云
難分彼此一日云舉不顧即差誤擬思量何劫悟雲
門大師道了也你猶向這裏眨眼作麼代云以巳妨
人又云苦哉佛陀。

示眾衲僧家從少至老踏遍無數山川如何是正行
履處代云不曾錯一步又云總由得我或云總有撩
天鼻孔亦被山僧穿卻上來下去還覺礙塞麼代云
人無遠慮又云平地上不可更起骨堆。

示眾若為人輕賤是人先世罪業達磨大師為甚在
你腳底代云謗斯經故又云阿誰罪過或云達磨大
師在你腳底則且置帝釋與修羅在中庭裏相撲見
麼代云三日後不得唱衣又云喫許多辛苦作麼或
云得路便行底畢是誰家之子代云不得名又云東
西南北。

示眾千般言萬般喻只要教君早回去秪如戶破家
亡子歸何所代云當下便心息又云別人道不得又
云別人道不得你試自道看代云我與上座有甚冤
讎有時云來機即易再舉還難代云倒一說又云倒
一說有甚利益代云石人眼赤又云提綱有路。

示眾過去心不可得現在心不可得未來心不可得
二祖安底是那個心代云上座巳後莫受人謾又云
全提不起又云提不起底是心不是心代云細看前
話又云此問何來或云目前坦然定要栽荊插棘作
麼代云是伊不肯住又云合取狗口。

示眾眼見色耳聞聲鼻嗅香舌嘗味六根俱有用處
秪如眉毛堪作甚麼代云從來疑著又云一切不如
又云一切不如何不與伊拈向腦後代云未可容易
又云動即禍生有時云去卻一拈得七是多少打筭
不來更有三十在代云和尚慣用此機又云衲子難
謾。

示眾各各不相知各各不相借盞子撲落地碟子成
七片如何會通代云對眾問將來又云寔是古今罕
聞或云陳蒲鞋周金剛赫赫底魔魅人家男女如今
󵊮代深遠不知向甚處去也有尋得伊腳蹤底與靈
瑞通個消息代云舌是斬身之斧又云填溝塞壑。

示眾一大藏教是個註腳本文上親切一句還記得
麼代云賺殺多少人又云爭好添一字一日云一切
智智清淨貪嗔癡慢疑甚處得來代云更上一層樓
又云正覓起處不得或云法者心光明是忽然打破
漆桶或者也有一隙之明代云洎合錯會和尚意又
云不得春風花不開。

示眾蝦蟆飛上梵天蚯蚓驀過東海奇特無過此也
尋嘗一句對眾道看代云吾不如汝又云如此又云
如此許你會忽若不如此又作麼商量代云青天白
日又云兩重公案或云辨得親疏底人為甚麼卻被
親疏不肯代云有甚屎臭氣又云抑巳而巳。

示眾口秪堪喫飯闔國咸知借鼻孔出氣因甚卻無
人會代云年深月久又云上座見得甚親或云無神
通菩薩因甚蹤跡難尋代云近來麤心轉盛又云伎
倆巳盡或云十方薄伽梵為甚麼秪有一路涅槃門
代云十進九退又云甚處去來。

示眾禪之與道拈向一邊佛之與祖放過一著諸人
分上合作麼生代云口秪堪喫飯又云爭敢埋沒伊
或云人人具眼逢訪道人對即是不對即是代云收
取額頭上汗又云取別人口又爭得有時云盡乾坤
不出一剎那今時人向甚處辨明代云全靠山僧不
得又云計較未成。

示眾陽春二三月萬物盡生芽未審道芽增長也無
代云日頭出來看又云眾眼難謾或云同氣連枝為
甚麼根莖有異代云惱亂春風或云無形本寂寥如
何卻說有物先天地代云謝三娘不識一字又云露
柱卻會。

示眾一花開五葉結果自然成當時是誰下手栽就
代云退後者有功又云草裏漢又云草裏漢亂叫喚
盡令提綱為甚麼不塞時人口代云往往如斯又云
近日世界不好或云體本無瑕坐施良藥底大段勞
而無功代云莫要茶喫麼又云救取一半。

示眾南頭買貴北頭賣賤平出一句作麼生道代云
烏不前兔不後又云豈可分外或云汝不分外舊日
草菴無一物如今卻有盈餘何緣致得代云幾個是
知音又云別無伎倆一日云達者同遊一路行汝何
不行代云某甲合伴不著又拈拄杖云這上座相隨
來也如何是你途路中得力句代云和尚離侍者多
少時也又云大路不行草裏走。

示眾從天降下底霜雪雨露從地涌出底稻麻竹葦
中間是甚麼物代云不得向這裏問又云有甚麼諱
處有時云明知生是不生之理為甚麼卻被生死之
所流代云此意幽深又云更置一問來又云更置一
問我也不辭你因甚鼻孔裏祗對我代云不是某甲
幾被和尚惑亂又云莫塗污人好。

示眾是法住法位因甚左手書右字代云秪恐闍黎
不問又云何得貴耳賤目又云貴耳賤目是你分中
事迥超諸聖一機還曾撥得著也未代云好事不如
無又云禍不入慎家之門又云禍不入慎家之門須
菩提晏坐無言因甚至今埋沒在雨花堆裏代云堪
笑堪悲又云成人者少。

示眾參學人一人所在亦須到半人所在亦須到因
甚他人行處我不行代云放過一著又云今日遭人
揀點或云語是誑默是謗語默向上有事在如何是
語默向上事代云抱取貓兒來或云一點不來白雲
萬里世尊因甚三七思惟代云不可為他斟酌也。

示眾開口則失閉口即喪舌頭一向為甚秪在口裏
代云真實之言又云莫謾大眾或云真實之言我不
謾汝一切諸法文彩巳彰且道今朝風作何色代云
久巳無人問到這裏又云谷谷孤或云不得指東話
西平實處道將一句來代云某甲自小不妄語又云
有甚謾昧闍黎。

示眾佛法兩字加增之辭廉纖之說本文一段便請
直捷代云提起看又云不可更添一字有時云祖師
心印篆作何文代云更無別樣又云有甚碑記或云
諸佛本源深之多少代云你且問到這裏一日云人
搬柴柴搬人代云突出難辨又云幾成話柄。

示眾世法裏面迷卻多少人佛法裏面醉卻多少人
秪如不迷不醉是甚麼人代云忘卻名字又云從來
疑著一日云春至百花開秋來還落葉闍黎本生父
母甲子多少代云莫向曆子上看或云陳爛曆日拈
置一邊威音王巳前是甚麼年號代云甲巳之年丙
作首或云若是金毛師子子三千里外見淆訛靈利
衲僧為甚麼明前不明後代云從來疑著又云心不
負人或云道人行處如火銷冰因甚𡎺著磕著代云近
來麤心轉盛。

示眾假使百千劫所作業不忘因緣會遇時果報還
自受因甚丹霞燒木佛卻教院主墮鬚眉代云舌是
斬身之斧又云悔不慎當初又云汝道不可有兩個
因甚大迦葉見世尊拈花便破顏微笑須菩提聞世
尊說法即涕淚悲泣代云堪笑堪悲又云一狀領過
或云一個鼻頭兩孔出氣這裏還分得優劣也無代
云用盡自巳心又云用盡自巳心九九終歸八十一
不落數量一句甚麼人道得代云如是如是又云某
甲參堂去。

示眾父母所生眼悉見三千界且道須彌南畔是甚
麼人居止代云莫謗山僧在這裏又云不可有兩個
或云萬瓦清霜一窗紅日三世諸佛骨髓六代祖師
眼睛總拋向上座面前了也個中有肯路無肯路代
云直得寒毛卓豎又云轉近轉疏有時云生機一路
千聖各不相借諸人腳下破草鞋何不乘時颺卻代
云悔不慎當初又云商量看又云商量一任商量切
不可粘牙綴齒代云本分衲子近來絕少又云確。

示眾明鏡當臺胡來胡現漢來漢現忽遇明鏡來時
如何代云猶是光影邊事又云還見儂家麼或云一
翳在眼空花亂墜靈瑞今日撒沙向諸人眼裏且道
圖個甚麼代云做出便見又云自古自今又云自古
自今秪有這個榜樣靈利道者點著便知天下老和
尚喫許多辛苦作麼代云重處偏墜又云事不獲巳
又云事不獲巳誠哉是言也且道黑豆裏揞得幾個
祖師代云獨許闍黎又云洎與和尚荅話。

示眾古人云有一句子百味具足鹹是鹹味淡是淡
味不鹹不淡是嘗味秪這舌頭一點也謾他不得如
何是百味具足底句代云匙挑不上又云到口方知
又云到口方知拈起拄杖云這樣大底喫得多少代
云某甲入眾日淺。

示眾路逢劍客須呈劍不是詩人不獻詩某甲自小
元字腳也不曾識個奇言玅句總不消拈出吹毛劍
略借一看代云退後退後又云今日造次有時云木
人把板雲中拍石女含笙井底吹不落宮商是何曲
調代云秋風吹不盡又云細而詳之。

示眾云為無為益無益即今休去便休去欲覓了時
無了時拈拄杖畫一畫云盡大地一時冰消瓦解諸
人別作得個甚麼代云倒退三千又云倒退三千雖
是見幾而作若解踏步向前我也不惜兩手分付代
云且信一半又云作家宗師。

示眾一不得問二不得休第三度來且在門外立皮
下有血底那甘屈首塵中設不顧危亡排闥直入此
人如何代云山僧打退鼓又云國有憲章或云依稀
擔荷莽鹵承當若到諸方總也屈得指倒臨濟門下
如何處分代云喫粥喫飯時少伊一碗不得又云闍
黎眼光不放闊。

示眾迷之與悟總是兩頭語中間突出一句莫被當
門齒礙麼代云成何道理又云遺笑諸方或云開口
解笑底不妨賞伊大膽七棒對十三你但領取一半
代云人心難滿又云人心難滿為甚喚你作佛便心
生無限歡喜代云豈可自甘屈抑又云以巳妨人。

示眾拈一放一這邊那邊如衣敗絮行荊棘林中要
望脫灑自由吽吽且道具何三昧便得百花叢裏過
一葉不沾身代云衣穿骨露又云明月炤見夜行人
有時云從上老古錐一味口甜心苦若向金不博金
處勘得破是伊更敢開口也無代云腦後猶欠一椎
又云胡餅裏討甚汁。

示眾臨濟正法眼滅向瞎驢邊乃拈起拂子云你道
這一枝爭樣流傳得到今日代云幾人問到這裏又
云餘人爭得聞或云餘人不聞一人合聞且道是那
一人代云侍者點茶來又云長年不出戶一日云這
裏還有祖師麼喚來一時生按過代云有甚麼限又
云令不重行或云粉骨碎身未足酬一句了然超百
億山僧一向劈腹剜心眾中還有知恩報恩者麼代
云幸是某甲又云敢為流通。







靈瑞禪師嵒華集卷第一(終)

靈瑞禪師嵒華集卷第二
侍者振鴻等記

* 師一日渡湖舟中垂二十問同行未及畣復自代語

一云洞庭湖水巨浪千尋不假舟航如何得濟代云
途路中有此一問又云渡來渡來。

一云看風使帆尋嘗手腳忽遇旋嵐偃嶽東去西去
代云我也驚又云坐卻著。

一云太湖三萬六千頃月在波心說向誰代云不顧
旁觀者又云何必。

一云落霞與孤鶩齊飛秋水共長天一色是甚麼人
境界代云山僧惜口又云這裏不是你住處。

一云夜靜水寒魚不食滿船空載月明歸未免勞而
無功一釣須連十二鰲的具何眼目代云不別又云
猶有一絲在。

一云釣竿斫盡重栽竹不計功程得便休因甚放生
卻用釣來魚代云是伊不護惜又云理即如是。

一云謝三郎長󵊮出沒煙波何緣只看絲綸上不見
蘆花對蓼紅代云業在其中又云意況不到。

一云不因柳毅傳書信何緣得到洞庭湖既到這裏
因甚秪見波濤涌不見海龍宮代云退後一步又云
賺殺人。

一云七十二峰個個隨波逐浪東山西嶺兩兩截斷
眾流如何是函蓋乾坤句代云目前是甚麼又云一
合相不可得。

一云縱然一夜風吹去秪在蘆花淺水邊月黑風狂
因甚便手忙腳亂代云境界甚危又云爭敢謾汝。

一云渡河須用筏到岸不須舟臨上灘時為甚麼更
要把纜代云須到如此又云也是。

一云魚以水為命打入網子裏了因甚猶自𨁝跳代
云通身不奈何又云別無伎倆。

一云自是不歸歸便得五湖煙景有誰爭有恁麼事
無恁麼事代云山僧無二語又云能有幾個。

一云江湖無閡人之心因甚時人過不得代云此問
甚當又云自古自今。

一云不貪香餌味可謂碧潭龍離鉤三寸道一句看
代云圖個甚麼又云恐非來意。

一云未跨船舷早與三十而今通身在內合喫多少
代云上座自道看又云笑殺衲僧。

一云萬古碧潭空界月再三撈摝始應知知是般事
便休費許多老力作麼代云也要伊自肯又云譬如
閒。

一云蝦蟆飛上梵天蚯蚓驀過東海畜生也使神通
衲僧到這裏因甚一點伎倆也做不得代云不欲驚
眾又云退巳讓人。

一云河裏失錢河裏摝是不惜性命底所為忽有人
請和尚下水且道圖個什麼代云如汝所問又云只
當兒戲。

一云三兩月來天不雨洞庭湖水依舊滿滿地未審
什麼劫中曾欠少代云󵊮代深遠又云卻謾露柱不
得。

師持缽歸復設十問一云衲僧家尊貴天然御飯也
須吐卻如今東也隨分納些些西也隨分納些些成
得個甚麼道理代云缽盂無底又云快便難逢。

一云白麵五厘一升青菜三文一朿街頭市上無不
口口相應問著廬陵米價十個有五雙不能酬對病
在甚處代云爭之不足又云且聽諸方。

一云貪他一粒失卻半年軃根阿師齋他有甚利益
當門一齒下下咬著底合受人天供養否代云檀越
愛把不定又云鼓角動也。

一云盡大地撮來如粟米粒大黑漆缽盂裏這夥總
是一氣呵成底祖師近在口皮邊何故匙挑不上代
云將謂是衲僧又云放過一著。

一云圓陀陀光爍爍拈起則水泄不漏放下則囊括
十虛古來洗缽盂話即不問你飯是米做一句作麼
生道代云山僧愛問不愛畣又云只當尋嘗。

一云真如解脫菩提涅槃總是人家喫過底殘羹剩
飯雲門餅趙州茶也是衲僧棄下底齷齪唾餘汝若
傾將來如以穢食置于淨器如今要得充足用個甚
麼代云一拶便骨出又云某甲行腳不逢人。

一云三年不喫飯目前無饑人祖翁田地從此一時
荒卻也則不惡靈苗瑞草和根拔滿眼從教荊棘生
還覺多事麼代云心不負人又云鉤在不疑之地。

一云利刀有蜜不須舐蠱毒之家水莫嘗你若沾著
牙關便見遍身紅爛秪如吞吐得乾坤底憑甚麼全
無忌諱代云令我攢眉又云空尚不可得。

一云千粒萬粒盡從這一粒生秪這一粒從甚處生
識得來處萬兩黃金也合消不然他後有人索飯錢
乃搖手云不可怨著山僧代云諾諾又云為合如是
不合如是。

一云於食等者諸法亦等諸法等者於食亦等如來
者即諸法如義因甚道供養百千諸佛不如供養一
無心道人代云甚麼處著此一問又云汝作吾弟子
不得。

* 室中垂問

達磨不遊梁土喚甚麼作祖釋迦不降皇
宮指甚麼作佛目前大道坦然為甚麼不行腳底諸
緣蕩盡為甚麼不住主賓須互換為甚麼老僧不是
闍黎闍黎不是老僧機用要臨時為甚麼曹洞秪說
君臣雲門多談事理天不能蓋地不能載為甚麼跳
這裏不出莫見乎隱莫顯乎微為甚麼覷那邊不見
爐韝之所因甚多鈍銕良醫之門何故足病人。

師到靈嵒省覲和尚問云聞說道者見世尊初生像
有個會處試呈似老僧師遂收坐具云明破即不堪
和尚云他後有人問靈嵒佛法如何說向伊師云爭
敢觸忤和尚尚便喝師云實謂今古罕聞和尚云賺
了也師一喝便出。

一日偕數同參入室和尚云近日諸方浩浩地商量
托缽公案道者又作麼生師云一口吞盡和尚云吞
得下吐不出直是禍事師云和尚大好心行和尚云
甚處見得師云替他古人擔憂尚笑云老僧罪過師
云某甲有一半。

和尚一日又問鴦崛救產難因緣作麼生會師云爭
敢妄通消息尚云你做他鴦崛弟子不得師云和尚
愛取別人口裏語和尚云你道他家生下底兒子是
男是女師云面目現在和尚云好個面目現在師云
某甲今日帶累鴦崛和尚云救不得也師作禮云幸
是某甲。

雨後和尚問天晴日出雨落地溼是甚麼意旨師云
大眾眼在和尚云忽若無眼耳鼻舌底又作麼生師
云一點也謾他不得尚云非非相天即今幾人退位
師云和尚不問某甲不畣和尚云道道師云賺殺旁
觀。

師在戒壇隨喜和尚問如何是孝順至道之法師云
某甲終不敢違背和尚云是真語是實語師云謾和
尚不得和尚云更有第三番羯磨在師應喏喏。

到方丈和尚問釋迦傳心于中印彌阤演教于西方
還有優劣也無師云一狀領過和尚云領後如何師
一喝便出。

一日辭和尚下山和尚云前日公案還記得麼師云
某甲只解瞻前不解顧後和尚云何緣得到與麼田
地師云深領和尚一問和尚云原來忘卻師云口是
禍門。

到靈嵒首座寮碓菴大師問東山西嶺青明什麼邊
事師云盡大地人瞻仰有分菴云與麼則不離當處
也師云踏破草鞋。

碓菴大師一日又問久雨不晴時如何師云上穿下
溜菴云須知有迴避處師云賺殺衲僧。

碓菴大師過菴坐定問云如何是道者家風師云夜
坐連雲石春栽帶雨松菴云莫作境話會師云直饒
不作境話會亦未敢相許菴云豈不勞而無功師云
第一座前爭敢造次菴云知得也師云蒼天蒼天。

師一日舉古人頌云問著曾經劈面來衲僧不會莫
針錐叢林逐隊爭胡餅飽得身心更有誰隨畫一圓
相顧學人云拈取去學佇視師云有口原來不解吞
師禮佛次學人問乾矢橛麻三斤殿裏底意旨如何
師隨展坐具云侍者與我記取這一轉學無語師即
便作禮云迦葉師兄應當委悉。

一日溪邊行次見捕魚者顧同行云等閑垂一釣容
易上鉤來且道是魚是鱉同行云某甲不貪香餌師
云死水裏浸殺有甚麼用處。

學人問古人云禪客相逢秪彈指此心能有幾人知
如何是此心師彈指一下學云不會師云能有幾人
知。

一僧問一舉四十九是什麼物師云東山下左邊底
僧云吽吽師云我一向小覷你僧擬議師劈面掌云
吽吽特舍兒擔枷過狀。

學人問三門與自巳是同是別師云待你入得門來
向你道學近前叉手師云這廝全不知進退便打。

僧問東家點燈為甚麼西家猶自覓油師云當時不
曾置得僧云與麼則一切臨時也師云黑夜裏索許
多冷飯作麼僧擬開口師喝云不知饑飽漢出去。

學人問如何是祖師西來意師云竹柏聲相寒學云
原來太近師云大有人向這裏住學云師還出得否
師云訝郎當漢又恁麼去也。

學人問如何是金剛王劍師云逢佛殺佛逢祖殺祖
僧云如何是踞地師子師云推不向前約不退後僧
云如何是探竿影草師云未開口巳前識得你了也
僧云如何是一喝不作一喝用師云佛法外另置一
問來。

學人問如何是佛師云速禮三拜學云如何是法師
云放過阿誰學云如何是僧師云天下橫行學云如
何是衲衣下事師云一拶便骨出學云如何是祖師
心印師云不可與你個模子去也。

師一日命童子鏟草適一道者過菴問云祖意明明
百草頭何得一時鏟卻師拈一株草抖擻云在甚麼
處道者佇思師劈面擲云這個所在那許你生根。

一婆子問弟子逐日念經還當得參禪否師云耳且
不是目婆云乞師指示修行正路師云幸是無事定
要個護身符子作麼。

學人問世尊拈花意旨如何師云將勤補拙學云迦
葉微笑又作麼生師云偶爾成文。

師一日因庭前牡丹盛開顧宗道者云南泉謂時人
見此一株花如夢相似且道意在甚麼處宗下數語
師皆不允乃自代云爭似春風處處閒宗云牡丹花
下睡貓兒又作麼生師以箸敲碗云花花喫飯來。

一居士自負會禪到菴云近日諸方知識甚多師云
曾見幾人士云領眾匡徒比屋皆是師云不獨穿卻
鼻孔又兼換卻眼睛士無語師云好好留取口。

學人問牛頭未見四祖為甚麼百鳥銜花師云戶外
一峰秀學云見後為甚麼不銜花師云階前眾壑深
學人問南泉斬貓意旨如何師云卸卻業身來與汝
諦當學云趙州頭戴艸鞋而出又作麼生師云也是
逐惡隨邪。

學人問金雞未鳴時如何師云行人眼未開學云鳴
後如何師云往來須仔細學云蓮花未出水時如何
師云文彩巳全彰學云出水後如何師云不勞重繪
色學云魚遊陸地時如何師云十進九退學云卻下
碧潭時如何師云七縱八橫學云諸佛未出世時如
何師云阿誰無分學云出世後如何師云惟我獨尊
師領眾到翠峰指雪竇石刻像云這老漢一向口吧
吧地今日拶教上壁去也眾不能荅請師代語師云
入石三分。

師同眾翫月次一老媼云秪是一個月因甚有圓有
缺師云秪是一個月。

宗道者問法身還解說法否師云我被你一問直得
口啞宗云某甲今日亦推出個枕子還喚作劍刃上
事得麼師云道者也不得自傷巳命。

師一日拈杖云這個不從天台得不從南嶽得還有
知得來處底麼宣道者云上來下去全得渠力師云
未出嘗情超道者云某甲尋思去師云何不目前驗
取宣云師意如何師云年深月久忘卻了也。

靈嵒和尚住東山日問僧云天下熙熙皆為利來天
下攘攘皆為利往東山這裏雲深路僻狼虎縱橫尿
床鬼子三回五度來就我覓甚麼碗代云若不上來
焉知端的若不登高望焉知宇宙寬衲僧家既得到
這裏一個個俯視諸方目朝雲漢且道自巳眼光有
多少闊代云教人指點堪作甚麼鎮日長廊卷風葉
葉縣風規滿床盡灑雪珍珠楊岐行徑地租錢且放
過諸人钁頭邊一句與我提起看代云難為識者。

住國清日問僧文殊堂裏一萬菩薩方廣寺裏五百
聲聞天台山高八萬四千丈你道頂上著得幾人代
云不入眾數衲僧家本分行腳到處總不敢犯人苗
稼因甚將石梁橋一踏兩段代云和尚年尊不問華
頂峰前客不問平田庄裏人未過關嶺一機教什麼
人舉代云氣急殺人國清寺裏掃地底掃地燒火底
燒火文殊普賢總不空過豐干跨虎出松門成何道
理代云非我同流智者大師親見靈山一會儼然未
散金屑雖貴落眼成塵山僧今日將山河大地一時
翻轉了也諸人見個甚麼代云喪我兒孫一隊衲僧
來一隊衲僧去父母所生眼一點也謾他不得因甚
新昌石佛大有人不曾見代云某甲得路便行。

僧問靈嵒嘗在於其中經行及坐臥釋迦老子至今
出這裏不得腳下兒孫如何使他到處稱尊去嵒云
且待明日來代云不可停囚長智寧說阿羅漢有三
毒不說如來有二種語衲僧家一句是一句因甚纔
與麼便不與麼嵒云即今𠰒代云這老漢著甚死急
纔有所重便成窠臼石鞏一向彎弓禾山只是打鼓
還免得過也無嵒云舊日事不必提起代云爭敢諱
卻。

靈嵒問僧透網金鱗以何為食僧云東山下左邊底
嵒云東山下左邊底是鹹味是淡味僧無對代云實
謂古今罕聞萬里不掛片雲時如何僧云我不向這
裏住嵒云向甚麼處住僧無對代云某甲腳跟至今
不點地穩坐家堂因甚主人不識僧云謾他露柱不
得嵒云謾他露柱不得明日是天晴是下雨僧無對
代云和尚是善知識眼光爍破四天下自巳眉毛落
盡因甚不見僧云留與後人貶剝嵒云昔日玅德空
生尚自讚歎不及而今何故許人貶剝僧無對代云
堪笑堪悲。

天寧垂語云一不得有二不得無有之與無尖斗量
不盡淨潔打疊一句作麼生道代云尖斗量不盡晝
見日夜見星將甚麼見代云眼𠰒鬧市裏天子百草
頭老僧為甚麼不領代云放待冷來看空劫中甚麼
人作主代云闍黎有一半事存函蓋合理應箭鋒拄
天寧畣話也置將一問來代云恐和尚不肯三界唯
心萬法唯識你尋嘗見露柱喚作甚麼代云要道也
不難太陽溢目萬里不掛片雲拈卻青天喫棒合下
得個甚麼語代云商量看日可冷月可熱眾魔不能
壞真說如何是真說代云脫空妄語昨日晴乾鵲鳴
今日雨鵓鳩語趙壁本無瑕相如誑秦主隨時及節
一句作麼生道代云好事不如無直得無一法可當
情猶未是衲僧行履處作麼生是衲僧行履處代云
一切現成為無為益無益梯航九有津濟四生未必
善因而招惡果甚麼處著得此人代云沒處去赤肉
團上壁立千仞還有商量分也無代云令我攢眉擾
擾匆匆晨雞暮鐘你道那一人在三界內三界外代
云杜撰長老江東西河南北到處行腳也曾聽尊宿
話來且道那一句最親切代云敢為流通若一毫凡
聖情念未盡不免入驢胎馬腹裏去則固是設使一
毫頭凡聖情念淨盡為什甚麼亦未免入驢胎馬腹
裏去代云事不獲巳。

世尊因見文殊在門外立乃云文殊文殊何不入門
來文殊云我不見一法在門外何以教我入門代云
小心袛候著。

迦葉尊者一日踏泥次有一沙彌見乃問尊者何得
自為祖云我若不為誰為我為代云某甲慮不及此
賓頭盧尊者因阿育王問承聞尊者親見佛來是不
尊者以手策起眉毛良久云會麼王云不會者云阿
耨達池龍王曾請佛齋吾是時亦預其數代云昔日
供養何似今日。

無著與文殊茶次殊拈起玻璃盞云南方還有這個
麼著云無殊云尋嘗將甚麼喫茶著無語代云不因
此問洎合忘卻。

漢國有一菴主遇王出遊人報云大王來請起主云
非但王來佛來亦不起王宣問佛豈不是汝師主云
是帝云弟子見師因什麼不起主無語代云不可以
小妨大。

武帝問達磨如何是聖諦第一義磨云廓然無聖帝
云對朕者誰磨云不識代云洎不問過。

寂大師進三界圖帝問朕居何界寂無語代云何處
不稱尊。

王太傅迎木佛至明招乃問忽遇丹霞來時如何招
提起佛云也要分付著人代云恐絫和尚眉鬚墮落
韓侍郎與肇論主茶次乃問聞座主講得肇論是否
主云不敢韓云有物不遷義是否主云是韓乃撲破
盞云這個是甚麼義主無對代打露柱一下云分明
記取。

洪州大寧眾陳狀請第二座住持宋令公云何不請
第一座眾無對代云此番不可以戒臘推。

裴相國參石霜霜奪笏問云在一人手裏為圭在公
手裏為笏在老僧手裏喚作甚麼國無對代云放過
一著。

湖南護國僧抄化次官人問既是護國唐家三百年
社稷何在代云何得當面蓋覆。

洞山行腳次見一官人云我要註三祖信心銘得否
山云只如纔有是非紛然失心作麼生註代云臨文
不諱。

陳操尚書齋僧次乃自行食僧方展手書卻縮手僧
無對書云果然代云喫飯時莫打之遶。

有施主婦人入院行眾僧隨年錢僧云聖僧前著一
分婦人曰聖僧年多少無對代云不虧不欠。

十一祖問十二祖云汝非諸佛十二祖云諸佛亦非
代云似即似是即未是。

溈山云老僧百年後向下檀越家作一頭水牯牛脅
下書溈山僧某甲當恁麼時喚作溈山僧又是水牯
牛喚作水牯牛又是溈山僧且如何則是代云豈可
別栽頭角。

台州六通院僧欲渡船有人問既是六通為甚麼假
船無對代云巳後不可釘樁搖櫓。

僧參溈山山作起勢僧云請莫起山云我未曾坐僧
云某未曾拜山云何得無禮代云彼此沒便宜。

聖僧像被屋漏滴有人問既是聖僧為甚麼有漏代
云為著阿誰。

仰山問僧名甚麼僧云靈通仰云便請入露柱代云
圖個甚麼。

睦州見僧來參便喝云上座如何偷嘗住果子僧云
某甲方到因甚麼道偷果子州云爭奈贓物見在𠰒
代云還我核子來。

雲門問僧近離甚處云新羅門云將甚麼過海云草
賊大敗門云你為甚麼在我手裏僧云恰是代云吽
吽。

雪峰問僧甚麼處來僧云覆船峰云生死海未渡因
甚麼覆卻船代云若不入水怎見長人。

偃臺感山主到圓通院相看第一座問曰圓通無路
山主爭得到來無對代云不意上座問到這裏。

有僧持缽到長者家偶為犬傷長者指袈裟曰龍披
一縷金翅不吞大師全披法服為甚卻被狗咬代云
識甚好惡。

有人見死魚浮水上問僧魚豈不是以水為命曰是
曰為甚麼卻向水中死無對代云命根斷也未。

雪峰在洞山搬柴次乃對山拋下云重山云重多少
峰云盡大地人提不起山云因甚麼得到此代云不
是某甲幾見葛藤遍界。

有僧與童子上經了令持經著函內童子曰某甲念
底著向那裏代云用包裹作麼。

有僧到曹溪守衣缽僧提起衣曰此是大庾嶺頭提
不起底曰為甚麼在上座手裏無對代云脫賺諸方
何止今日。

雪峰問僧甚麼處來僧云疏山峰曰我以前到時是
事不足而今足也未僧云足峰云粥足飯足代云當
不止此。

雲居令侍者送褲與菴主主云我自有娘生褲者回
舉似居居再令去問娘未生時著甚麼主無對代云
和尚用心良苦。

僧問龍牙如何是祖師西來意牙云待石龜解語即
向汝道僧云石龜解語也牙云向汝道什麼僧無對
代云說即不辭恐無人聽。

趙州見投子教化乃問莫是投子否投子云茶鹽錢
布施將來州休去代云缽盂裏著得多少。

玄沙問僧近離甚處僧云瑞嵒沙云近日有何言句
僧云嘗喚主人公云惺惺著他後莫受人謾沙云一
等弄精魂就中也奇怪上座何不且住僧云巳遷化
沙云只今喚得應麼僧無對代云有甚氣息。

明招在法雲一時插火從食堂前過有僧云這個是
眾僧的盜向甚麼處去招乃轉火插云上座分上有
多少僧無對招云這一隊漢今夜總須凍死代云誰
知冷灰裏有粒豆爆。

雲門問僧近離甚處僧云江西門云江西一隊老宿
寐語住也未僧网措代云諾惺惺著。

劉鐵磨到溈山山云老牸牛汝來也磨云來日臺山
有齋和尚還去否山放身作臥勢代云這老漢敗也
宋太宗幸相國寺問看經僧曰是甚麼經曰仁王經
曰既是寡人經因甚卻在卿手裏無對雪竇代云皇
天無親惟德是輔別云敢不奉持幸開寶塔問僧卿
是甚人曰塔主曰朕之塔因甚卿作主無對雪竇代
云闔國咸知別云謝陛下降尊就卑僧朝宗問甚處
來曰廬山臥雲菴曰朕聞臥雲深處不朝天因甚到
此無對雪竇代云難逃至化別云丹心可鑒僧入對
次奏曰陛下還記得麼曰甚處相見來曰靈山一別
直至如今曰以何為驗無對雪竇代云貧道得得而
來別云今日喜近龍顏京寺回祿藏經燬僧乞宣賜
召問昔日摩騰不燒如今為甚卻燒無對雪竇代云
陛下不忘付囑別云何幸臣僧預聞般若宗嘗夢神
人報曰請陛下發菩提心因早朝宣問左右街菩提
心作麼生發無對雪竇代云實謂今古罕聞別云不
離陛下所問。

有道流在佛殿前背坐僧曰道士莫背佛道流曰大
德本教中道佛身充滿於法界向甚麼處坐得僧無
對法眼代云識得汝別云你恁麼問早背卻也又有
一行者隨法師入佛殿行者向佛而唾法師曰行者
少去就何以唾佛行者曰將無佛處來與某甲唾法
師無對仰山代法師云但唾行者又云行者若有語
即向伊道還我無行者處來別仰山語云洎合小覷
你別行者有語處云非吾弟子。

泗州塔頭侍者及時鎖門有人問既是三界大師為
甚麼被弟子鎖侍者無對法眼代云弟子鎖大師鎖
別云你且門外立。

江南相馮延巳與數僧遊鍾山至一人泉問一人泉
許多人爭得足一僧對曰不教欠少別云從來不曾
有人恁麼問。

官人問僧名甚麼曰無揀官人曰忽然將一碗沙與
上座又作麼生曰謝官人供養別云喚甚麼作沙。

鷂子趁鴿子飛向佛殿欄干上鸇有人問僧一切眾
生在佛影中嘗安嘗樂鴿子見佛為甚麼卻鸇無對
法燈代云怕佛別云怕。

先淨炤禪師問楞嚴大師經中道若能轉物即同如
來若被物轉即名凡夫秪如昇元閣作麼生轉嚴無
對汾陽代云彼此老大別云破也墮也。

僧問投子定慧等學明見佛性此理如何投子云打
水用桶舀粥用杓別云莫妄想。

法眼一日以手指簾有二僧齊去捲簾法眼云一得
一失別云這個那個信無兩般。

崇壽問僧泉眼不通被沙礙道眼不通被甚麼礙僧
云眼礙別云今日更添一翳。

保福在疾問僧我與你相識年深有何名方玅藥相
救僧云甚有人說和尚不解忌口別云和尚若肯某
甲不吝。

替高麗國來錢塘刻觀音聖像及舁上船竟不能動
因請入明州開元寺供養後有設問無剎不現身聖
像為甚麼不去高麗國長慶稜代云現身雖普睹相
生偏別云個中無路。

有人問僧點甚麼燈僧曰長明燈曰甚麼時點曰去
年點曰長明何在無對長慶稜代云若不如此知公
不受人謾別云可惜一盞燈。

麻谷持錫到國師處振錫而立國師云汝既如是何
用見吾谷又振錫一下別云三十年後自有人舉。

南泉遷化陸亙大夫到院主云大夫何不哭大夫云
道得即哭長慶代云合笑不合哭別云苦哉佛陀。

僧問法燈百骸俱潰散一物鎮長靈未審百骸一物
相去多少燈云百骸一物一物百骸別云若要商量
與汝商量。

有西天聲鳴三藏到王大王處王令玄沙驗過玄沙
以銅火箸擊鐵火爐問三藏云是甚麼聲云銅銕聲
沙云大王莫受外國人謾別云多少淆訛。

國師問座主講甚麼經云金剛經國師云最初是甚
麼字座主云如是國師云是甚麼別云做得座主也
玅濟於僧前書一字問云是甚麼僧云不識濟云滿
口道著別云達磨來也。

石頭問讓大師不慕諸聖不重巳靈時如何讓云子
問太高生何不向下問將來別云草鞋錢教阿誰還。

僧問玄沙盡十方世界是一顆明珠學人為甚麼不
會沙云用會作麼別云喫得棒也未。

嵒頭雪峰欽山三人坐次洞山點茶來欽山閉眼洞
云甚麼處去來欽山云入定來洞云定本無門從何
而入老宿代云大有人恁麼會別云和尚恁麼問爭
免得諸方口。

有僧入冥見地藏菩薩地藏問是你平生修何業僧
曰念法華經曰止止不須說我法玅難思為是說不
說無對歸宗柔代云此回歸去敢請流通別云今日
聞所未聞。
靈瑞禪師嵒華集卷第二(終)

靈瑞禪師嵒華集卷第三
侍者振清等錄

* 靈嵒退翁和尚住祥符日垂問學者五宗門風頌語

** 臨濟宗

問目前無闍黎那個是賓。

　白雲一片隔層巒分付來人仔細看腳下不知行路險漫資捷徑出長安


問此間無老僧那個是主。

　本無諱處見還難誰並當軒立問端古鏡一朝重撲破轉身休覓夜光寒


問唯此一事實餘二則非真何者是權。

　皓魄當空照絕私休將病眼更窺池若從指節量分寸辜負靈山李老師


問但以假名字引導於眾生何者是實。

　閒將蜜果換葫蘆暮四朝三慰眾狙解下灰囊原是飯從前心想一時枯


問不許夜行剛把火以何為炤。

　月落潭空鑒者稀略通一線為輸機誰能返顧來時路馬載驢駝盡入微


問直須當道與人看以何為用。

　展手風前出眾岐如山如岳絕毫釐直饒翻轉娘生面未是他家烜赫兒


** 雲門宗

問既曰函蓋乾坤因甚菴內人不知菴外事。

　堯天舜日樂雍熙身在其中總不知鑿井耕田事成辦未聞埜老解攢眉


問既曰目機銖兩因甚放過一著落在第二。

　不犯鋒鋩正令行從來善敵厭談兵無中有路超終始火聚刀山也出情


問既曰不涉萬緣因甚從苗辨地因語識人。

　機善漚和解截流辨人端在一毫頭祖師骨髓難收拾撒出青青百草頭


** 溈仰宗

問父慈子孝因甚不上令下從反用劍刃上事。

　隨順還貽禍滅門劍鋒有路合酬恩干戈玉帛齊拋卻木枕斜推誑下根


問見角知牛因甚脅下添得五字五年分疏不下。

　蹄角撐空復印泥暗藏聲價少人知是渠鼻孔難牽挽肉眼從旁只相皮


問見煙知火因甚夜深撥得些子至今燈焰不續。

　寒爐深撥燄花紅燎盡雙眉卷卻蹤銕額銅頭難湊泊誰能打鳳更羅龍


** 曹洞宗

問莫行心處路因甚猶有一人從正中來。

　心徑苔生舉步慵肯因閒寂滯高蹤蒼龍不向澄潭臥飛劈青霄雷雨從


問不掛本來衣因甚娘生褲至今脫不下。

　赤體堂堂不掛絲巳靈偏重太平癡直須更淬莫邪利削盡娘生舊面皮


問何須正恁麼因甚道直須恁麼始契如如。

　應物呈形井覷驢私緣蕩盡我如渠休貪勛業標麟閣名字宜從左脅書


問切忌未生時因甚雲嵒洞山向不生不滅處相
見。

　楚天藏盡月輪孤漢地星垂列壯圖誰向春風怨楊柳從來客路是歸途


** 法眼宗

問三界唯心因甚要言前定旨。

　不種梧桐免鳳棲機先鵬翥力難齊茫茫匝地無餘土一色平沉始半提


問萬法唯識何必向句裏明宗。

　春草叢邊脫兔遙守株空歎鬢絲焦憑君略展張麟手八萬四千非鳳毛


問一切現成你道撥萬象不撥萬象。

　嶺雲澹泞澗奔忙屋角花枝自短長飯飽山僧閒弄箸苦無佛法得商量


靈嵒上堂云佛法不是小事夫說法者須是六種成
就第一安立成就(師注真妄同源形名未垂)第二目前成就(師注塵塵
有路不滯偏方)第三自巳成就(師注蕩盡諸緣炤體獨立)第四智智成就
(師注卷舒絕待炤用齊行)第五本末成就(師注正位方彰大功無問)第六平等
成就(師注混然忘跡凡聖迥超)六種圓具法法歸宗一種有虧言
言昧旨上根利智自然一六互收淺學初機切忌循
途守轍卓拄杖(師注自古自今可憑可據)下座。

靈嵒上堂云夫臨機轉握共有八門定亂致平難拘
一法或奇正之縱橫或陰陽之紛錯九天九地一死
一生擒賊擒王射人射馬所以決勝要在臨時神符
貴於轉換門門有路步步通塗過量英雄不煩指點
自能排身直入其或不然靈嵒為汝打開八門拈起
拄杖云第一剎那該攝門(師注逼塞虛空古今無間)第二主賓成
立門(師注同風敲唱識者還稀)第三當機生法門(師注玅應臨時全忘啐啄)第
四予奪自在門(師注縱擒錯互不落尋嘗)第五輸機善用門(師注換象
抽爻突出難辨)第六全提正令門(師注鋒輪並運殺活齊施)第七諸根普
攝門(師注殊道同歸不資餘力)第八太平無象門(師注化機絕朕尊貴無方)卓
拄杖云這是那一門眾网措遂下座旋風打散歸方
丈(師注從前汗馬無人識秖要重論蓋代功)。

藏雲室十二種日旋三昧(師注并敘)

金圈拋出三藏絕詮玉誥頒來十方洞鑒不行意路
言如雷火當天打破情關道比蟾光出海願諸達士
共契斯宗玄符謹志。

<img:>生佛未形如何通信(師云塞卻鼻孔)􂃰條然素潔試請安
名(師云拄卻舌頭)􃄹心識不到別有生機(師云突出難辨)􂨰迥脫根
塵方堪讚歎(師云豈涉繁詞)<img:>旁通一線許汝商量(師云知音者誰)
􃄺乍卷乍舒開遮自在(師云動還翳目)􃁔萬仞壁立湊泊還
難(師云個中無路)􂺆有二岐路不可不知(師云孰辨奴郎)􂉾應物隨
機熾然無間(師云此意須明)􂺕和合諸塵不入眾數(師云幾成獨立)
􂸣披毛戴角佛眼難窺(師云不妨奇特)<img:>十字縱橫一真不
立(師云可知禮也)。

* 佛祖真讚

** 釋迦文佛讚

「　未離兜率降皇宮未出母胎度人畢真實之言可上碑淺慧凡沈信不及獨許韶陽得一橛知他皮下原無血刻畫深求面目全分明弄巧翻成拙」


** 無量壽佛讚

「　無字真經秖有一句近在口邊可憑可據飯後堂前閒行兩轉阿彌陀佛去此不遠華池寶網水月山雲纖塵不立親見法身」


** 文殊大士讚

「　我真文殊無是文殊若有是者則二文殊要識文殊秪這便是但恁麼去金毛師子」


** 普賢大士讚

「　心聞洞十方生于大因力靜中起一念當處是遍吉六牙白象縱全威等閑踏破精靈窟」


** 彌勒大士讚

「　天上無彌勒高高處觀之不足地下無彌勒低低處平之有餘紅塵鬧市裏車闐馬隘青山白雲裏竹密松疏要見彌勒大士出門處處逢渠」


** 觀音大士讚

「　菩薩眾生母眾生菩薩兒從來劈不破起倒鎮相隨苦厄憑依仗慈悲普護持請觀垂手處甘露滴楊枝」


** 十二面觀音像讚

「　拶破面門行活路僧繇玅筆終難措蓮華國土久拋離欲歸忘卻來時路」


** 寶陀嵒大士讚

「　大士不坐寶陀嵒癡人空向濤聲拜但得居塵不染塵是即名為觀自在」


** 絨繡觀音讚

「　謾道素縑描未就隨緣赴感見深慈一針鋒上全身露脫體風流不掛絲」


** 魚籃觀音讚

「　護生全用殺生心透網金鱗掌上擎一遇知音便分付肯同死貨定行情」


** 送子觀音讚

「　菩薩無緣具大慈偏能嚼飯餵嬰兒青青一片波心月只許嵒前鸚鵡知」


** 觀音文殊普賢三大士同軸讚

「　從聞思修具悲智願品字莊嚴毫端涌現雖然有卷有舒要且無背無面見不見倒騎牛兮入佛殿」


** 普門大士讚(二首)

「　鐘作鐘鳴鼓作鼓響大士悟門清機歷掌一雙紫燕語簾前兩個黃鶯啼柳上」


「　會得聲前旨圓通路坦平頭頭瞻玅相彩墨畫難成」


** 布袋和尚

「　十字街頭等個人分明擔閣殺閒身打開布袋不知惜傾盡夜光明月新」


** 達磨面壁像

「　這漢通身莽鹵不信口能招禍致令後代兒孫鬼窟長年打坐」


** 折蘆渡江像

「　得饒人處且饒人莫笑梁皇手段輕這漢自知無禮節不煩趕逐便抽身」


** 初祖

「　赤腳渡流沙東來路便差一身華擘盡何啻落門牙」


** 二祖

「　夜雪寒凝骨朝霞血染空得師一臂力萬古振玄宗」


** 三祖

「　換卻舊皮毛通身越樣驕大書信心銘憎愛一時消」


** 四祖

「　從本無人縛何更求解脫直下自知歸擺手行空闊」


** 五祖

「　碌碌種新松忙忙翻舊面若欲問生緣今朝不著便」


** 六祖

「　腳未踏黃梅街頭行短販識得負薪人卸下千斤擔」


** 南嶽

「　何物恁麼來金雞一粒粟取捨兩俱忘牛車轉轆轆」


** 馬祖

「　即心即佛難非佛非心易踏殺天下人腳跟不著地」


** 百丈

「　扭得鼻頭歪無端入禍胎面門分哭笑布鼓當春雷」


** 黃檗

「　吐舌全機用橫身弄爪牙寰中曾獨步言下定龍蛇」


** 臨濟

「　賺無位真人滅正法眼藏罪犯不容誅且喫三頓棒」


** 興化

「　滿握撒真珠無人識得渠全提木拐子行說任偏頗」


** 南院

「　作家不啐啄一棒絕商量直下滅胡種哀聲滿大唐」


** 風穴

「　慣用銕牛機高提祖師印不得小釋迦誰續懸絲命」


** 首山

「　放下法華經拈起竹篦子到老只隨流楚王城畔水」


** 汾陽

「　氣宇大如王肝腸狠如賊破滅臨濟宗眾不滿三十」


** 慈明

「　弄西河師子擒臨濟大龍干戈齊偃息談笑起真宗」


** 楊岐

「　栗蓬作麼吞金圈如何透放出三腳驢作大師子吼」


** 白雲

「　天下好宗師白雲年齒少脫體逞風流何嘗怕人笑」


** 五祖

「　翻盡祖翁田捏成鐵酸餡信口打脫空雪曲巴音亂」


** 圓悟

「　香篆銷金鴨午雞啼玉欄從來心裏事不許一人諳」


** 虎丘

「　見見原非見太虛飛閃電睡虎忽翻身雄風生八面」


** 應菴

「　坐斷金輪峰狐兔銷聲跡大哉甘露門古今歎莫及」


** 密菴

「　提起破沙盆光明觸處生不煩除搕𢶍古路坦然平」


** 破菴

「　倒拈七尺藤為人作撇脫堪笑刻舟人特地成途轍」


** 無準

「　終日弄胡孫鼓破胡孫走從此恣眠餐伎倆空雙手」


** 雪嵒

「　觸破精靈窟殿前一株柏不識歲寒心等閒看黛色」


** 高峰

「　捉敗主人公故鄉歸信通泗州逢大聖不改舊行蹤」


** 中峰

「　來索童男女度與竹篦子無情化有情笑殺自家底」


** 千嵒

「　鵲噪豈知音鼠竊終難飽築碎嘗住磚至今償不了」


** 萬峰

「　諸法從本來嘗自寂滅相勘破老南泉明珠呈掌上」


** 寶藏

「　底事存玄要無心絕正偏萬峰接手句春雨落梅天」


** 東明

「　心亦不是佛智亦不是道打破太虛空一時多靠倒」


** 海舟

「　龜背刮霜毛兔頭截銀角片月落寒潭至今無摸索」


** 寶峰

「　西天有外道東土無衲僧江山共雲月一一是師承」


** 天奇

「　碌碌走天涯春風幾度花飽嘗途路苦猛省便還家」


** 無聞

「　胡馬向風嘶心空及第時華山高突兀無路得攀躋」


** 笑巖

「　千古獨馨香秖是一莖菜縮身柳巷中別有通人愛」


** 龍池

「　爆破碧琉璃衝霄有路歸禹門風浪險霹靂是生機」


** 天童

「　白棒據當門劃斷聖凡路春滿化龍池金鱗獲無數」


** 三峰

「　折竹響成雷落梅寒似雪名高百世師心雄萬人傑」


** 靈嵒

「　大冶烹佛祖正令行吳越聲價壓諸方人境兩俱奪」


** 達磨大師讚

「　廓然無聖個是阿誰擬心即錯莫亂鍼錐齒不關風道法印匪從人得目如流電見支那儘好胡揮插腳梁皇殿上受他當面安排自覺風頭不順轉身冷面蒼崖骨髓一時齊潑撒更留隻履誑癡呆」


** 臨濟大師讚

「　逢佛殺佛逢祖殺祖奮金剛劍撾塗毒鼓面門陡喪無位真人腳板踏折向上一路斬新別立乾坤依舊單行莽鹵餓鬼界裏放火奪漿地獄道中敲枷打鎖養成大隊瞎驢留下一隻睡虎至今遺害方來不免叫冤叫苦惡名流布滿塵寰誰信今朝殃及我」


** 雲門大師讚

「　一拶腳便折一問頭便低到處隨波逐浪嘗時指東話西拋乾屎橛熏天觸地牽𨍏轢鑽透骨穿皮刮餿茶祭鬼謗露柱生兒忙叱僧堂反顧閑將佛殿倒騎一味脫空捏怪全無展事投機待得香林果熟早見靈樹花飛休誇氣宇如王大滅祖欺宗定是伊」


** 雪竇明覺顯禪師讚

「　面目儼然漫道往者不可問風規壁立孰云來者猶可追大韶陽門戶別北塔鉤錐魚龍盡陷佛祖平欺禪子訝中眉垂太湖三萬六千頃月在波心說向誰」


** 徑山大慧杲禪師讚

「　開虛空口掉霹靂舌快便如風語語見血針砭膏肓掀翻途轍嫌圓悟忒殺禪多怪湛堂半邊鼻缺三尺竹篦攪叢林衲子至今無雪屈」


** 三峰漢月藏和尚讚

「　乘願再來超群獨立起臨濟欲墜之綱宗得汾陽不傳之巴鼻攙旗奪鼓萬象心驚換卦抽爻森羅骨慄埽蕩者固是英雄建立者乃真豪傑遂使五燈寒焰復燦當時何啻大樹清陰重榮此日者哉」


** 靈巖退翁老和尚讚

「　不用臨濟喝不行德山棒掃除從上葛藤蕩盡諸方伎倆歡喜時截南山之竹為筆莫寫其慈心惱怒時磨東海之波作墨難描其惡狀知他是聖是凡任汝為龍為象列下說法六成就杜撰長老未免眉攢演出臨機八要門過量英雄也須膽喪不居真際密施
佛祖權衡不涉眾緣懸起人天牓樣道眼圓明底猶難睹其頂𩕳機心濃厚者豈易窺其背項不敢讚何敢毀不可親僅可望夫是之謂十坐大道場中興濟北宗底退翁老和尚」


** 董菴尼祇園禪師讚

「　孤迥迥十方無壁峭巍巍四面無門拈弄一條白棒何妨到處稱尊截銕斬釘乃宗師本分平高就下非識者疇論是亦所謂金粟之子天童之孫也耶」


** 天台尼自覺禪師讚

「　華頂風高石橋水冷師住其間足不越閫垂三十年大作佛事月燭慧燈星排道樹不學小乘法有愛憎街頭示滅遍界分身我未識師夙聞令範曷志瞻依聊為述讚」


** 玅湛尼寶持總禪師讚

「　不居煩惱窟不坐解脫阬外不求諸聖內不負巳靈似香象渡河能超兔跡如金翅擘海直取龍吞精嚴自肯勇敢誰倫佩靈山正印總無著孤軍掃蕩煙雲清宇宙木人同享太平春」


** 伏獅尼義恭珂禪師讚

「　靈利直是靈利撇脫果然撇脫東山水上勘破諸佛出身生緣略同伏師室中點定衲僧正眼立地迥別鶯啼燕語迦葉不聞聞草長花繁世尊不說說嫌他窮伎倆細切嶺頭雲討甚閒工夫薄披潭底月別別從前知己反為讎此日憑誰表清絕」


** 寒山尼元明老師壽像讚

「　一片寒山沉巨浸吾師隱處茆庵靜從來清亦畏人知方寸中潛修戒定其處巳也安必慮危其與人也久而能敬是真無愧古人而可垂裕後進者也」


** 靈瑞尼宗遠老師壽像讚

「　念佛念法信巳信人圓修福慧等視冤親要觀音傾
心鬥樣與摩耶交臂稱鄰識得無依佛母自然慧命長新」


** 自題

「　白紙一幅黑筆幾叉亦非男亦非女貌從何得不是神不是鬼變個甚麼無語則口邊堆醭有見則眼裏添花閒笑灌谿多莽鹵錯呼臨濟作爺爺」


「　口快如風性急如火罔辨親疏那知人我鋒稜上用不停機電光中兆分其五休誇一棒成龍謾說三玄陷虎豈不聞玄沙有言兮大丈夫先天為心祖」


「　兔角杖挑明月龜毛繩繫清風不是神通玅用阿誰敢問渠儂」


「　白石磊磊青松落落勘破形骸深藏頭角笑他流水空忙聽彼浮雲自薄固知耕也餒在其中孰信回也不改其樂」


「　洞庭山高不露頂太湖水深不濕腳下載清風付與誰祖師心印齊拋卻」


「　覿面兩無言臨機一著先金針穿白月石火迸青天笑倒唯心佛掀翻得肉禪近來貧更甚有問只空拳」


靈瑞禪師嵒華集卷第三(終)

靈瑞禪師嵒華集卷第四
學人振渶等錄

** 春日懷古

「　門外春將半桃花帶雨紅靈雲猶未瞥笑殺嶺頭風(靈雲)」


「　門外春將半脩篁長嫩枝清風時擊著若個解忘知(香巖)」


「　門外春將半全心似死灰好花無剩影百鳥未曾來(牛頭)」


「　門外春將半懸絲釣淥波金鱗卒難遇明月自高歌(船子)」


「　門外春將半茶芽滿焙香近無人嗅著趙老謾顛狂(趙州)」


「　門外春將半幽林采藥行一莖全殺活妙德強惺惺(文殊)」


「　門外春將半漁舟別浦多數聲款乃裏淹殺備頭阤(玄沙)」


「　門外春將半孤峰草漸長善財無覓處煙水正茫茫(善財)」


「　門外春將半窗前埜鹿行今朝不著便一箭付三平(石鞏)」


「　門外春將半黃鸝口更多觀音秪這是游子意如何(普門)」


** 披雲臺頌(和宋慈受深禪師原韻)

「　三間茆屋傍雲山雲自高飛山自閒門外石頭行路滑無人得到翠微間」


「　枯木花開劫外春破顏得旨更何人翻然直入千峰去惆悵孤雲埜鶴身」


「　蕭蕭竹色滿軒清月到方池分外明收拾耳門將眼聽忽然捉敗枕頭聲」


「　百鳥不來花自紅今年窮勝去年窮一從不食空王俸坐斷他家下載風」


「　今古英雄互戰攻電光石火不相容爭知物外金仙子萬象森羅一體中」


「　虛堂晏坐看峰頭萬派無聲水逆流斷臂安心太多事不如日用信緣休」


「　花香鳥語別峰前妙德空生何處邊解得虛空無相貌隨他器量自方圓」


「　吾欲休時無可休穿衣喫飯信悠悠好言謹白參玄客莫待他年怨白頭」


「　身作舟航據要津皮膚脫盡露全真多年滯貨無人顧杓水澆開面目新」


「　倒握烏藤膽氣麤此間無口說工夫都來一棒從分辨透得龍門豈是魚」


** 再和前韻

「　一簣功成萬仞山面皮翻轉莫偷閒英雄頭白只彈指幾個名高佛祖間」


「　肩橫楖栗愛穿雲踏破芒鞋不遇人堪笑空生貪晏坐雨花堆裏喪全身」


「　大鵬出海便飛騰下視塵寰雙眼明直取龍吞甚標格啾啾虫鳥汝猶聲」


「　烈燄花飛雪片紅廓然無聖好能窮可憐闔國無人識揚子江心一葦風」


「　彼自無瘡勿用攻分皮分髓累衰容那知三拜相傳印不在金襴一襲中」


「　薦取老僧百草頭明明賺殺好禪流天寒霜雪和根倒丈六金身笑未休」


「　坐臥游行太古前蒼茫一望絕中邊問心求法無人到月在清波獨自圓」


「　綠樹成陰春巳休晝長山舍事悠悠茶芽離焙忽穿
鼻筍角帶泥爭出頭」


「　年來活計付兒孫澹泊身心慣率真一曲東山行水上雲門聲調越光新」


「　爪牙觸著莫嫌麤臨敵依違不丈夫及盡凡心無別解放生原是釣來魚」


** 蜜蜂頌(和宋天封佛慈禪師原韻)

「　勘遍諸方得意時競將同調喚來歸無餘聲色呈君也花藥欄邊自在飛」


「　逢人便劄遶天涯苦屈無從一叩衙莫怪巡官偏杜撰針鋒要驗當行家」


「　工夫及盡蜜成時萬別千差永棄離金網縵縵猶是難漫云無事即寬脾」


「　同門出入各風光為眾忙如為巳忙不立一塵家國盛從前勳業悔承當」


「　不貪寶惜戀枯桐個個臨機善變通堪笑眼中添翳者忙忙空裏覓花紅」


** 爆竹頌(和靈嵒僧首師原韻)

「　怪得名喧宇宙中慣將一喝振玄風果知響逐聲來也不必窮年費苦工」


「　收放同時放較危要通一線驀頭錐奮然爆著虛空碎閃電光中霹靂追」


「　金圈拋出自音王儘有其人瞌睡忙誰是見煙須辨火色聲頭上立承當」


「　大小隨緣任去留正當轟烈得心休買來輸與他人放本色金錢肯浪酬」


「　嚇人嚇鬼有多方拍手呵呵笑一場勘破恁般關捩子裝聾作啞又何妨」


** 折梅供佛

「　玉顏銕骨老冰霜眾壑無人獨自芳折得寒香隨手至真堪供養法中王」


** 自贈

「　住山歲月總不記但見四山青又黃博飯栽田爭如我說禪浩浩讓諸方」


** 閒遊古寺

「　古廟香爐冷不禁落花芳草伴啼鶯象王鼻孔無尋處迦葉低頭問世尊」


「　翠竹蒼松夾路生得閒領鶴自經行夕陽西下水東去獨立不聞人語聲」


** 秋日舟中偶拈

「　秋老芙容濯露鮮謝家人不在漁船閒將新月垂秋水釣得金鱗即便還」


** 還山渡湖

「　舞棹呈橈泛水雲鷺鶿飛入蓼花汀天然一色難分別孤負身心百不靈」


「　萬頃湖光接遠空片帆搖曳破秋風漁歌一曲無人會蘆葉紛紛對蓼紅」


「　亂雲堆裏數峰高曳履經行不憚勞記得去年當此際石床趺坐聽松濤」


** 歸山自嘲

「　妙峰孤頂無行路到者全心當下灰堪笑白雲無定止被風吹去又吹來」


** 和劭監院師四偈

「　嬴得楊岐第一籌更無閒事著胸頭人間甲子都忘卻片葉落知天下秋」


「　嬴得楊岐第一籌妙峰孤頂日悠悠善財無處尋蹤跡煙水茫茫向外求」


「　嬴得楊岐第一籌門椎拍板賣風流宮商角徵非音韻萬象森羅盡點頭」


「　嬴得楊岐第一籌無端打入水牯牛斜陽芳草忘拘束始信渠儂得自由」


** 月夜閒行

「　門外峰巒列翠鬟昏鴉隊隊帶聲還微風吹落浮雲片月色如銀萬境閑」


「　秋江如練浸長天萬籟無聲月正圓好景不須他處覓清光只在指頭邊」


「　靈光獨耀迥無鄰大地山河絕點塵若謂南泉超物外馬師賺殺幾多人」


「　夢中曾說悟圓通剔起雙眉月正濃長嘯一聲驚宇宙有誰同上最高峰」


「　芒鞋竹杖破蒼苔瀟灑胸襟向月開萬里無雲天一色好山如畫疊成堆」


** 小池

「　小池秋冷碧涵空夜靜游魚未見蹤死水不堪藏妙用波興一滴是真龍」


** 因雨示眾

「　點點不落別處今古衲僧罔措大士慣用眼聽許伊有個入路雖然有個入路要且未有出身但莫循聲流轉何妨只用耳根」


** 雨滋庭草村鬧池蛙藉萬象以常談省山僧之
為說

「　苦雨連朝春草滋更添蛙鼓鬧平池人來不下禪床接免得渾身帶水泥」


** 秋風

「　柳葉蕭條梧葉殘秋風一夜滿長安沒絃琴苦知音寡流水高山不用彈」


** 即景偶拈

「　洞庭高卓壓群峰宇宙寥寥上下空風月一湖平似掌玉盤捧出碧芙容」


「　湖光湛湛月如銀一片心花露印文勘破威音聲色外任他飛躍自紛紜」


** 冬日舟行

「　雪覆蘆花欲暮天一江風色正堪憐螭文萬派難區別重鼓蘭橈泛銕船」


** 雪

「　蓋覆乾坤同一色不知將底辨群機忽然枯木春風轉遍界瓊葩燦玉枝」


** 雪夜示眾

「　吞卻山河不是塵太平時代自由身一華五葉香何極漫道庭無立雪人」


** 除夜小參

「　歲盡年窮會也麼道人豊儉秪隨家北禪苦把耕牛宰奪角爭蹄亂若麻」


「　歲盡年窮會也麼團圞仝喫趙州茶幾多臨渴重穿井伎倆雖高也大差」


「　歲盡年窮會也麼現成公案絕周遮當機若有仙阤客拈起靈山舊日花」


「　歲盡年窮會也麼身心歇處即歸家堪憐不猒馳求者途路之遶枉怨嗟」


** 歲朝示眾

「　鐘聲披起鬱多羅借得婆衫卻拜婆賓主歷然同一室今朝昨日不爭多」


「　鐘聲披起鬱多羅沉水煙騰卍字爐三世如來同鼻孔等閒一一盡穿過」


「　鐘聲披起鬱多羅貧到無錐意氣多佛祖位卑留不得聲光嬴得遍娑婆」


「　鐘聲披起鬱多羅也學諸方念佛阤莫把遙天支遁鶴等閒喚作右軍鵝」


** 梅

「　獨立冰霜外長愁風雨中素心曾不改秪合對蒼松」


** 探梅

「　山前一片白雲橫七十峰頭次第登看到色空香不住故宜相對坐禪僧」


「　數點梅花冷結愁芒鞋踏遍小溪幽埜人不辨香來處風起山中雪滿頭」


** 映水梅

「　一枝冷艷占春先瘦影橫斜墮水邊桃李只誇顏色好清香難及藐姑仙」


** 庭前牡丹

「　庭前花發牡丹紅指出分明似夢中一段色香誰辨取秪堪惆悵倚東風」


** 蘭

「　風灑幽蘭日影長清心不語見慈祥知君獨抱馨香德空谷無人也自芳」


** 數珠偈

「　信手拈來顆顆圓觀音彌勒聽敷宣驀朝搯斷繩頭也始覺從前一串穿」


** 誦法華經有感

「　楊花摘得燄爐紅宇宙掀翻兩眼空放去白牛無影象且攜羊鹿慰兒童」


** 王夫人製彩絨牡丹甚精示以二偈

「　金鍼玉線奪天工葉葉花花總不同識得根源歸自巳全從掌握起春風」


「　春隨刀剪奪天工深綠叢中一點紅莫謂芳菲都不艷色香盡處是真空」


** 絨荷花示正平

「　不染淤泥不帶空卻從指爪露真容法王何必輕拈出解笑方堪繼祖風」


** 頌古德語

「　風作何色雨從何來不消彈指樓閣門開自有一雙窮相手未曾容易舞三臺」


「　雨從何來風作何色人定花香水落石出此時若不究根源真待當來問彌勒」


** 風起拈示禪者

「　簸土揚塵山岳搖不留蹤跡示全超大鵬養就圖南翼借爾須臾萬里遙」


「　排雲鼓浪正飛揚御世無心應萬方玉殿深深留不住松聲澗響共迥翔」


** 示禪者

「　拈出紅爐燄裏毛玄關燒盡樹高標等閒跳上虛空背萬象平驚膽氣毫」


** 示月禪人

「　赤手擒來潭底月清光落落照坤維世人有眼還同瞎須是深雲道者知」


** 示澄道者

「　虛堂冷坐對杉松玉柱峰高翠滴濃有口秪堪長掛壁免教華雨墮寒空」


** 可仁道者住庵示之

「　小小茆菴含法界善財何必向南參拈香擇火真三昧瞥爾情生便不堪」


** 慧安禪德請開示留贈

「　偶來江上一停舟謝汝殷勤為款留莫怪山僧無指示見人問訊即低頭」


** 示亮道者

「　茫茫三界原無法道者如何更覓心山徑寒風凋敗葉草鞋步步踏黃金」


** 示采禪人

「　草鞋踏遍法身中不立孤危道絕功昨夜雲門提正令樹頭葉葉露金風」


** 秋月示雲林道人二偈

「　拈出威音心裡月炤開生佛未分前渠儂面目知何
似籬落霜高菊正鮮」


「　歇得身心勿外求縱橫十字絕周由饒伊別有縵天網透過牢關也合休」


** 示蓮生大德

「　心直無虛是道場面門瞋喜絕囊藏意根若使重遮護長劫迢迢滯異鄉」


** 贈喻中禪師

「　胸襟磊落氣安閒曾踏他家向上關萬象森羅齊喝彩清風嬴得遍塵寰」


** 山居雜偈

「　白雲夜半正明青山天曉不露但秪閒坐困眠管甚有過無過」


「　雲過松濤瀉碧雨餘柳帶垂青好景無人顧著飛來獨許幽禽」


** 水月頌

「　山僧口裏無舌解道虛空是橛可憐伎死禪和秪管水中撈月」


** 示閨人參禪

「　玉女夜拋梭織錦於西舍製就未生圖清光冷相射」


** 圓脩道者有省示之

「　心是根兮法是塵兩頭拈卻未為真忽然一捏百雜碎始信昔人非昔人」


** 勉無聞道者

「　生來腳底無羈絆雲月谿山到處看今日缽盂添個柄新鮮不似舊時安」


** 示智徹道人課佛

「　念佛終期念自心莫將知見妄疏親但能淨穢雙忘卻敢保花臺決定生」


** 示炤道者

「　佛祖牢關一擊開百千三昧總嬴來逢人若肯呈牙
爪敵勝驚群不可陪」


** 示隨侍諸子

「　湖上島橫青玉案雲中塔鎖白銀幢威音一幅全生面不為群機有覆藏」


** 讀龐居士語錄

「　靈炤人貧智短龐公年老心孤蕩盡家私無賴百草頭邊亂屙」


** 閱子韶無著機緣

「　無著餈邊綴腳子韶蛙口翻身兩個一般病痛知他誰淺誰深」


** 山居即事

「　松花香飯剛個飽荷葉碎衣勞再拴斗大茆庵傍溪住不知是馬是驢年」


** 春日

「　筍蕨春肥香到齒竹梧晝靜冷侵衣長安冠蓋日相索爭及山家無是非」


** 別洞庭舊隱

「　自攜瓢笠下雲岑彼此無言意甚深分付洞庭峰頂月清光留取照同心」


** 送禪者

「　道人思欲南游好將拄杖牢收出門莫貪快便蒼苔路滑如油」


** 無題三首

「　不食空王俸塵塵得自由雖無三昧力一飽便知休」


「　會即恁麼來不會恁麼去金圈與栗蓬是甚閒家具」


「　喝散一溪雲喚回千嶂月萬象各呈形誰能更饒舌」




靈瑞禪師嵒華集卷第四(終)

靈瑞禪師嵒華集卷第五
學人岳嶙等錄

** 呈靈嵒老和尚

「　德山放下繫驢橛臨濟除卻熱碗鳴兩個一雙無伎倆不知將底付兒孫」


** 酬張宮保大圓居士(來偈附)

豊干老人慣饒舌(師著語云有些子)獨許寒山得一橛(甚處
得這消息來)誰家玉女夜穿梭(莫辨來蹤)織就一花成五葉
(更事多矣)截住臨濟熱碗鳴(天下人無出氣分)拗折德山繫驢
橛(費力不少)婆子翻來勘趙州(賺殺旁觀)多少男兒齊叫屈
(古今扶不起)和尚閱後偈(道什麼)侍者從旁笑曰居士忒
殺倒卻剎竿(枉喫許多粥飯)便恁麼住將謂大圓止見錐
頭利不見鑿頭方(別有長處何妨拈出)復下一轉語(惜取口喫飯)
靈嵒將底付兒孫(只恐跳不出)依舊碗鳴還繫橛(果然)靈
照休來勘阿爺(苦屈之辭不妨難吐)翠峰山前牛妳赤(可知也)
靈照婆子童髦分(少者由他少老者出他老)臺山寒山烏兔判
(素非鴨類)三個拈來一串穿(阿誰下手)且道女身轉不轉(居士
用心良苦)末後句留與阿師自道(三十年後有人舉在)。

「　阿難倒卻剎竿迦葉扶持不起靈嵒方便為人分付大圓居士」


「　閉口巳露鋒鋩開口何勞再勘只為多個襆頭長老翻成俗漢」


「　尚書離文字求庵主非男女相請問行腳高流且道恁的模樣」


「　老師猶少機關侍者那知端的分明舉似諸方要驗不欺之力」


「　羞見總持得肉恥同懷讓分眉直得一塵不染方名真正男兒」


「　你道是神是鬼渠言非聖非凡居士智過鶖子許伊勘得寒山」


** 述志

「　佛祖之道淵且微淺深悟入隨群機後人碌碌昧此意持刀追逐爭傳衣阿誰能達禪河底蠡測管窺欺爾汝縱然奪得舊袈裟心印雕鐫不相似莫怪今朝太穿鑿當初巳見源頭濁瞿曇偶爾自拈花迦葉無端便輕薄東土西天兩脫空敲骨取髓情難容慣傷物義絕回互驅雷策電難尋蹤山僧秪個莫妄想要與古今呈榜樣善財童子向南參歷盡門庭無背向百千三昧空納空了無隻字填心胸渾如金翅劈溟渤恣情快口皆神龍塵說剎說熾然說何必豊干重饒舌把茆自立好生涯銕鑄飯鐺一腳折」


** 寄李老夫人

「　祖師西來喚牛作馬上大人前可知禮也」


「　一大藏教秪說這個但形文彩即屬染污」


「　全佛即心全心即佛兩既一般刀不自割」


「　雪峰輥毬禾山打鼓喪盡家私超佛越祖」


「　不屬艱難亦非容易塞卻鼻孔甚處出氣」


「　鳧脛自短鶴頸自長併卻唇吻許汝商量」


「　長天秋水孤鶩落霞趙州不會且坐喫茶」


「　露濯花鮮風搖葉落本自天然何煩雕琢」


「　離念境界本無得失才儗分疏家親是賊」


「　文字性離非無文字逢著知音分明舉似」


** 巨宗道者有省偈贈

「　道人家有底說日用中活潑潑飯充飢茶止渴本現成無秘訣閃電機霹靂舌儗弄巧翻成拙戲拈筆閒不徹太虛空齊點抹字非文眼當活驀相逢施一喝漆桶子連底脫出常情探虎穴握權衡看縱奪識得伊超祖佛」


** 寶持兄開法南詢寄之

「　運水搬柴事偶諧隨家豊儉絕安排缽盂添柄新翻
樣直得虛空笑滿腮」


「　門庭建立太無端慚媿頭阤倒剎竿互換機輪看仔細作家今日笑阿難」


** 示靈捷道者

「　一壑松風庵小小七十二峰青未了畏寒懶剃髮髼鬆溪深杓柄長多少」


** 示自賢道者

「　欲知諸佛出身處看取東山水上行一夜虛空開口笑好將肝膽為人傾」


** 寄董庵主人

「　岸草隨溪綠村花映日紅不須頻對面千里自同風」


** 示迅機道者

「　迢迢歷劫秪如今須信凡心即佛心莫鎖自家無盡藏苦拈黃葉當真金」


** 示堅如道者

「　清風匝地骨毛寒莫把瞿曇作佛看處處綠楊堪繫馬家家有路透長安」


** 示明原道人二偈

「　祖師來自普通年良馬何曾離得鞭但盡凡情無別解飢餐渴飲且隨緣」


「　踏倒雄峰向上機去來語默絕思惟大千捏聚無多子積岳堆山在一微」


** 墮鏡

「　撲碎古菱花風流出當家若言曾得悟美玉又添瑕」


** 寄自可道人

「　荷擔此道貴英靈列聖叢中作典型意氣不從他處得華山一劈破層青」


** 寄淨雲道者

「　垂手機先六不收電光影裡豁雙眸塵塵拈出金剛印文彩縱橫接上流」


** 靈峙和尚五十壽頌

「　麒麟不為祥鳳凰不為瑞靈山師子王天然具尊貴一聲哮吼遠近聞狐兔潛蹤頭腦碎爪牙用出更驚群殺活全提無向背堂前翠蔭十分圓吹澈香風今遍界同條生也共敷榮百萬人天永依賴」


** 月夜偶示

「　指破青天月何人著眼看翻疑月是指今古黑漫漫」


** 閱參同契

「　執事原是迷契理亦非悟咄哉老石頭開口便話墮」


** 悼伏獅義恭禪師(舊與師同參)

「　家山揖別向南詢負笈擔簦秪兩人君就獅林稱導首我從鴛水獲閒身雲泥異勢將誰怨冰雪盈懷各自珍今日素帷陳茗奠白頭雙淚更傷神」


** 栽松道者

「　短钁鉏煙冷長鍬帶雨寒青松當路種不礙往來看」


** 山中書壁

「　有個青松樹都來不記時昂霄長獨立那怕雪霜欺」


** 壽勝力居士

「　花甲黃金三百六顛倒循環無斷續拈出威音古月輪照見未生前面目眼耳鼻舌強安排智慧德相同具足描不成兮畫不成多福門前一叢竹」


** 病起贈朗仲居士(士善岐黃)

「　莖草拈來殺活全溫辛甘苦各從權君家善用知通變藥病相投遂霍然」


「　眾生病巳入膏肓大士重投對治方不學維摩能忌口如何肺腑得清涼」


** 贈趙封初居士

「　悅道翻身騎霹靂雷門布鼓盡銷聲一琴一鶴風規別雖在人間出世情」


「　讀書自足忘名利賣藥方能識苦甘泡影百年知是
幻花開葉落也須參」


「　塵中不染古君子林下自高閒道人倦即投床飢便食從來雕偽不如真」


「　龐公未了婚姻事陶令偏多兒女纏獨有南村趙居士比他二老更超然」


** 披雲和尚養母偈

「　平地掀翻生死津草鞋如虎更精神諸方飽勘慵抬眼擔荷懸絲在爾身」


「　啐啄同時子母全大機之用更超然隨人腳轉陳尊宿織履何如自種田」


「　賣心斷臂有真規熱血寒鋩苦為誰今日更無人重法累他古佛墮鬚眉」


「　靈山諸弟競成名說法神通各自撐誰識天花零亂處嵒中宴坐有空生」


「　散宅破家如趙老些些隨納勝南泉再來有願支臨濟出便為人然不然」


** 念佛偈示徒

「　鷲嶺一枝花世尊為拈掇迦葉曾破顏祖祖傳心訣苟非大力人往往成途轍佛滅二千年根器日衰拙五百與三百龍蛇常混雜人我恣貪瞋個事無交涉入室反操戈結黨爭衣缽釋迦好弟子皮下皆有血宜速改門庭同念西方佛一卷彌阤經金口親宣說令諸念佛人三界橫超越晝夜常惺惺不共塵勞合念念即自心心心非別物念與念俱亡淨穢應時脫覿體是彌阤何煩更饒舌我記如是人直下齊了徹眾苦不能侵逍遙長快活」


** 偶示

「　松風自奏無絃曲水月長懸不夜燈眼裡耳裏絕瀟灑天上人間只一僧」


** 頌石頭語

「　太平日月無形像不在乾坤有鳳麟但得皇風成一片碌磚拋出也光生」


** 荷花

「　風掠晴荷水閣涼淤泥不染夜生香全身如坐車輪大不必西行覲法王」


** 休夏東山

「　白雲影裏種空花捩轉風頭景色賒堪笑閒身無著處卻來煙島臥寒沙」


** 貧富

「　富貴猶嫌千口貧窮轉恨一身畫鼓當軒試擊驚翻舜若多神」


** 山房桂花盛開

「　秋風一夜到山房金粟花開月滿廊鼻孔撩天亦穿卻不知誰個解聞香」


** 拾墜松

「　山險無行路誰人到此中夜來風色緊拗折數株松」


** 十二時歌

「　夜半子夢裏紛紛不知止踏破東山西嶺青翻身原在被窩裏」


「　雞鳴丑日用頭頭自諧偶那邊水洗面皮光這裡啜茶濕卻口」


「　平旦寅萬象之中獨露身佛祖到來難著力惟人自肯乃方親」


「　日出卯珊瑚樹林色杲杲不須別處覓瞿曇丈六金身一莖草」


「　食時辰別甑炊香玉粒新喫粥了洗缽盂去便道宗師指示人」


「　禺中巳莫向太虛分彼此風中鈴鐸善宣揚歷歷分明無一字」


「　日南午愛閒不打禾山鼓無事上山走一遭倦來又
上蒲團坐」


「　日昳未十二部經可知禮稽首南無上大人試問何為丘乙巳」


「　晡時申會得依然猶隔津自怪脩行不得力順成歡喜逆成瞋」


「　日入酉一彎月掛窗前柳吹火柴生滿灶煙頭上青灰三五斗」


「　黃昏戍老鼠便來偷白蜜床頭打絮到三更連累山僧不得息」


「　人定亥芥子吸乾香水海衣內摩尼忽放光露柱燈籠齊喝采」


** 行路難(臨江仙)

「　貴賤形骸隨業轉世人顛倒堪悲初生便有死追隨纔分你我相骨肉巳參差
　未入娘胎何處也好教猛省深思剎那不住苦凄其炎炎三界內跳出是男兒(生苦)」


「　記得少年多意氣轉頭萬事皆空雞皮鶴髮漸成翁眼昏常帶霧齒漏不關風
　老健春寒秋後熱謾誇心尚孩童急須學佛悟真宗遷延如有待日暮怨途窮(老苦)」


「　石火電光能幾幾終朝美酒肥羊莫言災退遇良方兒孫雖得力痛苦自支當
　病後始知身是累健時多為人忙爭名奪利走風霜生平無片善前路黑茫茫(病苦)」


「　百年信是無根蒂心驚陌上飛塵全憑一氣作天鈞不知渾似夢卻認夢為真
　呼吸不來長逝矣休論我富他貧田園妻子與家珍萬般將莫去惟有業隨身(死苦)」


** 寄炤道人

「　一朝夢醒豁雙眸塵網重重不敢留絕勝轉龍成佛
女更無寶惜掛胸頭」


「　自列孤明炤獨存心燈燄續廓重昏他年振祖風規別不負今朝在法門」


** 寄閑道人

「　為師為法莫辭勞同道相將立志高養就垂天雲樣翮培風一舉上雲霄」


「　成就他人即自成好看大士利生情法門覺樹䨥榮日天下同稱好弟兄」


** 遣懷

「　塵蹤長揖臥煙蘿卻笑諸方露布多心井既乾無識浪任他平地起風波」


** 送子觀音

「　墨塵點剎遍分身萬種花開一樣春識得觀音真實相掌中拋下玉麒麟」


** 病中作

「　眼前身是夢中身電影燈光起滅頻誰向千年桃核裏重新來覓舊時仁」


** 山居

「　一舍三楹翠岫圍離離橘柚晚香飛石床昨夜生秋夢似向松門跨虎歸」


** 有感

「　禪到今朝不耐看神頭鬼面幾何般憑君轉日迴瀾手扶起靈山舊剎竿」


「　蜂起禪門日巳非魔風滾滾盡緇衣不如插腳蓮華會一任諸方笑鈍機」


** 傷穎正

「　剛剛教得可憐生拋卻皮囊別路行喚不轉頭徒悵望窗前留下讀殘經」


** 示勝禪者

「　要為佛祖好兒孫須是知恩解報恩生銕心肝無改
變常施法雨潤三根」


** 示雲禪

「　菩提心是佛根芽法雨滋培力轉加不逐境風凋落盡香飄果熟記無差」


** 落花

「　朝來風捲昨開花零落紅香起怨嗟艷色寧知不常好卻從魂夢立生涯」


** 示原道人

「　芳草叢邊指路頭教伊驀直漫凝眸憧憧湖海知音寡匝地清風付趙州」


** 商量石(鉛山有石並立其狀如人偶語故云)

「　壁立峰前老白雲此無言說彼無聞如何卻受商量號脫體孤危錯過君」


「　儼然二老共談心流水高山是賞音不落人間凡異調自能越古更超今」


「　全無竅穴卻玲瓏不費神丁斧鑿工偶爾閑名掛群口豈因呵佛占孤峰」


「　曾無一字到人憎笑殺春風長葛藤天下舌頭都截斷教伊解語是山僧」


「　個個因君眼倍青一雙無口解談經是渠向上人難會惟有虛空側耳聽」


「　無心撞著轉身難磊落相依表歲寒須信欲言言莫及話頭不舉自團圞」


「　幾度逢春不變心順憑花笑與鶯吟全無滲漏超三墮嶺上木人休自矜」


「　不逐閒雲老泛浮肯仝枯木倚寒丘無情有性人難信只合渠儂自點頭」


「　纔涉商量便不堪未言先喻石頭諳雖無一字眾山響何必嘮叨強指南」


「　天荒地老兩相成謾道能言不解行舉世知音隨舌
轉幾人曾聽到無聲」









靈瑞禪師嵒華集卷第五(終)