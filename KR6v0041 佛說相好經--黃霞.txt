#+TITLE: 佛說相好經--黃霞
#+DATE: 2016-06-11 12:31:00
#+SOURCE: github.com/kanripo/KR6v0041 master a72e9e49                


* 〔錄文四〕


（首殘）

骨，乃至髮際，有十四色，圍繞□…□。

佛如來髮際如赤真珠色，婉轉下垂有□□光，間
錯分明，皆向上靡，圍繞諸髮，從頂上出生諸化佛。(三念佛。)

佛如來額廣平正，額上諸毛，皆向上靡。其毛根下，
梵磨尼色，毛端流光，如融紫金光相。上靡入於髮際。婉
轉下垂至耳輪邊，然後布散入諸髮間，圍繞蠡文數百千
匝，從枕骨出如金蓮，華日照開，敷適眾生意。(三念佛。)

佛如來白毫相，長一丈五尺，十楞分明，如白琉璃筒，
中外俱空，右旋婉轉，在佛眉間，圍如三寸，如白頗黎珠，
十楞光現，映蔽眾目，如萬億日不可具見。於其毛端，出
五色光明，還入毛孔。(三念佛。)

佛如來左右二眉，形如初月，繞生諸毛，稀稠得所，眉
光兩靡，散入諸髮，其色焰紫紺青琉璃蜂翠，孔雀色無以
類，猶如聚墨，比琉璃光，眉下三畫及眼眶中旋生四光：
青、黃、赤、白，上向焰出，入眉骨中，出眉毛端。(三念佛。)

佛如來眼睫上下各生五百毛，柔軟可愛，如優曇華
鬚。(三念佛。)

佛如來眼如四大海水，青白分明，白者白於白寶，青
者勝青蓮華，上下俱瞬，如牛王目，目雙眥(疾計反)頭，旋出
二光，如青蓮華。(三念佛。)

佛如來耳普垂埵(都果反)相，兩耳孔中，旋生七毛。輪
􅰈眾相，如寶蓮華，懸處日光，兩耳內外出生蓮華及耳孔
七毛，流出諸光，光有五百支，支有五百色。(三念佛。)

佛如來方頰車相，頰上六畫，中左右正等，有妙光色，
輝艷倍常，如淨金色，譬如和合百千日月。(三念佛。)

佛如來鼻高修直如鑄金鎚，當於面門，其孔流光，上
下灌注。(三念佛。)

佛如來髭鬚如科斗形，於毛端頭，開敷三光，紫紺紅
色直從口邊旋頸上照，圍繞圓光作三種畫，其畫分明，色
中上者。(三念佛。)

佛如來師子欠相，佛張口時如獅子王，口方正等，
口兩吻邊，流出二光，其光金色。(三念佛。)

佛如來唇色赤好如頻婆果，於上下唇及齦(五斤反)腭
間，和合出光，其光團圓，猶如百千赤真珠貫從佛口出，入
於佛鼻，從佛鼻出，入白豪中，從白豪出，入諸髮間，映飾
諸華。(三念佛。)

佛如來口四十齒，齒印文上生光，其光紅白，光光相
照，照四十齒，令四十齒𣧾(子忍反)然齊白如頗黎壁，上下齊
平，無參差者，其齒間諸畫流出諸光，亦紅白色，如是眾
色，佛在世時，映耀人目。(三念佛。)

佛如來上腭八萬四千畫，了了分明，下齦如優曇鉢華
莖色。(三念佛。)

佛如來廣長舌相，佛舌出時，如赤蓮華葉，上至髮際，
遍覆佛面，其舌根下及舌兩邊有二寶珠流注甘露，滴舌根
上，諸天世人十地菩薩無此舌相，亦無此味，其舌上五畫
五彩分明如寶印文。其舌下十脈眾光流出如此上味，入
印文中，流注上下，入琉璃筒，諸佛笑時，動其舌跟此味
力，故舌出五光，五色分明。(三念佛。)

佛如來咽𦡈相，光淨可愛如金翅鳥眼。(三念佛。)

佛如來喉嚨如琉璃筒，狀若累蓮華，節節相重。(三念
佛。)

佛如來心如紅蓮華，金華映飾，妙琉璃筒懸在佛胸，
團圓如心，開如不開，合如不合，紅華金光，有八萬四千
脈，猶如天畫，一一畫中有八萬四千光，一一光明八萬四
千色，一一色中有無量微塵數化佛，一一化佛坐金剛臺，
其金剛臺放金色光，是諸化佛游佛心間，逕往五道度苦眾
生。(三念佛。)

佛如來頸臃圓相，三約分明，出二種光，其光萬色。
(三念佛。)

佛如來咽喉有三點相，分明猶如伊字，一一點中流出
二光。(三念佛。)

佛如來缺盆骨，兩手兩足及項後七處皆平滿相，光明
遍照十方世界，作虎魄色。(三念佛。)

佛如來兩肩膊圓滿相。(三念佛。)

佛如來臂臃纖圓如象王鼻。(三念佛。)

佛如來肘骨如龍王髮，婉轉相著，節頭蟠龍不見其
迹。(三念佛。)

佛如來手十指纖長，參差不失其所，於一一指節端有
十二輪相現。(三念佛。)

佛如來赤銅爪，其爪八色，了了分明。(三念佛。)

佛如來手十指端各有萬字相，萬字點間有千輻輪相。
(三念佛。)

佛如來手合縵掌，斂指不見，張時則現，如真珠網，分
明可愛。(三念佛。)

佛如來手掌文蘭成如自在天宮，其掌平正，人天無
類，當於掌中，生千輻輪相，於十方面開摩尼光。(三念佛。)

佛如來手背毛皆向上靡，如紺琉璃，流出五光，入
網縵中。(三念佛。)

佛如來手足柔軟如天劫貝。(三念佛。)

佛如來手內外握。(三念佛。)

佛如來上身胸臆廣厚如師子王。(三念佛。)

佛如來胸德字萬印相，中放三摩尼光。(三念佛。)

佛如來腋下平滿懸生五珠，如摩尼珠，上柱於腋，有
五百色光明，共相映發。(三念佛。)

佛如來腹小不現相。(三念佛。)

佛如來齊如毗楞伽寶珠，於其齊中有萬億寶華，
一一寶華萬億那由他葉，一一葉萬億那由他色，一一色萬
億那由他光。(三念佛。)

佛如來脅肋大小正等，婉轉相著。(三念佛。)

佛如來諸骨枝節蟠龍相結，其間密緻。(三念佛。)

佛如來鉤鎖骨卷舒自在不相妨礙，其骨色鮮白如
頗梨，雪山不得為譬，上有紅光，間錯成文，凝液如脂，皆
出金色。(三念佛。)

佛如來馬王藏相，身根平滿，狀如滿月，有金色光，猶
如日輪。(三念佛。)

佛如來兩䏶周圓，漸次而斂。(三念佛。)

佛如來兩膝骨圓著好。(三念佛。)

佛如來伊尼鹿王腨相。三念佛

佛如來足跟圓長有梵王頂相，眾蠡不異，各生一華，
其華微妙，猶如淨國優鉢羅華。(三念佛。)

佛如來兩足踝不現相。(三念佛。)

佛如來足趺高平相。(三念佛。)

佛如來足趺上色如閻浮檀金色，毛皆上靡及身諸毛
隨一毛孔，一毛旋生，柔軟可愛。(三念佛。)

佛如來足指網間如羅文彩，於其文間，眾色玄黃，不
可具名。(三念佛。)

佛如來足十指纖圓斜齊如赤銅爪，其爪端有五師子
口相。(三念佛。)

佛如來腳十指端蠡文相，如毗紐羯摩天所畫之印。
(三念佛。)

佛如來足下平滿不容一毛。(三念佛。)

佛如來足下千輻輪相，轂輞具足，魚鱗相次，金剛杵
相。(三念佛。)

佛如來那羅延力合以成身，結跏趺坐，坐百寶蓮華
座。(三念佛。)

自此已前，是順觀佛身相法。若欲逆觀佛者，即從佛
足指，次第向上，一一相好觀之，至佛頂相，此是逆觀
法。

若欲觀佛圓光相者，世尊在日，若行之時，項光照
地。前一由旬純黃金色，後一由旬純黃金色，左一由旬純
黃金色，右一由旬純黃金色。有人近佛左右行者，其人臭
穢皆悉不現。人遠望之，同為金色。有人諦觀佛項光者，
前行看者見佛在前，從後看者見佛在後，左邊看者見佛在
左，右邊看者見佛在右。八方人來，遙見項光各作是言：
瞿曇沙門在金山中遊行，自在來向我所。如是眾生各各
異見，此是項光相。(三念佛。)

若有行者欲修此觀法者，可依前法，一一相好，次
第分明，觀想作意。一作十六，翻逆皆然。若能用心勤
作，觀者不久現身見佛。一一事相，不可思議，行者自知，
注是人語。

佛告阿難：如來有卅二大人相、八十種隨形好。金色
光明，一一光明無量化佛，身諸毛孔一切變現及佛色身。
略中說略者，我今為此時會大眾及淨飯王略說相好。佛
生人間，示同人事。因人相故，說卅二相；勝諸天故，說八
十種好；為諸菩薩，說八萬四千諸妙相好、佛實相好。我
初成道摩伽陀國寂滅道場，為普賢賢首等諸大菩薩於雜
華經已廣分別。此尊法中所以略說，為諸凡夫及四部弟
子謗方等經、作五逆罪、犯四重禁、偷僧祗物、婬比丘尼、
破八戒齋、作諸惡事，種種邪見。如是等人，若能至心一
日一夜繫念在前，觀佛如來一相好者，諸惡罪障皆悉盡
滅。是故如來名婆伽婆、名阿羅訶、名三藐三佛陀、名
功德日、名智滿月、名清涼池、名除罪珠、名光明藏、名智
慧山、名戒品河、名迷衢道、名邪見燈、名破煩惱賊、名
一切眾生父母大歸依處。若有歸依佛世尊者，若稱名者，
除百千劫煩惱重障，何況正心修念佛定。

佛告阿難：如來往昔於無邊阿僧祗劫，以智慧火，
燒煩惱薪，修無想定，不非時證，是故獲得如是勝相。
一一相中無量化佛，何況多相。若能繫心觀一毛孔，是人
名為行念佛定。以念佛故，十方諸佛常立其前，為說正
法。此人即為能生三世諸佛如來種，何況具足念佛色
身。如來亦有無量法身，十力無畏，三昧解脫，諸神通事
如此妙處，非汝凡夫所學境界，但當深心起隨喜想。起是
想已，當復繫念，念佛功德。念佛功德者，所謂戒、定、智
慧解脫、解脫知見，金色卅二相、八十隨形好，十力、四無
所畏、十八不共法、大悲、三念處。是若有眾生一聞佛身
如上功德相好，光明億千劫不墮惡道，不生耶見雜穢之
處，常得正見，勤修不息。但聞佛名，獲如是福，何況繫念
觀佛三昧。

相好經一卷


〔錄文完〕