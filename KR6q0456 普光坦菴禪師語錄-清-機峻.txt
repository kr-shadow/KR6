#+TITLE: 普光坦菴禪師語錄-清-機峻
#+DATE: 2016-06-11 12:30:28
#+SOURCE: github.com/kanripo/KR6q0456 master 081900ca                

* 序

大道廓然獨脫形表何緇何素何
聖何凡從上古尊宿握吹毛劍斷
人命根惟臨濟一宗卓越常情濟
十七傳為斷橋倫祖倫十一傳為
徑山沖祖沖傳興善廣廣傳普明
用我金明介老和尚為普明嫡子
傳法三十餘人瓶山次菴法兄其
上首也普光坦菴峻禪師丰標天
挺遍歷諸方在在推許師未肯諾
最後至瓶山門下水乳相投遂受
記莂余炙師儀範壁立萬仞聆師
緒論穆然清風捧讀普光語錄如
大寶炬光燭九垓誰敢正眼覷著
覷著則瞎卻渠眼余合掌稱慶曰
斷橋一支將大振矣因力勸付梓
一任含靈抱識橫咬豎嚼行見兒
孫匝地正不可思議也。

康熙庚戌孟秋丙辰空諸羅真性
敬題。


** 嘉興諸鄉紳請啟

伏以青天轟霹靂滹沱道出常情破院扇真風蠡水
孤標遍界獅窟既無凡類曹源自爾流長恭惟
坦菴大和尚座下金陵毓秀鍾阜呈祥紹隆倫祖之
真傳丕振車溪之嫡派瓶山室裏倒翻筋斗出羅籠
檇李城南剷斷葛藤全正令久潛光於水邊林下壁
立高風方現瑞於優缽羅華入廛垂手茲有普光勝
剎原為古佛道場不遠南翁興善之宗猷且近鴛老
普明之恢復巍然祖剎之間允矣法王之席時節已
臻因緣匪偶(植)等久欽道範特發微誠析寸香而泥
首勒蕪語呂式瞻伏願高提祖印甘露門隨時施設
洪開爐鞴辣手段卓絕諸方裂破墜香擲地之機緣
播揚日擁扶桑之漏逗俾大根小莖法雨均霑而此
界彼疆皇風一片臨楮無任屏企之至。

　法末張天植　曹　溶　王　庭　朱茂時
　　　錢　江　莊　鏻　何元英　許宗渾
　　　李丹衷　姚原溈　陳　恂　張三省
　　　項玉筍　陳之遵　卜陳彝　濮　芬
　　　項　泰　袁定遠　黃　濤　金大起
　　　李新枝　黃士傑　仝頓首拜

** 眾文學請啟

伏以花開五葉式瞻庚嶺之輝教外單傳丕振鳧鐘
之響法不孤起道在人弘恭惟
潛夫大和尚少室真傳滹沱嫡派蘊龍蟠虎踞之間
氣瓊筏渡盡迷津接南岳敬畏之家風慧日重懸沙
界揭開斷橋倫祖之生面播揚車溪幻老之嘉聲密
印瓶山崇輝范里三千獅象隨高步詎曰非時萬里
香雲擁法幢寧惟異地今茲普光禪剎實係古宿道
場特請大禪師移錫光臨烹佛煉祖紹隆從上之宗
猷培毓雲礽之嫡乳唱彌高而和彌峻奚翅一世驚
聞翥威鳳而奮祥麟直令千秋振響祐等向沾道味
久飫麈談懷瓣香而泥首勒寸楮以瞻雲伏願俯鑒
微忱慨俞飛錫毒鼓轟天髑髏迸而紅日當空獅王
踞地狐犴消而清風遍界拄杖𨁝跳之家聲塵塵奉
重扶桑日出之公案剎剎掀翻將見祖道重興三草
二木而法雨均霑宗乘丕暢此土他方而道風一貫
矣肅此布陳顒候慈旆不宣。

　法末呂嘉祐　顧　紳　駱雲程　施　博
　　　卜汝諧　周天澤　項微謨　陸　煐
　　　項水鏡　許振聲　施　璜　萬人望
　　　項吉士　李　潛　項　奎　羅開驎
　　　項具慶　陸　燾　萬民望　項嘉祚
　　　施鑒蘧　項　禹　卜　鼎　項穎思
　　　項觀國　萬世望　項穎異　譚有泌
　　　項官治　仝頓首拜

** 普光請啟

伏以十方調御光氣照於祇林雙桂昌榮芳枝接乎
慧命生當末季代有傳人恭惟
坦菴大和尚覺海津梁名藍領袖系自江左水分白
鷺洲邊化被漳南路繞蒼龍磯畔繼斷橋之高躅弘
臨濟之宗風自從唱導海閩何幸錫飛檇李惟是普
光禪寺僻處永豐本係寂寞之鄉夙望能仁之駕某
等投身蓮界未破迷途托業琪園猶粘世網平流薄
劣無力撐持自非龍象蹴踏之才難副緇素皈依之
志敢申瓣香來投座下俯垂賜誨高樹法幢溯緣起
於天福初載惟憑福德以遙臨推創始于道坦法師
信藉坦翁而復振此法門之所係賴非勉強之所能
求伏望允從曷勝禱切。

　法弟子陳大儒　張鳳翎　盛　洪　朱焜采
　　　　聞名彰　周世傑　盛鴻儀　朱雲燾
　　　　朱永泰　夏成文　夏成彥　於　煌

　本山弟子達賢　祖源　真默　祖仁　戒端
　　　　　正印　方慶　智正和南拜

















坦菴禪師住嘉興普光寺語錄
侍者全弘記錄

康熙庚戌五月十九日師在精嚴寺受
闔郡紳衿諸大護法洎眾耆宿請住普光寺小參拈
啟云者個有底喚作無盡藏頂王三昧有底喚作金
剛秘密真言有底喚作護身符子今日在峻上座手
裏但喚作賣水牯牛底文契何故從此拖犁拽耙去
也一向把住乾坤失色于今放行遍界生光且道把
住是放行是良久云明眼人前卻成漏逗復舉五祖
演禪師在海會受請云三處住持只者滋味者回冤
家難為迴避白蓮峰鼻孔海會山出氣師云五祖鼻
孔雖善出氣只不合使人東奔西走山僧又不然初
作住持說甚滋味既是冤家何須迴避幸有七尺烏
藤去住自能出氣遂卓拄杖下座。

師以六月六日進院至。

山門云大解脫門今古洞開山僧到這裏不用強安
排拽拄杖便入。

佛殿漱口三日吾不喜聞老姥不欲見調達常謗嗔
遂展具云別人行處我不行便禮拜。

伽藍我六通你五通恢張正法震懾波旬大家扶起
破沙盆。

祖堂二三四七逐隊成群西天此土換卻多少人眼
睛。

據室架箭拋毬擎叉舞劍多少大驚小怪未免鈍置
煞人新普光無論凡來聖來只要照顧棒頭律律何
故臨濟門下當日嘉鎮府大廳洪護法設齋暨本山
檀越耆舊大眾等請上堂師至座前拈疏云這便是
二千餘年前靈山會上世尊親囑國王大臣底一則
公案今日諸大護法重新拈出錦心繡口玉轉珠回
光顯宗乘全彰聖諦大眾還委悉麼遂度表白云更
煩剖露宣畢指法座顧眾云不禮須彌王高步毗盧
頂且道是甚麼人境界喝一喝便陞拈香云此一瓣
香端為祝延
大清世界主今上皇帝陛下欽願壽空芥城而不竭福
等剎海以無涯次拈香云此一瓣香奉為闔國審僚
文資武列以及本郡各位尊官伏願股肱聖主柱石
皇圖永護法幢長光佛日復拈香云此一瓣香根蟠
劫石葉覆大千久經日炙風吹何啻三登九上八臂
那吒捉不著千眼大悲覷不見今日對眾拈出耑為
供養
臨濟正傳三十二世缾山堂上次菴本師老人用酬
法乳設有個漢出來道既是捉不著覷不見因甚到
這裏拈出但向他道事無一向且要共知斂衣就座
古林和尚白椎云法筵龍象眾當觀第一義師云第
一義諦亙古亙今普天匝地若到法兄椎下觀光早
是落三落四莫有向未發椎時薦得者麼乃云諸佛
出興列祖降跡以至拈花面壁斷臂破顏總是以訛
傳訛將錯就錯無非要汝諸仁各各識取者個第一
義且如何是第一義聻松篁拂漢梵宇排空鳥語花
香風清月朗頭頭上顯物物上明於斯會去自見堯
風蕩蕩舜日熙熙海晏河清民康物阜且道法筵重
闢法令初行一句又作麼生豐年野老謳歌日共喜
嘉禾合穗生(謝辭不錄)復舉神鼎諲禪師開堂云齋
會已具師云喫水也須防噎僧俗已集師云試看靈
山一會問答已畢師云閑言語當甚麼事佛法成辦
師云瞞得阿誰只將此著上祝今上皇帝聖壽無疆
師以拂子打圓相云山僧只將此著上祝今上皇帝
聖壽無疆且道與古人相去多少遂揮拂子一下復
結椎云諦觀法王法法王法如是下座。

當晚小參白仙上座纔出師便喝仙亦喝師云山僧
一喝正令當行上座一喝意作麼生仙云斷橋流水
急端的是曹源師云許汝讚歎仙又喝師云者一喝
沒有落處仙云某甲今日納個敗缺師云大眾證明
乃云欲識佛性義當觀時節因緣時節若至其理自
彰且道即今是甚麼時節眾無對師自代云皓月正
當空復舉主峰法伯住龍淵晚參云大凡整叢林立
宗旨莫不由此時節因緣時節若至如貧得寶師云
大眾還識者寶麼不是隋珠卞玉亦非隨色摩尼驀
拈拄杖云山僧這裏亦有一寶便在諸人分上皆不
欠少但以塵蔽沙埋不能證得于今正是時節山僧
要汝等個個得者寶去有麼有麼良久卓杖下座。

次日到興善寺掃鴛祖塔拈香云三十年前鼓兩片
皮遍界生風三十年後突出巴鼻全身入草今日特
地瞻禮只為祖彌不了驀召眾云不肖孫與祖師相
見汝等作麼生良久云切忌草草遂插香。

闔山耆德設齋請上堂風生古殿雲列奇峰夏木鶯
啼彫樑燕語頭頭祖意昭然觸處真機煥爾英靈到
此用力不多其或未然更資一路遂喝一喝復舉臨
濟大師云我有時一喝如金剛寶劍有時一喝如踞
地師子有時一喝探竿影草有時一喝不作一喝用
師云秖如山僧適纔一喝且道是金剛寶劍耶踞地
師子耶探竿影草耶不作一喝用耶還會麼師子林
中師子吼旃檀林內旃檀香下座。

立兩序上堂以拂子打○云普光今日放開一孔了
也莫有著楔者麼縱饒著得恰好病僧也只許你一
半何故妙舞不應誇遍拍三臺須要大家催。

三門眾檀越設齋請上堂曰仙上座纔禮拜師云今
日不答話仙挺身云者個是甚麼􂓎師云向汝道今
日不答話仙佇思師便喝仙亦喝師云病僧一喝有
賓有主上座一喝又作麼生仙云兩眼對兩眼師又
喝仙云今日放過和尚師云莫謂拄杖不在自嚴庫
頭問如何是萬法歸一師云柴米油鹽果品蔬菜頭
云如何是一歸何處師云汝須堅心照管頭禮拜云
謝師答話師云切忌囫圇吞箇棗古節維那問孔子
云三十而立四十而不惑未審不惑箇什麼師云且
去摸索磬眼那云五十而知天命且道天命作麼生
知師云一椎粉碎後即向汝道那擬議師便喝那云
我今拶破虛空了幸採當陽得力機師豎拂子云還
採得者箇麼乃云連宵雷電交馳風霖大作炎蒸漸
遁秋氣縱橫是汝諸仁總去靜處薩婆訶鼾然成熟
睡那知山門外有一段奇特因緣且道是甚麼因緣
有個維摩居士言我普光倉無粒米爨乏莖薪乃使
無量無邊神通力涌身向虛空中現十八變直往上
方過無量無邊世界到香積國中用無量無邊轉運
力齎天廚飯還至我所卻問病僧我等以此無量無
邊殊勝玅供飽飫僧伽未審還有福利也無病僧向
他道端坐受供養施主常安樂是彼維摩生大歡喜
踴躍而退大眾還知有者般奇特事麼揮拂子云歸
堂喫飯去便下座。

因事上堂舉金明師翁拈墜香問瓶山本師云無情
如何說法山云和尚拄杖子𨁝跳去也明復勘問山
拈墜擲地叉手而立明拈墜置於几上山云無情說
法竟明便休去師云大眾看他二老舉揚個事鍼鋒
相拄水乳相投直得山河大地草木藂林悉放香光
皆譚般若即我病僧本欲巖栖竇處遯跡過時不意
遭他香氣勾引出來將些旃檀香沉水香海此岸香
牛頭無價香華樹香果樹香末香塗香須曼那華香
乃至妙法堂為諸天說法時香盡世所有一切之香
一時委付於我既受委付山僧如何施設驀拈拄杖
卓一卓云即今薰卻天下人鼻孔去也且道他無情
說箇什麼法久久拽杖便下座。