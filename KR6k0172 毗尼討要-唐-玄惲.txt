#+TITLE: 毗尼討要-唐-玄惲
#+DATE: 2018-05-12 10:24:15
#+SOURCE: github.com/kanripo/KR6k0172 master f5b351ad                

* No. 743-A
 毗尼討要序
長安弘法寺沙門釋　玄惲　纂

夫毗尼之典蓋闕隨葉所以運終木叉之教蔚興牟
尼以之延祚良由戒為正法之綱紀慈訓之樞機故
知猒俗求真是稱白法戒資定發唯曰清涼品類相
從理路然矣自能仁利見肇啟斯宗弘五篇以勸善
䇿七聚以懲惡防生漏於初歸滅心惑於將聖凡厥
有祈孰不蒙潤洎調御稅駕羅漢護持遺風稍漸弗
逮前蹤迄于像季日有澆漓百家之說波涌萬德之
旨淪翳於是各述眾記繁略不同或編列參差行事
出沒或僧尼別犯淆混同區競引浮辤朱紫相奪舛
搆名言曲分岐路致使習者勞而少功學者博而寡
要本欲助揚懿訓而及斁其彛倫可為歎息者深可
為流涕者眾但道藉人弘理由教顯而弘道設教莫
尚逗機應物適時務存省約依而翫習文露可尋余
雖不敏忝參黌塾伏膺匪懈頗識宗塗故於聽覽餘
隙厝心撰錄每一介可稱輙有懷三復漁獵經律捃
摭眾記披忱研精冀存簡要立章四十勒成三卷上
三十五章通戒僧尼時有異同並子注甄別下有五
章偏勗尼眾今所撰者以四分為宗若此文不足則
用諸部補闕其間紆義兼以人語潤色庶披覽易曉
秉法無疑仰述舊章非敢穿鑿輙樹題目用防諸巳
有識君子幸無誚焉。No. 743
毗尼討要卷上(正釋四分傍通諸部)

  
  * 標宗勸學章第一
  * 教興由致章第二
  * 篇聚釋名章第三
  * 羯磨釋要章第四
  * 結界興廢章第五
  * 鳴槌集眾章第六
  * 足數興廢章第七
  * 受欲成壞章第八
  * 受具戒章第九
  * 說六念章第十
  * 受捨護衣章第十一
  * 受捨護鉢章第十二
  * 資緣淨施章第十三
  * 四藥受淨章第十四
  * 師徒相攝章第十五
  * 說戒儀式章第十六

* 標宗勸學章第一

此章大門有二一總約化制二教順之得益二別約
二教雜明違之致損。

先約化中有四一曰小乘經者如般泥洹經云佛垂
滅度世間無師阿難啟請佛言比丘若能奉戒者是
汝大師若我住世無異此也遺教經云若無淨戒諸
善功德皆不得生又因此戒得有定慧又經云戒者
行根住持即喻大地能生成萬物故曰住持也二曰
大乘經者如華嚴經云具足受持威儀教法行六和
敬善御大眾心無憂悔佛說正法不違其教是故能
令三寶不斷法得久住又偈云戒是無上菩提本應
當具足持淨戒若能堅持於禁戒則是如來所讚歎
大集經云菩薩請佛制於禁戒如餘佛土為法久住
故佛許之大品經云我若不持戒當墮三惡道中尚
不得人身況能成就眾生淨佛國土具一切種智薩
遮尼犍經云若不持戒乃至不得疥癩野干身何況
當得功德之身涅槃經云欲見佛性證大涅槃必須
深心修持淨戒若持是經而毀淨戒是魔眷屬非我
弟子我亦不聽受持是經月燈三昧經云雖有色壽
及多聞若無戒智猶禽獸雖處卑下少聞見能持淨
戒名勝士三曰小乘論者如成實論云道品樓觀以
戒為廓禪定心城以戒為柱要佩戒印得入善眾毗
婆沙云尸羅言冷謂無破戒熱及三惡道熱亦名為
定若住戒者心易得定亦名為池群聖所浴故亦名
為鏡由戒淨故無我像現四曰大乘論者如大智度
論云若求大利當堅持戒如惜重寶如護身命以戒
是一切善法住處又如無足欲行無翅欲飛無船欲
度是不可得若無淨戒欲得好果亦復如是若棄捨
此戒雖復山居服藥食草與禽獸無異若能持戒香
聞十方名聲遠布天人愛敬所願皆得持戒之人壽
終之時刀風解身筋脉斷絕心不怖畏地持論云三
十二相無差別因皆持戒所得若不持戒尚不得下
賤人身況復大人相報次約制中有二初述律本誠
文者僧祇律云欲得五事利養當受持此律何等為
五一建立佛法二令正法久住三不欲有疑悔請問
他人四僧尼犯罪者為作依怙五欲遊化諸方而無
有礙是為篤信善男子五利四分律云持律之人得
五功德一戒品窂固二善勝諸怨三眾中決當無畏
四所有疑悔善能開解五善持毗尼令正法久住十
誦律云佛法幾時住世佛答隨清淨比丘說戒法不
壞名法住世乃至三世佛亦爾次依論解者明了論
云本音名毗那耶此略言毗尼也謂勝人所行事佛
乃獨覺聲聞皆行其中凡人行者亦是勝人薩婆多
論云佛告比丘戒有四義故毀者重於餘經一戒是
佛法平地萬善由之生長二一切佛子皆依戒住若
無戒者則無所依一切眾生由戒而有三戒是趣涅
槃之初門若無戒者則無由得入泥洹城四戒是佛
法瓔珞能莊嚴佛法也善見論云佛語阿難我滅度
後有五種法令法久住一毗尼者是汝大師二下至
五人持律在世三若有中國十人邊地五人如法受
戒四乃至二十人如法出罪五以律師持律故佛法
住世五千年五百問事云佛有二身肉身雖去法身
在世若敬法念法者便敬佛念佛若持戒者即見法
身若護法者便為護佛如半月說戒則見我也薩婆
多論云何故律初集以勝故秘故如諸契經不擇時
處人說而得名經律則不爾唯佛自說要在僧中故
勝也分別功德論云由勝密故非俗人所行故不令
見。

第二別約二教雜明違之致損者十誦律云像法時
有五種法滅一比丘小得心巳便謂證聖二白衣生
天出家人入地獄三有人捨世間業而出家破戒四
破戒人多人佐助五乃至羅漢亦被打罵又有五種
怖畏一自不修身戒心慧復教他人令不修身戒等
法二畜沙彌三與他依止四與淨人沙彌共住不知
三相謂掘地斷草溉水五雖誦律藏前後雜亂四分
律云有五種疾滅正法一有比丘不諦受誦律憙忘
文句復教他人文既不具其義有闕二為僧中勝人
上座一國所宗而多不持律但修不善後生倣習教
捨戒行三有比丘持法持律持摩夷不教道俗便即
命終令法斷滅四比丘難可教授不受善語餘善比
丘捨置五共相罵詈互求長短疾滅正法又破戒人
有五過失一自害二為智者所呵三惡名流布四臨
終生悔五死墮惡道中律十誦律云雖受戒多歲不知
五法者應盡形依止他一不知犯二不知不犯三不
知輕四不知重五不廣誦戒通利又諸比丘廢學毗
尼便讀誦修多羅阿毗曇世尊種種呵責乃至由有
毗尼佛法住世因此多有上座長老比丘學律四分
律云上座不學戒亦不讚歎戒有餘比丘樂學戒者
不能以時勸歎我見如是上座過失故不讚歎恐餘
人習學長夜受苦毗尼母論云百臈不知法者應從
十臈知法者依止善見論云若不解律伹解經論不
得度沙彌及作依止師摩耶經云樂好衣服縱逸嬉
戲奴為比丘婢為比丘尼不樂不淨觀毀謗毗尼互
用三寶物等是名法滅盡相觀佛三昧經云犯四重
虗食信施過煞八萬四千父母等罪梵網經云若佛
子信心出家受佛正戒故起心毀犯聖戒者不得受
一切檀越供養亦不得國王地上行不得飲用國王
水土五千大鬼常遮其前鬼言大賊入坊舍城邑宅
中鬼復掃其脚跡一切世人罵言佛法中賊一切眾
生眼不欲見犯戒之人畜生無異木頭無異涅槃經
云由諸比丘不持戒故畜八不淨財言是佛聽如何
此人舌不卷縮智度論云何名為破戒人罪破戒之人
人不愛敬其家如塚人所不到破戒之人惡心可畏
譬如羅剎破戒之人人不歸向譬如渴人不向枯井
破戒之人心常疑悔譬如犯事之人常畏罪至破戒
之人如田破雹不可依仰破戒之人譬如苦瓜雖形
似其種不可食破戒之人如賊聚落不可依止破戒
之人譬如大病人不欲近破戒之人不可免苦譬如
惡道難可得過破戒之人不可共止譬如惡賊難可
親近破戒之人譬如火坑行者避之破戒之人難可共
住譬如毒蛇破戒之人不可近觸譬如大火破戒之
人譬如破船不可乘度破戒之人譬如吐食不可更
噉破戒之人在好眾中譬如惡馬在善馬群中破戒
之人雖形似比丘譬如死屍在眠人中破戒之人譬
如偽珠在真珠中破戒之人譬如伊蘭在栴檀林中
如是種種無量破戒之罪不可稱說行者應當一心
持戒犯罪輕重經云佛告目連若比丘比丘尼無慚
愧心輕慢佛語犯眾學戒如四天王天壽五百歲墮
泥犁中於人間數九百千歲(〔私按為若約小數當九百萬若用大數則九十
千世窃疑文誤〕)佛告目連若無慚愧心輕慢佛語犯波羅提
提舍尼如三十三天壽千歲墮泥犁中於人間教三
億六十千歲佛告目連若無慚愧心輕慢佛語犯波
夜提如夜摩天壽二千歲墮泥犁中於人間數二十
億四十千歲(〔私按二十下脫四字又二字錯合作一字〕)佛告目連若無慚
愧心輕慢佛語犯偷蘭遮如兜卛天壽四千歲墮泥
犁中於人間教五十億六十千歲(〔私按五十下脫七字據筭可知〕)佛
告目連若無慚愧心輕慢佛語犯僧伽婆尸沙如不
憍樂天壽八千歲墮泥犁中於人間數二百三十億
四十千歲佛告目連若無慚愧心輕慢佛語犯波羅
夷如他化自在天壽十六千歲墮泥犁中於人間數
九百二十一億六十千歲都合總計僧尼於五篇七
聚之罪且篇別單犯一罪論之如人間日月歲數總
有一千二百六十一億五十千歲墮在地獄聖教不
虗特須敬慎宜修方便撿察身口勵志專崇高慕前
聖不得自怠輕蔑佛語故經曰正法住正法滅意在
茲乎。

* 教興由致章第二

此章大門有二一明教興之意二明釋之次第。

第一教興意者問曰佛何故為諸弟子制此五部毗
尼輕重不同使諸眾生互起是非耶答曰佛為比丘
制一部戒律尚無二名何況有五但如來御世善達
群情隨犯立制開塞當機迄于双樹在跡為周復有
尊者波離翼宣斯教實師資之翹楚歷賢劫而一遇
自如來滅影波離晦跡之後乃有迦葉阿難末田地
商那和修優婆崛多此五羅漢繼踵傳持雖不逮前
蹤亦其亞聖猶號為八十誦律略著篇題而未分部
品至崛多之季世有哲王號為阿育稚尚玄宗虗心
佛果乃遠招名德更刊三藏於是次後五人曇無德
等各據師宗競執同異遂於毗尼一藏分為五部致
使篇聚參差開遮有異雖覽文似乖而於義無失故
經曰五部雖各別異而不妨諸佛及大涅槃。

第二譯之次第者(巳下並依開皇翻經學士成都費長房三寶記錄)十誦律
五十八卷(秦弘始六年十月十七日於中寺出見二秦錄)此之一部元有五
十八卷至晉安帝世罽賓國三藏律師弗若多羅秦
言功德華以戒節見稱遊歷行化羅既至止姚興即
召常(以姚萇國諱故改為常也)安名德六百餘僧延請多羅憩於
中寺誦出十誦律梵本鳩摩羅什度為秦文三分獲
二一未竟而多羅奄然終卒眾咸痛惜什後又共曇
摩流支秦言法樂續譯都訖毗尼誦三卷(是十誦後善誦見二
秦錄)又安帝世罽賓國三藏律師卑摩羅叉晉言無垢
眼姚秦弘始八年至常安羅什去世乃適壽春止石
磵寺律徒雲集盛闡毗尼羅什十誦元有五十八卷
至羅叉後開為六十一卷改善誦為毗尼誦故今有
兩名律教東行十誦最初曇無德律四十五卷(秦言法藏
此是人名則四分律主也今開為六十卷見晉世雜錄)此之一部元有四十五
卷至晉安帝世罽賓國三臧法師佛陀耶舍秦言覺
名弘始八年來到姑藏而什久巳入於常安本在西
域伏膺耶舍以為師處聞至姑臧大生歡喜則勸姚
興令使迎逆興未然許之頃興命羅什出經而什又
曰夫欲宣通無上法教宜令文義理趣圓通貧道雖
復讀誦其文未善其理唯有耶舍深達經致今在姑
臧願詔徵之一言三詳然後著筆使微言不墜取信
千載也興遂從之則遣便厚加贈遺並皆不受笑曰
明旨既降便應載馳檀越待士既厚脫如羅什見處
則未敢聞命興歎其幾慎重信敦喻方至常安興自
出候別立新省於逍遙園四事供養並無所受時至
分衛一食而巳舍為人赤髭善毗婆沙時人號之為
赤髭毗婆沙什既師之亦稱為大毗婆沙四事供養
衣鉢臥具滿三間屋不以關心興為貨之造玄寺舍
而先甞誦四分律時請出之疑其遺謬乃試令誦差
藉藥方可五萬言經一日覆不悞一字眾咸揖伏以
弘始十二年譯四分等經律至十五年方始解座興
施耶舍布絹萬匹悉皆不受沙門道含竺佛念等二
人筆受各施千匹巳外名德五百沙門皆重嚫施舍
後還西不知所終律教東行四分第二僧祇律四十
卷(晉義熙十二年十一月共法顯等譯見竺道祖錄及別錄或有三十卷)此之一部元
有四十卷至晉安帝世北天竺國三藏禪師佛䭾䟦
陀羅晉言覺賢於揚都及廬山二處譯沙門法業慧
義慧嚴等筆受律教東行僧祗第三彌沙塞律三十
四卷(見道慧〔宗〕齊錄別錄云二十四卷此疑悞也)此之一部元有三十四
卷至廢帝熒陽王世罽賓國三藏毗尼師佛陀什宋
言覺壽少受業於彌沙塞部專精律品兼達禪要壽
以景平元年七月到於楊都先是法顯於師子國得
彌沙塞梵本來未飜譯而遷化京邑諸僧聞佛陀什
既善此學於是眾議請令出之則以其年冬十一月
集龍光寺譯為三十四卷什執梵文于填沙門慧嚴
等更互筆受參正文理儀同侍中瑘琊王練為檀越
至二年十二月方訖律教東行五分第四解脫戒本
一卷(興和二年出僧昉筆受出迦葉毗律大本不來)此之一卷至梁武帝世
東魏南天竺國波羅柰城婆羅門瞿曇般若流支魏
言智希於元象初至興和末在鄴城譯時有菩提流
支雖復前後亦同出經而眾目錄相傳抄寫上去菩
提及般若字唯云流支譯不知是何流支迄今群錄
交涉相參謬濫相入難得詳定後賢愽採幸願討之
律教東行解脫第五。

* 篇聚釋名章第三

此章大門有二一列數釋名二約性辨業。

第一列數釋名有五篇七聚約義差分說有七名結
罪論實止標六法今先解七聚後釋五篇一波羅夷
二僧伽婆尸沙三偷蘭遮四波逸提五波羅提提舍
尼六突吉羅七惡說此之七名律無正翻且用義推
略知途路初名波羅夷者僧祇義當極惡釋有三意
一名退沒由犯此戒令道果無分二名不共住非失
道而巳更不入二種僧數一羯磨二說戒三墮落義
捨此身巳墮在阿鼻地獄十誦云墮在不如意處薩
婆多云由與魔鬪以犯此戒便墮負處此律波羅夷
者譬如斷人頭不可復起若犯此戒不復成比丘此
從行法為名又云無餘者此從眾法絕分為名故偈
云諸作惡行者猶如彼死屍眾所不容受以是當持
戒又名不共住同前僧祇二名僧伽婆尸沙者婆沙
云僧伽者名僧婆尸沙者名殘若犯此罪纏垢行人
非全淨用有殘之罪由僧除滅故名僧殘毗尼母云
如人為他所斫殘有咽喉故名為殘善見云僧伽者
為僧婆者為初謂前與覆藏羯磨也尸沙者為殘謂
後與出罪羯磨也若犯是罪僧作法除此從境立名
三名偷蘭遮者善見云偷蘭名為大遮言鄣善道後
墮惡道體是鄙穢此從不善以立其名明了論云偷
蘭為麤遮耶為過麤有二種一是重罪方便二能斷
善根所言過者不依佛所立戒而行故云過也四名
波逸提者義翻為墮故十誦云墮在燒煑覆障地獄
故名墮也此律初分三十戒因財生犯貪慢心強制
捨入僧故名尼薩耆餘下提罪因事生犯單對人悔
仍罪均一品同入第三篇攝出要律儀云尼薩耆者
舊翻捨墮聲論云尼翻為盡薩耆為捨波逸提者本
名波藥(夷割反)致也五名波羅提提舍尼者義翻云向
彼悔從對治境以立其名僧祇云此罪應發露也即
此四分具明悔過之辭明了論云波胝提舍尼者翻
為各對應說謂對人說所作罪也六名突吉羅者善
見云突者惡也吉羅者作也此律式叉迦羅尼者翻
為應當學西域僧云翻為守戒也此罪微細持之極
難故隨學隨守以立其名十誦律云以天眼見犯罪
比丘如駛雨下豈非專翫在心名為守戒也七名惡
說者此律第六聚攝義分有二初以身名惡作後以
口名惡說故突吉羅後加一惡說合有七也據體論
實的標為六約業不同故離有七問五篇七聚何意
離分答義有三均故入篇攝一名均二體均三究竟
均偷蘭惡說名義不均眾罪合雜統收為聚也其二
不定若託境而言冠通七聚若論罪體生疑不信但
是吉羅文標三二罪者略舉生疑之事餘義不盡如
疏具述七滅諍中罪亦通有伹為競於四諍彼此未
和故制此七藥殄除罪爭文義既廣非此要所必有
斯事冀尋本文。

第二約性辨藥者問三性心中並有犯戒義不答有
一善心犯戒如薩婆多云年少比丘不知戒相塔上
秡草罪福俱得僧祇云知事比丘闇於戒相互用三
寶物或見人捨身心生悲歎助覓柴薪或見父母師
僧犯於王法身處刑戮為覓刀繩願早離苦如是等
事雖有善心不以無知得脫皆犯重罪以法是可學
更加無知不學之罪乃至吉羅亦爾若論來報受罪
則輕順本受心更不增罪違本受體不免地獄是名
善心犯也二不善心犯戒者謂識知戒相或復無知
輕慢聖教毀呰佛語故違禁制無慚無愧悔其意轉
姧惡心漸熾名不善心犯也故明了論云有四種麤
惡意犯罪一者濁重貪瞋癡二者不信業報三者不
惜所受戒四者輕慢佛語故心而造則得重罪成實
論云尤害心中煞蟻子重於慈心煞人波羅夷此人
犯決定受苦以時報俱定故縱起心立治唯免制教
一罪不妨業道終自不除如十誦云調達破僧犯蘭
佛令僧中悔之而於業道尚墮阿鼻餘則亡言又十
地經云作業有二一作業定二感果定諸佛威神所
不能轉皆謂不善心犯也三無記心犯戒者謂無護
戒之心隨流而造意無善惡卒爾而興名無記心犯
也如愚癡比丘不識戒相縱放身口損傷物命斫伐
草木媒嫁淨人互用眾物身壞威儀觸僧淨器如是
等例並入無記門攝若據論宗亦有感報義問無記
非業云何感報答感報有二一先有方便後入無記
業成在無記心中故言感報而實無記非記果也二
不感總報非無別受如經中頭陀比丘不覺煞生後
被猪煞又五百問事云知事比丘悞觸淨器後作噉
糞鬼等如成實論中睡眠成業亦是無記報問云何
無記不受報耶答謂學知戒相善達持犯心常勗勵
惔爾忘悞非意緣犯禁此開非犯如長衣過日不說
淨善攝根門睡眠漏失悞墮椽梁傷煞人命如是等
例並非結限又束此三心對境有二若犯性戒如煞
盜等具受二罪謂業道違制以對情損惱故重若犯
遮戒如傷草木等但得違教無業道罪以無情可惱
故輕凡夫報欲居懷孰能無犯既犯則須懺淨還入
僧數何意懷疾自垢心行不預清眾於理大悞律言
斷頭者望現失道而論語其戒體實自清淨今時世
人犯一婬戒初時惶怖後覆思維謂戒都無遂則雷
同不禁根器隨境放情恣心造罪豈不由自闇於戒
致悞流俗也如犯婬戒時餘煞盜等嚴然常淨況下
餘篇理則亡言故薩婆多云寧可一時發一切戒不
可一時破一切戒斯言有驗信知徵矣。

* 羯磨釋要章第四

此章大門有三一辨意釋名二作法具緣三立法通
局。

第一辨意釋名者夫言羯磨義當辦事事非羯磨謂
辦得前事有堪濟之功故稱言事故百論翻為事也
正論羯磨乃是聲教業也故明了論疏翻為業也然
僧為能秉之人羯磨是所秉之法前事復須如實三
法支持事乃匡濟若一法乖違則難成辦故律云若
作羯磨不如白法作白不如羯磨法作羯磨如是漸
漸毀滅正法也。

第二統明一切羯磨之前必有由漸故有十緣不同
一述事二約處三集僧四和僧五簡眾六陳意七與
欲八問宗九答事十秉法一法不孤起必有所為之
事其事是何謂結界等是若無其事法豈獨明故須
先述其事雖有其事若也無處事無所依故次第二
約處以論謂作攝僧界是唯除結界羯磨在自然界
中巳外並須託處故僧祇云非羯磨地不得行僧事
亦須兼知結界元起成壞之相儻無結不成唐棄人
功終無成辦雖有其處以法藉人弘若也無僧誰能
秉法故次第三鳴槌集眾量僧多少觀時制度通識
四僧用處差別雖復形集情若有乖法亦難辦故次
第四眾中上座略和眾情告僧言大德等莫怪此集
今有其事須作羯摩願僧慈悲同秉此法即須善識
四分十五種默然之義謂事有是非人有忍拒不同
是故須明眾雖和默人有非類若混雜同居時乖所
應故次第五簡眾未受具者出復須知足數是非之
相具如下說眾既純淨宜申本意故次第六正陳本
意謂作舉作憶念隨僧乞辭等於中有四一順情為
巳多須乞辭如二房僧殘捨墮等是二違心立治及
以無心領者則無乞辭如七羯磨治𢷤及顛狂人等
是三僧創立法必須結界正此所明亦無乞辭四僧
常行事亦無乞辭謂說戒自恣行籌等是然羯磨之
體貴在詳遵形雖緣礙無妨心到故次第七與欲應
和須知欲緣是非說之成不眾心既和未知竟作何
事故次第八問其事宗僧今和合何所作為當羯磨
師問不得餘人輙問既有問於前理須答遣故次第
九隨事答云作某羯磨必題羯磨及所為之事雙告
僧知不得單答其事如似答云布薩說戒者此直答
其事然不通羯磨若答云說戒羯磨者此則事法雙
告上來諸緣既備從此巳下宜陳本意故次第十正
作羯磨此之十緣汎顯次第未必一切羯磨皆具此
十如結界等法則無乞辭說欲等緣又如受日說戒
自恣等雖無乞辭不妨須欲如是綺互多少至時量
作。

第三立法通局者就中分二初明攝法分齊後別舉
羯磨釋其成壞初中分四一法二事三人四界第一
法就辨者略有三種一心念二對手三眾法且列三
位須知三名第一心念法者謂事是微小界中無人
令自行得成無犯戒事發心念境口自傳情故云心
念也於中有四一單心念二對手心念三眾法心念
四體通心念初單心念者謂界通內外隨事自說縱
令有人法亦得成如懺輕吉說戒座上發露先罪及
六念等三二對手心念者謂本是對人之法由界無
人佛開心念得成如此律安居十誦說淨受藥受七
日五分受衣及捨善見受持鉢等七三眾法心念者
謂本是僧法以界無人故開心念法亦得成如此律
說戒自恣外部受僧得施分亡人衣等四四體通心
念者謂法不局人人通多少縱界有僧法亦得成如
受功德衣等一此之四法雖開心念若欲興念必假
言教故毗尼母云心念必須口言若說不明了作法
不成第二對手法中有二一單對手二眾法對手初
單對手者謂是別人不關眾事縱界僧不集作法得
成如受衣鉢等(總數二十九如大疏說)二眾法對手者同前眾
法心念說戒等四第三眾法中有三一單白二白二
三白四初單白者謂事輕小或是常制如說戒受懺
等一白告僧事得成辦更無法續故云單白二白二
者謂事涉於義義須通和一白牒告僧知一羯磨量
其可不通白羯磨故云白二三白四者謂受戒懺夷
情容乖舛自非一白告僧三法量可不焉能辦事以
三通白故云白四若約羯磨總相都合一百三十四
謂單白三十九白二五十七白四三十八若約別離
分便有四十八謂心念十五對手三十三以別配總
合有一百八十二問昔聞百一今不同者答謂總標
位非的實數若引十誦百一是定問何以得知別人
之法通名羯磨答此律三語受戒及白衣說法中言
是羯磨十誦對手心念分衣亦名羯磨第二就事辨
者謂羯磨所被事中通情非情並令前境是實方成
法事若一緣有乖便差聖教如人法中不覆藏者與
覆藏羯磨非法不成此謂無事有法如瞻波中應與
作呵責乃作擯出此謂有病有藥施不相當佛判不
成故知事者必須據實方稱聖教且約一事餘例之
如實犯罪自言不犯實不犯自言犯等並名非法若
實言實方符聖說非情明者如二房妨難不唱界相
等羯磨不成如是鉾楯例准可知第三對人明者於
中有三謂眾法對手心念初對僧有四謂四人僧五
人僧十人僧二十人僧此之四種唯秉羯磨巳外對
手心念定不得行二對手中人局二三法通於眾就
眾法對手中自然作法兩界無僧方得為之若數滿
四宜改就僧若單對手縱令有僧各不相妨三心念
有二若作眾法對手心念並界中無人方得法成若
有一人名非法別眾若單心念弗論同別彼此有人
兩不相妨第四就界辨者如下結界中說今正釋羯
磨文中且就說戒單白分為五句一大(德姉)僧聽者勸
警耳識鑒法得失二今僧白月十五日布薩說戒者
正宣情事啟眾令知三若僧時到僧忍聽者正明僧
若和集詳心審聽量其可不若僧時到者謂心和身
集事順法應僧忍聽者勸令情和聽可勿事乖違四
布薩說戒者重牒第二根本白意次判成就忍可所
為五白如是者事既辦巳白結告知次就羯磨法中
明白者且約白四羯磨受戒初白論之然上巳明恐
初學未委重述令知就前白中還有五句一大(德姉)僧
聽者筞動耳識勸審聽法二是某甲從(和上和上尼)某甲
求受具足戒乃至(三衣五衣)鉢具(和上和上尼)某甲者此牒其
緣正宣情事令眾量宜聽許可不三若僧時到僧忍
聽者明心事既和願僧同忍四僧令授某甲具足戒
(和上和上尼)某甲者正明忍可所為決判成辦五白如是
者委眾令知。

次釋羯磨就中有三第一大(德姉)僧聽者告眾重聽事
既非小宜共詳審第二是某甲乃至誰諸(長老大姉)忍者
(諸者訓之此乃別問誰之忍不非謂總問僧也)此辨乞緣又牒根本謂今與
某甲授戒等事量其可不三僧今與某甲授戒乃至
誰不忍者說單牒根本之情決判早使成就第二第
三亦如是說者略則事或疎闕繁則辭義盈穢故軌
尅取中限至三也後結勸云僧巳忍與某甲授具乃
至如是持者此是付囑結歸非是羯磨正體於中剩
辨是非者若事非大或無緣起則無乞辭又無牒事
如說戒五句單白除第二四句成白未定存五乃至
白二類准除之又單白文中第一第三第五文義俱
通百三十四更無增減剋須通誦第二第四隨事牒
緣文隨事顯故限局也義存啟眾故通一切辨羯磨
中大德僧聽誰諸長老忍誰不忍者說僧巳忍下文
義俱通白二白四若作其法亦須通誦中間牒緣牒
事隨遇隨稱俱事順合宜弗乖大軌縱片文紕於理
靡墜上來所述鏡目啟心遇緣便作未假執文儻昏
大旨縱誦猶謬問白讀羯磨作法成不答律無正文
可以義求然羯磨戒本作法相似戒必令誦巳然後
得說今類羯磨豈得白讀故此律及僧祇中十五日
無人能誦戒者應差人向他處誦得巳還本處說不
得重說乃至一人說一篇竟更一人說若不能誦者
伹說法誦經便罷終無白讀之法若執文得者何須
苦抑令讀問尼與大僧得更互作羯磨不答此律十
誦中尼與大僧作不禮不共語不敬畏問訊此三羯
磨不須現前自言得作此律僧為尼得作五種羯磨
謂受戒摩那埵出罪謫罸捨教授然捨教授一種律
中但制羯磨名而不出羯磨文必有某事義作亦得
如解淨地戒場等並無羯磨義作得成問得對尼三
眾及沙彌白衣前作羯磨不答不得故律云應至不
見聞處作唯除所為人得若依摩得勒伽十誦律等
白衣前說戒成者唯有缾沙王及波斯匿王仍除王
眷屬獨為王說令王心淨故亦不通諸臣百官等問
羯磨所加得被幾人答此律為難事故得二三人一
時受戒不得加四若諫惡和爭通多無妨問羯磨既
竟位屬何處答謂第三僧巳忍乃至和上某甲竟時
是羯磨體不用第三說巳名為竟也故律云忍者默
然不忍者說今若不忍便成呵破既三忍無呵故知
是竟。

* 結界興廢章第五

此章大門有四一釋其界名二列數定量三依位作
法四辨界成壞。

初釋界名者總有二種一曰自然界者未作法前但
開隨境各有分限人所至處任運界起故曰自然二
明作法界者由自然限約未得遂心設有寬狹教文
巳定用則不可故如來善巧曲順物情聽隨處結軌
式楷定更無轉改故曰作法。

第二列數定量者汎論界有三種謂衣食二界非此
所明僧之一界正此宣釋就中分三一大界者謂人
法二同界次論量者此律同一說戒中為路遠故聽
十四日說戒十三日先往不得受欲義准應有百里
毗尼母云同布薩界極遠聽一日往還若極大結如
前所明欲小結者下至容四人巳上亦得薩婆多云
尼結界者唯得方一拘盧舍義准五里儻有難緣通
前百里律云以僧中數有四人眾起乃至二十人眾
起令僧疲極佛言聽結戒場仍不云量有大小准善
見戒場極小下至容二十一人便得減則不聽。

第三依位別解者住有三別若安戒場者先結戒場
後結大眾今且論無者就中分二先出結界之緣後
正加法初中分三一料簡是非二竪標唱相三集僧
辨欲初中問曰大界內有村得合結不答得故五分
云諸白衣新作堂舍為得吉利或為非人所惱請僧
於中布薩故知得也薩婆多及四分並結取村也問
界中有河得合結不答律云除常有橋船得合結若
隔駛流無橋者不得義云若小水淺流者應得故下
尼律云水者獨不能度今既得度明知得結問一標
得作兩相不答一肘巳上作相者得故明了論疏云
如山東西各結別住者是(大牆類用亦得)。

二竪標唱相者先明竪標後明唱相問標相界體同
異云何答標謂山石之物用為指的相即標畔界體
之中界謂相內作法之所或標即體或標異體相必
體外臨時處分並預委三若依四分界相不定是非
故律云若東方有山稱山有塹稱塹草𧂐汪水糞聚
釘杙空地露地等並得作相然空相一種結竟則須
題記令後來比丘識知界相行法者無疑善見云界
相有八種一山二石三林四樹五路六蟻封七江八
水次明界形者善見云界形有五種一方二圓三皷
形四半月形五三角形義云並隨屈曲方圓任地形
結不要方正若先無相隨立一物作之亦得今時結
者多是空地四方城邑隨有屈曲先須識過然後唱
之云何名過謂前學未達後學未明若唱方相便容
舛悞如從牆外唱云從東南角至西南角乃至一周
訖寺南門外便成別眾以唱界時從牆基直過門能
外便成界內脫寺中閇門作羯磨門限外有人不喚
盡集豈非別眾若從牆內直唱復有別眾破夏離衣
等過以界隨牆內起今既傍牆直唱門限內地便是
界外若寺中作法有人說欲至門限內須有所作又
來入界豈非別眾若為破夏有人在界安居明相未
出至門限邊未還之頃明相巳出便是界外豈非破
夏云何失衣有人結不失衣界明相未出不持衣往
門限內明相若出豈非失衣故須屈曲示知然後唱
相不得籠通直過而唱儻有斯謬令他一生虗過故
大集經云我滅度後無戒比丘滿閻浮提斯言實矣
次明唱人是非者律云使舊住人唱未唱巳前親自
案行識知處所屏處闇誦勿使對眾致成蹇錯先須
從東南角為始故律云東方有山稱山也此亦不定
隨從一角逐穩而唱並得若在空野中結者先指四
相示僧或樹石山水等隨有稱之然後僧中差一人
唱被差人應起禮僧足立唱云大(德姉)僧聽我(比丘比丘尼)
某甲今為僧唱四方大界相從東南角某樹直西下
博地至西南角某樹從此北下博地至西北角某樹
從此東下博地至東北角某樹從此南下博地還至
東南角某樹是為大界相一周訖(一說便得)若在聚落城
塹寺中結者多從牆內唱云從寺院大牆東南角內
傍牆西下至南門東頰北土楞從此屈曲南出至門
西頰北土楞從此傍牆西出至西南角內角從此傍
牆北出至西北角內角從此傍牆東出至東北角內
角從此傍牆南出還至東南角內角是為大界相一
周訖(一說)若有俗家侵入寺腹或牆輕尖斜或寺有多
門並須一一屈曲隨處唱之若有橫牆隔礙者當穿
牆直過口唱便得。

三集僧遠近者若標相狹自然寬者應盡自然界集
若標相寬自然狹者應盡標內集故僧祇避難界中
三由旬內有比丘並須呼來若出界巳作法結之諸
師解云但盡自然集者亦得以自然界外非是攝僧
之處又未加法何為不得耶僧祇盡標集者彼容難
事恐成障礙故須盡集今解不然盡標者是一則深
防二則僧祇有文若標內有村在自然裏不欲取者
當遶村四邊唱內相後唱外相然後結界村內比丘
不須外集若相內外有尼界者兩不相妨不須喚集
若有作法攝僧界者伹令比丘莫出自界通結裏取
亦得如明了論圍輪別住等是問結界何為不得受
欲者答具三義故不得受欲一結界是眾同之本理
宜急制二自然界弱不勝羯磨故僧祇云非羯磨地
不得作僧事三令知界畔護夏護衣護食別眾等過
故十誦云作羯磨比丘死餘人不知界處佛令捨巳
更結故須盡集次正作羯磨上座問僧集和合巳又
問未受具足戒者出僧今和合何所作為答結大界
羯磨大(德姉)僧聽此住處(比丘比丘尼)某甲唱四方大界相
若僧時到僧忍聽僧今於此四方相內結大界同一
住處同一說戒白如是(律雖不牒人名然復著無咎)大(德姉)僧聽此
住處(比丘比丘尼)某甲唱四方大界相僧今於此四方相
內結大界同一住處同一說戒誰諸(長老大姉)忍僧今於
此四方相內結大界同一住處同一說戒者默然誰
不忍者說僧巳忍於此四方相內同一住處同一說
戒結大界竟僧忍默然故是事如是持第二若安戒
場結者應竪三標第一重者戒場外一肘自然內畔
安一標此是戒場相第二重者次一肘自然外畔安
一標此是大界內相第三重者大界外相周匝安一
標此是大界外相先唱內標為首然後第二第三次
第結之若先有牆者直指牆為㯹相若先無者或以
繩􂰔圍或以樹山等並得作之具如上說其大界牆
基無比寺者不問寬狹並得作相若有寺界相連或
內安戒場者其二界牆基必須尺八巳上方得為相
故律云應留中間地恐二界相錯涉也義准下至應
留一肘地計有尺八足分兩相多亦無妨上來所辨
達律者無疑猶恐新學之徒未能曉會故略以𦘕圖
冀補規路案圖行事庶免違失也。

<img:>

今依此圖便有三相若唱大界外相必須在外唱之
周匝屈曲一如前說若在牆內唱者至西南兩面自
然地邊則與大界內相共合便不分彼此之異若無
戒場者得從內唱若唱大界內相東北二邊有小牆
者應傍小牆東南角外角唱穿小牆西入還傍大界
南牆至西南角內角還傍大界內西牆直北穿小牆
過然後屈曲唱之戒場外自然地者東北兩邊即用
小牆為自然地西南兩邊則用一肘繩㯹外為自然
地若大界內先無相者應竪㯹杙以繩連之當於戒
塲東南角離大界南牆尺八地傍小牆基下釘一大
杙直至西牆離西大牆內尺八地又釘一杙直北至
小牆基下復釘一杙亦令遠大牆一尺八寸仍以繩
連此三㯹外為自然地其戒場相者東北兩邊則以
小牆內畔為戒塲相西南兩邊則用繩㯹內畔為戒
塲相答此繩㯹久固不壞者人在自然地內不妨戒
場內得成法事以識知界相故若此繩㯹破壞無者
後時客比丘來不知界畔容可向自然地內坐立或
來去不定恐破僧法事臨危事嶮可懼之甚無知如
此若大界牆基闊二尺巳上者唱此一肘自然地縮
入大界牆內最為穩審以界是色法入實無妨計一
肘自然地止可尺八殘有二寸便是大界牆體足辨
兩界之相上來所明聊寄一物作此界體而界相眾
多未必如圖至時稱事任補茲處於戒塲門內亦應
屈曲唱出恐有繁重不能更述若結二界應先結戒
場後結大界故五分亦令先結若先結大界者當捨
巳前結戒場後結大界又毗尼母云外更不結大界
直結小界者亦不得受具問先結大界後結戒場成
不答五分應捨更結故知得成以不成後法故須解
之五百問事云後結戒場者於中受戒恐無所獲又
云不知同於未制賴有此路則通僥倖義云今時結
者濫法眾多不可具述且辨成文非義自露如前聖
教所明則戒場先定也既知如是若欲唱結各當界
為之不得彼此遙作便自然界僧盡集戒場所令一
舊住比丘起具修威儀立唱云大(德姉)僧聽我(比丘比丘尼)
某甲為僧唱戒場四方小界相從東南角內㯹傍繩
西下至西南角內㯹從此傍繩北下至西北角內㯹
又傍小牆東下至東地角內角從此南下至東南角
內㯹此是戒場相一周訖(一說)上座問僧集和合巳又
問未受具者出僧今和合何所作為答結戒場羯磨
大(德姉)僧聽此住處(比丘比丘尼)某甲唱四方小界相若僧
時到僧忍聽僧今於此四方小界相內結作戒場白
如是大(德姉)僧聽此住處(比丘比丘尼)某甲唱四方小界相
僧今於此四方小界相內結戒場誰諸(長老大姉)忍僧今
於此四方小界相內結戒場者默然誰不忍者說僧
巳忍於此四方小界相內結戒場竟僧忍默然故是
事如是持。

次明結大界者唱相有三一先唱內相二唱外相三
唱竟總結今先唱大界內相云大(德姉)僧聽我(比丘比丘尼)
某甲為僧唱四方大界內相從小牆東南角外角穿
小牆西出傍大牆內至西南角內角從此傍牆北下
穿小牆直過至小牆西北角外角從此傍小牆東下
至小牆東北角外角從此傍小牆南下還至小牆東
南角外角此是大界內相一周訖(一說)次唱外相者應
從寺院外牆東南角外角為始大(德姉)僧聽我(比丘比丘尼)
某甲為僧唱四方大界外相從寺院外牆東南角外
角傍牆直西下至南門東頰外土楞隨屈曲出至門
西頰外土楞從此西下至西南角外角從此北下至
西北角外角從此東下至東北角外角從此南下還
至東南角外角此是大界外相一周訖(一說)第三唱巳
總結云此為外相彼為內相此是大界內外相一周
訖結巳應告僧云巳唱大界內外相竟眾僧應作羯
磨唱者復坐巳上座問僧集和合巳又問未受具戒
者出僧今和合何所作為答結大界羯磨大(德姉)僧聽
此住處(比丘比丘尼)某甲唱四方大界相若僧時到僧忍
聽僧今於此四方相內結大界同一住處同一說戒
白如是大(德姉)僧聽此住處(比丘比丘尼)某甲唱四方大界
相僧今於此四方相內結大界同一住處同一說戒
誰諸(長老大姉)忍僧今於此四方相內結大界同一住處
同一說戒者默然誰不忍者說僧巳忍於此四方相
內結大界竟僧忍默然故是事如是持義云但依文
結不須改云僧今於此四方內外相內結作大界但
以身望相便通內外又以界望相界皆相內以相望
界相皆界外是故依文不須改。

次剩明解界法者先解無戒場大界法上座問僧集
和合巳又問未受具戒者出不來諸比丘說欲一一
答巳又問僧今和合何所作為答解大界羯磨(自下諸篇
羯磨門緣多少並同此四但隨牒而稱答事有異出功德衣法中也)大(德姉)僧聽此住處
(比丘比丘尼)同一住處同一說戒若僧時到僧忍聽解界
白如是大(德姉)僧聽此住處比丘同一住處同一說戒
今解界誰諸(長老大姉)忍僧同一住處同一說戒解界者
默然誰不忍者說僧巳忍同一住處同一說戒解界
竟僧忍默然故是事如是持若有戒場者先解大界
後解戒場此是常式上座問答隨事別稱不同受戒
一答得作眾多羯磨彼由同界故得此中為隔自然
兩界各別作法故不通也。

次解戒場者正解戒場時還須在戒場內不得在大
界遙解律無解文今准難事解界但飜結為解理通
文順也問僧今和合何所作為答解戒場羯磨大(德姉)
僧聽僧集此處解戒場若僧時到僧忍聽今解戒場
白如是大(德姉)僧聽僧集此處解戒場誰諸(長老大姉)忍僧
集此處解戒場者默然誰不忍者說僧巳忍解戒場
竟僧忍默然故是事如是持善見云戒場上不得立
房縱使王立有慚比丘剔壞餘材草送住寺比丘唯
置佛殿及樹木也義云西國戒場多在露地如世祭
壇郊祀之所大唐三藏波頗師等並云壇也故律中
多稱戒壇也五百問事云受戒值天雨若移戒場屋
下者先解大界更結戒場及結大界方得。

第四辨界成壞者此律治故伽藍不失淨地若疑應
捨巳更結善見云依相結巳後失界相界亦不失小
法滅盡經云劫火起時曾作伽藍所不為火燒乃至
金剛界為土臺也縱令惡心解界界亦不失。

* 鳴槌集眾章第六

此章大門有三一施座鳴槌二集僧遠近三眾僧多
少。

今先解初門將欲鳴槌先須施座故律云當敷座打
楗盡集一處出要律儀引聲論翻楗槌云(巨〔塞〕反)槌(音地)
此云磬也亦名為鍾十誦云時僧坊中無人打楗槌
相續鋪牀教人淨菓菜眾亂語時無人彈指等佛令
立維那聲論翻為次第也故五分云打三通也後因
他請方有長打付法藏傳云昔有國王名罽眤吒多
行暴虐生大海中作千頭魚劒輪迴注斬截其首續
復尋生次第更斬如是展轉乃至無量須臾之間頭
滿大海時有羅漢維那打楗槌聞便劒止苦痛小息
王則白言唯願大德若鳴楗槌延令長久為長打巳
過七日竟便受苦畢長打迄今意兼濟物故增一阿
含經云若打鐘時一切惡道諸苦並皆停止又說二
偈得除五百億劫生死重罪降伏魔力怨除結盡無
餘露地擊楗槌比丘聞當集諸欲聞法人度流生死
海聞此妙響音善當運集此既知如是維那將欲鳴
鐘先具威儀禮十方佛巳至誠為物召集凡聖之意
然後漸漸生槌令從微至著不得麤心大打驚動眾
心法用甚多不能具述略申此意行者宜知五分云
布薩不時集妨行道佛言唱時至若打揵槌若打皷
吹螺便舊住沙彌淨人打不得多打應打三通吹螺
亦爾除漆毒樹餘木銅鐵瓦鳴者聽作住處多不得
遍聞應高處唱猶不知集應更相語知若無沙彌淨
人比丘亦得打十誦云居士請僧自於寺內鳴槌乃
至白時至及送食女人亦自鳴槌中食施者亦爾此
律集僧有七法謂量影破竹作聲放煙吹貝打鼓打
楗槌若唱時到亦言沙彌為之(今時諸寺亦有不許沙彌白衣鳴鐘者此
迷教甚矣)。

第二集僧遠近者略有二種一作法二自然若作法
界攝僧必須盡界內集若自然界攝僧隨處遠近則
有四別一聚落二蘭若三道行四水界此四種皆不
為物造隨人所居則有分局故曰自然第一聚落量
者於中有二可分別聚落二不可分別聚落先明可
分別者謂城外村坊及邊夷城邑等人民希尠可得
分別隨義立名則准十誦云於無僧坊聚落中初作
僧坊未結界時隨聚落界是僧坊下文齊行來處此
內不得別眾此應是可分別聚落也此律聚落界取
某院相二不可分別聚落者謂中花之處人民繁多
不可分別隨義立名則准僧祇云若城邑聚落界分
不可知者用五肘弓七弓種一樹齊七樹相去使異
眾相見不犯別眾各得成就此應是不可分別聚落
也義准通相計七樹六間有六十三步若取樹兩頭
各有半蔭便有樹七間得七十三步半問蘭若處有
僧坊欲結界何處集僧答十誦云隨聚落界則僧界
令周匝院相與聚落之相不別未須五里集人故下
文云無聚落蘭若初起僧坊乃云一拘盧界故知先
有僧坊則同村界律中僧村四相二界不別必院相
不周始得依蘭若集僧第二蘭若界者統明蘭若乃
有多種謂頭陀寄衣盜戒僧界衣界等未明餘界且
解僧界蘭若者四分無文諸部言各不定雖未依准
而並言蘭若者一拘盧舍等如雜寶藏中拘盧舍者
五里也相傳用此為定耶舍傳云拘盧舍者大牛鳴
音也其音聞於五里若有難不得五里集者則依善
見論阿蘭若界者極小方圓七槃陀一槃陀二十八
肘若不同意者七槃陀外得作法事計有百九十六
肘肘各尺八總有五十八步四尺八寸集僧既言不
同意者應是難故開也第三道行界者薩婆多云比
丘遊行隨所住處縱廣有拘盧舍界此中不得別食
別布薩亦不明大小此論解十誦文言六百步為拘
盧舍第四水界者五分云水中自然者若在水中行
眾中有力人水灑所及處名界善見云若擲水若散
沙巳外比丘不妨聚水常流處深淺皆得作自然潮水
不得若船上布薩應下礩不得繫著岸及水中樹根
為與陸地界相連若水中木石樹等悉是水界自然
攝謂離地者得問前言不可分別聚落六十三步者
為身四邊各取六十三步為一面取三十一步半耶
答若四面有人各取六十三步故彼文云七樹中間
異眾相見不犯別也問若彼此俱秉眾法者自然界
體寬狹云何答諸說者不同今義解云彼此二眾亦
各有六十三步不問秉法不秉法界恒一定故僧祇
云異眾者望二處比丘身也既言七樹中間異眾相
見而不犯別者此則文順理通於義有餘無所疑也
問既二眾相望通用六十三步者此便二界相重若
為分其界相答若是作法界者必須留其分齊不得
兩界交涉今是自然攝僧之處通用無妨。

第三明集僧多少者總明僧有四種初明四人僧者
謂說戒捨墮等是二明五人僧者謂邊地受戒自恣
等是若據僧祇捨墮懺罪亦入五人僧攝以懺主作
單白和僧時自為他量不入僧數至受懺時還在數
中則類自恣展轉共相足數亦爾以四分不了故取
僧祇三明十人僧者謂中國受戒等是四明二十人
僧者謂懺僧殘出罪等是尼眾出罪僧尼各須二十
不同大僧也義云前四種僧各據自行為言並須清
淨以犯小罪不應羯磨故若據眾法則有二種若為
說戒懺罪等必須清淨以有犯者不得說戒不得聞
戒不得向犯者懺悔犯者不得受他懺悔若為受戒
生善門者未必取體但使相淨令前人起尊重心便
成法事故律云弟子雖知和上犯重而不知向如是
人邊受戒不成亦開成受當知但取其相不論其體。

* 足數興廢章第七

此章大門有二一足數是非二別眾是非。

初足數是非者十誦十一人不足僧數謂睡眠比丘
若聞白巳睡者得成擯人故知未白巳前不足數亂
語人憒閙人入定人啞人聾人啞聾俱人狂人亂心
人病壞心人樹上比丘等並不足數摩得勒伽有三
人不足數謂重病人邊地人癡鈍人等授戒自恣一
切不成足數僧祇有六人不足數謂和上足十人授
戒不成若與欲人若隔障若半覆半露中間隔鄣若
半覆半露申手不相及露地不相及乃至行作羯磨
坐則犯別住坐臥互乖亦爾義加醉人亦不足數十
誦白衣亦不足數薩婆多佛亦不足數上來諸部總
有二十三人不足僧數此律有二十八人不足數謂
為比丘作羯磨比丘尼足之及式叉摩那沙彌沙彌
尼十三難三舉滅擯應滅擯等此二十二人由非類
故不足數別住戒場上神足在空隱沒離見聞處此
等五人雖是同類由不與僧居相中是乖故不足數
所為作羯磨人由為僧量故不足數和上一人唯不
受戒羯磨數由為他量故呵責擯出依止遮不至白
衣家等四人得應一切羯磨用覆藏本日治摩那埵
出罪等四人及十誦中行覆藏竟本日治竟摩那埵
竟合有七人不足覆藏等四種羯磨僧用得應餘法
事用大師云十誦烏迴拘羅撻利吒比丘等以是治
僧官人故唯不足擯羯磨僧用此解恐非得應一切
羯磨僧用何意得知彼秉法擯人既成何為不足數
也又自身作羯磨不同和上自不作法為他羯磨師
所量故不足數義云十三難等若未自言巳前同僧
法事並得成就若雖自言當作法時無人知者亦成
僧事由相中無違辦得前事故律云不得以天眼觀
他淨穢應以肉眼看也十誦云若犯重罪人賊詐比
丘本白衣時破戒人等若先言有過後作羯磨不成
若不言者一切法成乃至亦不聽天眼看他持犯也
義云自言者要告前人云我犯婬盜等令前人了了
知解方成自言若雖不自言然眾僧並知是犯重十
三難等舉國知聞眾人共悉此等諸人不待自言亦
不足數假令眾中作法不喚無過若爾何故律云並
要若自言等又不應以天眼觀他淨穢當以肉眼看
耶答律要自言者據不知者今既知犯豈待自言又
不許天眼觀應以肉眼看我還以肉眼看不以天眼
觀何為得足數故羅婆多云犯重比丘眾僧知犯不
須自言及以現前直爾滅擯駈出義云若審知有此
犯重過人其人凶惡不可簡別者秉法之人若在露
地作法必須肩膝相柱周迴而坐不得簡隔好人單
行而坐身既不足數隔他好人便是露地申手之外
豈非別眾過也既知如此秉法之時須密為此事不
得語前人令知反成凶熾法亦難辦今時多有此事
故別㯹記若非露地同在堂內雖好惡相參法成無
過。

第二別眾是非者謂同一界內相中有乖與僧不同
故云別眾律云應來者來是身口心俱集二應與欲
者與欲謂口心集身不集三現前得呵人不呵謂身
口集心不集雖嘿不呵亦名和合故律云應呵者不
呵也又下文見他如法羯磨而心不同應作嘿然住
之是名如法又六群比丘往說戒處立而不坐佛言
非法五分云病人背羯磨佛言犯別眾義云夫論眾
法伹取威儀之相不用心之虗實但令相隨順心違
便成法事故律云見如法羯磨而心不同得名如法
當知但取相如不論心非若欲秉法同知待答人坐
竟然後為之亦有立成者除所為作羯磨人以被治
故不足數雖立得成若乞受戒懺悔等坐乞最好未
見正文義立如此秉羯磨人中立得成者唯除二人
威儀師秉單白以為僧所使不得輙坐二立說戒者
為眾聞故自餘一切並須坐秉也。

* 受欲成壞章第八

此章大門有四一制意釋名二開緣得不三受緣是
非四說欲法。

初制意釋名者凡言欲者多以悕須為義謂心口應
法事得成辦脫有緣差不遂情願聖開送心表無乖
異故稱欲也摩得勒伽云何名欲者謂所作事樂隨
喜共同如法僧事也次辨欲體者欲之所須大意有
二自有僧私俱須者如說戒自恣等是以佛正制若
叛得罪自有單僧須者如受戒受日等是謂僧須我
和我未必須以佛不正制故。

第二開緣得不者律云唯除結界不得受欲餘並聽
之。

第三受緣是非者若有犯戒事非法緣等以事非故
並不合與欲若稱開事並皆得成故律云佛法僧塔
及看病病人此等六緣是佛正制得成與欲而六群
比丘作衣事亦得說欲然非正制義云今時多有比
丘輕慢佛語妄行聖教謂實無病稱病不欲言欲不
淨言淨令他傳此妄語對眾而說隨僧多少一一人
邊獲三波逸提所傳之人知而妄告一一人邊亦得
三罪若能傳所傳之人汎爾說者不犯提罪容得吉
羅罪問無病既不合說欲得成法事不答得成前人
自有妄語之罪。

第四說欲法者(此律正本不牒其事今之著者乃是人加由羯磨中不牒不安者成文仍
不具今義正云也)大(德姉)一心念某甲(比丘比丘尼)如法僧事與欲
清淨(一說便得)上明自說法下明轉欲兼他法謂受他欲
巳自有緣事須轉與他聖教亦開之問得幾度轉答
毗尼母論得七返轉大(德姉)一心念我某甲(比丘比丘尼)受
某甲(比丘比丘尼)欲清淨彼及我身如法僧事與欲清淨
一說問欲與清淨異相云何答欲應羯磨清淨應說
戒若說之時二俱須牒此律後制不同僧祇行前廢
教律云若重病人不能廣說欲者聽若言我說欲若
言與我說欲若言為我說欲若現身相等皆成與欲
反上不成問之餘語可解若為現相答五分云病人
不能口說聽現身相與清淨欲若舉手舉指搖頭乃
至舉眼得名與清淨欲義云律雖如此若取欲者必
須識其瞋喜之相方得成就若瞋心不同而舉眼者
雖取不成終為別眾律云若不憶字稱姓亦得若眾
多比丘隨能記者一時合說並成問對僧說欲言詞
閙亂一時總說得成以不答此律無文得不難知雖
無正斷若有難事定應得成若無難事准其外律良
恐不成故五分僧祇令至僧中稱名字說若不如是
一一不成問說欲人多在坐人少得成以不答四分
文不了但言隨意多少受而不云成不若依諸部良
恐不成故僧祇云與欲人若等若多作布薩得越毗
尼罪五分云聽多人集持欲人來少次明對僧法羯
磨師云不來者說欲應云大(德姉)僧聽某甲(比丘比丘尼)我
受彼欲清淨彼如僧事與欲清淨(一說)此律若受他欲
來自有緣事不得往者應對僧說云大(德姉)僧聽我某
甲(比丘比丘尼)彼某甲(比丘比丘尼)我受彼欲清淨彼及我身
如法僧事與欲清淨(一說)若自有緣說付僧者應云大
(德姉)僧聽我某甲(比丘比丘尼)如法僧事與欲清淨(一說)此律
無文僧祇中病比丘與比房比丘欲不受自入僧中
說佛言善作如法不受者得罪四分無三遍說欲文
一說便得故律中所有羯磨及諸法事須加三遍者
皆云第二第三亦如是說其不著者定知一遍今時
不學律者舉世漫諍令他三說縱令僧祇有三說文
亦不合抑他四分亦同三說又四分僧祇說文各別
何得將僧祇文同四分說剩解失欲法者此律有二
十一種謂十三難三舉滅擯應滅擯此十八人受他
欲巳自言我是十三難等並皆失欲法者此律相中
同順得成持欲五分自說罪人不名持欲反即成也
此律又有七種人若命過餘處行罷道入外道眾別
部眾至戒場上若明相出並皆失欲問餘語可解云
何名餘處行答謂將他欲出界巳還來入眾者不成
持欲名餘處行也自恣文中改餘處行名出界外此
律又有兩種謂神足在空隱沒離見聞處問離見聞
處者為俱離失為互離失耶答俱離故失謂望比坐
見聞俱離也故五分中謂在同處相離雖說不成義
云又有七人不成與欲尼下四人狂等三人僧祇有
五失欲法一在界外與欲二持欲人出界三與欲巳
自身出界四與欲巳至僧中嘿還出眾五持欲至僧
因難驚起無一人住者名壞眾失欲十誦與別住人
欲失謂行覆藏竟本日治竟摩那埵竟義云如是等
人並不成說欲亦不成持欲知而故為反自得罪故
律云如是等皆成與欲當更與餘者欲若病重不堪
說欲僧就作法若病人多不可集者僧出界外作羯
磨若受欲巳至僧逢難出界還來欲法得成必有難
界內不往僧所作法不成故律云有比丘無想羯磨
不成問受欲遇緣不說成不答律云受欲人若睡眠
入定及忘悞不說者皆成若故不說得罪問得成不
答成問與欲巳前事訖不來犯別眾不答不犯以我
情和至僧不關欲緣事也故律云若事休應往不往
如法治然不云成不計理得成。
毗尼討要上本
毗尼討要上末


* 受具戒章第九

此章大門有一十三一受戒由藉二請師法三發戒
緣四安置處所五單白差人六出眾問難七單白喚
入八乞戒方儀九單白和僧十對眾問難十一正受
戒法十二說戒相十三遇緣退捨。

第一所受戒人須受十戒然後受具故下律文若不
受十戒得戒而眾僧得罪薩婆多云所以制受十戒
者為染習佛法故(式叉尼須加六法制意稍別具如下述)。

第二請三師七證法先明請和上法所以須請者以
和上得戒根本若無此人闕於教授進道莫由理必
須請故善見論云以不請故多造非法師呵責之反
云誰請大德為我作和上佛因制之若不請者不得
與授此律中請師不云僧前計預一月五月巳來請
者何傷大理益成生善人今時多在眾中請者此依
十誦故彼文言令受戒人先入僧中教次第頭面一
一禮僧足巳然後請也僧祇亦爾當具脩威儀至和
上前闍梨教云所以須請者此師獲戒根本若不請
者無由得戒汝當起慇重心請教巳語云計此請文
云出自汝口由汝不解故我教汝汝當一心承受我
教答云爾大(德姉)一心念我某甲今請(大德阿姨)為和上願
(大德阿姨)為我作和上我依(大德阿姨)故得受具足戒慈愍故
(三說)僧祇云次眾中三請巳和上應語云發彼喜心此
律中答云可爾或云教授汝或云教授汝莫放逸弟
子答云頂戴持次請二闍梨律無正文佛阿毗曇中
師並有請法以文不巧故不寫出今準和上義出請
文若欲請羯磨師者預請亦得當具修威儀至戒師
前和上教云羯磨阿闍梨者是受戒正緣若無此人
秉於羯磨則大地塵沙戒法無由得生故須起增上
慇重心於戒師所如是種種教化然後請云大(德姉)一
心念我某甲今請(大德阿姨)為羯磨阿闍梨願(大德阿姨)為我
作羯磨阿闍梨我依(大德阿姨)故得受具足戒慈愍故(三說)
次請威儀師法具脩威儀至師前闍梨教云由此威
儀師為汝引導令至眾中發汝具戒緣起並因此師
故須起慇重心請也大(德姉)一心念我某甲今請(大德阿姨)
為威儀阿闍梨願(大德阿姨)為我作威儀阿闍梨我依(大德
阿姨)故得受具足戒慈愍故(三說)問何故律中喚和上為
阿姨答佛在世時大愛道尼是佛姨母諸尼因是得
戒遂學佛語皆喚為姨故相傳不絕迄至於今如世
俗中皇姨舅等此律下文弟子知和上犯重亦知不
應如是人邊受亦知雖受不得戒如是不成受也反
上便成餘之九師律無正文准同和上義云若和上
犯重羯磨師知亦不成受以所牒非(比丘比丘尼)用十師
互相知亦不成受了了知非則不應羯磨下至知有
四人清淨者得成僧用故摩得勒伽云邊地五人持
律者得授當知中國理則亡言(大僧和上十夏尼和上十二夏)必須
限定此律九夏和上雖開成授而得小罪(尼十一夏和上准此
應開)二種闍梨(大僧五夏巳上尼六夏巳上也)方得受戒故下律文多
巳五歲也餘師隨夏多少無所妨也五百問事比丘
五臈不滿度弟子知非而度犯墮若弟子不知是非
得戒(尼不滿六臘義亦應同)。

第三教其發戒之緣初明所緣之境後示心有優劣
初明緣者所發之戒乃有無量隨境總論要而言之
不過情與非情依正兩報有無二諦滅理涅槃佛說
聖教文字經卷形像塔庿地水火風虗空識等六塵
萬境法界等法不可具陳何以故由不受故則於一
一眾生莫問凡聖起塵沙等惡今翻為善則成塵沙
等戒故善生經云眾生無邊故戒亦無邊次明非情
者薩婆多論於非眾生上亦得無量戒善功德如十
方世界所有大地下至空界巳來若傷如微塵並得
其罪由受戒故並成戒善且如壞一草葉始從萌芽
一一花葉得罪今翻爾所罪得若干戒故善生云天
地無量故戒亦無量乃至虗空亦有盜損之義故善
生云虗空無邊故戒亦無邊薩婆多云新受戒人與
佛齊功以此推之出家之士真是善法功德之聚位
等人天良由於此不論持者假令毀戒之人亦得無
邊戒利何以知之故十輪經云破戒比丘雖是死人
是戒餘力能大利益人天道俗猶如牛黃麝香等佛
即說偈言瞻葡華雖萎勝於一切華破戒諸比丘猶
勝諸外道是故行者受戒毀禁尚得功德況當清淨
如法奉持則難思難述汝當緣念如上諸境既知所
緣境巳次為廣開心懷令彼受者增益道志應語言
(族姓子族姓女)聽當發上品心得上品戒若發中下心得中
下戒假令道成四果是戒猶是中下云何名上品心
若言我為正向泥洹故為趣向三解脫門故為成三
聚戒故為令法久住故為救攝眾生諸苦惱故為求
佛道度眾生故如是始是真佛弟子得佛淨戒問此
教是小云何得發大志豈不與宗相違耶答古代諸
師多判四分為大乘者良恐非也教實是小不妨得
發大志如佛說大乘亦有發小乘心者何妨說小得
發大志既知如此發戒之境心有上下必須智者於
受戒前一一題授使心相讀了法明淨方得為授。

第四律云當安欲受戒人置眼見耳不聞處立若安
見聞俱離處及界外者不名受戒故五分云以起過
故聽安戒壇外眼見處。

第五單白差威儀師屏問遮難此律由界外脫衣看
故致令受者慚耻稽留受戒佛言不得露形看當差
人屏問遮難此律彼戒師當問眾中誰能為某甲作
教授師答言某甲能戒師問僧今和合何所作為答
差教授師單白羯磨若作此答止得作一法若總答
云受大戒羯磨者後更不須和縱後更受亦不須和
以一答通多人故大(德姉)僧聽彼某甲從(和上和上尼)某甲
求受具足戒若僧時到僧忍聽某甲為教授師白如
是。

第六明出眾問難所以須問者恐其覩眾惶怖有無
差互言辭舛錯答容不實屏處怖微令審定也然此
十三難亦問不得戒若有問不答亦不成受故文言
自制後不問不得戒又問難之體必須分拆文句令
識相輕重不得直問言汝不犯邊罪不知此邊罪竟
是何等自非明律何能達此若不委問恐是十三難
(沙彌　式叉尼)或本是白衣時曾受五戒八戒隨破一重皆
不發戒或先受大戒本時不捨或捨不明曾經還俗
不達戒相謂言無戒今重受戒若也獨受義容無過
儻共他好人同時受戒令他先受自身在後既是大
戒比丘在於壇外豈不破他前人法事既有斯謬必
須達律者委具問之今正出眾問難威儀師當起禮
僧足巳至行者所坐巳語受者言汝坐令大敷座具
為其舒張在申手內若依五分應安慰云汝莫恐怖
須臾持汝著高勝處應取衣鉢舒看因此衣鉢種種
誘訹執五條巳語云此是安陀會指身所著衣此是
鬱多羅僧執大衣巳此是僧伽梨(尼加問僧祇支覆肩衣)此(三五)
衣一切九十六種外道無此衣名今故示汝并執鉢
巳語云此是鉢多羅此衣鉢是汝有不彼應答云是
即襆衣鉢巳語言善(男子女人)諦聽今是至誠時實語時
我今問汝隨我問答若不實者當言實所以如此者
由無始來多有妄言欺誑凡聖致使沉溺生死今欲
捨虗妄證真實故令汝實答我今問汝遮難答若不
實徒自浪受終不得戒一不犯邊罪不答言不應語
云計汝應不識何謂邊罪以曾受戒行婬盜滿五錢
煞人自稱得聖犯此四者必不得受汝不犯不答言
不二汝不白衣時汙他淨戒(比丘比丘尼)不答言不三汝
不白衣時及(沙彌　式叉尼)時盜聽犯他說戒羯磨眾僧法
事不答言不四汝不破內外道謂曾作外道求來受
戒後還作外道今復重來不答言不五汝不五五種
黃門謂生揵妬變半不答言不(生者生巳自然揵者人截妬者見他行婬
方有欲心變者生後變作半者半月能行半月不能行女黃門者謂石女等是今時多有自截男形者准佼四
分若揵若截者應當滅擯若截少分者志性未改者〔性未改者〕依五分為授故彼律云若截頭及半得小罪成
受都截者滅擯四分若被怨家惡獸業報自落者不犯)六汝不煞父答言不七
汝不煞母不答言不八汝不煞阿羅漢不答言不九
汝不破僧不答言不十汝不惡心出佛身血不答言
不十一汝非非人謂(天子天女)阿脩羅諸鬼神等變形為
人而受具不答言不十二汝非畜生謂諸龍能變化
者厭本惡趣來受具不答言不十三汝非身挾男女
二形不答言不問巳應語言善男子此十三難汝巳
導無今更問汝諸遮妨義而遮事非一文中略問十
六自餘受法廣明皆言不應不論得不今以義准有
得不得若不自稱字不稱和上字年不滿衣鉢不具
等定不得戒自外可通汝字何等答言某甲和上字
誰答言某甲年滿二十未答言滿衣鉢具不答言具
汝父母(尼加夫主)聽不答言聽汝非負債不答言不汝非
(奴婢)不答言不(五百問事知是俗家奴度者犯重若先不發遣後知不發遣亦重其奴不名大
道人僧奴義準斷)汝非官人不(尼無此問)答言不汝是(丈夫女人)不答
言是(丈夫女人)有如是病癩㿈疽白癩乾消癲狂(尼加二形二道
合道小常漏大小便涕唾常流出)汝有如是諸病不答言無應讚言
善(男子女人)汝戒必得何以故由無遮難故又當語言如
我今問汝事僧中亦當如是問如汝向者答我眾僧
中亦如是答更莫改變應教起立為正著七條令威
儀齊整著履揲座具安臂上襆衣置手中巳語言我
至僧中為汝通信若大眾許可我當舉手招汝汝即
來耶答言爾若依五分教著衣時密如法視無重病
不如是種種方便看之五分云若不相識人不應雲
霧闇中受五百問事云要須燈燭照之。

第七單白喚入眾彼教授師還攝威儀來至僧中如
常威儀相去申手相及處立當作白云大(德姉)僧聽彼
某甲從(和上和上尼)某甲求受具足戒若僧時到僧忍聽
我巳問竟聽將來白如是白巳勿出僧中於堂門限
內立待舉手呼言某甲來彼來巳至僧中時當為捉
衣鉢教正衣服四向禮僧竟。

第八正明乞戒此教授師教至戒師前右膝著地合
掌將衣鉢付戒師巳安慰其心懇惻至誠仰憑清眾
求哀乞戒語言此之戒法非人不傳故六道之中唯
人得受彼天王梵王常作念言何時得受具戒由報
鄣故不得受戒汝今生人道中無諸遮難當發增上
善心乞戒須臾之間便入三乘聖人僧寶之位不可
校量但乞戒由汝自心發言不從他出既是勝妙之
法若不曉其方軌則階漸無由可證故佛教我為汝
引導汝當一一逐我言教大(德姉)僧聽我某甲從(和上和上
尼)某甲求受具足戒我某甲今從眾僧乞受具足戒
(某甲為和上和上尼某甲)願僧拔濟我慈愍故(三說)威儀師依本座
巳。

第九戒師單白和僧問難戒師當白云大(德姉)僧聽此
某甲從(和上和上尼)某甲求受具足戒此某甲今從眾僧
乞受俱足戒(某甲為和上和上尼某甲)若僧時到僧忍聽我問諸
難事白如是。

第十正明對眾問難應取其衣鉢一一提示言此安
陀會鬱多羅僧伽梨及鉢此衣鉢若借來者不得戒
實是汝物不答言是應語言善(男子女人)聽今是至誠時
實語時今隨問汝汝當隨實答所以言真實答者故
僧祇云汝若不實答便欺誑諸天魔梵沙門婆羅門
諸天世人亦欺誑如來乃以眾僧自得大罪今問汝
十三難還同上威儀師所問而眾僧恐屏處有濫故
對眾一一問汝汝還依威儀師所問一一答我(從此巳下
正問遮難一同前威儀師說)。

第十一正授戒者若答無遮難堪為正授將欲授戒
先勗心懷令生上品戒戒師語言善(男子女人)汝遮難並
無眾僧同共隨喜當與汝戒但戒善廣大亘周法界
當起上品心得上品戒何等上品故前緣起云為趣
泥洹果向三解脫門成就三聚淨戒令正法久住此
是品心次當廣開汝心所以爾者以塵沙妙法住汝
身中不以報身狹小而得受也當作虗空器量之身
遍周法界一切凡聖依正兩報無問自他等境皆發
塵沙等戒汝當領納此法又此戒法若是有形有色
者入汝身時當如天崩地陷之聲由是非色法故今
汝不覺汝當起驚悚之意勿得懈慢今為汝作羯磨
發此塵沙戒善所以法界戒善而得用羯磨發者汝
不聞外道仙人用呪術之力尚能移山填海迴天轉
日豈況如來六道之師所說聖教法中之上而無過
此力今一白三番羯磨世尊口出我傳佛教發汝戒
體汝須知之正作法前白云眾僧慈悲布施某甲戒
作此語巳應四向顧望勿令人睡非法別眾等坐若
有即須喚令正坐向羯磨師一心聽說白云大(德姉)僧
聽此某甲從(和上和上尼)某甲求受具足戒此某甲今從
眾僧乞受具足戒(某甲為和上和上尼某甲)自說清淨無諸難事
年滿二十(三五)衣鉢具若僧時到僧忍聽僧今授某甲
具足戒(某甲為和上和上尼某甲)白如是(作白巳問僧成就不三番羯磨亦一一問之此
出僧祇文知法者答云是)大(德姉)僧聽此某甲從(和上和上尼)某甲求受
具足戒此某甲今從眾僧乞受具足戒(某甲為和上和上尼某甲)
自說清淨無諸難事年滿二十(三五)衣鉢具僧今授某
甲具足戒(某甲為和上和上尼某甲)誰諸(長老大姊)忍僧與某甲授具
足戒(某甲為和上和上尼某甲)者嘿然誰不忍者說(如是三說)僧巳忍
與某甲授具足戒(某甲為和上和上尼某甲)竟僧忍嘿然故是事
如是持(作羯磨巳即須量影記其時節擬後辨其大小)律云若有八難餘
緣天陰闇等當二三人一時作羯磨然不得加四以
相同別眾故此律尼作本法巳即應往僧中求受大
戒違者犯罪就中略有五句一請僧尼寺成受不成
受二僧尼足數多少三界須重結四安置儀式五正
受法。

第一問僧至尼寺受戒成不答若依薩婆多師資傳
此不如法不成受戒如端正女人此是難故猶不許
請僧來尼寺受尚令遣信方得成受此既非難何得
開受問就尼寺外俗家結界成受以不答律無正制
此容可通然非法得罪無妨戒成問本法尼名作何
等答律名比丘尼也問尼得在僧寺作本法不答如
明了論僧界內為尼立界作法理得無過。

第二僧尼二部足數多少者問有人尼中作本法竟
將三兩尼送受人僧寺得成受不答依四分不得故
律云比丘尼僧應將受戒者至大僧中既言是僧云
何得許又受戒巳猶勸言二部僧具足滿僧祇亦云
尼受大戒名二十眾又五分云彼和上闍棃復集十
尼僧往比丘僧中乞戒故和僧尼各須十人。

第三界須重結者問尼至僧寺受戒須結界不答此
之羯磨二眾所秉非界無以攝人非界無以羯磨宜
集本部重結穩審又如尼懺僧殘二眾各須結界也
亦有諸師不立此者良恐大悞若欲作法尼僧盡集
自然界內令本法尼在自然界外正結界時不得對
大僧作法須離聞處遙見無妨故律下文不應對尼
作羯磨。

第四安置儀式者應在二部僧中長鋪兩蓆使中間
空容二三尺許令申手相及本法尼多者總立離聞
著見處然後一一喚來入眾乞戒受得戒巳在尼下
行坐。

第五正受戒者比丘尼僧令闍梨將引受者入僧禮
巳教在戒師前胡跪請師云大德一心念我某甲今
請大德為羯磨阿闍梨願大德為我作羯磨阿闍棃
我依大德故得受具足戒慈愍故(三說)律無請文准前
須也次教乞戒云大德僧聽我某甲從和上尼某甲
求受具足戒我某甲今從眾僧乞受具足戒和上尼
某甲願僧救濟我慈愍故(三說)威儀師坐巳大僧戒師
問僧云僧今和合何所作為答受大戒羯磨大德僧
聽此某甲從和上尼某甲求受具足戒此某甲今從
眾僧乞受具足戒和上尼某甲若僧時到僧忍聽我
問諸難事白如是善女人聽今是真誠時實語時我
今問汝有當言有無當言無正問遮難如前尼法若
並答無巳又問汝學戒清淨不答學戒清淨更問餘
尼眾等此人學戒清淨不尼和上答云學戒清淨大
德僧聽此某甲從和上尼某甲求受具足戒此某甲
今從眾僧乞受具足戒和上尼某甲某甲自說清淨
無諸難事年歲巳滿衣鉢具足巳學戒清淨若僧時
到僧忍聽僧今為某甲授具足戒和上尼某甲白如
是大德僧聽此某甲從和上尼某甲求受具足戒此
某甲今從眾僧乞受具足戒和上尼某甲某甲自說
清淨無諸難事年歲巳滿衣鉢具足巳學戒清淨僧
今為某甲授具足戒和上尼某甲誰諸長老忍僧為
某甲授具足戒和上尼某甲者嘿然誰不忍者諸(如是
三說)僧巳忍為某甲授具足戒竟和上尼某甲僧忍嘿
然故是事如是持。

第十二說戒相者若據理論當隨師具學何獨此(四八)
根本之戒但為受巳未知輕重遇便興犯因制此(四八)
根本之戒若毀不任僧用餘篇枝末若懺便得清淨
故教興之意事在斯耳答(男子女人)聽如來無所著至真
等正覺說(四八)波羅夷法若(比丘比丘尼)犯一一波羅夷非
(沙門比丘尼)非釋種(子女)汝一切不得犯婬作不淨行若(比丘
比丘尼)犯不淨行行婬欲法乃至共畜生彼非(沙門比丘尼)
非釋種(子女)爾時世尊為說譬喻猶如有人截某頭終
不能還活(比丘比丘尼)亦如是犯波羅夷巳不能還成(比丘
比丘尼)行汝是中盡形壽不得作能持不答言能一切
不得盜下至草葉若比丘盜人五錢若過五錢若自
取教人取若自斷斷教人斷若自斫教人斫若燒若
埋若壞色者彼非(沙門比丘尼)非釋種(子女)譬如斷多羅樹
心終不復更生長(比丘比丘尼)犯波羅夷巳亦如是終不
還成(比丘比丘尼)行汝是中盡形壽不得作能持不答言
能一切不得故斷人命下至蟻子若(比丘比丘尼)故自手
斷人命嘆死持刀授與人教死嘆死勸死與人非藥
若墮人胎厭禱呪咀煞自作方便若教人作彼非(沙門
比丘尼)非釋種(子女)譬如針鼻缺不堪復用(比丘比丘尼)亦如
是犯波羅夷巳不復成(比丘比丘尼)行是盡形壽不得作
能持不答言能一切不得妄語乃至戲咲若(比丘比丘尼)
非真實非巳有自說言我得上人法得禪得解脫得
三昧正受得須陀洹果斯含果阿羅漢果天來龍來
鬼神來供養我彼非(沙門比丘尼)非釋種(子女)譬如大石破
為二分終不可還合(比丘比丘尼)亦如是犯此波羅夷巳
不可還成(比丘比丘尼)行汝是中盡形壽不得作能持不
答言能尼加後四一不得身相觸乃至共畜生若比
丘尼有染汙心與染汙心男子身相觸從腋巳下膝
巳上若捉若摩若牽若推若逆摩順摩若舉若下若
捉若捺非比丘尼非釋種女汝是中盡形壽不得犯
能持不答言能二不得犯八事乃至共畜生若比丘
尼受染汙心男子捉手捉衣入屏處共立共語共行
共期共身相近犯此八事彼非比丘尼非釋種女犯
此八事故汝是中盡形壽不得犯能持不答言能三
不得覆藏他重罪乃至突吉羅惡說若比丘尼知他
比丘尼犯波羅夷罪若不自舉不向說若眾多人後
於異時此比丘尼若罷道若滅擯若遮不共僧事若
入外道後便作是說我先知有如是事彼非比丘尼
非釋種女覆藏重罪故汝是中盡形壽不得犯能持
不答言能四不得隨順被舉比丘乃至守園人及沙
彌若比丘尼知比丘為僧所舉如法如律如佛所制
不隨順不懺悔僧未作共住而隨順是比丘尼諫是
比丘尼言汝妹知不今僧舉此比丘如法如律如佛
所教不隨順不懺悔僧未作共住汝莫隨順是比丘
尼諫是比丘尼時堅持不捨是比丘尼當三諫捨此
事故乃至三諫捨者善不捨者彼非比丘尼非釋種
女由隨順故汝是中盡形壽不得犯能持不答能不
答能次當為說四依法應語云善(男子女人)諦聽如來無
所著至真等正覺說四依法(比丘比丘尼)依此得出家受
具足戒成(比丘比丘尼)法一依糞掃衣(比丘比丘尼)依此得出
家受具足戒成(比丘比丘尼)法汝是中盡形壽能持不答
言能若得長利檀施衣割截衣得受二依乞食(比丘比丘
尼)依是得出家受具足戒成(比丘比丘尼)法汝是中盡形
壽能持不答言能若得長利若僧差食檀越送食月
八日食十五日食月初日食若僧常食檀越請食得
受三依樹下坐(比丘比丘尼)依此得出家受具足戒成(比丘
比丘尼)法沙是中盡形壽能持不答言能若得長利若
別房尖頭屋小房石室兩房一戶得受四依腐爛藥
(比丘比丘尼)依此得出家受具足戒成(比丘比丘尼)法汝是中
盡形壽能持不答言能若得長利蘇油生蘇蜜石蜜
得受汝巳受戒竟白四羯磨如法成就得處所和上
如法阿闍梨如法眾僧具足(尼云二部僧具足滿)汝當善受教
法應當勸化作福治塔供養佛法僧和上阿闍梨若
一切如法教授不得違逆應當學問誦經懃求方便
於佛法中得須陀洹果斯陀含果阿那含果阿羅漢
果汝始發心出家功不唐捐果報不絕餘所未知當
問和上阿闍梨(受戒巳若還寺者令受戒人在前而去)義云先教誦六
念受衣鉢座具等若作(沙彌　式叉尼)時說淨長衣鉢者應
更請施主總將說淨若犯長罪並捨作突吉羅懺然
後說淨又一一時中請和上教誡說法如下別章說。

第十三遇緣退捨者既受戒巳遇緣欲犯者開聽捨
戒終不得帶戒行非其業至重自壞道法汙辱師僧
辜負信施益罪尤深自溺長津焉能救物故律云
若不樂淨行者開聽捨戒去若復欲於佛法中脩清
淨行者還聽出家受大戒若欲留五戒者應言我作
優婆(塞夷)若欲留十戒者當言我作(沙彌沙彌尼)若欲全捨
者當言我作在家白衣願大(德姊)憶知我是白衣(一說便成)
薩婆多云若無出家人可對捨時隨對白衣及外道
等前但使情相領解一說便捨不須至三(尼直開捨無重受法)
增一阿含經比丘開七反捨戒過者非法此律必須
決定心久思心欣猒心有捨戒心前人復相領解如
此方成捨戒。

* 說六念章第十

第一念知白月大小法若是白月者應云今朝白月
大一日乃至十五日以白月一向大故不須云小若
是黑月便通大小黑月大者應云今朝黑月大一日
乃至十五日月小者應云今朝黑月小一日乃至十
四日五分云於餘方國雖是我教不為清淨者不行
無過雖非我教必應行者不得不行若據斯文此方
月曆不局黑白通唱無過若月大者應云今有正月
大一日乃至三十日月小者應云今朝二月小一日
乃至二十九日此謂識知布薩日遠近又防俗問故
故律云若入聚落先知日月數等。

第二念知食處法若全不受請應云我今不受請自
食巳食或云食僧常食不受請或云乞食不受請若
受請無供者或云我今自食無請處或云我今食僧
食無請處或云我今乞食無請處若受請不背者應
云今有請處念當自往若受請有背緣者應云今有
某緣得背請(緣者謂迦提月病施衣等也)若受多請無緣對捨者
應云今日有多請處自受一請餘者施與(長者大姉)在某
處(對捨者謂對五眾出家人也)若受多請無可人對心念捨云我
某甲今朝檀越施我正食迴施(比丘比丘尼)某甲檀越於
我不計我得自恣食(三說)十誦五種人方得心念謂獨
住蘭若遠行長病飢時依親里住人。

第三念知夏之大小法若初受戒者應云我於某年
歲次在某日月在某一尺木若干影時受具我今無
夏後若有夏隨夏多少稱(西國受戒巳以木量影擬辨大小)。

第四念知衣鉢有無淨施法若衣鉢具受者應云我
(三五)衣鉢具足受持不具者隨多少稱若長衣鉢藥等
未說淨者應云念當說淨若犯長者念當捨墮。

第五念知別眾食法若有別眾食緣者應云今有某
緣得別眾食或病迦提月等若無緣者應云念不別
眾食。

第六念知病之有無法若有病念當療治若無病者
應云隨眾行道(上來六念出僧祇文其中解法通會餘部)。

* 受捨護衣章第十一

此章大門一十有七一出制聽二教意二制著三衣
意三釋衣名四求財是非五財體是非六色體是非
七衣量是非八條數是非九提數是非十重數多少
十一作衣法十二受衣法十三捨衣法十四受持得
失法十五補浣法十六敬護法十七剩辨座具法。

第一出制聽二教意者所以名制教者謂(三五)衣六物
佛制令畜違便得罪所以言聽教者謂一切長衣及
百一供身具等隨報開聽逆順無過。

第二制著衣者薩婆多云欲現未曾法故一切九十
六種外道無此三名為異外道故智度論云佛聖弟
子住於中道故著三衣不同外道裸身無耻白衣多
貪故重著也分別功德論云為三時故制有三衣冬
則著重夏則著輕春則著中亦為障諸蟲故此律亦
為寒故制著三衣又為三世如來並著如是衣故義
云為調三毒因緣故制著三衣故華嚴云著袈裟者
捨離三毒也大悲經云但使性是沙門汙沙門行形
是沙門被著袈裟者於彌勒佛乃至樓至佛所得入
涅槃無有遺餘悲華經云如來於寶藏佛所發願成
佛時我袈裟有五功德一入我法中或犯重邪見等
四眾於一念中敬心尊重必於三乘受記二者天龍
人鬼若能恭敬此人袈婆少分即得三乘不退三者
若有鬼神諸人得袈裟乃至四寸飲食充足四者若
眾生共相違返念袈裟力尋生悲心五者若在兵陣
持此少分恭敬尊重常得勝他若我袈裟無此五力
則欺十方諸佛僧祇云僧尼有戒德俗人索破袈裟
段欲捨災者得與小者。

第三釋衣名者律云聽刀割成沙門衣不為怨賊所
劫作安多會襯身著鬱多羅僧僧伽梨入聚落時著
而此三衣名諸部並無正翻今以義釋慧上經云五
條者名中著衣七條者名上著衣大衣者名眾集衣
義翻云大衣者名雜碎衣以條數多故若從用名入
王宮聚落衣七條者名中價衣從用名入眾衣五條
者名下著衣從用名道行作務衣。

第四求財是非者謂非四邪命及自手興生出舉販
博得財等並不如法受亦不成故律云不以邪命得
激發得相得犯捨墮衣等並不得作。

第五財體是非者要須厚重熟者若細薄生踈露體
外現乃至綾羅錦綺文繡衣等並不成受僧祇云一
切生疎毛髮樹皮草衣皮衣等不成受五百問事云
生絹不得作三衣若不現身者得。

第六色體是非者此律上色染衣不得畜當壞作袈
裟色耶舍傳云所言迦沙者諸草木中若葉若華等
不成味食者則名迦沙此物染衣其色濁赤故梵本
中五濁內亦名迦沙濁西國比丘多用此色染衣言
不成味者謂訶梨勒等是今時經中袈裟下乃安衣
字此既梵語又是色法本非衣義何勞加衣以此推
之豈不謬耶十誦云一切青黃赤白黑五種純本大
色不得著除其納衣薩婆多云五大色衣不成受作
三衣得作餘衣著三點淨用紺黑青除三衣餘衣三
點淨得皂木蘭一切得受純青淺青碧等點淨得作
衣裏用若赤白黃不純大色者亦得若以不如法色
染訖更以如法色染覆成受持真紫蘇方地黃捺黃
花黃等色並是非法義云作淨法者用前紺黑青於
四角頭隨意作一點僧祇云極大如四指極小豌豆
善見如麻子大僧祇不得並作或一三五七九等不
得如花形作若浣裝泥汙即名為淨若新僧伽梨趣
一角作乃至一切衣新亦爾若眾多碎衣一處合補
者一處作淨別者一一作淨此律云若青若黑若木
蘭一一色中隨中意壞僧祇云青者謂銅青黑者謂
雜泥等木蘭者謂果汁等(僧祇在吳地翻不見真色比為果汁依蜀地實有木
蘭樹皮未必是果汁其色赤黑然復鮮明可以為染微有香氣亦有為香者)舍利弗問經
云摩訶僧祇部應著黃色衣曇無德部應著赤色衣
薩婆多部應著皂色衣迦葉維部應著木蘭色衣彌
沙塞部應著青色衣。

第七衣量是非者此律五條長四肘廣二肘大衣七
條各長五肘廣三肘薩婆多云三衣各長五肘廣三
肘若極大者長六肘廣三肘半若極小者長四肘廣
二肘半並名如法若過此分齊亦得受持以可截故
若過量外者應說淨不者犯捨(說時應在受持後以法衣外為長故)。

第八條數是非者此律大衣從九條乃至十九條等
若復過是數亦應畜七條五條名各揩定薩婆多云
僧伽梨三品九條十一十三是下品十五十七十九
名中品二十一二十三二十五條名上品。

第九堤數長短者此律不了今依薩婆多云大衣下
者兩長一短中者三長一短上者四長一短並名如
法若互增減者成受持著用得小罪。

第十重數多少者此律十誦僧祇薩婆多等並云大
衣新者兩重餘二衣一重故者准四分隨意多少作。

第十一作衣法者此律大衣七條要須割截五條得
襵葉作五分云若染縵衣作條又縫葉著衣或襵作
衣葉或半向上半向下作葉一切突吉羅若以雜色
線縫著衣上作條幅處此是外道法偷蘭遮阿難奉
教作衣左條左靡右條右靡中條葉兩向靡若得衣
不足乃至一長一短作若猶少者聽帖葉作乃至不
足聽作縵安多會僧祇云不得累作葉盡作葉對頭
縫應割截作葉極廣應四指極狹如穔麥不得橫葉
相當縫衣後宜脫應作馬齒縫衣上下破應安緣要
須却㓨十誦佛自教比丘施䩙紉法前去緣四指施
䩙後去緣八指施紉應如是作又却㓨者是佛所許
如法畜用直縫者不得是世人衣為異俗故又為防
外道故四分但云縫僧伽梨不論㓨也以文不了用
十誦者好三千威儀經云三衣令帖四角此律應安
鉤紉肩上帖障垢膩處十誦云若糞掃衣比丘以佛
制不著割截衣入聚落便補帖作鈎蘭施緣佛言即
當割截上安褋得成受持(準此貧奢應開富者應禁)。

第十二受衣法者四分但云三衣應受持而無受文
今依十誦明其受法若大衣者隨其條數多少稱之
今且受十七條文餘者準說可知大(德姉)一心念我(比丘
比丘尼)某甲此僧伽梨十七條衣受三長一短割截衣
持(三說)受七條文大(德姊)一心念我(比丘比丘尼)某甲此鬱多
羅僧七條衣受兩長一短割截衣持(三說)受五條文大
(德姉)一心念我(比丘比丘尼)某甲此安陀會五條衣受一長
一短割截衣持三說若縵三衣者應云大(德姉)一心念
我(比丘比丘尼)某甲此縵僧伽梨受持(三說)餘二衣準說可
知此律五條開屈葉作者應云屈葉衣持若帖葉時
應開一邊㓨一邊令似割截衣受時應云帖葉衣餘
語同上若兩邊俱㓨者但同縵衣受法尼受祇支文
大姉一心念我比丘尼某甲是衣厥修羅受長四肘
廣二肘半是厥脩羅衣持(三說)僧祇云尼祇支長佛四
搩手廣二搩手半互滅互過者提(僧祇支者此云上狹下廣衣又云厥
修羅者此方言不同故翻譯有二設悞文互牒於理未乖或受詞云如法作不言肘量者此亦應成也)尼
受覆肩衣文大姉一心念我比丘尼某甲是覆肩衣
長四肘廣二肘半是覆肩衣持(三說)。

第十三捨衣法者此律云三衣應受持若疑應捨巳
更受有而不受得突吉羅然無捨文今依僧祇云大
(德姉)一心念我(比丘比丘尼)某甲此僧伽梨是我(三五)衣數先
受持今捨(三說餘二類牒可知)若一時受一時捨越毗尼尼捨
下二衣文大姉一心念我比丘尼某甲是衣厥修羅
如法作先受持今捨(三說)大姉一心念我比丘尼某甲
是覆肩衣如法作先受持今捨(三說)次明心念者五分
云獨住比丘三衣中須有所易應具脩威儀手執衣
心生口言我(比丘比丘尼)某甲此僧伽梨若干條今捨(三說)
然後受所長之衣云我(比丘比丘尼)某甲此衣僧伽梨若
干條受(三說)餘下衣等准說可知善見云欲易三衣無
人可對以手捉衣自說名字者成若不捉不說者不
成十誦七種衣不作淨施三衣坐具雨衣覆瘡衣及
百一供身具等薩婆多云百一物中各得畜一自外
皆是長財百一物中三衣鉢必須受持自外若受則
可不受無過僧祗云若至他處忘不持三衣去到彼
憶巳應遙捨之捨竟應權借俗人衣被作淨安鈎紉
受(知比近有僧尼長衣借受彌善欲還應捨到本處巳更受舊衣也)十誦借衣離宿
但懺提罪不得捨衣。

第十四受持得失者五分云諸比丘不捨先受持衣
更受餘衣者成受持先三衣說淨者亦成由不捨故
但犯小罪此律若失想燒想賊奪想水㵱想則失受
持後時得者還須更受以忘失故開無捨罪若道逢
難緣不得會衣者不失受持薩婆多云三衣不受持
有壞威儀缺衣二罪若本說淨今作三衣即失本淨
又捨此衣前衣須說淨不者過十日犯長薩婆多云
若三衣破不問孔大小但緣不斷不失受持(尼祗支覆肩衣
義准此斷)。

第十五浣染治補者十誦云以小段物補衣若却㓨
者不須說淨點淨若直縫者段段須說不者段段得
二罪善見云若衣欲破未穿壞者或一條二條應先
以物補後割却故者不失受三衣背處欲破當轉着
兩邊先相連著後以刀破開然後却㓨緣不失受持
袈裟若大減却若小物補亦不失受若浣色增色減
亦不失受此律三衣壞聽隨孔大小方圓補治(尼祇支覆
肩衣義亦同然)。

第十六敬護法者十誦護三衣如自皮鉢如巳眼著
大衣者不得捉木石土草掃地敷具等又不得脚躡
敷坐臥上及儭身著若不持三衣入聚落俗人處犯
突吉羅此律所行之處與衣鉢俱猶如飛鳥羽翮身
俱有五因緣得留僧伽梨一若有恐怖若疑恐怖二
若雨若疑當雨三經營僧伽梨四若浣染五若深藏
舉五百問事云不能著大衣入聚落伹持著肩行無
犯三千威儀云有四事因緣不著袈裟至他國無罪
一無塔寺處二無比丘僧處三有盜賊處四國君不
樂道處僧祇云敬三衣如塔若入聚落必須帶紉行
若無者用針綴無針者下至手捉若衣無紉隨入家
家得越心悔有而不著越毗尼披衣時當通肩披著
紉齊兩角右手捉時不得手中出角頭如羊耳舍利
弗問經云脩供養時應須偏袒以作便故作福田時
應覆兩肩為現田文相故(以三衣本仿福田作故言田文也)律中至
佛前上座所並令偏袒經中通肩披衣五百世入鐵
甲地獄五分得四揲大衣枕之中阿含多處有文開
枕大衣臥七條中三千威儀云不著泥洹僧不得著
僧祇支如是重重乃至最上著僧伽梨故知三衣上
下得重著也五分云比丘反著衣入村人見不喜呵
言與不割截衣無異世尊呵責得突吉羅若出村為
草木鉤衣破裂塵入葉中聽為護衣故聚落外反著
衣若衣下數壞聽倒著衣上下安鈎釰及帶雨時不
應倒著此律尼不著祇支入白衣舍提(覆肩衣亦應同)初教
經及四分律袈裟不得簾床及脚躡也三千威儀云
三衣在下地身不得在高床處坐決正二部毗尼論
云著大衣入村不得禮拜師僧上座等五百問事云
無中衣時得著大衣上講禮拜小衣不近身淨潔無
七條者五條亦得入眾食及禮拜也不著三衣食犯
罪十誦亦然。

第十七新辦座具法者此律長佛二搩手廣一搩手
半廣長更增各半搩手五分佛一搩手長二尺計四
分座具及接頭處量者總長五尺應四尺今時多有
不截通量增文合為五尺者此未免提罪也故下七
百結集中得畜不截座具者是䟦闍子比丘非法擅
而行之今如法作者准初量截巳施緣依增量處各
一頭裨接半搩手是名如法諸律增者於緣外增之
僧祇互減互過皆提鼻柰那云新尼師壇故者緣四
邊以亂其色若作者應安緣五分須揲四角不揲則
巳此律若減量作若疊作兩重並得成受(謂二重為本恐過量
故揲)婆沙論令比丘用座具臥具上善見論令受持不
說淨仍不出受文今義出之大(德姉)一心念我(比丘比丘尼)
某甲此尼師壇應量作今受持(三說)捨文大(德姉)一心念
我(比丘比丘尼)某甲比尼師壇應量作本受持今捨(三說)心
念受捨義出可解十誦受持座具離宿得小罪摩得
勒伽云不須捨墮亦不須離宿賢愚經云舍利弗以
尼師壇著左肩上入眾降邪道鼻柰耶亦云著肩上
入山坐禪今時多安左臂上隨方所儀想亦無過。

* 受捨護鉢章第十二

此章大門有七一制意二體如三色如四量如五受
法六失法七護法。

一制意者僧祇云鉢是出家人器非俗人所宜十誦
云鉢是恒沙諸佛標誌不得惡用善見云三乘聖人
皆執瓦鉢乞食資生無有因四海以為家居故名比
丘中阿含云鉢名應器薩婆多云見一肆上好鉢圓
正可愛律師云佛初出世眾僧無鉢佛勅帝釋令天
巧工作十萬鉢在世間肆上鉢者天鉢非是人造。

二體如者此律大要有二鉢一謂泥二謂鐵五分用
白銅鉢及木鉢等此是外道法若畜得偷蘭十誦云
石亦不得作鉢義云今時多有瓷鉢義判同石又畜
綊紵鉢棍瓦鉢漆鉢等並是非法毀破無罪。

三色如者此律應熏作黑色赤色僧祇熏作孔雀咽
色鴿色者如法今時多畜素白鐵鉢或先熏後剝或
用麻油塗者並不如法西國三藏亦不許此法。

四量如者此律大鉢受三斗小者斗半中品可知毗
尼母云若不滿斗半及過三斗者不成受持義云此
之斗升諸方用各不定其四分律是姚秦時譯彼時
用姬周之升此升量通西域准今唐升上鉢受一斗
下者五升中者可知然則佛初出世人身殊大所食
亦多故限三斗以為揩准今既時經象季人形漸小
若定行斯量恐招譏醜又鉢名應器須應其身既令
應身奚容定量宜可隨人隨處量身大小准食用之
故五分云若於餘方餘國雖是我教不以為清淨者
不行無過雖非我教必應行者不得不行又此律下
文令諸比丘量腹而食度身而衣趣足而巳。

五受法者此律無文但云應受持今依十誦文受云
大(德姉)一心念我(比丘比丘尼)某甲此鉢多羅應量受常用
故(三說)捨云大(德姉)一心念我(比丘比丘尼)某甲此鉢多羅應
量作先受持今捨(三說)耶舍傳云書無鉢字經中義立
舊名鉢多羅者此音訛也正翻應云波多羅(隨云)薄也
治磨物令薄而作此器也善見云若無人時亦得心
念受故僧祇十誦云若十日內捨故受新十日一易
(似是獨住比丘法也)。

六失法者五百問事云若一日都不用鉢食犯墮病
重者開若出界經宿不失受持善見云雖先受持鉢
若穿如粟米即失受持若以鐵屑補塞巳更須受之
若買他鉢未還直不成受其主雖言但受持亦不成
受若過十日亦不犯長若買他鉢度價竟鉢主熏巳
報比丘知不往取過十日犯捨若餘人知熏竟傳向
比丘說聞語不往取過日無犯此律鉢盂孔􂰕食入
中但洗餘食不出無犯(准此雖破不漏猶成受持也)問但畜一鉢
不加受法過日犯捨不答不犯由是制畜事同三衣
伹犯不受吉有長說淨畜。

七護法者毗尼母云至乞食時各各自作鉢絡盛鉢
自持之因與淨人鉢行乞外道投毒藥鉢中比丘死
故便制也僧祇云若洗鉢無坐處者當膢身踞坐離
地一搩手不得用灰土洗令色脫當取樹葉汁巨摩
洗(相傳牛糞是也)問何故經律用牛糞為淨耶答耶舍傳云
西國外書云梵天婆羅門及牛等此之三種能生育
人物世以為重佛亦隨俗貴之為淨故用牛糞也毗
尼母云不得用麤澡豆洗鉢壞色當熟㨶細物篩而
用之三千威儀云洗鉢當用澡豆皂莢二種為淨十
誦云新熏鉢蘇者一心三洗是名淨又不得日中炙
令津出吉羅僧祇云不得臨危處洗應先洗師鉢後
洗巳鉢不得持巳鉢中殘水寫師鉢中乃至浣染衣
亦爾勿以師衣裹巳衣漬之毗尼母云不應鉢內洗
手敬之如目五分云護鉢如眼睛洗鐵鉢聽去地一
尺瓦鉢離地五六寸許宜著好處安置僧祇云惡心
破鉢偷蘭遮五百問事云不得覆鉢壁上應巾褁懸
著壁上。

* 資緣淨施章第十三

此章大門有六一制說淨意二施主差別三請之方
法四說淨方軌五淨主存亡六失法進退。

第一說淨意者薩婆多論問此淨施者是真實是假
施耶答一切九十六種外道無淨施法佛大慈悲方
便力故教令淨施是方便非真施也令諸弟子得畜
長財而無犯戒問佛何以不直令畜長財而強與
結戒設此方便答佛法以少欲為懷是故結戒制令
不畜又眾生根性不等悟道各異如昔一時涅槃中
開畜七寶房舍比丘入中便證聖道以隨根性故先
制後開復令眾生因此假法漸教入道後得道時方
得實施問何故正開十日答佛知法相緩急合宜所
以齊開十日使盧思營作施人說淨等項。

第二施主不同於中有二一展轉淨二真實淨今且
明展轉淨真實淨希故不論先簡財對施有五一衣
二藥三鉢四寶五穀米前三施主依僧祇善見云於
五眾中隨得一人作展轉施主後二施主並以俗人
為淨主涅槃云雖聽受畜要須淨施篤信檀越薩婆
多云先求一知淨法白衣為淨主五分有四種人不
得為施主一不能讚嘆人二不與人好名稱三應淨
施五眾四不得與白衣十誦云不得稱二三人作淨
應與一人若將他淨施物不還應索取不得者強奪
取語言佛有教為清淨故與汝汝今將去巳犯突吉
羅罪自今巳去說淨者應籌量與一好人薩婆多云
應想前人持戒多聞有德者而作施主後得物時於
一比丘邊稱施主名說淨僧祇十誦五分等並不得
對施主面說亦不應令前人知直別處對一比丘說
第三請法者義云若欲請者應具修威儀至一大德
名聞者前陳本淨意若許者然後請之大(德姉)一心念
我(比丘比丘尼)某甲今請大(德姉)為衣藥鉢展轉淨施主願
大(德姉)為我作衣藥鉢展轉淨施主慈愍故(三說)若有比
丘尼式叉摩那沙彌沙彌尼等此之四眾必有高德
名聞者亦得請為施主請之方法不須云大德等直
至其所語言我今請比丘比丘尼為展轉淨施主幸
願作之(一說便得)尼請四眾准說可知次請錢寶施主者
薩婆多云先求一知法白衣語令解知若不知法者
教令解之至白衣所語云比丘之法不得畜錢寶粟
等今以檀越為淨施主後得錢寶盡施檀越(若不請施主直
令淨人知亦得)。

第四說淨方軌者善見云所說之物眾多散落者併
束相著然後說之薩婆多云錢寶穀米等並同長衣
十日說淨此律云應至一(比丘比丘尼)所具修威儀手捉
衣云大(德姉)一心念此是某長衣未作淨為淨故施與
大(德姉)為展轉淨故(彼受請者語云)大(德姉)一心念汝有此長衣未
作淨為淨故施與我我今受之(彼受者當語云)汝施與誰(答云)
施與某甲(謂題施主名也)大(德姉)一心念汝是長衣未作淨為
淨故施與我我今受之汝與某甲是衣某甲巳有汝
為某甲故善護持著用隨因緣(鉢藥准說可知)善見云施與
大德捨與大德與大德等並成若言願大德受此衣
等不成五分云心念說淨者應具修威儀捉衣心生
口言我此長衣淨施某甲從彼取用得至十日復如
前威儀心生口言我此長衣從某甲取還得至十日
復如初說如是捨故受新十日一易。

次明錢寶穀
米淨法者此律云當持至可信優婆塞若守園人所
告言此是我所不應汝當知之即名說淨(文中不言令淨人持
遣持者好)故僧祇不信俗人使在前行至淨主所如前作
法若彼淨人得淨物來應受持之。

第五施主存亡興癈者僧祇云施主齊三由旬內知
其存亡五分云施主知在世在道以不薩婆多云施
主若死若至異國更求淨施主(四分無文隨意所取)。

第六作法竟失不失者僧祇云沙彌邊作淨若受具
者應稱無歲比丘若死者得停十日更須說淨若不
知施主存亡便失淨法不得過十日薩婆多云若死
更求淨主除錢寶糓米等自外一切長財盡五眾邊
作淨義准錢寶等俗人淨主存亡同前十誦云若淨
施主是弟子被師呵責者不得作淨應更求餘人邊
說此律云若忘不說淨或賊奪失想等雖經多日不
犯長若失五日後時憶得更經五日說淨亦得若得
衣十日至第十日冥忘不說後時憶得即須當日說
淨不爾犯捨十誦云忘衣五日後得所忘衣更得十
日說淨薩婆多云若說淨財寶及以衣財若人貸之
後時寶更還寶錢更還錢乃至本財相當還者不須
說淨不相當者更須說之(以本相同貪心微也)若衣不滿尺六
八寸假令後時補大亦不犯長故薩婆多云若先不
應量捨墮物即作應量不應量衣此衣盡捨作突吉
羅懺毗尼母云惡比丘不說淨者入手即犯不須至
十日。

* 四藥受淨章第十四

此章大門有三一制意釋名二四藥體狀三受法不
同。

第一制意釋名者然報有增微患生不等資報支物
持勿過於藥藥乃通含要分為四一時藥者謂從旦
至中聖教聽服事須應法不生罪累名時藥也二非
時藥者謂諸雜菓漿對病因緣法在時外開服無過
名非時也三七日藥者謂約法就能盡其分齊從於
日限以得其名名七日也四盡形藥者謂勢力既微
故聽盡形畜服方能患除形有三種謂盡藥形病形
報形故明了論云有身必病雖少差損後必重發加
其口法任終而受雖緣差謝其法不失名盡形也。

第二四藥體者就中分四初明時藥體者律有十種
謂飯􂌞乾飯魚及肉枝葉華菓細末磨食等此律辨
不盡恐人不識過時而食更約諸部逐難出之僧祇
云時食者乃至蔓菁根䓗根蘿蔔根治毒草根(薺苨根是)
時漿者一切米汁粉汁乳酪漿等是義云諸部律並
有魚肉為時食此前癈教不行彌善故涅槃楞伽絓
等有無量因緣不聽食肉種種呵制備在彼文二非
時漿者僧祇云一切糓豆麥煑不破者取汁而飲蘇
油蜜石蜜十四種菓漿生菓汁等要以水淨若器底
殘水被湔等亦名為淨十誦云若蒲陶不以火淨汁
中不以水淨及互不淨不應飲但淨得飲准此義通
四藥為壞味除貪故善見云舍樓伽菓漿者謂藕根
漿澄汁使清得飲毗尼母云得種種菓多食不盡聽
破取汁飲若不至夜變成苦酒者不得飲以酒勢欲
成故此律有八種漿是古昔無欲仙人所飲謂梨酸
棗甘蔗􂪵菓蒲桃舍樓伽菓等若醉人不應飲若飲
如法治義云若作漿法要須汁滓相分濟漉澄使清
其狀如水方始得飲若有濁汁與時食雜者咽咽波
逸提三七日藥者律云蘇油生蘇蜜石蜜此等五種
世人所識當食當藥如食飯乾飯不令麁現伽論沙
糖漿亦得七日受乃至未捨自性故僧祇加脂一種
此律舍利弗風病動醫教服五種脂謂熊羆猪驢魚
等僧祇云此藥清淨無時食氣一時受七日服有四
百四病風百一用油脂治火大熱病用蘇治之水病
蜜治之雜病用上三藥治之十誦云石蜜不得輙噉
除五種人得食謂遠行人病五分云聽飢渴二時以
水和飲僧祇云食上多得酪食不盡者動作生蘇七
日受若長煎作熟蘇七日受若乞食時多得蘇者貧
病比丘以細疊漉取蘇得七日受若有緣事不得中
前作者當對一比丘記識云此中淨物生我當作七
日受若忘悞不受不作淨過時是名不淨四盡形藥
者僧祇云胡椒畢鉢薑呵利勒等此諸藥無時食和
者須受病比丘盡形服之此律佛言一切苦辛醎甘
等不任為食者聽盡形服善見云一切樹木及菓根
莖枝葉不任為食者並得盡形受服義云上來列者
一切經律略辨其體而今世人多有非時分中食於
時食何者是耶謂食乾棗汁或諸生菓漿非澄清者
或食生藕根米汁等或身無重病非時食噉石蜜蘇
油杏人湯等此並非法若食咽咽波逸提故律云七
日過七日服者得提問杏人湯所以不開服者答律
伹云病比丘聽服杏人本不開作湯服又此湯力味
是味是大故不同蘇油等也大師云非時不許食噉
乾地黃茯苓末及諸美煎等今判得食何意得知故
律云蘇油蜜美食為當食當藥尚聽有病非時而食
服況此諸藥體非重味有病須治寧不聽服今更雜
明轉變相和出體者中論云如蒲桃漿持戒者應飲
若變作酒不應飲若變為苦酒還復得飲十誦云苷
蔗是時藥清汁是非時漿作石蜜是七日藥燒作灰
炙是盡形藥胡麻亦然薩婆多云四藥相和從強而
服若以時藥盡形藥助成七日藥者作七日服由七
日藥勢力多故又助成故如以餳椒用和蘇油等得
作七日藥服若以時藥七日藥助成盡形壽者作盡
形藥服如以蘇乳和葶藶子作丸者是又如附子烏
頭諸毒藥等用浸豆麥者是並得盡形服若以盡形
藥七日藥助成時藥者時中服之如以蘇油薑椒橘
等和麵作食者是若分兩俱等勢力相齊者隨以一
名標別加法。

第三手口二受中有五一制二受意二受法差別三
說淨不同四受之通塞五得重不得重初手受有五
義故制薩婆多云一為盜竊因緣故二為作證明故
三為止誹謗故四為成少欲知足故五為生他信敬
心故五分云由未制戒故各起過非自衣呵言我等
不喜見此惡人著割截壞色衣而不受食而食名不
與取次明口受者為防手受故若無口法過午便失
由有此法乃至限滿方始無也又為防非時不受殘
宿惡觸內煑內宿自煑等七罪手受但防不受惡觸
二罪。

第二受法差別者律云欲受油錯受蘇等並
不成受皆須心境相當情相領解方得名受唯除眼
闇及不喜見沙門得置地受既知如此未受巳前必
須預作並受之意然後受之初受時食法者如下隨
戒中說次明受非時漿口法者自下諸受藥法及說
淨等律但有受名而無受法今並義出依行益善應
至一(比丘比丘尼)所具脩威儀心生口言大(德姉)一心念我
(比丘比丘尼)某甲今為渴病因緣故此是薑蜜湯為欲夜
分巳來服故今於大(德姉)邊受(三說)若蒲桃梨菓等諸雜
菓等漿隨其病者題藥名號牒入法中伹改名便是
若頓受飲盡不須加法受七日藥口法云大(德姉)一心
念我(比丘比丘尼)某甲今為熱病因緣故此是蘇七日藥
分為欲七日共宿服故今於大(德姉)邊受(三說)如風病服
油冷病服蜜雜病服石蜜等各依病而服牒入口法
類說可知受盡形藥口法云大(德姉)一心念我(比丘比丘尼)
某甲今為氣病因緣此是暑蕷丸盡形受藥為欲共
宿長服故今於大(德姉)邊受(三說)或薑椒桂及餘九散等
隨有何患對病稱之各依一藥為首類如口法義云
若買藥未足隨得入手即加口法而體是盡形藥者
依其本名作之若是時藥七日藥入於丸散之數者
應作盡形藥服若遇緣不得共得共盡形藥一時作
法者應對一(比丘比丘尼)作法云大(德姉)一心念我(比丘比丘尼)
某甲今為某病因緣此是豉蘇等盡形藥分為欲共
宿長服故今於大(德姉)邊受(三說)餘之油蜜棗等准說可
知今不知法者隨得一片薑桂輙爾藏隱不加口法
後便噉之咽咽之間得多提罪能勝一時作法然後
服用事既得淨又無過咎若欲市藥者令淨人斷價
定巳比丘自選令多於本分竟然後遣稱稱巳受取
不得放著地即須對一(比丘比丘尼)加其口法如其不爾
若過須臾便成失受惡觸生若得俗人持歸擣合巳
然後受取加其口法最為彌善初受藥時忘不說淨
者不成惡觸故律下文受得生菓忘不作淨佛言應
放著地使淨人作淨巳自應洗手更受故知為受而
受不成惡觸。

第三說淨不同者七日一種作口法
竟偏心屬巳須說淨畜以藥體是貴貪畜過多又久
近多時無變動義復氣味殊越資身力強制令說淨
若不說淨越過時限具犯捨墮餘之三藥無其捨法
不具前意故不須淨文言大(德姉)一心念我(比丘比丘尼)某
甲有此長藥未作今為淨故與大(德姉)等大同長衣說
淨唯改名為異。

第四二受通塞者手受為防其盜
一人受竟通餘比丘得共食之論其口受亦通別人
由其口法加他二通之藥一者味通二者手受通故
捨與前人受法不失何以知之故律云至第七日藥
與諸比丘食若施人失受者藥不清淨佛則不聽勸
捨勸食以此義准故知通失。

第五得重不得重者
義云論其手受觸失本受即須更受雖重無過若論
口受法者薩婆多云五日巳還淨人來觸更餘不受
藥來雜更加七日法不依二日法受正從法論不從
藥勢六日巳去不得重加以藥將入淨故便隨藥勢
更不加法若藥眾多不知何者是本藥應更手口二
受然後服之若病重不能口受直爾得服不須作法
設看病比丘為病人手口二受亦成受法當稱病比
丘名而受。

* 師徒相攝章第十五

此章大門一十有七一釋師名二依止和上意三得
免依止人四合依止人五和上通行法六弟子白事
法七請經法八報恩法九依止闍梨意十無師住時
節十一簡師德十二請師法十三師攝法十四呵責
法十五呵罸法十六呵失法十七呵懺法。

第一釋師名者問云何名師和上闍梨等答此無正
翻以義推文略知途路善見云無罪見罪呵責是名
我師共於善法中教授令知是我闍梨又云和上者
西國語漢云知有罪知無罪是名和上故律下文我
犯不犯師不知也義云和上者為力生闍梨者為正
行弟子者學在我後為弟解從我生為子雜阿含中
外道亦號師為和上。

第二依止意者尸迦羅越六方禮經云弟子事師有
五意一敬難之二當念其恩三所有言教隨之四
思念不猒五從後稱譽師教弟子亦有五意一當令
疾知二令勝他人弟子三令知巳不忘四有諸疑難
悉為解說五欲令弟子智慧勝師僧祇云師度弟子
不得為供給自巳故度人出家得罪當使彼人因我
故得度修諸善法得成道果此律云和上看弟子當
如兒意弟子看和上當如父想義云如兒意看者須
具四意一匠成訓誨二慈念三矜愛四攝以衣食義
云如父想看者還具四心一親愛二敬順三畏難四
尊重敬養如臣事君也故律云如是展轉相敬重相
瞻視令正法便得久住增益。

第三得免依止總有八人此律有六餘部有二律云
一樂靜二守護住處三病四看病五滿五歲巳上六
自有智行住處更無勝巳七飢儉無食處故十誦云
若恐飢餓死者當在日日見和上處住恐不爾者若
十五日若二由旬半若至自恣時來見和上八行道
稱意處故五分云諸比丘各懃脩道無人與作依止
當於眾中上坐依止敬如師法住摩得勒伽云初至
他處不相諳委聽二三日選擇(此律亦然)。

第四合依止總有十人律云一和上命終二和上休
道三和上決意出界四和上捨畜眾五弟子緣離他
方六弟子不樂住處更求勝緣七未滿五夏八不諳
教綱故律云若愚癡無智慧盡形依止他此約行教
為言十誦云雖受戒多歲不知五法盡形依止他一
不知犯二不知不犯三不知輕四不知重五不廣誦
戒通利毗尼母云百臈不知法者應從十臈知法者
依止九或愚或智謂數犯眾罪十毗尼母云不誦戒
人若故不誦若先誦後忘若根鈍誦不能得此三種
人不得離依止又前七人未滿五夏故須依止若滿
不須後之三人位過五歲要須解行自立便息依止
然五歲失依止約教而論據其自行終須師誨故律
云五分法身成立方離依止更通諸教佛亦有師所
謂法也。

第五師及弟子七種通行法者律云一眾僧與師作
治罸弟子於中斷理令和上順從於僧設作令如法
不違逆求除罪令僧疾與解罪二若和上犯僧殘弟
子當如法勸化令其發露巳為集僧作覆藏六夜出
罪等三和上得病弟子當瞻視若令餘人看乃至差
若命終四和上不樂住處弟子當自移教人移五和
上有疑事弟子當以法以律如法教除六和上若惡
見生弟子教令捨惡見住善見七弟子當以二事將
護謂法及衣食僧祇云和上闍梨有非法事弟子不
得麤語如教誡法應耎語諫師云應作是不應作是
若和上不受語者弟子應捨遠去若是依止師者當
持衣鉢出界一宿當還五分云若師犯僧殘求僧乞
羯磨弟子應掃灑敷座集僧求羯磨師等。

第六弟子白事者此律中凡有所作並須白師令知
白時具脩威儀胡跪合掌云尊憶念弟子某甲為某
因緣須到某處同伴某甲白尊令知(一說便得)師應量宜
謂同伴好去處好營事好三事並如方始聽去若事
乖違則不應遣而同伴之人必須明解律教然後得
去五分云欲行時預前二三日白師令知唯除大小
便用楊枝不白十誦云一切所作事皆須白師唯除
禮佛法僧大小便嚼楊枝等三種不白僧祇云不白
師得取與半條線半食等若紉一條線而不白得
罪僧祇云若不能一一白師者當通白事亦得若有
剃髮師來和上不在者當白長老比丘令知師後來
時還說前緣云巳白某甲比丘訖餘之益事准此通
行若欲遠行時不得臨時白師應一月半月前預白
令師籌量善見云弟子從師行不得遠師可限七尺
沙彌威儀經云弟子隨師行不得以足蹈師影從師
行復有五事一不得過歷人家處二不得止住道與
人共語三不得左右􂎫視四當低頭隨師後五到檀
越家當住一面師教應坐。

第七請經問義者律云彼當清旦入和上房中受經
問義也沙彌威儀經云若入師房應三彈指義云凡
弟子參師應避六處一不得當前二不得當後三不
得太遠四不得太逼五不得處高六不得上風立。

第八報恩供養者律云清旦入和上房內除大小便
器白時到等日三時朝中暮問訊和上又報作二事
營苦不得辭託一脩理房舍二為補浣衣服師如法
教事盡當奉行若遣餘方不得假託因緣而住沙彌
威儀經云師與語不得報語亦不自理為師遣行有
七事不得違一當直往二當直還三當識師所語亦
當識人報語四不得忘有所噵五若所索不得止留
宿六不得調譺七出行當有法則僧祇云弟子應晨
起先右脚入和上戶巳頭面禮足問安眠不餘同四
分雖百歲比丘應依止十歲持戒比丘下至知二部
律者晨起問訊為出大小便器如弟子事師法無異
十誦云大比丘從小比丘受依止得一切供養如小
事大無異唯除禮足餘盡應作律云若弟子見和上
五種非法應懺謝而去白和上云一我如法和上不
知二我不如法和上亦不知三我犯戒和上捨不教
呵四若不犯亦不知五若犯而懺者亦不知。

第九依止闍梨意者凡新受戒者創入佛法觸事無
知冥若夜遊凡所施為動乖聖教若不假師導引心
神法身慧命將何所託故律云未滿五夏及巳滿愚
者令依止有德之人使諮承法訓匠成巳益。

第十無師住時節者律云開先洗足飲水巳然後依
止十誦云無好師者聽五六夜有好師者乃至一夜
不依止者得罪五百問事云若不依止飲水食飯坐
臥牀席日日犯盜若經十夏不誦戒者罪同不依止。

第十一簡師德者律云阿闍梨有五種一出家闍梨
謂依受十戒者是二受戒闍梨謂為受具秉羯磨者
是三教誡闍梨謂教誡威儀者是四受經闍梨謂所
從受經者是五依止闍梨謂受依止者是上四通名
闍梨今此所明唯論依止闍梨以顯和上處故必須
諳究經律圓解明白方始得也不得輙爾隨宜依止
僧祇云不得輙請依止成就五法一愛念二恭敬三
慚四愧五樂住此律下文諸比丘輙依止他不能長
益沙門道行佛令選擇取受依止摩得勒伽三凡欲
依止人者當好量宜能長善法者及問餘人云此比
丘戒德何似能教誡不眷屬復何似無有爭訟不若
都無者然後依止此律明二師德者有三種一簡少
取老年十歲巳上二夏數雖滿必須智慧三雖具上
二德要能懃教詔弟子闍梨相攝亦有七種共行法
如前和上中說。

第十二請師法者此律由和上命終無人教授故多
壞威儀佛令聽有依止闍梨互相攝訓如和上法展
轉相奉令佛法倍增益廣流布請時應具脩威儀至
彼師所云大(德姉)一心念我(比丘比丘尼)某甲今求大(德姉)為
依止阿闍梨願大(德姉)與我作依止阿闍梨我依大(德姉)
故得如法住(三說)彼師當報言可爾與汝依止汝莫放
逸隨噵一事皆得五分云若依止師不報答許可者
不成依止法。

第十三攝受法者大同前和上法中說而僧祇云日
別三時教三藏教法不能廣者下至略知戒經輕重
陰界入義受經時共誦時坐禪時即名教授若不爾
者下至莫放逸也(准依此文今時講下每日兩時解說此便當教誡不勞更別說也)
義云請師須具四意一作請彼攝我我當請彼慈念
矜愍意二請取道法資神令教授行成智立意三自
申巳意我能依止謂愛念恭敬如父想意四彰巳能
依止而行謂慚愧二心必具此法方無過咎若不爾
者徒自修無成辦善見云和上多有弟子留一人供
給餘者隨意令讀誦五分云二師亦不得以小事留
弟子位若於白衣前出鄙拙言應令覺知僧祇云弟
子為王難師必經理若賊抄掠等覓錢救贖不者犯
罪十誦云和上有四種法弟子應量議一與法不與
食應住二與食不與法不應住三法食俱與應住四
法食俱不與者不須問師若晝若夜應捨去闍梨亦
爾僧祇亦同故彼文云言苦住藥住等四句無異五
百問事云其師無非法而誘將他沙彌去犯重。

第十四呵責過者凡弟子有過必以理呵責呵責之
來事須出過故律云師不出過輙爾呵責弟子云我
犯何過而呵責我僧祇云若師呵責弟子不受者當
語知事人斷食若前人兇惡者師自遠去一宿便還
得住無過弟子呵責有四種一上品惡者莫住此處
中品惡者云莫入我房下品惡者莫來我有處下下
惡者莫為我事之不得杖也善戒經云師不駈謫罸
弟子重於屠兒旃陀羅此等屠兒不壞正法不定墮
三惡道中若畜惡弟子必生惡道又為名聞利養故
畜徒眾是邪見人名魔弟子五百問事云有師不教
弟子弟子因破戒故便墮龍中後遇相值反來害師
廣如彼說。

第十五呵罸法者凡呵責之意先自量喜怒次量前
過輕重又依呵辭進退出其過咎使知依過令彼伏
首若過淺重呵罪深輕責此乃隨心處斷特乖法式
何成相利之道宜息此思而後行外現威肅內懷悲
濟苦言切勒令息後犯諸經律中無有杖打人法比
見僧尼每加杖楚痛徹前人於是遂引涅槃醫師三
子立喻此未達教然彼並是一子地悲心無差別得
行此罸今時杖拷眾生皆是瞋怒猛熾放暢心懷加
痛前人豈成悲子之意故地持云上過罸黜中犯折
伏下犯呵責亦無杖打之法。

第十六呵失法者律云盡形呵責或夏初犯過罷安
居巳瞋猶不息或不現前呵責或不出過呵責或設
呵責而受供給此並非法得罪。

第十七懺謝法者律云令餘比丘將順使向和上闍
梨所調伏令早受懺悔應觀其折伏柔和知時受懺
故律云應向二師所具脩威儀合掌云大(德姉)我今懺
悔更不復作若不聽者當日三時懺悔和上猶不許
者當下意隨順求解其所犯若下意無有違逆求解
其過二師當受不受如法治。

* 說戒儀式章第十六

此章大門有五一時節二緣集三儀式四雜行五略
說。

第一時節有五一十四十五日得說可知二食前後
者僧祇云食前亦得布薩而不得晨起布薩得罪以
後來比丘不聞戒故三晝夜亦得說戒四增減者此
律下文為外界鬪爭比丘來佛令增減說戒若知十
四日來十三日說若十五日來十四日說若巳入界
不可同說者當白僧言今不得說戒後十五日說戒
如是又增至十五日若不去者強和合說律中但明
二度不說不言至三此律下文拘睒彌國比丘鬪爭
六年不說戒又阿難疑高勝比丘犯盜經六布薩不
與同法僧祇相慊二十年不說戒准此多年不說法
尚不謝俗言三度不說法滅者謬也五時非時者此
律鬪爭經久不得說戒今創和合須非時而說在常
時外故名非時。

第二緣集者五分云布薩不時集妨行道佛令作時
節使知維那晨起白僧云大(德姉)僧聽今白月某日或
黑月某日眾僧和合在某時某處說戒白僧令知(一說
便得)今時僧尼輕此說戒多在夜闇致使後生威儀不
善雖文開夜說晝說彌好十誦云行籌者為檀越問
僧不知頭數佛令行籌不知沙彌數亦令行籌若人
施布薩物沙彌亦得取雖不住布薩羯磨處由受籌
故亦得分故律云為受供故行籌則通沙彌也若未
受十戒亦得受籌以同受供故故涅槃云雖未受具
及沙彌十戒亦墮僧數若僧次請人理無簡異五分
云籌極短並五指極長搼一肘極麤不過小指極細
不得減箸。

第三儀式者今此一門四分不足兼取諸部人語潤
色律云若至說戒日上坐應勑諸比丘沙彌等使掃
塔僧院高下處令泥治香水灑地辦諸香華至於冬
月無生花時綵花亦得說戒堂內遍布其席及門限
外亦鋪其席擬脫靴履若鳴槌集僧不簡沙彌並入
堂受籌以四分戒序開沙彌聽若依餘部不得者多
若沙彌大僧各別說戒者鳴鐘之時各集當處不須
同集如下沙彌法中說僧創入堂時先偏袒右肩脫
去靴履合掌作禮若恐人閙不及一一作禮伹俛身
側入(比有諸寺多在蜀床禮佛未見文開良恐非法如臣拜君豈得在床人王尚自不爾況復況王
寧為此事波頗三藏云西國亦無此禮法也)。

兼說一偈云持戒清淨如滿月身口皎潔無瑕穢清
淨和合無違爭爾乃可得同布薩說巳各當處坐年
少比丘應起行湯水淨巾亦須辦種種名花五三槃
香湯五三銅盆今時多有用食鉢盛湯行之此非生
善之事眾若大者應令五三年少助行各須偏袒脫
去靴履具修威儀維那當取香水及湯洗手巳持水
湯至上坐前胡跪維那自浴籌今時多遣上坐浴籌
此非正儀當俗籌時僧各說偈云羅漢聖僧集凡夫
眾和合香湯浴淨籌布薩度眾生說竟令一年少比
丘將香水行先行淨水正承水時復說偈云八功德
水淨諸塵灌掌去垢心無染執持禁戒無缺犯一切
眾生亦如是正行香湯時又說偈云香水薰沐滲諸
垢法身具足五分充般若圓照解脫滿群生同會法
界融承湯水之時止得灌掌而巳不得漱口今時數
有此事故別標記維那浴籌竟應至打靜處立取槌
淨洗巳當左手執籌右手捉槌徐徐緩打打一下巳
安手放槌勿令作聲然後唱之四分但言聽行舍羅
更無別法五分云有客比丘來不知行籌収數法佛
言令一人行一人收乃至收巳數之知數巳唱言比
丘若干沙彌若干出家人和合若干人今依此文猶
自不具更以人語補𨷂大(德姉)僧聽今是十方眾僧說
戒日內外寂靜無諸難事堪為說戒我(比丘比丘尼)某甲
為說戒故行籌上中下座各如法受籌及唱并囑授
(此是常行法事一說便得)亦有唱云堪為布薩者此即名濫未通
說戒今以說戒代之理順無違又有諸師戒本序前
唱出沙彌眾中小者或云收護或云守戶或云守護
外清淨大沙門入此並無文不唱無過四分戒序沙
彌得聽何須即唱至作白時文自簡出不勞預遣若
言為行籌故唱收護者亦應為行籌故言行護若不
唱行護亦不得言收護若令沙彌守戶及守護者何
須令此唱若是大僧僧守護者未唱說欲何容得去
但鳴鐘一發凡聖同遵眾既齊集何須復唱外沙門
入若為聞疑眾不盡故須復唱者非共求覓何得遣
疑若先無疑僧又集者故知空唱使即虗談妄言之
過孰能受耶說竟維那來至上座前胡跪授籌與上
坐上坐即應胡跪合掌一切僧亦隨上坐儀式上坐
正取籌時當說偈云金剛無礙解脫籌難得難遇如
金果我今頂戴歡喜受一切眾生亦如是欲還籌時
復說偈云具足清淨受此籌具足清淨還此籌堅固
喜捨無缺犯一切眾生亦如是說巳即付與他還復
本坐如是展轉至大僧訖維那來至打靜處立收籌
者付與上座數維那自數亦得若沙彌別處說戒時
維那當往彼取沙彌籌合唱若沙彌至僧中坐時維
那至打靜處立當打靜云大(德姉)僧聽次行(沙彌沙彌尼)籌
(一說)說巳至(沙彌沙彌尼)所行之行訖收取付上坐數之上
坐數竟維那總取還至打靜處立打靜唱云大(德姉)僧
聽此一住處一說戒(比丘比丘尼)若干人(沙彌沙彌尼式叉尼)若干
人都合若干人各清淨出家和合說戒上順諸佛中
報四恩下為含識各誦經中清淨妙偈(一說)眾僧合掌
一時說偈云清淨如滿月清淨得布薩身口業清淨
爾乃應布薩(出僧祇律)彼維那舉籌巳至上坐前禮三拜
巳白上坐云眾僧和合請大(德姉)為眾誦戒若上坐自
欲說者語云此戒法正當我說便即唱之若不堪者
告云此說戒正當某甲但為自身老弱言辭濁惡恐
惱眾僧次請能誦者說維那更禮一拜巳當起至第
二上坐前還依前問答無異若第二上座不堪說者
直請能誦者不須至下故僧祇云若上座若次坐應
誦不能者差能誦者說若差得者當打靜唱云大(德姉)
僧聽僧差律師某甲為僧誦律梵音某甲律師昇高
座(一說)某梵音維那屏請得者不唱亦得凡對僧唱
人要須雙牒其字故律下文結集中差諸羅漢並雙
唱也僧既差巳律師應起具脩威儀至僧中大鋪座
具四向禮僧巳胡跪白云我(比丘比丘尼)某甲稽首和南
敬白眾僧僧差誦律恐有錯悞願同誦者加慈賜垂
指授白巳更設一拜然後昇座昇座之時不得交脚
登階必須並足然後移脚比見僧尼數行此事故別
標記外禮亦云昇階涉級聚足也香水餘殘維那左
右灑之應留中間空處擬人來往香華亦散令周遍
正散華時各說偈云散華莊嚴淨光明莊嚴寶華以
為帳散眾寶華遍十方供養一切諸如來(出華嚴經)說巳
維那打靜令人供養梵音讚唄至行香說偈時僧應
合掌各說偈云戒香定香解脫香光明雲臺遍世界
供養十方無量佛見聞普薰證寂滅(出華嚴經)供養巳維
那仍須立住待彼戒師誦至未受具者出時戒師應
且止誦令沙彌出沙彌應具修威儀來至眾中依行
禮三拜巳胡跪住取上坐教勅上坐當語云勅諸(沙彌
沙彌尼式叉尼)等汝年未充行未滿不堪進入羯磨僧數同
共說戒聽待年充行滿受具戒竟然後得預說戒汝
等各還本處靜念溫誦不得散亂然後方起更設一
禮依次而出若沙彌等別說戒者則不須此戒師唱
不來者說欲巳次唱誰遣比丘尼來請教誡(尼無此問)若
有受囑者應起至僧中禮巳胡跪住合掌云大德某
寺尼眾和合僧差比丘尼某甲半月頂禮大德僧足
求請教誡尼人(出五分律)三說巳上座前長跪曲身合掌
云大德慈悲能教誡比丘尼不上坐若云某甲老年
無德不堪更請能者如是展轉至二十夏巳來並須
委問不得止問五三而巳由二夏巳上並堪教誡尼
故若無堪者還至上坐前云巳遍問下坐並辭不堪
上坐當語云諸大德等何啻堪往特由愛惜正業故
不受請若尼明日參戒師來時當語云此眾中無教
誡尼人又無善說法者雖然上坐有教勅諸尼眾當
懃精進如法脩道謹慎莫放逸(此文當懃巳前出五分巳後出僧祇)此人
復本座巳說戒師云僧今和合何所作為維那答云
說戒羯磨(今時多有答云布薩說戒者非也)戒師待維那坐巳然後作
白以未坐時則有坐立不同豈非別眾等過若說戒
竟當至明人能護戒偈中維那鳴鐘三下令未受具
者來聽若沙彌未至應待來為說若全不來直說戒
竟維那鳴槌三下令外人知了得入若說戒巳當誦
四分偈序作唄神仙五通人造設禁呪術為彼慚愧
者攝諸不慚愧如來立禁戒半月半月說巳說戒利
益稽首禮諸佛摩得勒伽云不得作半唄作半唄者
突吉羅(不解前梵音作處世界唄亦得)戒師下座巳至僧中禮謝云
小(比丘比丘尼)某甲敬謝眾僧僧差誦律三業不懃多有
舛悞願眾慈悲布施歡喜眾僧即應各說自慶偈云
諸佛出世第一快聞法奉行歡喜快大眾和合寂滅
快眾生離垢安樂快俱舍論偈云諸佛出現樂說正
法亦樂大眾和合樂聚集出家樂然後唱三禮散。

第四雜行者問說戒至半不說欲得起去不答欲本
應羯磨今雖白竟然此說戒是羯磨家所為事要
須說欲得去若界外客(比丘比丘尼)欲得聞戒者當直至
說戒處不得更至餘處恐破他說戒若未誦序未唱
是中清淨不巳來客僧隨次入依位而坐彼戒師若
見他來即須止誦若不住者客師當呵令住待坐訖
依向所住處文次第為說若巳誦序竟乃至說戒巳
當並入僧中四向禮僧巳胡跪住一人告清淨云大
(德姉)僧聽(比丘比丘尼)某甲等若干人並清淨告巳隨次坐
戒師隨次說若不清淨者一一別告云大(德姉)僧聽(比丘
比丘尼)某甲犯某罪為逼說戒未得懺悔待後當如法
懺說巳依前住文續次誦之若客來多及人等者縱
說戒訖皆令主人從頭更誦不誦如法治故律云等
多更為說若多寺尼來請教誡隨意受之前各列寺
名人名後總結請意不得通云某甲某甲尼差某甲
某甲尼等以文不了故眾中若無能誦戒者布薩儀
式一依前法直差一人說法誦經諸餘教誡等便散
也毗尼母云若根鈍無知有難不得就餘寺說戒者
下至說一偈云諸惡莫作諸善奉行自淨其意是諸佛教
作如是巳方得散去不得全不說也若全偈不得者
應言謹慎莫放逸巳方得散也若於說戒座上憶得
罪者即須心念發露云我(比丘比丘尼)某甲犯某罪待說
戒竟當如法懺作如是巳便得聽戒若犯罪有疑者
應心念言我(比丘比丘尼)某甲於某事生疑待說戒竟當
決了若於未說戒前憶得罪者應先懺巳便得聽戒。

第五略說者此律難有八種謂王賊水火病人非人
惡虫難等或大眾難集床座少多病天雨鬪爭說法
夜久如是等緣皆聽略說義云若有眾主綱維善能
御眾者每至盛夏盛冬恐僧疲弊者當為略說戒平
旦集僧時維那作白竟上坐又白僧云今日是說戒
日大眾並願早集當為略說勿假託緣自生猒怠若
作如此亦成善御大眾心無憂悔也說戒師當量難
緣遠近觀時進不難若遠時則為說三十九十巳餘
者略却若難近及老病寒熱等緣當為說序巳餘者
便略云何略耶說戒序竟問清淨巳應言諸大(德姉)
是(四八)波羅夷法僧常聞乃至諸大(德姉)是七滅爭法僧
常聞巳下必須廣說迄至戒末若難卒至即說僧常
聞若全序不得說者應云今某月某日布薩說戒時
眾僧各正身口意謹慎莫放逸(說巳便散)五分云欲作羯
磨僧不可知者當於說戒前作以說戒是正制僧不
敢散次明別人法者一人獨住應詣說戒堂掃灑處
所具布薩調度一如前式客(比丘比丘尼)來若四人巳上
即須廣說若三人巳下各相向說云二大(德姉)一心念
今僧十五日說戒我(比丘比丘尼)某甲清淨(三說)若有二
人亦相向說同有若有一人心念口言今眾僧十五
日說戒我某甲清淨(三說)若犯波羅夷者便應滅擯不
合說戒若犯僧殘巳下罪無人可對懺者應至像前
心念發露巳便說我(比丘比丘尼)某甲敬白十方諸佛今
日眾僧說戒日我犯某罪不應布薩(一說)若犯小罪不
應說戒自責心巳便說。
毗尼討要卷上末

毗尼討要卷中(正釋四分傍通諸部)
長安弘法寺沙門釋　玄惲　纂

  
  * 安居受夏章第十七
  * 受日是非章第十八
  * 自恣舉懺章第十九
  * 隨戒釋要章第二十
  * 綱維匡眾章第二十一
  * 翻淨資粮章第二十二
  * 篇聚懺悔章第二十三
  * 捨墮還淨章第二十四

* 安居受夏章第十七

此章大門束十一制意釋名二結時不同三夏閏延
促四對手五心念六忘成七及界八遇難移夏開不
九出界逢難安居成不十迦提五利得失。

第一制意釋名者此律制通三時意存愍物又偏約
夏月情在三過一無事遊行妨修道業二損傷物命
違慈寔深三所為既非招譏謗防茲三過故制安居
耶舍傳云西域合十二月以為三時謂春夏冬故律
云王為太子立三時殿也從正月盡四月名熱時從
五月盡八月名雨時故彼土至四月時多𧂐柴薪以
擬雨月比丘安居正為常雨故僧祇名夏為雨四分
名夏為歲毗尼母論名夏為臈餘語可解此言臈者
義當合也故俗禮云臈者合也聖制比丘三月夏坐
隨緣栖集不令馳散故義當合又外典云祖訓始臈
訓終是知稱夏則言其始謂臈則語其終傳云西國
雨雖四月而六月七月霖雨最甚五月八月其雨稍
微故有後安居也。

第二結時不同者問夏既有四月何為但結三月者
答結有兩意一有待之形要假資養故結三月開後
有一月為須供身衣服二若四月盡結者唯及四月
十六日結者得成若有事緣儻不得結則教法太急
事難常行是以聖制始從四月十六日至五月十五
日來開其一月續結令成為愍接中下故也律雖云
前中後三種安居若據結文正自有二謂四月十六
日結者是前十七日巳去迄至五月十六日巳來皆
稱於後此律大僧不結前後安居唯得吉羅尼不結
前得吉羅至五月十六日不結後者得波逸提。

第三夏閏延促者依閏安居未有正文義括諸部依
閏為定薩婆多云夏中有閏受雨衣得百二十日彼
衣開法尚依夏閏受夏是制理宜通用又安居本意
期心三月今夏未滿閏中出界違本要情寧不破夏
摩得勒伽云安居巳王作閏月數安居日滿自恣巳
受迦絺那衣即此衣不成受謂依閏不依閏既兩文
雙牒至時取捨隨緣通塞若不依閏數九十日滿自
恣得去若依閏者通取兩論問受一日月通閏兩月
得外住不答不得安居本意警䇿三業不令馳散兼
欲利生濟物為懷受日出界既非正脩曲開一月位
巳過極若更延時破夏不疑若閏四月六月定百二
十日若閏四月從前四月十六日至閏月一日結者
亦四月住若閏月二日巳後結者漸轉少以越閏月
過取五月一日結實文故若五月一日迄至十六日
結皆三月住若閏七月從四月十六日後五月一日
結者盡三月住由未至閏故五月二日巳後結者皆
四月住由九十日未滿入閏月故。

第四對手者應具脩威儀至一(比丘比丘尼)所口言大(德姉)
一心念我(比丘比丘尼)某甲依某僧伽藍前三月夏安居
房舍破脩治故(三說)五分十誦前人當報云汝莫放逸
答言受持又問依誰持律答言依某律師告云有疑
當問答言爾故五分云有比丘自不持律不依持律
人安居夏中生疑又無問處乃至佛言依持律處安
居若房舍窄狹者聽近律師七日往返處於中心念
遙依安居有疑往問此律下文比丘夏中不依廣誦
二部律師得波逸提(若依村落山間樹下安居者即須改前伽藍又除房舍破修治
等隨前所依稱之或有人言依皇帝聚落安居或言依法界安居此皆謬也)問所以寺中
安居令料理房舍者答脩治房舍用通三世以前人
料理得今受用現今脩補以擬當來若不脩治三世
不續後安居者從四月十七日巳去迄至五月十六
日巳來皆稱於後大(德姉)一心念我(比丘比丘尼)某甲依某
僧伽藍後三月夏安居房舍破脩治故(三說)。

第五心念安居者當具脩威儀至佛像前發願巳心
念口言我(比丘比丘尼)某甲今依某僧伽藍前三月夏安
居房舍破脩治故(三說)若依白衣家及後安居者隨事
改之。

第六忘成者律云忘不心念者若為安居故來便成
安居(既言為來者舊住之人良恐不成若舊住人一夏要期在此忽忘不說者亦須量開若外來為
事不為安居者同舊不開)。

第七及界者律云一一脚入界二雙脚入界三一脚
入園四雙脚入園明相若出亦開外來者不說得成。

第八遇難移夏成不者此律難有二種謂命梵二難
也一命難者謂鬼神賊等及惡獸毒虫不得如意飲
食醫藥及隨意使人若安居住此便即斷命故律云
我在此住必為我命作留難佛皆聽去二梵行難者
謂被女人誘調畏犯重戒佛亦聽去若至彼結成者
從初去日即須懃覓安身處若住處未得巳來雖可
經宿不破安居以非故心輕慢意也反前不成若得
住處夏法隨身於彼無緣不得出界恐破夏也若本
處無難亦不得還來由巳結成故此律前後安居見
有二難當白檀越求移去若聽不聽俱應自去上來
所明若依餘部不云得夏今依毗尼母論得夏故論
云移夏不破安居也問遇緣出界經宿忘不受日得
夏不答諸律及論並無文斷唯五百問事云夏中忘
不受七日出界行憶即悔者得一座中不得過三悔
三悔過不成歲(悔謂憶本忘心即應還也)問遇緣出界忽值水陸
道斷諸難遮鄣不及界為失夏不答一切經律亦無
文斷古者昭玄齊統諸三藏等挍量是非並云得夏
雖有此斷若實為三寶及自身有大利益事者義容
可開若為破戒修無益之事輙出逢難破夏不疑更
增得罪問自身出界遇緣經宿明相欲出得會夏不
答若依僧祇衣界准得必令頭手脚足入於界內若
倚牆外會夏不得。

第九受日出界逢難不來成安居不者此律受七日
出界外有父母兄弟姉妹本二私通生善滅惡緣者
至意留住過日得夏若難緣息即須急還不得停住
破夏不疑故僧祇云夏中和僧去在道不得迃迴當
直去至彼和了即還故知停住寧不破夏。

第十迦提五利得失者此律至七月十六日夏罷巳
至八月十五日巳來名伽提月明了論云本名迦絺
那月為存略故故但云迦提月此翻名功德月以夏
坐有勞開成五利潤益比丘五利是何謂食中有三
衣中有二一者背請二者別眾食三者食前食後至
他家不須囑授四者得畜長衣不說淨五者得離三
衣宿義云長衣一戒事別須論若在七月十五日得
入手者齊十日內須說淨畜以時非時利不相攝故
乃至八月十五日得者雖是時中亦須齊十日說之
以留過非時故若時中所得長衣者滿十日不須說
淨為開在時中故至八月十五日一時須說淨若不
說者至十六日明相出一切犯捨善見云四月十六
日結者得五利十七日巳去不得名賞前罸後也僧
祇云有五種人不得安居衣一被舉人二破夏人三
罷道人四死人五不囑授人破夏人有十過失一為
諸佛所責二為諸天世人所呵三破夏四得罪五不
得受功德衣六不得五事利七不得檀施八不得安
居衣九惡名流布十後生悔入地獄。

* 受日是非章第十八

此章大門有五一明定緣是非二明獨住心念法三
明對手法四明眾法五明得重不得重。

第一緣有是非者律云凡受日之緣要三寶利益大
事檀越請喚等但能生善滅惡皆合得去十誦云為
誰受七夜佛言為七眾受但能生善滅惡應去若遣
使不遣使俱得受之若中路聞死反戒入外道眾八
難事起皆不應去義云若非利益大急之事並不合
受日既不成受日妄數為夏無德自大冐受他施計
滿五錢犯重故善見云自長巳夏受施犯重義云本
無故心謂巳為實心受施此應不犯如受戒不成自
謂得戒每聽羯磨及巳受施後時知非息事不為前
豈有過此律僧祇若為私巳求覓衣鉢藥草等悉成
受日義云謂貧無衣藥者得開若自病重不堪受日
者聽直去不破夏故律云不得隨意食及看病人等
並開直去十誦云路近須宿亦得受日義云若為治
生覓利假託貴勝乞穀麥等或受雇攝經𦘕像營造
佛盆或種種請喚心不慇重或為一緣受日遂營眾
事或即事未交虗搆來緣如是無益之事並不成受
日五百問事云治生破戒得財造佛尚不免地獄何
況得福問得互用以不答得故十誦云受七日到聚
落若七夜未盡所作事未竟還來至本處佛言有殘
夜在應白巳去義云謂本事上得白巳餘用非謂異
事上得若總為三寶事受日者將互用如為營佛事
得法僧用以俱有受日緣故若有大益私營經像或
僧次當請或他捨請等並成受日緣然捨請一種須
問本主聽者得成。

第二獨住心念法者十誦云若界中有人堪待來共
對手受而輙心念者不成故須實無人方得心念文
云我(比丘比丘尼)某甲今受七日法出界外為某事故還
來此中安居(三說)此謂無比丘若有沙彌淨人應告事
緣去我今受七日法出界若了即還汝當知之十誦
問何處受七日佛言界內從誰受從五眾受。

第三對手法者至一(比丘比丘尼)所云大(德姉)一心念我(比丘
比丘尼)某甲今受七日法出界外為某事故還來此中
安居(三說)此心念對手諸律及論唯有受名無某受文
相傳准羯磨白文說雖非佛說義用無妨此七日法
唯開六夜在外至第七日必須還也。

第四眾法者義云必合事是十五日一月日緣方應
羯磨不得將七日緣延引共成一月亦不得受一月
巳更怡受七日合三十七日在外並不成受今時多
有此事故曲疏出問僧今和合何所作為答受日羯
磨大德僧聽若僧時到僧忍聽比丘某甲受過七日
法十五日出界外(或一月隨事稱)為某事故還來此中安居
白如是大德僧聽比丘某甲受過七日法十五日出
界外為某事故還來此中安居誰諸長老忍僧與比
丘某甲受過七日法十五日出界外為某事故還來
此中安居者嘿然誰不忍者說僧巳忍僧與比丘某
甲受過七日法十五日出界外為某事故還來此中
安居竟僧忍嘿然故是事如是持義云若依界安居
本界中作法不得戒場上受日以非本要心處故又
二界各別那得互用若依戒場安居亦不得向大界
受日及以互宿破夏不疑。

第五得重不得重受者問得重受日不答觀某文意
得成重受何意得知答意有三一引事證重二引義
證重三引文證重初明引事者五百問事乃是西域
三藏卑摩羅叉口自翻出其人德冠今古名蓋當世
毗尼一藏最為精熟文顯得重此為良證後至真諦
三藏法師亦是西國大德愽通內外綜習毗尼又親
覩梵本明了論并疏即其翻譯文具得重亦自行茲
法今至唐朝波頗三藏及毗尼律師等並是西國宗
匠遊歷諸國唯聞得重不聞單說波頗師云但使緣
如事實於一事上亦得重受佛本制為事種種恐浪
行破夏今既有益何得不開不同外道制而開西國
現行此法伹從中國來者皆重受此等諸人並亞聖
齊肩豈妄行斯法誣冐末代希見邊人強生殊謬。

第二引義證者如前檀越請七日竟更有佛事經營
豈可不聽耶若爾何故十誦云聽受一七夜不得二
七夜答不聽二七夜者謂一事上不得并受二七夜
非謂異事上不得重或以事別或以用竟但隨前事
各受七夜雖重不犯如四分受三歸五戒數數對人
別故皆得最初又如為父母至意留住尚不破夏能
勝語知更受日來豈即破夏若言留住是難者而抑
令更受豈即非難又如夏中為官事數喚行道或須
七日十五日一月日等其人曾巳受竟豈得語云我
巳受竟不得去耶既不得脫能勝受者若云為難開
直去者我亦為難重受豈即不通耶直去尚開受日
益善何為不許又如前請一月少益尚開得去後請
七日大益云何不得又如夏末唯有一二日在有大
益事須有所去不存重受若更受日便即破夏正可
端坐豈得出行問何意得知一二三日亦得受七日
答律云不及即受日還聽受七日去故知得也。

第
三引文證者律云但言佛未聽我如是事去不言佛
不聽我如是事重去五分云若有請若無請須出界
外一切皆聽受七日故知一事類得餘亦同然若爾
何故十誦眾僧鬪爭往告近住僧即應往和合若巳
安居應受七日去若七日盡應破安居去答薩婆多
云由未開三十九夜法故若爾何故十誦滅爭中七
日盡應受三十九夜去若三十九夜盡應破安居去
答巳開三十九夜位極到此更不得多開又部別不
同何得相例如四分為破僧去者不破安居然不受
日得去十誦唯開三十九夜更不得受受即破夏故
知是別又如五分開受七日問疑豈問前疑聽問後
不開何也五百問事云受七日行不滿七日還後行
不須更受滿七日巳乃復更受亦得日受一緣乃至
再三受七日明了論云有事先成七日緣後還成七
日緣(疏云)若請七日事未了不還破安居得小罪若事
未了極得六夜在外第七日還至八日巳更請七日
出界宿先為師病受七日出界外至三宿病差即須
還若別有施主請仍得用後三宿住界外若後仍不
了者還本處更請七日去是名先成七日緣後成七
日緣。

* 自恣舉懺章第十九

此章大門束十一制意釋名二緣集相應三僧集緣
起四簡人是非五加法羯磨六五德行事七五德對
僧自恣八尼來請自恣九遇難開略十統收雜行。

第一制意釋名者然九旬脩道精練身心人多迷巳
不自見過宜仰𠗦清眾垂慈誨示縱宣巳罪恣僧治
舉彰內無私隱外現純淨故曰自恣也。

第二緣集相應中先明時節者律云七月十四十五
日並得自恣又急施衣戒中十六日亦得自恣此則
三日為定次明人法者若破夏不安居人雖不得夏
以舉罪義同理必依眾恣僧治舉律云若後安居人
從前安居者自恣乃須日滿得還。

第三僧集緣起者要五人巳上方得白差自恣當鳴
槌集僧各在地上敷廗而坐以是舉過處若在床上
益成慢怠律有此制五分云好泥地布草座而自恣
並偏袒右肩右膝著地合掌自外行湯散華唱數行
籌一同說戒法唯除說戒語加自恣詞乃至沙彌亦
須盡集以治舉義同待唱出巳方始得去。

第四簡人是非者律云要具二五德者初自恣五德
者一不愛二不恚三不怖四不癡五知自恣未自恣
次舉罪五德者一知時不以非時二真實不以虗妄
三利益不以損減四柔耎不以麤鑛五慈心不以瞋
恚若不具此德舉不知時恐惱眾僧反成自累所以
差二人者四分不了今取諸部文十誦僧祇並差二
人為五德五分二人巳上乃至差多人也(為僧多故更互息作)
三千威儀經云要差二人為僧自恣竟自相向出罪
不得待餘人白恣以餘人僧不差故僧祇十誦云差
上座有德者作(今時多差年少者作相生不善)。

第五加法羯磨者上座律師當差眾中兩人具二五
德者不須喚立恐成別眾羯磨前說欲云大(德姉)僧聽
(比丘比丘尼)某甲我受彼欲自恣彼如法僧事與欲自恣
(一說便得)今行事者不審多依說戒法說欲既房內作如
是說者亦不得臨時改正還令取房內比丘自恣欲
若持欲人臨時錯說者得對座改正問僧今和合何
所作為答自恣差人羯磨又問眾中誰能為僧作五德
自恣人具德者答云某甲能大(德姉)僧聽若僧時到僧
忍聽僧差(比丘比丘尼)某甲某甲為僧作受自恣人白如
是大(德姉)僧聽僧差(比丘比丘尼)某甲某甲為僧作受自恣
人誰諸(長老大姉)忍僧差(比丘比丘尼)某甲某甲為僧作受自
恣人者嘿然誰不忍者說僧巳忍僧差(比丘比丘尼)某甲
某甲為僧作受自恣人竟僧忍嘿然故是事如是持。

第六五德行事法者僧既差巳即從座起至上座頭
禮僧足巳胡跪住若在露地應去申手內作單白和
僧云大(德姉)僧聽今日眾僧自恣若僧時到僧忍聽和
合自恣白如是次明行草法者五分云令布草座上
自恣也義云今行事者別更施法未自恣前預覓耎
草隨僧多少人別一剪置上坐前差五德竟五德取
草行之從上座迄至下坐人付一剪訖五德亦取一
剪自手執住至本坐處然後敷地若大眾多者五三
人應助行行訖至上坐前唱云一切僧各就草座偏
袒右肩胡跪合掌如法自恣(僧皆警䇿依唱儀式)增一云如來
同僧坐於草座告諸比丘汝等各就草座我欲受歲
等廣如彼說。

第七五德對僧自恣者當一人至上座前大敷座具
而坐一人至下座前而坐律云若上座見五德來即
整服胡跪偏袒右肩合掌一切僧亦爾自恣文曰大
(德姉)一心念眾僧今日自恣我(比丘比丘尼)某甲亦自恣若
有見聞疑罪大(德長老姉長老)哀愍故語我我若見罪當如
法懺悔(三說)上座說巳復本而坐此初五德番至第三
上坐前坐彼第二五德作法同上如是展轉乃至下
座律云開病比丘隨身所安自恣僧祇云五德各至
本坐處自相向自恣不得待僧竟十誦云眾僧說巳
五德至上坐前告云僧一心自恣竟然後禮讚而退
(今時像季法逐人訛至於自行動靜乖理行善即舉眾惡便隱若當治罸罪爭尤深所以治舉之法略而不述
必能興行宜詳廣本)。

第八尼來請自恣若無尼來依常自恣不同說戒問
尼有無若尼來時當自恣前語令在眼見耳不聞處
立眾僧自恣至少多巳量時早晚堪得尼還上坐勅
五德云且住待尼自恣竟當喚尼至僧中禮足巳令
說三事見聞疑巳大眾良久嘿然上座應勅尼云大
眾上下各並嘿然不云見罪良由尼眾內無缺犯外
得清淨各懃行道謹慎莫放逸如法自恣比丘尼還
寺當傳此教告眾令知(其法下尼教中具顯)此謂白日自恣法
今時多在十四十五日夜自恣若尼明日來時鳴槌
集僧不來者索欲大眾集巳尼來至僧中如常威儀
請求三事餘同前法問此非僧法何須盡集索欲答
以尼依僧並使舉罪若一人不和則不成自恣如僧
祇教誡中本無羯摩法亦令隨緣說欲然後教誡由
是僧法理不偏別令僧尼自恣同是僧法准用無妨。

第九遇難略說者此律若有八難及餘緣等並得略
自恣如上說戒中明當令五德先作白云大(德姉)僧聽
若僧時到僧忍聽今為難故眾僧各各共三語自恣
白如是作此白巳眾僧一時相向各三說巳便去若
難轉近欲再說一說亦須單白此律若難警急亦開
直去若僧多處迮或濕熱風雨或難緣稍遠未即交
至如是等事亦得略說當令五德於五三上坐前三
說餘者一說便起或一人受兩人自恣應在中間左右
取之並須一一說示令大眾知聞故律云不得竊語
自恣也今時或兩五德一時各受自恣此為非法故
律云一時自恣閙亂令一一次第從上座自恣上明
六人法今明五人法者恐人濫行故簡異也若界內
五人不得索欲當白二差一五德竟又差一人不得
雙牒二人以所為兩人不入僧數故取自恣時一五
德同僧坐一五德展轉取自恣若事總了二五德自
相向說餘同前論若四人巳下及二人對手法者當
盡界集不得受欲及差五德四人相對一人別說云
諸大(德姉)一心念今日眾僧自恣我(比丘比丘尼)某甲清淨
(三說)餘有三人又如前說若二人相對者大(德姉)一心念
今日眾僧自恣我(比丘比丘尼)某甲清淨(三說)若一人心念
法者當往說戒處掃灑敷座具香水籌等待客比丘
來若無來者應至像前具修威儀心念口言今日眾
僧自恣我(比丘比丘尼)某甲清淨(三說)。

第十統收雜行者四人巳下若犯波逸提提舍尼罪
無問自言及舉並須懺巳自恣若犯突吉羅亦責心
懺巳然後自恣若犯僧殘偷蘭交無治罸義伹入僧
殘偷蘭說中准十誦云當白停巳待眾滿治不應礙
僧自恣問對僧自恣所以云見罪若懺悔對手心念
中皆云清淨耶答僧中治舉義足故見罪容得懺悔
若論別人雖有治舉攝治不盡故伹言清淨舉以應
僧若別人及僧自恣巳更有客來若少告清淨等多
更為說若二人作法巳更有三人來應作僧法自恣
若二人來者還同對手法僧祇不得此界安居餘處
自恣此律前安居人自恣竟分夏衣後安居人得同
受物仍待日滿得還分房臥具等亦爾此律安居竟
不去犯罪毗尼母云若有緣不去無犯若無緣出界
一宿還來亦無犯五分安居巳不去一宿犯墮若不
作限請或非請處得住。

* 隨戒釋要章第二十

此之一章最為精要禁身口之關籥識持犯之龜鏡
若闕而不著恐持犯莫知學而寡用若文義俱辨復
非抄所明今輙研竅諸篇撮其機要逐難訓釋餘之
不盡文露可尋。

第一篇簡要釋二(此律僧戒實數二百三十一通二不定及七滅諍合有二百五十)
婬戒第一(僧尼同犯)具四緣成一是正道二有染心三興
方便四與境合便犯律云人非人畜生此之三種並
是犯境若本有婬心之造前境無問睡覺並犯若死
形未壞若少分壞但使婬心正道三處入如毛頭皆
犯重罪三處者謂女人有三大小便及口男子有二
謂大便及口問此戒通戲不答律中以婬欲意並犯
重罪故下律云時有比丘戲咲將小兒男根安口中
弄雖本無婬心但使入時受樂亦犯十誦云口中要
過齒成犯餘二道不論分齊此律若為怨家賊等強
持男根令入三處自無婬心但使始入入巳出時於
此三時無有一念受樂心者皆不犯重若隨有一時
受樂便犯若比丘及尼互相教行婬前人作者教者
得偷蘭前人不作教者得吉羅下三眾相教作不作
俱吉羅仍作者滅擯次明不犯者若睡眠無所覺知
(謂開怨逼巳也)不受樂(謂開怨將造他也)一切無有婬意(謂汎無染心也)
盜戒第二(僧尼同犯)具六緣成一有主物二有主想三有
盜心四重物五興方便六離本處便犯問有主可解
何名無主物答善見云子作惡事父母趂去後時父
母死者是物名無主用則無罪薩婆多云二國中間
兩邊封相其間空地有物是名無主若國破王走後
王未統此中有物亦名無主有心取用並皆不犯就
初緣中束為十二一盜佛物二盜法物三盜僧物四
三寶互用五當體互六像共寶互七即物自互八出
貸九賓待道俗十盜人物十一盜非人物十二盜畜
生物。

第一盜佛物者正望佛邊無罪由佛於物無我所心
以無惱害故但得偷蘭以同非人物攝故故十誦盜
天神像衣結偷蘭涅槃又云造立佛寺用珠花鬘供
養不得輙取若知不知皆犯偷蘭若有守護主望守
護人結罪若無守護主望斷施主福邊結罪故毗奈
耶經云若盜佛塔聲聞塔等幡蓋皆望本施主結重
由斷彼福故十誦云盜佛圖物精舍中供養具若有
守護計直犯重善生經云亦望守護主結重十誦偷
舍利薩婆多盜佛像並為淨心供養自念云彼亦弟
子我亦弟子如是者無犯若為轉賣者謂佛塔中鳥
死及得餘物但供塔用別用犯盜摩得勒伽云盜佛
像舍利不滿五偷蘭滿五犯重。

第二盜法物者法是非情無我心亦望守物人結罪
故律云時有比丘盜他經卷佛言佛語無價計紙墨
犯重故知望守護人不望法也五百問事云不得口
吹經上塵土(像塵准同)若燒故經得重罪如燒父母不知
有罪者犯輕十誦云借他經拒逆不還令主生疑者
犯偷蘭遮(此由心未決絕若決絕者犯重)正法念經云盜他秘方犯
重問如前論中盜像舍利為供養故不犯者我亦好
心為供養法故亦應無罪答若欲互舉並有犯不犯
如人造經專心為巳不通餘人豈不得重造像亦然
若欲造像情通彼此如論不犯經亦如是。

第三盜僧物者若有守護主還就守護人結罪若主
掌人自盜者准善見盜僧物犯重也簡此僧物位分
有四一者常住常住謂僧厨庫寺舍眾具園林花果
莊田僕畜等以體通十方不可分用總望眾僧如善
見得重僧祇云僧物者縱一切比丘集亦不得分此
准重論二者十方常住如供僧常食該洽四方處唯
限局若有守護望主結重同共盜損應得輕罪僧祇
云若將僧長食還房偷蘭善見云若取僧物如巳物
行用與人得蘭(准盜僧食)若盜心取隨直多少結罪(似有主也)
母論亦同薩婆多善見等不打鐘食僧食者犯盜又
空寺中見食盜噉隨直多少結罪(准此如前蘭也)三者現前
現前望本主結重若多人共物一人守護亦望護主
結罪四者十方現前如亡五眾輕物是也善生云盜
亡比丘物若未羯磨從十方僧得罪輕(謂人不滿五但犯偷蘭)
若巳羯磨望現前僧重(謂人限滿五重)若臨終時隨亡人囑
物盜者隨約所與人結罪此律四方僧物若僧若眾
多人若一人不應分賣不應自入巳皆犯偷蘭人見
此斷若盜僧物不成盜便即奪取未見明文若奪成
重此律暫礙僧用故結罪輕若永入巳同善見重五
分云盜心貿僧好物直五錢犯重一錢巳上蘭。

第四三寶互用者僧祇云寺主摩摩帝互用佛法僧
物謂之不犯佛言波羅夷謂今時當佛像知事人取
僧粮食乘僧驢馬及家人奴婢等為佛法營造役使
者並依律斷滿五成重寶梁寶印經云佛法二物不
得互用由無與佛法物作主復無可諮白不同僧物
常住招提互有所須營事比丘和僧索欲行籌和合
者得用若用僧物修治佛塔依法取僧和合得用不
和合者勸俗修治若佛塔有物乃至一錢以施主重
心故捨諸天及人於此物中應生佛想塔想乃至風
吹爛壞不得貿寶供養以如來塔物無人作價若准
此文佛堂內設僧席僧房內置經像並是互用由三
寶位差別故若暫安者理得無損五百問事云本非
佛塔堂設像在中比丘如法共宿作隔鄣者不犯由
佛在時亦與弟子同房宿故十誦云佛聽僧坊佛圖
畜使人及象馬牛羊等各有所屬不得互用薩婆多
云四方僧地不和合者不得作佛塔為佛種花菓若
僧中分得聽隨意供養花多無限者隨用供養若經
荒餓三寶園田無有分別可問處者若僧和合隨意
處分若屬塔水由塔功力者僧用得重若功力由僧
當籌量多少莫令過限過則結重十誦云僧園中樹
花聽取供養佛塔若有菓者使人取噉大木供僧椽
梁用樹皮葉等隨比丘用亦得供僧釜器等用毗尼
母云巳處分地種樹得木後用治房不須白僧僧樹
治塔和僧得用僧祇云院內樹薪應准少多供溫室
食厨別房用不得過取若無定限者隨意多少應取
乾枯者(雖有此文亦須量巳用之)此律瓶沙王以園施佛佛令與
僧故知三寶不得互用便勸施僧若本主施通三寶
隨用偏盡無犯終不得破此物以為三分乖本施心
然盜僧物者其業至重隨盜一種則望十方凡聖結
罪故方等經華聚菩薩云五逆四重我亦能救盜僧
物者我所不救又大集經云盜僧物者罪同五逆觀
佛三昧經云用僧祇物者過煞八萬四千父母等罪
又如關東靈嚴寺記云時有客比丘卒死至地獄中
見觀世音為舉石函出罪記錄並為取僧樹薪染作
私用皆受重罪此由違戒故受斯殃是故行者宜善
思用。

第五當體互者謂本作釋迦改作彌陀本作大品改
充涅槃本作僧房改供僧食皆是違反施心並得互
用罪也故律云許此處乃與彼處皆犯罪也(准此佛家物不
得作菩薩聖僧形像以師徒位別故乃可作莊嚴供養具無罪若本心通者不犯)五百問事
云用佛綵色作鳥獸形得罪除在佛前為供養故不
犯善見云若施主本施園菓擬為衣服湯藥等以盜
心迴分食者計直得重若擬作僧房而迴作食犯偷
蘭若住處乏少粮食各欲散去無人守護者得和僧
減用其園菓等重物作食守之乃至四方僧房亦得
若僧房破壞得賣麤者以相治補若賊亂世聽持隨
身去賊止還復本處欲供養此像乃供養彼像得小
罪十誦云波離問佛僧房破時得持僧臥具等物賣
治房舍不佛言得又問兩房破得賣一房治不佛言
得摩得勒伽云持此四方僧物盜心度與餘寺得小
罪以還為僧用故不犯重僧祇云若左右近寺破無
臥具供養者通結一界彼此共用者得五百問事云
白衣投比丘未度者白僧與食若為僧乞白僧聽將
僧食在道若僧不許或不白行還須償不者犯重若
供僧齊米僧去齊主用供養後僧打楗槌得食若不
打者一飽犯重義准此文不得輙將僧食出界而食
本無還心犯重雖復打鐘猶不免盜以處攝定故故
律下文共利養別說戒者聽羯磨和僧若直得者何
須結同界也若為僧使路無乞食處聽和僧將食在
道未必鳴鐘准前善見守寺之文若寺莊磑鳴鐘得
食不須和僧若知事比丘為僧撿挍將僧淨人畜生
行至寺莊食僧粮草者准前伽論得吉若為巳用無
問僧私人畜計直犯重律云若國土荒壞住處無人
得持此寺物將向餘寺若國土還靖本住有人還持
此物歸彼本寺不者如法治。

第六像共寶互者謂住持三寶與理寶相互也薩婆
多云問佛在世時諸供養三寶物中常受一人分何
以滅後偏取一分答佛在世時色身受用故取一人
分滅後法身功德勝僧故取一分又佛在時言施佛
寶者置爪髮塔中供養法身法身常在世故若施法
者分作二分一分與經一分與誦經說法人若施法
寶者懸置塔中若施僧寶者亦著塔中供養第一義
諦僧若言施眾僧者凡聖俱得以言無當故既知如
此受施之時善知通塞勿令互用致有乖違。

第七即物自互者先約佛物束為四重一佛受用物
謂堂宇衣服床帳等物著塔中供養不得互轉如前
寶梁經說五百問事云佛物得買取供養具供養不
得賣佛上繒與佛作衣又佛堂柱壞換訖故柱施僧
僧不得用又律中佛園座具等皆屬塔故不得互用
二施屬佛像物從意迴轉餘用如十誦云以佛塔物
出息佛言聽之五百問事云佛物不得移至他寺犯
棄若眾僧盡去白僧僧聽將去無罪比丘容作佛像
經書得物不得取若得佛家人畜不得使三供養佛
像物僧祇云供養佛花多聽轉賣買香燈猶故多者
轉賣著無盡財中五百問事云佛旛多欲作餘佛事
者得施主不許不得四者獻佛物如此律供養佛塔
食治塔人得食善見云佛前獻飯侍佛比丘得食若
無比丘白衣侍佛亦得食(法僧二物類前可知)。

第八出貸者僧祇云塔僧二物互貸分明券記某時
貸某時還若知事交代當於僧中讀疏分明唱記付
囑後人違者結罪十誦別人貸塔僧物若死計直還
善見亦得貸借僧祇物作私房善生云病人貸三寶
物十倍還之餘不病僧良恐不開。

第九賞待道俗者此律優婆離至一住處不蒙迎接
佛言若知法律者凡所至處皆應迎逆供給飲食十
誦以此人替補我處故須供給義准下文與知事人
衣是十方現前物故知非是四方常住物供給也僧
祇云若惡賊檀越工匠乃至國王大臣有力能損益
者應與飲食五分云若白衣入寺不與食起嫌佛言
應與持惡器與又嫌佛言以好器與(此謂見僧過者若高識君子善
達方外說食難消非惜不與如此之者空遣無損也)十誦云供給國王大臣薪
火燭等聽用十九錢不須白僧若更索者白僧給之
若惡賊者則不限多小病兒索僧貴藥聽與兩錢半
價善見云淨人若分番上下者尚上與衣服下者不
得長使者供給衣食十誦云客作人若雇得一日使
卒遇風雨難緣不得作者佛令量功與價。

第十盜人物者有二初損正主有三一有我所心有
守護者櫃中綿絹是二有我所心無守護者田中糓
豆是三無我所心無守護者地中伏藏是若盜此三
物並損正主結罪次損守護主中有二一有我所心
別守護者如僧可分物令人守者是二無我所心有
守護者如關頭奪得禁物及比丘失物官人奪得等
是若盜此二物並約守護主結罪簡此有七一掌護
破失主者如善見云比丘為他別人乃至三寶守護
財物若謹慎掌護堅鏁藏戶而賊比丘或從孔中屋
中竊取或逼迫取非守護主能禁限者伹望本主結
罪皆不合徵若主掌懈慢不懃掌錄為賊所偷者守
物比丘必須償之以望守護主結罪故二寄付損失
主者如十誦云比丘遠處受他寄物在道損破若好
心投破者不應償惡心投破者須償借他物不問好
心惡心若破一切須償義云今時多有為他洗治鉢
器好心損破皆不合償索者得重三被賊盜物主者
有二初不現前盜物主護心義弱取者得想成就主
雖有心不捨後見本物不得奪取以離本處屬賊義
成若奪此物得重故律云時有比丘奪劫者物佛言
波羅夷次對面現前奪者由護心義強奪者猶預得
想未定本主護心義強意猶未捨本物得取故僧祇
云賊奪物去比丘逐賊奪得本物無犯又闇逐賊賊
藏物去比丘即取將來又漸近村比丘逐賊若和喻
得若恐嚇得無犯有死事不應告官如上諸句皆是
對面被劫若巳作失想不問賊心定不定後還取者
便為賊復奪賊四賊施物主者十誦云賊偷物來或
好心施或因他逐恐怖故施得取以成物主故但莫
從賊乞他自與者得取取巳染壞色著有主識認者
應還若賊比丘邊買得衣本主見者不得直奪應還
本直五收㘝縛賊主者僧祇云官未收錄未抄物名
寄付比丘者得取若巳抄錄者不得取若云施佛塔
僧者得取應露現持出不得覆藏若問是何物應答
言佛法物不許者還薩婆多云持國禁物出界罪入
死者前判得重後違王教得突吉羅王民合死者盜
心持出得重自外不聽無死者不犯薩遮尼乾子經
云不輸王課非盜僧祇云官稅比丘物方便自免者
不犯重一我不共要二非理稅我律云比丘無輸稅
法不同白衣官稅俗人物比丘為他隱認者得重(今時
數有僧尼為他人妄認車牛人馬等准上計錢滿五得重)六狂人施物主者摩得
勒伽云若狂人自持物施不知父母親屬者比丘得
取若父母可知不自手與不得取七守護他物主者
十誦云有邏人與比丘衣疑不知成主不佛言但隨
施者受之不合從乞律云他守視人與比丘物佛言
此即是主得受。

第十一盜非人物者五分盜他覆塚幡蓋神廟中衣
他所護物直五錢犯重僧祇盜外道塔物神祀物得
重(此望守主結重)十誦盜天神像衣及花鬘等物蘭(此望境結蘭也)
故薩婆多云取非人物五錢巳上重偷蘭四錢巳下
輕偷蘭善見取諸鬼神物及繫樹物無守護者無罪
(此望非人不護也)。

第十二盜畜生物者十誦云取虎殘者犯吉羅罪由
不斷望故師子殘不犯由斷望故薩婆多云一切鳥
獸食殘取者得突吉羅。

第二有主想可解次解第三有盜心者然此之一門
實行之人亦未免重何以故以不識戒相故僧祇云
寺主摩摩帝好心互用三寶物亦是盜心故此律云
我說此人愚痴故犯波羅夷十誦云盜心有六種謂
苦切取輕慢取以他名字取觝突取受寄取出息取
出息輕餘五重摩得勒伽云劫奪心有三種謂強奪
取耎語取施巳還取五分云盜心有四種謂諂心曲
心瞋心恐怖心若以此四心取他物者並名盜也律
云賊心有十種謂黑闇心邪心曲戾心恐怖心常有
盜他物心決定取恐怯取寄物取見便取倚託取(謂假
道俗威勢而乞是)。

第四重物者謂五錢若五錢直於中料簡束為七重
一滿五結蘭者摩得勒伽云取百千不犯重者謂數
數作斷心數數取四錢者是二不得物結重者如律
云燒埋壞色等是三多人共業滿五結重者如律云
眾多人遣一人盜五錢多人共分或多人共盜通作
一分滿五者重四滿五結蘭者如十誦云盜眾多人
未分物者是(謂亡人輕物未分者是)五盜多人各一錢而結重
者如僧祇五人各以一錢遣一人守掌若盜望守人
結重六多人共盜六錢而結重者如善見師徒四人
相教共盜一人六錢各得一重一蘭謂自業不合教
他但得一蘭七對處結重者如善見云貴賤處所等
謂此土直減五彼土直過五或此土直過五彼土直
減五並依本處斷摩得勒伽云迦梨仙貴賤等貴則
減五賤則過五不犯善見云若盜心唱云定是我地
地主生疑者犯偷蘭決心失者重若來問僧答同者
皆重若共諍園田違理判與乃至口辨多端偷夏唱
大等得物滿五皆重。

第五興方便可解。

第六舉離處者如善見云舉一樹時蘭舉二樹時重
(謂量取他地也)乃至得一髮一麥許皆重以地深無價故僧
祇盜他牛馬未作得想雖舉四足不成重善見空靜
處盜定作得想動則成重如擲杖空中必有落義此
律盜隱他籌數犯重十誦云或摴蒲轉齒圍碁移子
等皆重(謂賭物重不賭吉羅)次明不犯者此律云與想取巳有
想取糞掃想取暫取想取親友意想取等皆不犯律
云親友意者要具七法一難作能作二難與能與三
難忍能忍四密事相告五互相覆藏六遭苦不捨七
貧賤不輕如是七法人能行者是親善友。

煞人戒第三(僧尼同犯)。

自稱得聖戒第四(僧尼同犯)。

此二戒事希不述縱有犯緣如前受戒相中巳略述
竟。

第二篇簡要釋九。

漏失戒第一(尼根)具三緣成一作究竟意二方便動轉
三體分盈流便犯此律除夢不犯僧祇云佛告舍利
弗夢者虗妄不實若夢真實於我法中修梵行者無
有解脫善見云夢有四種一四大不和夢睡眠夢見
山崩地動飛騰虗空見虎狼師子惡賊逐等二先見
夢晝見青黃赤白男女等夜中夢見(此二不實故經云如夢如幻也)
三天人與夢有善知識天人為現善夢若惡知識天
人為現惡夢四相夢此人前身或福或罪若福為現
善夢謂誦經禮佛等若罪為現煞盜等(此二是實故經云凡夫之
人伹取夢相若得一夢即滅一逆乃至如佛名方等經說)。

摩捉戒第二(尼夷)具五緣犯一人女二人女想三有染
心四身相觸五觸著便犯律云比丘及女二俱無衣
身相觸得僧殘一有衣一無衣身相觸得偷蘭二俱
有衣得突吉羅十誦云若女人為水沒開比丘手捉
雖婬心起但捉一處莫放到到上巳不應故觸更捉
得僧殘僧祇云若欲心灒涉水著女人者偷蘭遮若
共女人捉物呪願捉器行食捉繩頭尾捉杖木等皆
非威儀有欲心者突吉羅欲心動物偷蘭遮城門道
狹逢女人閙要待希得過若女人有所須者令淨人
與若無淨人持物著床机上語言可自取若擔重物
不舉傍無淨人者比丘應舉著高處令其自擔若乞
食時端正女人持食與起欲心者應放鉢著地令餘
人授與十誦云女人與比丘寫水水流不斷比丘於
女生邪心即生疑佛言偷蘭遮(今時齋上多有女人及尼自行香水并授
針線瓶器等物觸著生染殘行香之時令其懸放自餘瓶器等物並使置地巳自取用)不犯者
十誦云若母女姉妹想為寒熱𤏙冷若為水火刀兵
深坑惡獸難救無染心者不犯。

與女人麤惡語戒第三(尼共男子麤語蘭)具七緣犯一人女
二人女想三有染心四麤惡語五麤惡語想六言了
七前人解便犯此律要了知婬欲語意方犯麤惡語
者非梵行也縱涉善事意表欲心亦殘不解語蘭伽
論性好麤語偷蘭此律為女說不淨觀等不犯。

歎身麤語供養戒第四(尼共男子歎身蘭)具七緣犯一人女
二人女想三有染心四歎身說麤惡語五麤惡想六
言了七前人知解便犯此律歎身有二種一歎色身
豐美二歎種族深厚復歎巳身修行持戒第一可持
婬欲供養我者殘。

媒嫁戒第五(僧尼同犯)具六緣成一人男女二人男女想
三為媒嫁事四媒嫁想五言章了六受語往還報便
犯律云若一念頃乃至須臾暫時和合媒嫁並犯僧
殘十誦云受語報中有使使受語使有使使遣語彼
使使還報皆得眾多僧殘律云受男家語時突吉羅
報女家時偷蘭遮還報男家時僧伽婆尸沙十誦五
分云不許還報者偷蘭遮許還報者僧伽婆尸沙若
作券書言非我婦猶未唱出者蘭若婦禮巳斷不復
往還合和者殘僧祇云若主人畜多婦妾不均鬪爭
一婦私求比丘比丘即為和平或夫婦不和合便勸
和合者皆偷蘭遮若婦人及女還家比丘到舍便勸
早還者偷蘭遮(恐畏他夫瞋不得會故也)五分云若為男倩女為
女倩男長使者偷蘭遮此律諸比丘白二羯磨差人
媒嫁一切僧殘知事白僧媒嫁淨人供給婚具問僧
同可一切僧殘若非理用物犯重十誦摩得勒伽云
若指腹作媒及自媒嫁身皆偷蘭遮僧祇云若比丘
乃至為他求好馬種和合者偷蘭餘畜生者吉羅鼻
奈耶云若比丘解放畜生合其牝牡者僧殘此律吉
羅不犯者律云若為父母信心檀越若在獄繫及為
佛法僧重病比丘事等看書持往不犯。

無主僧不處分過量造房戒第六(尼吉)具六緣成一無
主二為巳三自乞求四過量不處分五過量不處分
想六房成犯此律若作此房先知無難妨巳然後來
僧中乞法若不可信者一切僧共往看之若可信者
即當聽作善見云無妨難處平治如皷面後至僧中
乞此律長佛十二搩手內廣七搩手准五分佛一搩
手長二尺(計此律房長二丈四尺廣一丈四尺)善見皆謂明內為言僧祇
邊壁高一丈二尺若男若女在家出家皆為房主無
此等主故言無主難處者此律謂虎狼蟻子也善見
云下至有蟻子窟不得作若蟻行覓食逐令去得作
何以故如來為慈愍眾生及比丘故五分四衢道中
多人聚戲婬女市肆放牧惡獸險處園田社樹墳墓
逼村近道等並是難處妨處者此律乃至不容草車
迴轉處十誦是舍近塔官地居士外道居地大石水
流大樹深坑等並是妨處明了論或樹空山巖石陰
等得行住坐臥者(疏云)欲於中住必須隔斷須將比丘
羯磨治地(故知僧私二地並須乞法)乞時應至僧中具修威儀口
云大德僧聽我比丘某甲自乞作房無主自為巳今
從眾僧乞處分無難無妨處願僧與我比丘某甲處
分無難無妨處慈愍故(如是三乞律云僧應觀此比丘若可信即應聽若不可信一切
僧應當到彼處看若遠遣可信者看巳作羯磨)和僧索欲巳問僧云僧今和
合何所作為答處分造房羯磨大德僧聽比丘某甲
自乞作房無主自為巳今從眾僧乞處分無難無妨
處若僧時到僧忍聽僧今與比丘某甲處分無難無
妨處白如是大德僧聽此比丘某甲自乞作房無主
自為巳從僧乞處分無難無妨處僧今與比丘某甲
處分無難無妨處誰諸長老忍僧與比丘某甲處分
無難無妨處者嘿然誰不忍者說僧巳忍與比丘某
甲處分無難無妨處竟僧忍嘿然故是事如是持(後房
羯磨與此大同伹稱有主為異)僧祇云若僧中無羯磨者一切僧就
彼作房處一人唱言一切僧為某比丘指授房三說
亦得若處遠隔水寒暑雨雪多病不得去者應差二
三人不得差四以不得羯磨眾故(僧祗疏云二三人到彼口唱亦得)
為四種人不合處分一越年二異界僧三作私房者
多四妨難二處悉皆不成即此律使可信者看故知
簡別薩婆多云處分處得作餘處不得餘人就此房
上作重屋房主聽得無不處分罪善見云長中減一
搩手廣中長一搩手互減互過並殘若作房未成而
行客為成者無罪以人無一口房若以段段計人分
滿過量亦犯婆論末後二摶泥未竟輕蘭一摶在重
蘭善見云若留一摶泥在後當成蘭決心能者殘僧
祇云瓦木板石灰泥草覆乃至最後一把草覆竟殘
作非法房自身及他受用皆吉房主若死休道若施
僧乃可受用此律餘人不犯懺竟得用若教他作受
教者過量犯若是房主得僧殘巧師得偷蘭妨難二
處各吉過量不乞二殘律云不犯者減量無妨難為
佛圖講堂為僧為多人作屋草菴葉菴小容身屋等
並不犯。

有主僧不處分房戒第七(尼吉)具六緣成一有主二為
巳作三長佛六搩手廣四搩手以上房四不處分五
不處分想六作成便犯此律妨難二吉不乞一殘(乞法
羯磨如前戒明)此房屬內於巳身若死遠行不還隨意處分
若與三寶親友白衣自賣取錢隨心自在唯不得賣
地地是僧物僧不許賣若房主不自處分屬四方僧
次第住律云不犯者若處分作草菴葉菴小容身屋
(謂無過量以小故不須乞處分)若作多人住屋並不犯
無根重罪謗他戒第八(僧尼同犯)具八緣犯一是比丘及
尼除下三眾二想心謂淨不妨實不淨如打破戒比
丘犯提故律云若遮無根無餘緣不成遮治其謗罪
二謂作比丘想三內有瞋心四無三根五下至對一
比丘說僧祇對謗比丘前罵謗語語殘六重事加誣
七言詞了八前人知便犯十誦云四重互說成謗(大同
四分)律云若有見聞疑三根說實者不犯。

假根謗戒第九(僧尼同犯)。

破僧違諫戒第十(僧尼同犯)。

助破僧違諫戒第十一(僧尼同犯)此三戒事希不述。

汙家擯謗違諫戒第十二(僧尼同犯)具六緣犯一作汙家
惡行事二心無改悔三作法駈擯四違理謗僧五僧
如法設諫六三諫竟便犯此律汙家伹吉後擯謗違
諫得殘於中有四汙家一依家汙家(以一家物偏給一家物主
生瞋得者心喜情標名利招俗譏毀也)二依利養汙家(如法得利非法授俗得者思報
不得起瞋退彼〔俗〕心違平等施)三依親友汙家(依王大臣恃俗勢力所為不平令俗瞋喜)
四依僧伽藍汙家(以僧花菓贈餉白衣令彼俗心恒有悕求以非為是故云汙家)
薩婆多云作種種惡業破他信敬善心是名汙他家
作惡行者作此不清淨穢汙垢濁又得惡果故名惡
行若以小物贈遺白衣縱使因此起七寶塔種種莊
嚴建立精舍猶如祇桓四事供養滿閻浮提一切聖
眾不如靜坐清淨持戒即是供養真實法身不犯者
律云若與父母病人繫閇獄囚及寺中客作者不犯。

惡性拒僧違諫戒第十三(僧尼同犯)此戒事希不述。

二不定義旨趣難明犯緣復希故略不釋(尼無此二)。

第三篇三十捨墮要釋十九。

長衣戒第一(僧尼同犯)具六緣成一是巳長衣二屬巳定
三衣體應量四不說淨五無因緣六畜過十日便犯
此律受持(三五)衣外餘我(三五)衣及以長財長佛八指廣
四指過十日不說淨者尼薩耆波逸提薩婆多云佛
一指面闊二寸計長尺六廣八寸名應量自外不應
者伹犯吉羅善見云若束縛一處一提若段段別明
相出隨處結罪義云若能染應量所染通應不應如
足食竟正不正俱犯若能染是不應量亦所染應量
大小雖殊捨懺義一律結提罪論得吉羅故知同染
不犯者僧祇云若二人共衣未分若施物未入手皆
不犯若多人共分中有善毗尼人為說淨不犯(謂共活同
財人)此律十日內若轉淨施若遣與人若賊奪想(衣仍實在
雖經多日無心儲畜不犯)十誦失想後得更開十日此律失衣燒
衣漂衣不犯者(謂衣財實失後還得者更得十日說淨受持也)或水陸道斷
不淨施不與人亦不犯。

離三衣宿戒第二(僧尼同犯尼有五衣)具六緣成一是巳三衣
二加受持法三人衣異界四不捨會五無因緣六明
相出具此六緣便犯上有兩緣下有一緣易故不解
中間三緣正此消釋先解人衣異界中有四一界中
有女人者名為染礙亦有人不立者悞也故律下文
諸比丘脫衣俗人家形露佛言除村村外界等故知
村不攝衣名為染礙二者隔礙此律若水陸斷道等
離衣不犯三者情礙此律若奪失想或惡獸命梵等
緣失衣無罪薩婆多云王來入界大小行左右近處
並非衣界以情隔故四者界礙此律自然衣界有十
一種一僧伽藍界二村界三樹界四場界五車界六
船界七舍界八堂界九庫界十倉界十一阿蘭若界
初伽藍及村各有四相謂周匝垣墻柵籬籬墻不周
四周有屋此相不圓其樹場等諸界並生故律云若
干界也謂有前三礙故此十一種界四分各加勢分
有十三步故律云僧伽藍界者在僧伽藍邊以中人
擲石所及處是善見云中人擲石者取不健不羸人
盡力擲至落處不取轉處諸師議評作十三步若置
衣在十一種界內身在異處宿若不捨會不至擲石
所及處明相出一一犯捨墮若界內有女人持衣至
中衣須近身則不論勢分不爾明相出犯捨次明
餘部衣界有四一道行界者十誦云比丘與師持衣
道中行前後四十九尋內不失薩婆多云亦縱廣四
十九尋內不失善見云若沙彌俗人持衣前入界比
丘後入謂言界外明相出不失衣依止亦爾二洲上
界者善見云十四肘內不失衣若有人來往衣須近
身不者失衣三水界者善見云比丘在阿蘭若處竟
夜坐禪天欲曉脫衣置岸上入池洗浴未竟明相出
犯捨毗尼母云一脚在岸上一脚入水雖經明相不
失三衣四井界者僧祇云道行露地有井於井蘭傍
宿置衣二十五肘內身在外宿失衣或置衣井內比
丘在上宿不以繩連或不垂手脚經明相出皆犯(以此
例餘坑窖等亦爾)第四捨會者僧祇云有緣至他處宿彼有
比丘及尼長衣應借受持無者俗人有被應借作淨
安紉然後受持無者後夜當疾還寺若不得入者當
捨却衣寧無衣犯小罪以輕易重故(捨文如前受衣中說)第五
無因緣者若迦提一月功德衣五月得離衣宿及以
失奪燒漂想水陸道斷命梵等難皆不失衣除上因
緣若不捨會皆犯問忘不持衣行至夜方覺有難欲
會無緣失受法不答失受如長衣雖開忘過日不犯
後時憶得即須說淨不以忘故便開不說今此亦爾
雖開忘不犯捨罪不以忘故便開不受也故明了論
云道行比丘夜宿錯持他衣去他衣不失巳衣失(若明
相出巳覺者得如前開直須更受若至夜覺者欲會無緣應對人捨無人可對心念遙捨)。

月望衣戒第三(僧尼同犯)此戒事希不述。

取非親尼衣戒第四(尼取僧衣吉)具五緣犯一是比丘尼
薩婆多云要取羯磨受戒尼犯五分云取下二眾尼
衣得吉羅二非親里尼十誦云若是親里當問足不
足少尚自持與何況不足而取善見云親里者父母
乃至七世是也除此非親五分云若親里尼犯戒取
衣者吉羅三是應量衣尼五衣中隨取一衣便犯薩
婆多云取尼七尺二寸衣犯不問是色非色染可應
法取則捨墮餘不應量衣鉢等取得吉羅應量鉢等
取得波逸提四虗心送與除乞得不犯僧祇云尼借
比丘衣得隨意著乃至破還無犯(此應親友不犯非親者應還直)五
領受便犯伽論云若尼放衣置地寄大德隨意用便
捨去比丘作同意用無犯僧祇使人受同犯十誦十
僧取尼一衣皆墮十尼持一衣與一僧得十墮若尼
先請說法故與無犯五分若先無心求彼自布施當
觀有長得取(准比犯戒止為貪心)。

使非親尼浣故衣戒第五(尼使僧浣衣吉)具五緣成一是比
丘尼二非親里善見令出家婦浣染亦犯三是巳故
衣律云乃至一經身著即名故也善見若浣革屣囊
不犯伽論乃至浣尼師檀亦犯四若自往若使人往
浣染打三皆犯一一重浣重染重打皆犯多罪五浣
打竟便犯僧祇云若多尼弟子雖不得令浣染打得
令拾薪取水煑染汁無犯五分云令非親尼浣而親
非親合浣亦犯僧祇云若比丘使親里尼浣彼有弟
子為浣不犯若言遣汝弟子為我浣者犯薩婆多云
要淨犯捨不淨得吉羅染打亦爾此律使尼浣打新
衣及使尼下眾浣打故衣皆吉不犯者若為佛僧或
借他衣為浣打故不犯。

從非親居士乞衣戒第六(僧尼同犯)具六緣犯一三衣具
足二無因緣(因緣謂失奪三衣非謂迦提月中開從他乞也)三非親里四為
巳乞應量衣十誦僧祇乞得四肘巳上犯若自乞使
人乞作寒暑相若方便說法得者皆提除乞小小物
不犯若本方便心但索小者容得大者犯五彼與六
領受便犯不犯者律云若奪失三衣或從親里乞或
為他乞他為巳乞或不求而得或同出家人邊乞得
皆不犯。

過分取衣戒第七(僧尼同犯)具五緣犯一比丘失奪三衣二
非親居士三為失奪故施若不為失隨受無罪四比
丘知彼為無故施五過知足取故犯律云若失一衣
不應取若失二衣餘有一衣若二重三重四重應摘
作若僧伽梨乃至安陀會善見云若都失者取上下
二衣餘一衣別處乞此律若有餘殘語居士言此餘
殘裁作何等若彼言我不以失衣故施我曹自與大
德耳若彼欲受便受前戒為他不犯此戒為他亦犯。

勸增衣價戒第八(僧尼同犯)具六緣犯一非親俗人虗心
辦價二施期有限三知限施四嫌少勸增五彼為增
價縷六領受便犯此律居士施衣嫌少更求乃至增
一錢十六分之一分若為增縷乃至一線也律云不
犯者若先自恣而往求知足於中減少作若從親里
求出家人邊求巳為他他為巳或不求而得一切無
犯。

勸二家增衣戒第九(僧尼同犯)具緣同前唯合勸二家為
異。

過三返六嘿然怱切索衣戒第十(僧尼同犯)此戒事希不
述。

乞蠶綿作三衣戒第十一(尼吉)具五緣成一是憍奢耶
(謂絲中微者是蠶口初出細者名忽)二自乞求三作敷具四為巳五作
成便犯此律因比丘至蠶家乞未成巳成綿作臥具
便待看暴蠒作聲因呵制之若純作若雜以毳劫貝
麻縷成者犯(臥具者三衣別名也)央掘經云繒綿皮物若展轉
來離煞者手施持戒人不應受者是比丘法若受非
悲然不破戒五分云蠶家施綿受巳施僧不得自入
此律自作教他成者並提不成者吉若為他作吉羅
不犯者若得巳成者應以斧細挫斬用和泥塗壁及
埵。

用黑羊毛作三衣戒第十二(尼吉)。

用白羊毛作三衣戒第十三(尼吉)。

減六年作三衣戒第十四(尼吉)此三戒希故不述
不揲尼師檀戒第十五(尼吉)具五緣犯一先有故座具
二更作新者三為巳四無心以故者揲五作成便犯
此亦不論氈布之異如律中十種衣財並犯僧祇云
應取故者襞方佛一搩手故氈不尖邪凹凸缺角穿
壞膩者若著時方圓令正(隨四角中央一處安之)此律捨時先
截量外然後捨懺。

擔羊毛過三由旬戒第十六(尼吉)。

使尼浣擗羊毛戒第十七(尼使僧浣毛吉)此二戒事希不述。

畜寶戒第十八(僧尼同犯)具四緣犯一是錢寶二知是三為
巳四受取便犯(此戒以畜為犯文言手捉者表畜時言也下別有捉寶戒)寶是八
不淨中一數剩料簡八不淨物名通二四一是田宅
二種殖園林三蓄𧂐鹽粟求利潤身四畜奴婢僕使
五畜養群畜六畜金銀寶物七畜金銀鏤牀綿褥氍
氀八畜銅鐵釜鑊除十六枚器若畜此八皆能長貪
汙染梵行有得不淨果故名不淨也次解開畜得不
者第一田宅不淨者田體是妨道一向無開宅舍有
聽不聽若廣畜莊舍一向無開小房一口雖是重物
有資身長道別人開畜無犯不須淨施五分云有人
施僧田宅店肆比丘不受檀越嫌言沙門不合受人
信施佛言聽受使淨人知二園林菓樹流泉浴池者
別人不許受善見云若居士言以池施僧供給浣濯
及一切眾生聽飲用隨意得受三貯粟居鹽者昔解
云儉開三十六石粟者此無經律舉世偽傳准僧祇
云若比丘籴粟時作是念此後時恐貴今籴此穀當
依是誦經坐禪行道者得亦不言多少鹽則唯除盡
形藥餘無開若准僧祇畜少為食應得無妨薩婆多
云若比丘得穀米等即日應作淨若無白衣時四眾
邊作淨若不作淨至地了時捨作突吉羅懺沙彌亦
爾(淨法如上資緣章說)四奴婢僕使者僧祇云若人施僧奴若
施使人若園林民婦不應受若言施供給僧男淨人
聽受若施別人一切不得若施淨人為料理僧故別
人得受若施尼僧一同前法唯改女淨人為異五畜
養群畜者僧祇云一切眾生不應受自餘野鳥獸等
若言不受者我當煞應語言汝自求水草守護勿令
傷害不得剪翅羽籠繫若能飛行自活者放去莫拘
執毗尼母云畢陵伽婆蹉為國人所重或施羅網車
轝象馬􂑌驢及一切小寺施者別人亦得受日藏分
經云佛言大王於我法中有諸比丘假令如法始從
一人乃至四人我不聽受田宅園林象馬車乘奴婢
等常住僧物若滿五人乃可得受遺教法律云騎乘
車馬一日除五百日齋一歲三百六十日乘除十八
萬日齋舍利弗問何故比丘乘騎除五百日齋者佛
言比丘知禁律人他見生謗令他得罪除老病暫時
得乘六畜金銀錢寶者若作受寶之意一向不聽唯
除說淨得受律云錢寶說淨有二若白衣持來施比
丘比丘言此不淨物我不應畜若淨人當受即當說
淨若白衣言與比丘寶比丘言我不應畜淨人言易
淨物畜即是作淨若白衣不言易淨物畜比丘自不
說淨直置地去者若有比丘應對說淨隨久近畜若
無比丘亦不得取(淨法如上資緣章說)僧祇云若居士施金銀
等為比丘衣直不得自手取使淨人知無淨人者指
脚邊地語言是中知著地自用草葉塼瓦等遙擲覆
上後將淨人令知持去若知佛有金銀錢欲舉者若
是生地應教淨人知巳作坑內錢置中若墮岸上者
得自捉塼瓦擲錢使入得自填上僧祇十誦善見云
若病兒得金銀錢令淨人畜為貿藥故若多人與藥
直得置氈褥底眼闇求時手觸無犯七金銀鏤牀綿
褥氍氀者毗尼母云別人聽受剋鏤大牀唯除金銀
不犯此律氍氀廣三肘長五肘聽受應淨施畜八一
切銅鐵釜鑊等除十六枚器者以資身要用非妨道
故不犯此猶不通大僧唯局尼不說淨得畜自餘一
切大盆釜鑊等不聽畜除僧不犯尼說淨得畜毗尼
母云鐵瓦瓶銅盆銅魅種種等器佛聽別人受善見
云若施器仗僧應打壞不得賣若施樂器不得捉得
賣僧祇云若四月八日及大會日供養時金銀塔及
菩薩像幢幡供養具等有金銀塗者使淨人捉若倒
地者助捉無金銀處若遍塗者以物裹手捉不得先
捉後放地也僧祇云一切身分者若手若脚若膝若
繫伽梨爾鉢等中一切皆犯律云若畜捉金銀者決
定非沙門釋子法五分云當知是人必定不信我之
法律。

貿寶戒第十九(僧尼同犯)具五緣犯一是錢寶二互相易
三決價四為巳五領受便犯律中以財物易錢寶故
犯不論食也此戒一往便犯不同販賣為利故賣巳
還買捨時與白衣淨人不得與沙彌以同犯故。

販賣戒第二十(僧尼同犯)具六緣犯一在家二眾二共相
交貿三決價四為巳五自貿易六領受十誦若可捨
物金銀錢籴粟或用栗買物若可食噉口口得突
吉羅可作衣著著便波逸提若須是物審思量言我
以爾所物買若彼不肯更應再語若復不肯應三語
三索不得應覓淨人買淨人不知市易當教以爾所
物買是物應好量議教買得者無犯若買得物此賤
彼貴雖可有利不犯(雖許教買然不得對物主前取比丘語上下屏處教者得)五
百問事云販賣比丘請他食者受食人犯墮窮𠨬無
食處彼應使白衣作治生道人白僧云是白衣物若
爾可食二三人亦白得食不白犯墮使人言是我物
亦可食薩婆多云此販賣戒一切提中最是重者寧
作屠兒不作販賣何以故屠兒正害一生販賣者一切
俱害不問道俗賢愚持戒毀戒無往不欺常壞惡心
設若居糓恒悕天下荒儉霜雹災變若居鹽餘物欲
使四遠返亂王路隔塞故重於屠兒此物作塔作像
不得向禮(但作佛意禮無犯也)薩婆多云設與僧作食若作僧
房持戒比丘不應食用住中得罪中間若死得羯磨
分若眾僧衣未三唱得益價若三唱巳不應益巳屬
他故若眾僧中三唱得衣不應悔設悔不應還十誦
云若私賣買前人悔還取本物七日內者聽還若過
不應還五分云使淨人易時應心念言寧使彼得我
利我不得彼利五百問事云有求利販賣作福此人
尚不免地獄何況得福由不隨佛語故非供養三千
威儀云教人入市買物有五事一當教莫與人諍二
當教買淨者三莫使侵人四不得走從人五當護人
意僧祇云市肆上衣先有價定比丘持價來置地時
語言此直知是衣若不語嘿持去者越毗尼罪有國
土買物常法先有價定賣直來著物邊物主搖頭當
知與相比丘亦應語言此直知是物前人若解若不
解要須語不語嘿持去者越毗尼罪若估客物直五
十而索百錢比丘以五十知者不犯僧祇云一切九
十六種出家人邊不淨語買無犯此律雖許五眾出
家人得互貿易而不得如市道法諍價上下也。

畜長鉢戒第二十一(尼畜過一日提)具六緣成一先有受持
鉢二更得鉢三是如法鉢非法不犯四不說淨五無
因緣六過十日便犯婆論若得鉢入手五日被擯顛
狂心亂等雖經多日無長罪若後得心解擯還向本
處數前五日取後五日相續滿過者便犯(自外受捨儀式如上
受鉢章說)。

乞鉢戒第二十二(僧尼同犯)具六緣成一先有受持鉢二
減五綴不滿三更隨非親居士乞鉢四為巳五乞如
法鉢六領受入手便犯十誦云若二人共乞一鉢吉
羅量不如故若乞得白鉢未燒瓦鉢吉羅自勳燒巳
犯捨捨時要至本住處僧中捨若乞得多鉢上好者
留入僧庫最下惡者單白僧中行更換取眾中最下
鉢與之令持為折伏彼人貪求心故薩婆多云前受
持鉢如法受持後鉢不受此人常畜二鉢若食時當
持二鉢上堂終身如是以示多欲過又斷惡法因緣
故後鉢亦不須受(准此律令持者謂將行護持非令受持也律之與論各談一相)僧
祇云行鉢人白二羯磨差五德人行被差竟唱諸比
丘各持受鉢來不唱者越若捨先鉢更受不者越(自外
行法羯磨等大同下捨墮章中以事希故不煩出也)。

自乞縷使非親織戒第二十三(僧尼同犯)。

勸讚織師織衣戒第二十四(僧尼同犯)此二戒事希不述。

與衣後奪戒第二十五(僧尼同犯)具五緣犯一是比丘甄
下眾非行類故二本規共行三不定與前人決定取
四瞋奪五得屬巳便犯。

畜七日藥過限戒第二十六(僧尼同犯)具五緣犯一是七
日藥體若直手受不加口法亦無長罪二作手口二
受竟三不說淨四畜過七日五無因緣便犯不犯者
律云若過七日藥蘇油塗戶嚮石蜜與守園人第七
日藥捨與餘比丘食若未滿七日還彼比丘用塗脚
燃燈不犯(自外捨懺方法如上受藥章中說)。

過前求雨衣過前用戒第二十七(尼吉)。

過前受急施衣過後畜戒第二十八(僧尼同犯)。

蘭若離衣六宿戒第二十九(尼吉)此三戒事希不煩消
釋。

迴僧物入巳戒第三十(僧尼同犯)具四緣成一是通許僧
物二作許想三迴入巳四入手便犯此律僧物有三
一巳許僧物謂通明僧物未分僧別此迴犯捨二未
許僧物迴入巳無犯他何意得知故下律云未許作
許想止得吉羅故知未許還作未許想何容得罪三
巳捨與僧物此定屬僧物勸迴入巳犯重五分迴向
餘人者提向餘僧眾多人者越此彼畜生迴越心悔
善見欲供養此像迴與彼像吉此律若許僧物迴與
塔許現前物迴與四方僧許僧物迴與尼並得吉羅
故文言許異處與異處也若巳入塔不須還取即屬
塔用以福同故乃至入尼亦爾十誦婆論云若檀越
施此自恣僧物迴與彼自恣僧者物應還此其比丘
作吉羅懺若不還此僧計錢犯重乃至此彼一人物
迴亦重(准此定屬僧次行道讀經赴供等疏私迴與人並犯重罪)僧祇云尼為眾
乞供乃至偏心迴授者名為眾物迴與餘眾眷屬者
提此律迴僧物捨竟還得自用。

第三篇九十波逸提簡要釋六十五。

小妄語戒第一(僧尼同犯)具六緣犯一是人不簡道俗二
作人想三違想說四知違想五言了六聞解便犯薩
婆多云妄語兩舌惡口相歷作四句一是妄語非兩
舌惡口傳他此語向彼說以不實故是妄語不以分
離心故非兩舌軟語說故非惡口餘句類上有無可
知成實云餘口三業或合或離綺語一種必不相離
薩婆多云不妄語者若說法義論傳語一切是非莫
自稱為是常令推寄有本則無過也不爾斧在口中
此律若僧說戒時三問憶念有罪而不說告若異音
說前人不解若顛倒說若發大聲不了語若有所說
前人不解並犯僧祇云屠兒等逐畜生走問言見不
不得妄語不得示處應令看指甲等(謂方便引接令畜生遠去)十
誦云若高姓人云是下姓提若兩眼人云汝一眼妄
語提又輕惱比丘故提若語一眼人云汝是瞎眼人
得輕惱他提此律若破相說無覆藏說稱想說並不
犯。

惡罵戒第二(尼毀二眾俱提)具六緣犯一是比丘十誦五分
云毀下四眾皆吉二自出毀呰語伽論云傳他語為
他罵皆吉三知是毀呰語四作折辱彼意五言了六
前人聞知便犯此律惡法種類毀呰者語云卑姓家
生行業亦卑伎術工巧亦卑若言汝是犯過人依實
亦犯僧祇云若以上惡法毀餘比丘及父母言汝父
母是者得提汝和上闍梨是偷蘭汝同友是越毗尼
餘有中下惡法行罵父母和上同友等並互減一等。

兩舌戒第三(僧尼同犯)具六緣犯一是比丘二說鄙惡事
三知是惡事四傳於彼此五言了六聞知犯律云兩
舌者彼此鬪亂令他破也僧祗云以惡法告言某甲
說汝是無有上中下法欲令他離向巳若彼離不離
皆提薩婆多云說巳更說提若不傳彼此語伹兩邊
說令離散者一切皆吉不犯者破惡知識惡伴黨和
上同師親友毀於塔廟作無義利破如是等一切無
犯。

共女人同室宿戒第四(尼共男子宿提)具五緣犯一是人女
二室相成三共同宿四知同宿五隨轉便犯此律室
相眾多不可具述令簡要者略有四種一四周有鄣
上亦有覆(謂同在一室於中隔鄣准論不開)二前敞無壁(謂堂檐下兩頭有鄣)
三雖覆而不遍(謂周遍有墻通覆其上中央開天井也)四雖覆遍而有
開處(謂通覆鄣上有隙孔)此之四室比丘共女人同宿無問先
後俱至隨脇轉側一一皆提若共畜生女人黃門二
根人等宿皆吉比丘晝日臥女人立者吉女人若坐
便犯屏坐提薩婆多云若都集堂同鄣設堂中有諸
小房雖各各別以堂同故猶是一房若多房共一戶
亦犯覆者乃至以衣縵作屋壁乃至高一肘半共宿
皆犯僧祇云若佛生日轉法輪日乃至大會通夜說
法若露地風雨寒雪當入屋內正身坐若老病不能
坐者當施鄣隔不得用疎物隔應高齊齊膝腋若道
行入聚落宿當別隔鄣若無屋者乃至如前作鄣若
無隔鄣者女人可信應語女人言汝先眠我坐比丘
欲眠語令起我欲眠汝莫眠眠者汝無福德薩婆多
云共十女人宿得十波逸提隨一一起更臥一一得
十波逸提隨一一轉側得十波逸提若白衣舍與女
人並房不閇戶者突吉羅。

共未受具人同宿過三夜戒第五(僧尼同犯)具五緣犯一
未受具人男女二室相成三共同宿四知同宿五過
三夜便犯伽論巳二夜共沙彌宿第三夜共女人宿
得二提僧祇云過三夜犯竟若未懺悔復共宿者轉
增長罪更無二開悔過巳當別房宿後更得二夜也
此律云更無宿處至第三夜明相未出前遣沙彌白
衣出或自出護明相亦得至第四宿若自去若使彼
去更無開法故母論至第三宿無去處不應臥結跏
坐明相現至第四宿又無去處明相欲出時遣去若
自去(准此至第四宿必須離之若初夜即坐者不成開也)。

與未受具人同誦戒第六(僧尼同犯)具五緣犯一是佛所
說法二字句味三未受具人四齊聲同句誦五言說
了便犯薩婆多云若同句聲齊者提聲齊句異者吉。

向未受具人說他麤罪戒第七(僧尼同犯)具七緣成一是
比丘及尼二犯初二篇罪三知犯四無僧法開五向
未受具人說六言詞了七前人知解便犯五分云若
差向某人說某罪而向異人說異罪提十誦云若差
此比丘說餘人說者吉若差此人向此處此家此聚
落乃向餘人及向異處說者吉伽論若向比丘尼乃
至沙彌尼前說者吉五分云尼向白衣說比丘汎爾
小過皆提此律有五事得提若說名字若種姓若相
若衣若房舍自說巳罪吉羅婆多論云寧破塔壞像
不說他麤罪若說則破法身不問前比丘有罪無罪
皆提。

實得道向未受具人說戒第八(僧尼同犯)此戒事希略而
不述。

與女人說法過五六語戒第九(尼與男子說法提)具六緣成
一是人女二知三不請四無有智俗男五言章了六
過五六語便犯此律不請說者聽齊五六語若他請
說隨義多少皆得五語者謂色受想行識無我也六
語者謂眼耳鼻舌身意無常也更增一句便犯故僧
祇說六句巳語云使汝速盡苦便提多論云除有智
男子者要解人情語意可作證明無犯若為小女石
女說者一切突吉羅僧祇云若盲若聾亦名無人若
一盲一聾此二當一人若眠亦名無人若為母女姉
妹說者亦犯五分云從今聽因為比丘說法方便令
女人得聞若為女人說五六語竟語言姉妹法正齊
此不得更說從座起去有緣更來為說者無犯若為
女說五六語竟更為後女說如是相因為無量女人
說無犯若自誦經女人來聽即問要義為解過者無
犯善見云女人若問長阿含中事隨問隨答乃至盡
阿含若聲相連不斷一提若斷句句提若一句經文
義疏合成六句者不犯。

堀地戒第十(僧尼同犯)具五緣犯一是生地二作生地想
三自堀使人堀四使人堀時不作知淨語五傷如蚊
子脚便犯律云但使教人不作知淨語不問現前不
現前堀亦犯提僧祇云道上轉石跳踉踰地走來走
去欲令地壞乃至擲物令壞物傷如蚊子脚一切犯
提作方便平地作傷意者亦犯提乃至曳木驅牛馬
出入若自經行住坐臥欲使地平一切皆犯土塊一
人不勝舉破者提減一人重者無犯以物擲地不故
傷意無犯釘房內壁損傷人功者得越毗尼罪先有
孔者不犯律云若自方便多堀一提若中間止住一
一提若使人堀前人多堀一提若重語疾疾堀語語
提僧祇云若地有沙石者不犯善見若野火來近寺
為護住處故比丘為剗草堀土以斷火若火燒手擲
地不犯僧祇覆處地自堀此律不了准之開用。

壞生種戒第十一(僧尼同犯)律云生有五種謂根枝節覆
羅子子也義云根中不假節生者即是根種如蘿蔔
根等是根中假節生者名覆羅種如甘蔗竹葦等是
枝中不假節生者即是枝種如柳及耐冬樹等是枝
中假節生者名節生種如蘿勒蓼等是子子種者種
子還生子者是如穀麥豆等是始末差分故立五名
次明淨亦有五種謂火刀瘡鳥破不中種等下具解
之僧祇云根莖種者以刀中破淨節種者或以刀破
或以摘去牙目淨心種者蘿勒蓼藍等應柔􂫷淨子
種者如穀麥等脫皮淨若總用火淨便通上五裹核
種者如棗杏等是應抓破淨得去核食火淨者合核
食膚裏種者如畢鉢梨柰等是皆須火淨若一切菓
熟時自落下觸木石傷如蚊脚者成淨應去子食穀
裹種者如揶柳子胡桃石榴等是皆須火淨糩裹種
者如香􂰖蘇荏等是無子應柔􂫷淨有子應火淨角
褁種者如大豆等是子未成應柔􂫷淨子成應火淨
摩摩帝有穀倉未淨畏年少比丘不知法應使淨人
淨乃至後時恒言舂去不犯自餘類知若以五生種
擲著池井水中大小便中糞掃中越毗尼罪死者提
草中行欲使死者越毗尼傷如蚊脚提立坐臥亦如
是石上生衣餅上生酒皆須淨人知不爾犯罪若日
乾得自剝却水中浮萍不得手撥開有牛馬行處得
取開水用若無行處捉土塊石仰擲言至梵天上去
若下時打水開處即得用水中翻覆浮萍越毗尼罪
擲著岸上犯提若入水洗時水草著身者以水覆洗
令入若斷朝菌越毗尼罪善見云若須華菓得自攀
枝下使淨人取亦得抱淨人取五分云凡諸草木若
有所須語淨人言汝知是若不解復語言汝看是若
不解復語言我須是律云不言看是知是突吉羅壞
地亦然生草覆道編繫開路枝打葉落者無犯以不
故為故。

異語惱僧戒第十二(僧尼同犯)具五緣犯一是身口業綺
二數作不止三作單白呵制四僧如法喚問五更違
便犯未作制前身口業綺未有僧命眾僧可違但犯
吉羅制後犯提口業綺者作異論之名身業綺者作
觸惱之稱雖先後二結同違一制故合不分成實論
云雖是實語以非時故即名綺語或是時以隨順衰
惱無利益故或雖利益以言無本義理不次惱心說
故皆名綺語。

嫌罵僧知事人戒第十三(僧尼同犯)具六緣成一是羯磨
差僧知事人二知是僧差三如法經營無愛恚怖痴
四說嫌罵語五言章了六前人聞知聞而不見見而
不聞俱犯五分云若僧差不羯磨及餘人作此誣說
語語吉羅伽論為他罵傳他罵皆吉。

露處敷僧臥具戒第十四(僧尼同犯)具六緣犯一是四方
僧牀二知是三露處四自敷使人敷五去不自舉不
教人舉六出門便犯五分云有比丘見僧臥具敷在
露地以不自敷不使人敷以不坐臥而不舉佛言亦
提若到尼寺敷尼僧臥具不舉亦提若白衣家會借
臥具比丘食訖不舉亦提若知事人暴晒僧臥具在
邊若禪若眠者突吉羅僧祇云若僧床上安像比丘
禮拜手觸不舉者亦提若多人禮拜悉皆手觸屬最
後者此律出門便犯。

屏處敷僧臥具不收戒第十五(僧尼同犯)具六緣成犯一
是僧物二知僧物三屏處敷四為巳用五不自舉不
教人舉六或出界或過三夜便犯。

強敷僧臥具惱他戒第十六(僧尼同犯)具五緣成一先借
得住處安止巳定二知他先住三作惱亂彼意四強
於中敷五隨坐臥便犯十誦若為惱他故開戶閇戶
開嚮扃閇嚮扃燃火滅火燃燈唄呪讀經說法隨他
不樂皆提。

僧房中牽他出房戒第十七(牽出春冬房僧尼同犯夏房尼提僧吉也)具
四緣成一是四方僧春冬房二先安止定三作惱亂
彼意四牽出房外便犯僧祇云牽他比丘時彼若抱
柱捉戶倚壁離一一處皆提若口呵叱隨語離處亦
提驅尼蘭(此蘭輕〔蘭〕)此律驅下四眾吉十誦伽論若喜鼾
眠應起經行不能經行應起屏處不應惱他。

重屋上坐脫脚牀戒第十八(僧尼同犯)具四緣成一是重
屋二是薄覆三是脫脚牀四放身坐臥便犯。

用虫水戒第十九(僧尼同犯)具四緣犯一是虫水二知有
虫三不作漉法四隨所用便犯僧祇云若虫太細應
作三重漉囊猶有虫者更別造井諦視猶有虫者應
捨住處去若用虫水一方便澆者一息一提隨息多
少皆提若使人澆一語一提若使人疾疾澆語語提
虫澆生無常或先有今無或先無今有是故日日諦
看無虫便用。

看覆屋過三節戒第二十(僧尼同犯)此戒事希略而不述。

僧不差教誡尼戒第二十一(尼無)具五緣犯一佛開說
法八敬制巳定二巳制白二差法三不蒙僧差往輙
集尼眾四說法八敬五隨說言了便犯此律若尼寺
中別房為說雖過日暮以損少故得吉。

僧差為尼說法至日暮戒第二十二(尼無)此戒事希不
述具緣伽論云若至尼寺中聚落中近聚落寺中白
衣家如是等不犯聚落外犯此律若至尼寺因大會
汎汎說法非是僧差不犯。

譏呵教授師戒第二十三(尼無)此戒事希略而不論。

與非親尼衣戒第二十四(尼與非親僧衣吉)具五緣成一是
比丘尼二非親里三作非親里想四虗心與衣除貿
易不犯五前人領受便犯此律不問衣之大小皆提
薩婆多云與尼三眾衣提(此律無文隨情所安准浣衣戒二眾似輕)。

與非親尼作衣戒第二十五(尼與非親僧作衣吉)具四緣犯一
是比丘尼二是非親三自送衣遣比丘作四隨所作
便犯此律隨刀截多少及縫針等皆提。

與尼屏露處坐戒第二十六(尼與僧坐吉)具四緣成一是
尼三眾婆論五分共尼三眾坐俱提二是屏露處犯
緣明戒戒本彰屏故知俱犯三無第三人四共坐便
犯此律見聞二屏犯若盲而不聾立而不坐皆吉十
誦屏處相去一丈提丈五吉二丈不犯僧祇云共一
尼空屏處坐或尼請一比丘食一尼共一比丘坐一
尼來益食益食去時隨一一時提比丘爾時應起語
言我欲起莫令彼疑作非法若尼去者不犯。

與尼期同行戒第二十七(尼與僧期行吉)具五緣犯一是尼
二言許共行三無因緣四同一道五度界便犯律云
不犯者不共期若大伴行有疑恐怖處若往彼得安
穩命梵等難不犯十誦開為尼負衣過險徑。

與尼期同乘船戒第二十八(尼與僧期乘船吉)具六緣犯一
是尼三眾婆論三眾俱犯二共期三同乘一船除異
船不犯四作順流上下之意除直度或船師失濟不
犯五無因緣婆論有白衣多伴恐怖因緣令不相聞
處不犯聞處吉六雙脚入船便犯。

食尼嘆食戒第二十九(尼食比丘嘆食吉)具四緣犯一是尼
三眾嘆德食二知是三受得四咽咽便犯律云讚嘆
者謂阿練若乞食乃至持三衣等從旦至中所得食
咽咽提除飲食儭身衣燈油等吉病亦不開不犯者
若不知檀越先有意若教化無教化想若尼自作若
檀越令尼經營不故教化而食者不犯。

與女人期同道行戒第三十(尼共俗男同行吉)具緣同尼行
戒唯俗女為異。

施一食處過受戒第三十一(僧尼同犯)具五緣成一非親
限施一食二知是三無病緣等四過受食五食則便
犯律中開病者謂離彼村增劇者不犯若水陸道斷
等過受無犯。

展轉食戒第三十二(僧尼同犯)具五緣犯一先受五正食
請無問道俗親非親皆犯二食境堪足三無因緣因
緣謂病等也四異處受正食五隨咽便犯(背於前請轉至後家
故曰展轉食也)僧祇云若比丘到一家檀越言闍梨今日我
家食即名食處比丘作念食未熟且向彼家應白巳
去不白到彼得五正食五雜正食犯二提罪一不白
請家二是背請處也此律食有二種一蒲闍尼食謂
五正食一飯二􂌞三乾飯四魚五肉二佉闍尼食謂
五似食一根二莖三葉四磨食(謂稻大小麥等)五菓粥初出
釜畫不成字者無犯成字食提此律施粥得五事善
一除飢二除渴三消宿食四大小便調適五除風患
僧祇云施粥得十利謂持戒清淨人所奉恭敬隨時
以粥施十利饒益於行者色力壽樂辭清辨宿食風
除飢渴消是名良藥佛所說欲生人天長受樂應當
以粥施眾僧薩婆多論若就時中前家食請有三句
一前家單食請後家衣食請聽背無犯二前家單食
請後家單衣請至後家取衣巳還向前家食無犯若
不向前家復竟日不食但違信故犯小罪三前家單
食請後家亦單食請背之得提十誦云除節日數數
請不犯此律除病不犯者謂不堪一坐食足也。

別眾食戒第三十三(僧尼同犯)具七緣犯一有施主二僧
次請及別請別乞三五正食在時中四食處成眾五
知界內善比丘不集六無因緣七咽咽犯提此律無
問道俗皆成施主善見云要別請四人俱受成眾即
坐一一人覆鉢不食待餘三人食竟一人後食不犯
故知俱受成眾故此律云若二三人隨意食四淨人
以上應分作二部更互入食(若門外僧與家內僧相去六十三步外者不名
別眾以別自然界也)婆論若檀越或作長請戒作日限先隨意
請人各使令定至食初日一切合集或先無別請一
切無遮者大善不能無遮應打揵槌僧集巳勸化比
丘若檀越應高處立舉聲大唱六十臈者入若多若
少但令一人入即是清淨先被請者各住一處若無
六十臈五十臈入若無者乃至唱到沙彌一人入亦
是清淨若都無者亦是清淨若初日不唱應日日唱
如初日法若初日唱竟後時若遮不遮無過若不作
此二法食時有遮界內比丘一人不同食者此一切
僧得別眾罪設界內無比丘猶有遮食不清淨若九
十日或長請時如初日唱九十日竟若施主續有一
月半月供即前唱法為清淨不須更唱唯僧房臥具
九十日竟應日日唱若不日日唱即不清淨若大界
內有二處僧祇一日中二處俱有檀越食布薩處無
過不布薩處不請布薩處一人不送一分食者此僧
犯提若檀越或有別請僧次四人巳上來入僧布薩
界內食或將食入界別請比丘應布薩處僧次請一
人若送一分食不如是者提若二處三處亦如是
自處不須展轉取人饋食設請一人送一分食巳外
有異處比丘來者若遮乃至不與一人食犯提若不
爾者三人巳下各各異處異時食無過若先作意請
僧中一人而忘不請在前出一分食置上坐頭送與
彼僧若道遠應取此食次第行之若聚落界內無僧
界二施主各請四人巳上二處應打揵槌互請一人
互送一分食更有異比丘來亦須展轉作法雖先僧
次後客不許入還成別請先無僧次後成僧次反前
便是別請別乞語同心齊亦皆是犯不要約界成犯
故律云提婆達多將巳五人家家乞食故知是犯縱
令盡集不與僧同亦犯如婆論云別請四人在僧中
次第並坐受食不與僧同味皆犯(准此而言僧次一種唯局不集結罪
乞食別請集與不集俱提)婆論狂心滅擯界外等三比丘不落僧
數雖四不成別眾故知好者犯此律開七緣不犯餘
六非要不論今取病不犯者謂下至脚跟躃故不犯
善見謂沙土入中不能行也。

取歸婦賈客路粮過三鉢戒第三十四(僧尼同犯)此戒事
希略而不述。

足食戒第三十五(尼足食巳食五正提)具五緣犯一是可足食
二知境足相三捨威儀四無因緣(謂病及餘食不犯)五更食
便犯。

勸足食戒第三十六(尼吉)具五緣犯一他人足食竟二
知足三發言強勸四不作餘食法五前人食便犯。

非時食戒第三十七(僧尼同犯)具四緣犯一是非時二非
時想三時食四咽咽犯律云時者謂明相出乃至日
中按此時為法四天下亦爾僧祇云日極長時晝則
十八須臾夜便十二夜極長時夜則十八晝便十二
中間延促可解毗羅三昧經云瓶沙王問佛比丘何
故日中食耶佛言早起諸天食日中三世諸佛食日
西畜生食日暮鬼神食佛斷六趣因令同三世佛故
制中食也善見云吐食未出咽喉還咽無犯若出咽
者提十誦阿那律弟子病服吐下藥中後心悶佛言
稻稗竹笋汁囊盛米粥絞汁與飲猶不差佛聽屏處
與米粥(諸部不同未可互用宜就急好)。

食殘宿食戒第三十八(僧尼同犯)具三緣犯一是殘宿食
二知是三咽便犯此律今日受食自貯界內留至明
日自煑食者咽咽得七罪謂三提四吉一不受二非
時三殘宿(此三提)四內煑五內宿六自煑七惡觸(此四吉)
不受食戒第三十九(僧尼同犯)就中六門分別一制受食
意二能受人三所對受食境四所受食五受食法六
失受法先解受食意者五分云佛未制受食時比丘
各於知識家不受而食白衣呵言我等不喜見此惡
人著割截壞色衣不受食食是名不與取薩婆多有
五義故制一為斷盜竊因緣故二為作證明故三為
止誹謗故四為成少欲知足故五為生他信敬心故
又令外道得益故二能受者是比丘故明了論云能
受者具戒比丘住於自性(疏云)以受大戒時無毀犯故
云住自性若破戒人被擯人十三難人等受食度與
餘比丘不成受不住自性故三所對受食境五分云
天邊成受曠野鬼神邊與比丘食佛言聽受獼猴奉
蜜等亦成受善見云天人鬼神畜生飛鳥皆成受食
薩婆多云為作證明故非人畜生及無知小兒悉不
成受(准此文言前三五分善見畜生鬼神邊成受者要解人意方得成受)四約所受食
辨成受不成受者明了論云唯大開量藥不須受謂
大小所便是善見亦爾此律除水及楊枝不須受善
見云若塵大落鉢中可除去食不犯若細塵不可除
更使人授行食比坐餘食迸落鉢中成受僧祇云若
風吹塵牛馳振身塵來乃至眾鳥女人行食衣曳地
塵來如是一切塵坌鉢下草不坌食者成受草葉應
受若坌草及食者一切更須受唯除畜生振身作意
受者得名為受自餘一切不作意受者應更從他受
若行􂌞時𢬓揀􂌞器迸落隨鉢中作意受者得名為
受不作意受者不名為受餘食亦爾十誦云聽擔食
行莫使人見若食時當出道取一搦不受而食五二
受法者僧祇云心念受者有邊地人邪見惡比丘故
不受食與人爾時當規地作相葉蔽鉢中下食時作
是言受受得成十誦淨國人亦爾五分云火燒馬屋
急淨人置食在地言取食食得食患眼比丘得按草
受食(今時多有僧尼按地受食與盲何異也)僧祇云下時覺墮鉢時不
覺墮時覺初下時不覺此二成受但非威儀故得吉
羅比丘乞食時至店肆家以斗盛􂌞與比丘繩鏁連
諸斗者應語解却相離得若不可解者當教寫葉上
授若受蘇油瓶繩著地者應語令繩舉授井上懸食
下比丘井底口言受受勿令􂐮中間生草木者成受
屋上比丘語淨人持食著器中下長竿若繩鈎言著
是鈎上口言受受亦成若淨人樹上懸菓下亦爾牛
上亦得受食比丘欲遠行無淨人時借得牛以食粮
著囊中一食作一節繫至食時無淨人一人挽紐一
人承之口言受受亦得成受若粮盡未至更淨洗袋
亦如前法比丘乞甘蔗俗人言自取食不肯取與比
丘比丘以繩繫好甘蔗著牛頭上語言知是眾生若
邊有火即驅牛過火勿令燒牛一人扶頭一人解之
口言受受得成自餘亦然十誦云行食時淨人觸比
丘手若不輕得成若輕故觸比丘手不應受寫蘇油
時注鉢中不斷佛言是注下流非上流成受僧祇云
淨人行菓菜時應語懸放菓墮草上即出者不名為
受小停者為名受(行艸木擬護淨宜應多行今時齊上唯行片許非體淨意)善見
云遙擲從地轉來落比丘手上成受僧祇云大會上
淨人難得比丘得受取行之若鎗鑊熱不得受者當
以兩木橫置地比丘脚躡上言受受得成此律下文
欲受油錯受蘇等不成受必令心境相當得成受六
失受法者明了論云有七種失法一決意棄捨失若
人不用此食決意棄捨與他失受二他逼奪失若異
自同類人為屬巳故逼奪失(謂非是出家五眾故言非同類)三變異
所作失謂用聖通變也四變異性失為變男成女等
五捨戒六捨命七正法滅盡失此律有三失一任運
失謂曾受得食今時既過故云任運失也二過緣觸
失謂淨人觸失也三自變生為熟失也善見云受生
薑後生芽不失受火淨巳生芽之處更淨非生芽處
得食鹽變成水得食律云若不與食自取著口中咽
咽提非時七日過限亦提盡形無緣不受食吉。

索美食戒第四十(尼吉)具四緣犯一是美食(謂乳酪魚肉等)二
無病(謂堪一坐食足)三自為巳四咽便犯僧祇云不得從屠
兒家乞肉乳乳酪家養蠶家並不得乞家業五百問
事云無病索好食犯重。

與出家外道食戒第四十一(尼與在家外道衣食提)具五緣犯
一是出家外道二知是三是食四自手與非置地使
人與五彼受得便犯五分云若外道來乞應以巳分
一團別着一處與不得持僧食與若與乞兒鳥猫等
應量巳食多少取分內減與不得取分外施僧祇云
父母兄弟姉妹外道中出家來者使淨人與無淨人
與語言自取若恐噉盡言授與我來應隨意減取餘
者著牀机上語言汝自取食彼作嫌言汝食今便作
氈陀羅禦我取耶比丘答言汝出家不得處佛制戒
如是汝若食者便食不食隨意薩婆多云與無見人
不犯若眾僧與無過不得自手與。

先受請食前食後至他家不囑授戒第四十二(僧尼同犯)
具五緣犯一先受他情二食前後三不囑授四詣餘
家五入門便犯僧祇云食前者未食時也食後者食
巳日雖早名食後(猶非午後)若乞食比丘到檀越家施主
言今日此間請諸比丘食願師即受我請隨語受巳
比丘念言誰能受此重施欲去時應白巳去不白得
提有二比丘各各別受一家長請第一比丘語第二
比丘言長老今日共到檀越家食去來第二比丘應
白巳去不白得提第二比丘請第一比丘亦如是義
云若一人受請無人可白應白食家或白淨人使知
不惱請主來問知處若常請處亦須白之不犯者若
病重若白去若迦提月時若施衣時若無人可白者
並不犯。

食家有寶強安坐戒第四十三(僧尼同犯)此戒事希不述
與俗女屏坐戒第四十四(尼共俗男屏坐提)具四緣犯一是
俗女二屏處三無第三人四申手不及戶處坐便犯
婆論閇戶嚮無淨人提開戶嚮外有淨人吉嚮內有
淨人不犯僧祇云若母姉妹淨人等睡眠癡狂心亂
嬰兒非人畜生雖有是人亦名為獨竟日坐一提比
丘女人中間更起一一提若淨人作務來往不斷門
向道中有行人如食頃不斷若閣上閣下淨人遙見
者並不犯此律不犯者若舒手及戶坐使乞食比丘
見二比丘為伴若識別人在邊及有難緣等並不犯
與俗女露坐戒第四十五(尼共俗男露坐提)具四緣犯一是
俗女二露處三無第三人四申手內共坐便犯十誦
云與女人露地坐隨起還坐隨得爾數提相去半尋
坐提相去一尋半吉二尋若過無犯。

期與食不與遣出聚落戒第四十六(僧尼同犯)具五緣犯
一是比丘二先許食三不與食四惡心駈出去五去
離見聞處便犯。

過受四月藥請戒第四十七(僧尼同犯)此戒事希不述
觀軍陣戒第四十八(僧尼同犯)具四緣犯一是軍陣二故
往觀看三無因緣四往見便犯僧祇云若入聚落城
邑道中逢軍不作意見無犯若作意舉頭下頭窺望
欲見見者提十誦云若軍發行為鬪破賊有煞死因
觀無常故不犯婆論由道中過無犯若立住看左右
反􂎫壞威儀故吉。

有因緣至軍中過三夜戒第四十九(僧尼同犯)。

有因緣至軍中二宿往觀軍陣合戰戒第五十(僧尼同犯)
此二戒事希不述。

飲酒戒第五十一(僧尼同犯)具三緣犯一是酒二無重病
緣三飲便犯此律體雖是酒而非酒色非酒香非酒
味不應飲體非是酒然有酒色酒香酒味得飲若飲
甜味酒若飲酢味酒若食麴若食酒糟等並突吉羅
自今巳去以我為師者乃至不得以草木頭內着酒
中而入口餘藥治不差以酒為藥者不犯薩婆多云
此戒極重能作四逆唯除破僧又能破一切戒及餘
眾惡。

水中嬉戲戒第五十二(僧尼同犯)具三緣犯一是水二無
因緣三入戲便犯律云戲者放意自恣或以𦘕水相
澆乃至以鉢盛水挊一切皆提除水挊餘苦酒等吉
僧祇云水陸互澆灒越俱水中者提五分云摶雪乃
至草頭露挊者吉此律不犯者若道行度水若學知
浮法而掉臂𦘕水灒水不犯。

擊攊他戒第五十三(僧尼同犯)具四緣犯一是比丘二作
惱意三手脚十指四觸著便犯僧祇以指指比丘亦
提五指指五提乃至差會指某甲去亦提五分若擊
攊沙彌畜生吉此律若以餘物攊者吉不犯者若不
故作或睡眠令覺不犯。

不受諫戒第五十四(僧尼同犯)具五緣犯一自欲作非法
事二他如法諫三知巳所作非前人諫者是四拒諫
不受五隨所作犯根本違諫故提此諫作犯雖發言
拒諫未是作犯要待作事違諫義成故得提罪此戒
最要制欲犯戒恐有業行之過不可一一集僧而諫
故令一人處處行諫違便得提。

恐怖比丘戒第五十五(僧尼同犯)具五緣成一是比丘二
作恐怖彼意三以六塵等事一一說示四現相言了
五見聞便犯不待前人怖與不怖。

減半月洗浴戒第五十六(僧尼同犯)具五緣犯一曾前洗
浴二未滿半月三無因緣四更洗浴五洗過半身便
犯僧祇云隨數滿十五日皆名半月此律六緣不犯
一熱時者春後四十五日夏初一月二病時者下至
身體臭穢三作時者下至掃屋前地四風時者下至
一旋風五雨時者下至一諦雨着身六道行時者下
至半由旬來往皆開不犯五分共白衣浴室中浴者
偷蘭。

露地燃火戒第五十七(僧尼同犯)具四緣犯一是露地二
無因緣三燃草木有炎者四燒燃便犯僧祇云旋火
作輪或火中有草木比丘撥聚一切皆提若燃生種
二提一壞生二然火五分十誦要炎高四指提此律
若病須火便身得自燃教人燃不犯(應是死土石上不犯)。

藏他衣鉢戒第五十八(僧尼同犯)具三緣犯一是比丘衣
鉢二驚動彼意三取藏便犯律云不犯者若在露地
恐風雨漂漬舉之若物主為性慢墮衣物狼藉為誡
勑故藏之不犯。

真實淨施不問主輕用戒第五十九(僧尼同犯)此戒事希
不述。

著白色三衣戒第六十(僧尼同犯)具四緣犯一是三衣二
是巳物三不染壞四著便犯(尼祗支覆肩衣准此應同)。

故斷畜生命戒第六十一(僧尼同犯)具五緣成一是畜生
二知是三有敬心四起方便五斷命便犯。

飲虫水戒第六十二(僧尼同犯)具五緣成一是虫水二作虫
想三不作漉法四飲用五隨咽得提(若虫命斷還屬前戒〔深〕防物命
故分兩戒)僧祇云比丘受具巳要畜漉囊應法澡灌無者
用袈裟角同伴中都無者舉眾有罪十誦云不持漉
袋行二十里犯罪僧祗云若漉水得巳使能見掌中
細文者看看時如大象載竹車迴頃知無應用若施
主請比丘食應問漉水未若未者自看漉或使可信
人教漉不可信者自漉不得語莫煞傷虫水着器中
還送水來處若來處遠近有池七日不消者以虫著
中若知水有虫不得持器繩借人若池汪水有虫不
得唱云此水有虫若問者答言長老自看若知友同
師者語言此中有虫當漉水用。

與他作疑惱戒第六十三(僧尼同犯)此戒希故不論。

覆藏他麤罪戒第六十四(尼覆殘同僧覆夷得重)具六緣成一
是比丘二犯初二篇罪三知犯四作覆心五不發露
六經明相出便犯善見云百千人共覆一人俱得提
罪(十誦子注云向一人說便止)僧祇云若犯者兇惡恐有難者應
念云彼人行業自有果報猶如失火但自救身焉知
餘事此律若小食知食後說吉乃至中夜知後夜欲
說而未說明相出提覆餘罪自罪餘人罪並吉。

與年不滿二十受具戒第六十五(僧尼同犯)具四緣犯一是
年未滿二十二知未滿三與授具四三羯磨竟便犯
薩婆多云六十巳去不得受大戒設師強授亦不得
戒以不堪任苦行道故心智鈍弱聽為沙彌七歲巳
下亦不許度未滿二十不得受具者以其輕躁不堪
忍受寒熱苦若受大戒人多呵責若作沙彌人則不
呵毗尼母云年不滿者聽數胎中年若不滿者聽數
閏月復不滿者聽數十四日布薩復不滿者佛言實
得羅漢果此是上受具雖不滿二十得戒無犯(義云若先
不知受後有疑方開不得逆知數受戒不成以違教故)。

知爭滅巳後更發起戒第六十六(僧尼同犯)此戒希故不
述。

與賊期同道行戒第六十七(僧尼同犯)具六緣犯一是賊
二知是三共期四同一道行五不離見聞處六越界
便犯僧祇與負債人行越。

說欲不障道違僧三諫戒第六十八(僧尼同犯)。

與惡見舉人同事言語戒第六十九(尼殘)。

隨擯沙彌戒第七十(尼吉)此之三戒事希不論。

拒勸學戒第七十一(僧尼同犯)具五緣成一作止不學意
二前又如法勸學三知巳所作非前人諫者是四作
不受勸意五言了便犯。

毀毗尼戒第七十二(僧尼同犯)具五緣成一是毗尼二前
比丘誦戒時三作滅法意不令久住四發言毀呰五
言了便犯僧祇未說戒時呵越說時呵提說巳呵越
心悔五分發心作念令人遠離毗尼不誦不讀毀呰
者提若作念毀呰木叉令不得久住蘭此律若毀阿
毗曇契經等吉。

不攝耳聽戒第七十三(僧尼同犯)具四緣犯一是廣誦戒
時二在眾中坐三作不聽之意四說過五篇犯一提
僧祇云從序至篇吉隨中間戒一一吉一切不聽止
得一提此提不得趣向人悔當於眾中持戒威德敬
難者前悔前人應呵言汝失善利半月說戒時不尊
重不一心念聽不攝耳呵巳提悔。

同羯磨賞知事巳後悔謗僧戒第七十四(僧尼同犯)具四
緣成一是僧現前施物二同羯磨賞知事人巳三輙
便悔反謗僧有愛有恚怖癡四言了便犯婆論凡僧
和合不問羯磨若執苦人若大德及貧匱人和合賞
巳呵者提若外來呵者吉。

僧斷事不與欲起去戒第七十五(僧尼同犯)具五緣成一
是如法僧事二知如法三不與欲四輙便起去五雙
脚出門犯此律斷四事不與欲提餘事不與欲吉四
爭不滅有容破僧故重。

與欲後悔戒第七十六(僧尼同犯)具四緣犯一如法羯磨
二如法與欲三輙便反說言不成四言了便犯薩婆
多云除僧羯磨餘事和巳後悔者吉若僧作非法羯
磨當時力不能轉嘿然不呵後言不可無犯。

屏聽四爭戒第七十七(僧尼同犯)四爭謂言爭覓爭犯爭
事爭此戒希故不述具緣僧祇云若聞他怨欲相煞
害或聞賊來非法比丘惡計欲偷僧物知事人聞即
白僧言各自警備我聞惡聲若師日暮竊來按行諸
房聞弟子說法語或說非法語不得即對面讚毀後
時若來然後嘆責此律若二人在闇地語若在道行
在前共語應彈指磬咳不者吉。

瞋心打比丘戒第七十八(僧尼同犯)具四緣犯一是比丘
二生瞋心三作打意四打著便犯十誦以一把沙豆
散眾多比丘隨著一一提伽論瞋心欲心打女人殘
大集經云若道俗等打破戒無戒比丘罪重出萬億
佛身血何以故能示人天出惡道乃至涅槃故僧祇
若畜生入寺觸突形像菓樹者得杖打木石地等恐
怖令去不得打擬畜生。

手搏比丘戒第七十九(僧尼同犯)具緣可解伽論若舉手
及刀向眾多比丘一一得提。

無根謗戒第八十(尼殘)具緣同前四重謗人唯輕有異
突入王宮戒第八十一(僧尼同犯)此戒事希不煩消釋
捉遺落寶戒第八十二(僧尼同犯)具五緣犯一是重寶通
及自他二并諸莊餝具三非住處及宿處四無心盜
取擬還本主五捉著便犯此律遺落寶者謂金銀真
珠虎魄車渠馬腦瑠璃貝玉生像金寶莊餝者謂銅
鐵鉛鍚白𨭛以為莊嚴薩婆多論因拾遺寶為緣起
正犯但明捉寶便提(不同舊解)此律若是供養塔寺莊嚴
具為堅窂收舉不犯(應是無淨人處故開)僧祇云若是像供養
具等有金銀塗者使淨人捉若倒地者佐助捉無金
銀處若遍塗者褁手捉若巳捉不得放若見遺衣物
者當唱令知之無主者應懸著高顯處令人見若人
言是我物應問言汝物何處失答相應者與若無識
者應停至三月巳若塔園中得者即作塔用僧園中
得者四方僧用若貴價物者瓔珞金銀不得露現唱
令得寶比丘應審諦數看有何相貌然後舉之來認
時相應者與對眾多人與不得屏處還教受三歸語
言佛不立制戒者汝眼看不得若無人來認者停至
三年如前處當界用之若治故塔堀地得寶藏者淨
人不可信時當白王知淨人可信者停至三年巳應
作塔用若王覺問比丘言汝此中得寶藏耶答言得
巳用作此塔巳王言巳作者止此功德屬我在者還
我若王言汝不知地中寶藏屬我耶何以用盡還我
來比丘爾時應以塔物還若塔無物應為塔乞還若
王問言佛戒律中云何比丘答言若塔地得物即作
塔用僧地亦然王言從佛法僧用者無罪成實論云
伏藏給孤獨等聖人亦取此物故知無罪又自然得
物不名劫盜僧祇云入聚落中有遺落物不得取有
人取與比丘者得即是施主聚落中風吹衣不得作
糞掃想取若曠路無人處得取若衣上有寶以脚躡
斷露捉使人見至住處始見有寶者與淨人掌作衣
藥價直五分云若比丘舉衣經十二年不還取者集
僧評價作四方僧用若彼後還以僧物償不受者善
非時入聚落戒第八十三(僧尼同犯)具五緣犯一非時分
二無啟白喚緣三不囑授四向俗人舍五入門便犯
十誦云若從蘭若處白比丘來入聚落還至蘭若處
即以先白復入聚落者提若從聚落僧坊白入聚落
從聚落出至本僧坊還入聚落即以先白入提同一
界善比丘不白入提若入住處若入蘭若若近聚落
僧坊不白無犯薩婆多云若總白入聚落後到隨意
所至處無犯僧祇云若二人住蘭若處俱往者展轉
相白一人先行一人後往者無人可白應作念言若
道中若聚落尼寺見比丘當白巳入若道從聚落中
過聚落中有塔若天祠當順行直過若下道左右旋
去者提義云若下道旋去不白入異村界故犯又遶
塔時本白便失後入村故犯僧祇云若多人道行欲
入聚落展轉相白然後當入巳到宿處復欲出外取
薪草木者若從本道出者無犯若更從異道出者不
白波逸提智度論云一切白衣舍皆名聚落(准此文言寺內
淨人房院亦須白之)。

過量造牀戒第八十四(僧尼同犯)具五緣成一是牀二僧
牀及巳三過量四自作使人作五作成便犯僧祇僧
牀亦犯(俗牀不犯)四分亦爾本為截者不犯僧祇云得過
量牀欲截恐檀越見不喜應埋脚用乃至截木支脚
亦犯若終日坐一提起巳還坐隨一一提他牀越若
福德舍高牀無犯乃至不截悔者越此律足高如來
八指者十誦云一指二寸謂長一尺六寸也(直論高下闊狹
任情)。

兜羅綿貯牀縟戒第八十五(僧尼同犯)。

骨牙角作鍼筒戒第八十六(僧尼同犯)此二戒希故不釋
過量尼師檀戒第八十七(尼吉)具五緣犯一作座具二
過量三為巳四自作使人作五作成便犯此律戒本
尼師檀長佛二搩手廣一搩手半廣長更增各半搩
手五分佛一搩手長二尺(計四分座具總長五尺廣四尺過則便犯互過亦犯
自外作受方法如上受衣章說也)僧祇若欲懺悔截却量外依法懺
之餘者說淨若巳過十日如長衣捨之。

過量覆瘡衣戒第八十八(尼吉)。

過量雨浴衣戒第八十九(僧尼同犯)。

等量作佛衣戒第九十(尼吉)此三戒希故不釋。

第四篇簡要釋二。

俗家從非親尼自手取食戒第一(尼取比丘食吉)具五緣犯
一俗家二非親尼三無病等緣四自手取食五咽便
犯此律正食不正食俱犯若有病若置地與若使人
與若寺中與若尼寺與若村外與一切無犯。

俗家受尼偏心指授食戒第二(尼受比丘食吉)具四緣犯一
白衣舍二偏心越次指授三大眾默受不呵四隨咽
便犯五分云第一上坐應呵不用語者乃至新受戒
者亦得呵食僧祇三呵不止食者無犯十誦云若二
處僧別坐別食亦須問巳約勑未未者不得食後坐
人亦爾不犯者若語言大姉且止須諸比丘食竟或
檀越令尼處分不故偏與者無犯。

學家受食戒第三(尼吉)。

蘭若處安坐食戒第四(尼吉)此二戒希故不釋。

第五篇眾學百戒文義俱易不煩解釋。

七滅諍文義浩博旨趣難明犯緣稍希故略而不述。

毗尼討要卷中本
毗尼討要卷中末


* 綱維匡眾章第二十一

此章大門有五一教有興癈二簡知事人德三秉教
通塞四僧食通局五入眾服儀。

第一教有興癈者夫軌範一界統攝徒眾必須德行
內充威神外肅律教一宗兼先請究不憚勞苦不好
聲譽令遠域異僧忻心有在界中行者策神進業此
之御眾何事不為故律云非制不制是制便行如是
漸漸令法久住若法出恒情言無規矩翻同鄙俗何
成匡眾宜自私退息用慈懷故律云非制而制是制
便斷如是漸漸令法速滅也。

第二簡知事人德者今就此中總述諸德必能綱紀
量此而行若違斯法舉不知時爭事由生惡法難息
故律云汝等莫數數舉他罪恐壞正法故必具此德
恕而不治正法亦滅此律能舉罪人當具五德一知
時不以非時二真實不以虗妄三利益不以損減四
柔耎不以麤鑛五慈心不以瞋恚能斷事人當具五
德一持戒清淨二多聞三廣誦二部戒律四能問能
答如法教呵及作滅擯令得五善能滅鬪爭事治斷
業非當觀五德一觀前事是實不二觀今是時宜不
三觀今僧生塵垢不四觀有利益不五觀得善伴不
處判他事當具五德一善知犯二善知不犯三善知
輕四善知重五善知決斷無疑住毗尼不動毗尼母
論能諫之人五法不須受一無慚愧二不廣學三常
覓人過四喜爭鬪五欲捨道寶梁大集經云我聽二
種人得為知事一阿羅漢二須陀洹人所以爾者諸
餘比丘戒不具足心不平等是人不合為知事也復
有二人得當僧事一能淨持戒識知業報二畏後世
罪有諸慚愧及以悔心如是二人自無瘡疣亦護他
人若不具此德率巳庸情輙處判他反成自累何能
匡眾故律云我說此人愚癡故波羅夷謂不諳教網
冥犯大罪既知不易誠為大誡宜詳聖教省巳為人
也。

第三秉教通塞有二初汎明化制不同後明教之得
失第一化制不同者大集經云若未來世有諸王四
姓為護法故能捨身命寧護一如法比丘不護無量
諸惡比丘是王捨身生淨土中若隨惡者是王無量
世中不復人身王等不治則斷三寶奪眾生眼雖無
量世修戒施惠則為滅失又犯過比丘亦應須治者
一月兩月苦使或不與語不與共坐共住或擯出一
國乃至四國有佛法處治如是等惡比丘諸善比丘
安樂受法故使佛法久住不滅薩婆多云違王制故
突吉羅涅槃云若善比丘置不呵責當知是人佛法
中怨若能駈遣治罸是我弟子真聲聞也勝鬘經云
世尊應折伏者而折伏之應攝受者而攝受之何以
故以折伏攝受故令正法得久住天人充滿惡道減
少於如來所轉法輪而得隨轉十輪經云若鈍根眾
生欲發善根懈怠少智忘失正念貪著住處四事供
養離善知識如此眾生教令勸化料理僧事及以佛
法和上闍梨是為安置營事福處。

次明教之得失
者夫論僧眾現居位凡位孰能無犯既遇緣犯宜依
篇聚順教治罸比見僧尼不依聖教立非法制公行
賞罸或飲酒相打令輸財物當時同和冐制巳後便
自違藏匿不還由負財故因茲犯重雖知非法立制
由共同和故爾此豈不由非法之制能令正法不行
致有斯謬或小小之過楚毒治擯求懺不受綿歷歲
月益罪尤深退道流俗或令諸比丘收刈穀麥斬伐
草木種殖耕犁或行醫針灸順方治病求貪俗利苟
自潤身或躬在店肆販賣馳生科𣫍酒肉公然聚會
或順俗立制媒嫁淨人行非犯重和同共住如是非
法之制並不合隨若眾主有力不許違者別人當作
自脫之法故僧祇云若作非法制者應呵令止不者
當說如法欲巳起去若眾中有力者呵不聽去當語
傍人言此非法制我不忍可止為三人作不得至四
恐彼此成僧破僧事起故此律下文不為僧舉僧也
仍須向同意人邊說若不得作應說見不欲與護心
相應云何護心應作是言彼作非法自有業報何關
我事譬如失火燒舍但自脫身焉知他事五分與欲
後悔戒中若作非法羯磨時不能轉者嘿然不呵後
言不可者無犯又不與欲戒中下開不犯者若作非
法羯磨不與欲而起去者無犯問此罸得物僧犯重
不答不犯由當時界內同和共作後雖罸得而不犯
罪無妨得作非法制罪若實違教僧令懺悔上品之
徒見影依道不敢拒違若下品之輩拒眾不從無慚
無愧作罪不休自非治罸何由可息譬似遲驢必加
痛杖將欲治擯依律便有九法何等為九一呵責二
擯出三依止四遮不至白衣家五不見罪六不懺罪七
說欲不鄣道八惡罵治九默擯出智度論云如梵天
治之色界不語為樂欲界不語為憂故違情立治制
共不言自大聖西隱正教東流時經像季日就衰羸
治犯憲章俄爾殆盡此等九法通有羯磨略而不述
指存大本若聞說者反被陵辱點汙淨心並恃勢力
加害清人其懷轉惡實難挫伏致使大教息用遺風
訛替故律云非制而制令戒毀壞速滅法矣。

第四僧食通局者然身為大患待形須濟黑服是同
教無偏局十方同遵理無乖背無主無客是所常宜
其中飲食凡聖共有鳴槌雲集遐邇同喰今時諸寺
屢斷僧食苟自雍巳不兼於物人情忌局用心不等
傷一眾情塞十方僧路傳謬後生何敗甚矣慳貪獨
食惡業逾矣故寶梁經云佛告迦葉營事比丘數得
僧物慳惜藏舉或非時與或有不與或有與者營事
比丘以此不善根故當生穢惡鬼中常食糞丸佛告
迦葉營事比丘寧噉身肉終不得用三寶之物又經
云一念之惡能開五不善門一惡能燒人善根二從
惡更生惡三為聖人所呵四退失道果五死入惡道
佛藏經云當一心行道隨順法行勿念衣食有所須
者如來白毫相中一分供諸末代一切出家弟子亦
不能盡五分云十方眾僧自有食分依時而來不須
召喚白衣及中能齊亦得與食(謂能損益者開反此應禁之)十誦
薩婆多云若外道來眾僧與食不犯止不得自手與
以外道常伺比丘短故開與之薩婆多云僧祇食應
作四相謂打楗槌等如上巳明令界內聞知然如四
相必有常限不得雜亂若無定者不成僧法無四相
者名盜僧祇若作四相來與不來無犯雖復作相而
有遮閇亦犯(准此作相令定不許雜亂若替鐘磬先鳴槌集僧告白令知然後得換)若
大界內有二三伽藍同一布薩食時打鍾一切莫遮
清淨無過大集經云若一寺一村五法師住鳴槌集
僧次第賦給無有恡惜不訟彼短是名如法住大功
德若無量破戒僧但令五人清淨如法護持佛法愍
諸眾生福不可計此律下文客比丘初至先語僧制
法式等無過善見云若至空寺見樹有菓應打楗槌
無者下至三拍手然後取食不者犯盜飲食亦爾若
客比丘來舊比丘不肯打磬者客比丘應自打食者
無犯婆論僧隨食處有人多少應有常限計僧料食
一日一斛得周一年者應以一斛為限若減斛者名
盜僧祇應得者失此食增出一斛亦盜僧祇即令僧
祇斷絕不續若人少有餘長者應留至明日次第行
之(此應是儉時故令一定脫若豐時故應無局)僧祇云若行食時滿杓與
上座者上座應斟量得遍當取不得偏饒上座若沙
彌淨人與師大德者知事人應語言平等與僧食無
高下婆論若眾僧行餅錯為一番不還僧者犯盜五
百問事云上座貪心偏食僧食犯墮不病稱病索好
食得者犯重(今時寺中有僧次請而簡客者即名別請也疏又此住處不名僧處以簡通就
別同於鄙俗又乖檀越普周之福)。

第五入眾服儀者此律比丘入眾當具五法一應以
慈心二應自卑下如拭塵巾三應知坐起法若見上
坐不應安坐若見下坐不應起立四彼至僧中不為
雜說談世俗事若自說法若請他說五若見僧中有
不可事心不安忍應作嘿然住之智度論云佛聖弟
子住和合故有二種法一賢聖語二賢聖嘿然論眾
法軌則威儀形若嚴淨則生物善天龍歡喜形若濫
惡便辱佛法何成巨益故十誦云比丘衣服不淨非
人所呵又涅槃云譬如破戒比丘身無威光也華嚴
經云具足受持威儀眾法是故能令三寶不斷法得
久住雖佛教東流年向六百至於自行猶成鄙俗又
華夷方隔經律未圓雖剃髮似僧無防俗風仍在容
畜非法之服為佛法瑕疵荏苒流行致成恒式或著
俗人袍襖褌袴邪靴髮爪鋒長衣多聚膩或食座高
聲言談聚話或未唱隨意預走諍門或輕惱上下罔
冐尊儀列眾塞心觀徒啟齒以此推之豈成高僧之
謂也善見云若多聞弟子知禁律者見餘比丘所用
不當如法即須打破無損物罪物生不得索償故此
律佛勑比丘破檀尼迦非法瓦屋亦無有罪恐惡法
流行故以彼推此理則同矣。

* 翻淨資粮章第二十二

此章大門有十一制意釋名二淨處不同三加法有
異四辨過得失五翻穢復淨六對緣彰淨七決罪通
塞八果食互墮九儉緣開事十淨生種相。

第一制意釋名者良由僧眾報有優劣上中下差三
種區別若上達之徒志力精強制令分衛以乞自活
情標方外不居蓄種若中下之流抑同上士資力不
逮容生退道是以大聖慈愍見飢喪命方開同界別
結儲積食不生罪名之為淨若違別就同長巳貪結
業因不淨名之為穢從緣改正名之為淨。

第二淨處不同有四一籬墻不周淨此律云半有籬
鄣多無籬鄣都無籬障(此三處非是室儲積義微故開不犯若三周有院獨開一
面者攝食義強此結有罪厨舍孤立類准同然之也)垣墻塹柵亦如是(類前籬鄣周缺
多少)二檀越淨有三一食具是他物故律云自今巳去
當作檀越食令淨人賞舉不得自受若有所須隨意
索取二處所是他物故律云若為僧作伽藍未施與
僧雖食在中不名有犯三食及處俱是他物不屬僧
用此三同名他物淨要真非假不得冐託自負非法
十誦云瓶沙王施僧粥田比丘上場佛言未分者應
上分竟不應上犯吉羅王崩比丘見無檀越謂犯宿
煑佛言闍王替處不名有犯(准此例餘同犯)僧祇云婆羅門
送粥米施佛僧以於僧住處作故佛言內宿內煑不
聽食(故知屬僧即同僧法非檀越淨)三處分淨者律云若檀越若經
營比丘為僧作伽藍時處分如是言某處為僧作淨
地僧祇云作新住處營事比丘及僧未住初夜前以
繩量度分齊爾許僧住爾許淨屋受之不得過初夜
(四分不得經明相)若檀越言莫預處分我未施僧此則同他
物淨五分云新住處未有淨屋當先指某處作淨地
以食置中然後僧住若經明相出則不成善見云何
結淨屋初竪柱時云云此處為僧作淨屋三說巳乃
竪之餘者亦爾不爾之時就一柱上加法亦成若巳
成者喚本主語令隨指一處為僧作淨屋若無者聚
落有老宿召來遣作不解者教之四白二羯磨結淨
者謂伽藍院相周匝比丘在中有宿煑過不問住之
久近隨處結之除去比丘毗尼母云大界內無淨厨
者一切宿食不得食乃至藥草亦爾此律因比丘餓
死故聽在伽藍內邊房靜處結作淨厨(必在作法界上不同處分
淨也)五分云諸比丘欲羯磨一房一角半房半角中庭
或通結坊內作淨地並聽義云結竟題牓示知令主
客識了故律云客問何者淨地不淨地耶。

第三加法中三種不作法如前所明處分一種雖別
人指示亦不如法羯磨一法今此具論一切僧並集
大界內遙指結處不得坐中所以然者古師云以食
望僧是攝是鄣以僧望僧非提非鄣也此律雖令唱
處唱文不具今義添之應一(比丘比丘尼)起立唱云大(德姉)
僧聽我(比丘比丘尼)某甲為僧唱淨地處於某房內為僧
作淨地(若邊房靜處溫室食堂隨境唱結不局一處亦不取唱人牒入羯磨也)一遍唱
巳便坐律師然後索欲問僧云僧今和合何所作為
答白二羯磨為僧結淨地大(德姉)僧聽若僧時到僧忍
聽僧今於某處結淨地白如是大(德姉)僧聽僧今結某
處作淨地誰諸(長老大姉)忍僧結某處作淨地者嘿默誰
不忍者說僧巳忍僧結某處作淨地竟僧忍嘿然故
是事如是持有緣須解者律無解文義准反結即成
索欲問和一如常法直答僧云解淨地羯磨大(德姉)僧
聽若僧時到僧忍聽僧今解某處淨地白如是大(德姉)
僧聽僧今解某處淨地誰諸(長老大姉)忍僧解某處淨地
者嘿然誰不忍者說僧巳忍解某處淨地竟僧忍嘿
然故是事如是持。

第四辨過得失者其檀越不同淨此二處無問內外
晝夜同宿煑無過但不得觸若處無分羯磨二淨通
比丘在內撿挍唯護明相若與同處唯壞食具更須
翻諸食器令淨有宿煑過也若治故處作處分者僧
祇云僧住寺中過初夜而欲作處分淨者要住處破
經國土亂新王未立爾時便得受作若此緣但令住
處及聚落俱停廢二年得名處分若復不受停可食
物犯內宿內煑問結淨竟得中看煑何為不犯內煑
答煑是隨處大界無人亦犯宿是逐人二界無人不
犯。

第五翻穢復淨者五分云有諸木器肥膩不淨以瓦
石揩洗恐破壞者用沸湯洗之僧祇云淨人行食淨
器墮比丘鉢中尋即却者名淨停須臾者名不淨若
是銅器淨洗用木器若膩入中者削剝却不可用者
當棄之十誦云比丘有膩器二三度用澡豆洗故不
淨者當以木刮却然後澡豆二三遍洗是淨餘有不
盡者如米麵油醬等於尼寺俗家沙彌淨人處一石
一石更互搏取難得本物以入手兩相捨故善見云
多比丘共一沙彌行各自擔食至時自分與巳沙彌
語比丘言今持我食與大德易易得巳復展轉乃至
下坐若不解者教之亦得准此展轉翻穢者成證若
瓫瓮等器有食膩者釜上蒸之內外熱徹膩出即淨
一切銅器磨之鐵器以火燒內趣令膩盡木倉匱等
削泥拭土倉窖等隨有更拭石器者或以水洗或以
鎸治得無殘膩便止此律云得捉眾僧戶鈎籥若杖
若環若𣏌若角勺銅勺若浴牀等則無觸淨(謂非常服用者)
問觸淨何過佛禁不為答制意有五欲令弟子志行
高勝不同下人如世貴人安坐受食不自執勞以形
勝故二為現大人風軌三世諸佛並不自為今若宿
觸便失聖法三諸佛立教通大小乘俱無宿煑四長
貪壞信癈修過業五死墮糞坑故護淨經云由比丘
觸淨食不淨故後五百萬歲墮餓鬼中後五百歲墮
猪中後五百歲墮狗中後五百歲墮𧏙蜋中後得人
身衣不蓋形食不充口因說知事比丘觸僧淨器故
墮餓鬼中五百餘年不見漿水正欲趣廁護廁鬼神
打不得近智度論云沙門福田食以不淨手觸或先
噉或以不淨物著中入沸屎地獄中五百問事云精
進知事人以手指桎僧淨器死入噉糞鬼中恒在廁
上不能得食如是因緣眾多不能具述行者宜知。

第六對緣彰淨者初明惡觸者十誦云比丘食竟以
不淨鉢及食與沙彌白衣沙彌白衣洗鉢竟還著僧
器中是名淨一心過與則無惡觸(准此器下殘食令淨人〔益〕授必有惡
觸)五分云若無淨人行食比丘受巳行之無淨人御乘
行船比丘亦得僧祇云若淨人持不淨手(謂先捉比丘惡觸食
名為不淨也)行􂌞飯與僧者上坐一人得不淨餘人名淨
若淨人持淨􂌞寫不淨􂌞上得抄取上若不淨􂌞寫
淨􂌞上一切不淨若著淨􂌞在不淨器中得抄取中
央若抖棟筐器一切不淨十誦云若淨食中著不淨
食應除之餘者食之餅果等亦爾僧祇云若曬𥼆時
比丘在上行者當脚處使淨人杵去難事急雖蹈無
罪必天雨無淨人得自遙擲淨席物覆捉淨甎石鎮
之忘覆食器亦爾若厨屋中有諸蘇油瓶甘蔗竹葦
束比丘取七日油蜜瓶悞捉淨油瓶來餘人見不得
即語待至巳問是何等油答言七日油當語置地不
得名字還得七日受(以悞觸不成也)若令取淨油俗人不解
悞持七日油來亦如上法(唯口法有失)自餘錯捉亦爾若言
審悉看灰瓶巳持來此比丘內手瓶中錯把淨􂌞看
故淨若還故瓶中即為不淨(餘並例此)器中明觸者一切
葉卷是器舒者非器槃緣沒􂌶麥為器長床坐牀繩
牀緻織為器船在水中非器在岸為器車駕牛時非
器無者為器若食時敷牀長版坐牀褥等或在甘蔗
蘿蔔米穀豆囊等上令比丘坐不應動身亦不得問
若動問者一切不淨(有緣開坐動問成觸)若杙閣上衣架上有
淨食及衣鉢若取物動淨器食一切不淨若閣坐不
動者得若在船上載十七種榖上覆以蘧蒢席比丘
得在上坐不得名字若為風吹迴波㵱在岸者一切
不淨必繩篙不離水名淨大車上載諸穀上覆者比
丘得坐上不得名字如船中進不若小車有淨物若
取衣鉢時動車者一切不淨當令淨人取(不得以牛在故為淨)
應令淨人先上比丘後上若下時比丘先下若在載
物車中忽即車翻離牛者一切不淨若牛繩尾未離
車者名淨十誦云比丘與沙彌擔食在道中食時與
沙彌沙彌還與比丘者若先不共要得食反此不得
使沙彌擔食度恐沒溺者乃至得負擔之雖捉不犯
至岸莫捉若不淨器受􂌞不應一切棄之著盂者棄
餘者同僧祇得食若以繩綴鉢受熱粥時內有脂出
應直棄脂處餘者得食飯粥羮器傾側聽佐淨人正
巳不得復觸若佐支淨釜亦爾淨人寫蘇油瓶傾側
亦爾人驢車牛等負食傾側亦爾天風雨時淨器物
空在露地者當淨洗手舉著覆處(此是體淨)此律云若蘇
油瓶不覆無淨人者自手捉蓋懸置其上(以難緣開淨不犯觸
也)若居士持食寄比丘賞舉後索還與比丘者得洗
手受之若鉢盂孔臼食入中隨可洗者洗之餘不出
無犯若入僧中食無鉢者聽比座共若僧中有鉢者
借與(亦是體淨)善見云比丘以氣噓淨器者名觸五分云
蘇油瓶卒翻應自正勿得離地若惡人以僧不淨米
一把投淨米中可分者除之不可分者趣去一把此
律自散種子若生為菜聽食初菜植之以重生故亦
得(餘菓菜等例同)若沙彌小捉淨食過水聽比丘扶若上坂
亦得扶若舉懸淨食須安床几橙令得上下十誦云
負淨人上取大比丘自手觸食吉羅鼻奈耶云得籴
米以待賓(謂令淨人受取)二明自煑者僧祇云若阿練若處
淨人病無淨人者得淨穀巳比丘自舂作粥與淨人
淨人若食不盡不得自食(准十誦先無共心一心與者得)僧祇云若
淨人難得比丘欲自作食當自洗不受膩器著水自
燃火令沸(此是體淨僧器有膩不合自燃)使淨人著米內湯中巳更
不得觸使淨人煑沸巳得以木橫置地比丘在上令
淨人置食器木上口言受受然後自煑令熟與病人
莫令不受物落中乃至煑菜令萎同上作法薑湯亦
不得自煑以變生故若乞得冷食自溫煑不犯作食
時淨人小者得捉其手教徘淘寫抒飯等三明內宿
者五分云使淨人於不淨地洗菜未竟明相出者則
無犯此律中有比丘持食來覓淨地未得明相出不
犯四明內煑者若在界內元為他煑不專私巳與他
有餘洗手受食。

第七決罪通塞有二初四藥者謂時藥非時藥七日
藥盡形藥若是時藥定有宿煑以資用強常須服故
餘之三藥不加法者一同時藥若為病緣而加聖法
則有通局非時藥者過中明相未出來服用皆得若
明相出失其口法殘宿惡觸非時生焉七日藥者作
法加巳內淨厨中開無殘宿惡捉八日旦起具罪如
後盡形壽藥者必是熟死無生種相律開內宿內煑
自煑僧祇云自煑薑湯結犯者謂有生分(准此唯開三罪七日
不合同宿)十誦云石蜜漿舉宿病人開飲(應是難緣故開)此律殘
宿蘇油開灌鼻等餘不淨藥不合加法次明四過有
無者謂內宿內煑自煑惡觸十誦云有三種人共食
宿比丘及僧學沙彌等名內宿也尼中四人三人如
上加式叉尼此律中式叉得與大尼過食不得同宿
(或是無沙彌尼故開)內宿者結淨地已僧坊內共食是也(都不言淨
地有比丘)內熟者結淨地已僧坊內煑者是自熟者大比
丘自作如上三種人不應食惡捉者自取菓與淨人
巳更受噉者是(審不決捨與他還受同是惡捉)薩婆多云共食宿有
三種受食巳作巳有想共宿不共宿經夜吉羅食則
犯提(是殘宿故四分中亦同)若自捉食名惡捉作巳有想經宿
吉羅若食不受不捉直作巳有想經宿食得吉羅若
他人食共宿無過次將此四過對人約時就處望食
以論初將內宿就處明者不通他物不周二淨處分
白二及界內俱通就時要經明相就人唯據比丘三
人知有其犯律中問淨地未得明相現狗持食來風
吹菓墮佛言不知無犯尼通四人並如上就食明者
若離地物一切通犯未離地者未長足者不犯巳長
足逢霜等並是宿限對四藥通論如上二內煑者對
處淨地並塞對時通晝夜就人通七眾約食通生熟
四藥中加法盡形一種聽界內煑餘三不合故僧祇
阿難為佛溫飯在祇桓門邊故知不得界內煑三自
煑者對處通淨不淨地就時通日夕就人局大僧三
人尼中四人就食論生佛開重煑故不犯四藥中加
法盡形亦開十誦云若生食火淨巳得煑云何淨以
火一觸(乃至米菜等例准也)冷食重溫五百問事云若彼淨
藥比丘得自合四惡觸就處通淨不淨地就時通日
夕就人者大僧有多種一者原來不受直捉名惡觸
二者膩勢相連名惡觸(如鉢器巾襆食膩不淨者是)三者任運失
受名惡觸(四藥總不加法過午俱失受若四俱加法三藥各隨限失盡形不失受之)四者
遇緣失受名惡觸(如淨人觸動〔狀〕器也)五者決意棄捨失受名
惡觸(如受巳決心不食後不受而食得提)若就沙彌淨人但有膩觸(謂捉
比丘鉢巳食膩在手不洗而執僧器者是)大僧又有四種不成惡觸一為
受而捉不成惡觸(如俗器中盛食與比丘仰手受取前食雖僧俗兩執不成惡觸鉢中
舊食亦爾之也)二遇緣失受不成惡觸(如淨人觸失比丘洗手更從受之淨人不
勞洗手)三持戒比丘悞捉不成惡觸四破戒比丘故觸
不成惡觸更以三句總簡前文一觸而非惡十誦云
持戒比丘悞觸僧食此律忘不受菓持行若見淨人
應置地洗手更受二惡而非觸十誦云破戒比丘故
觸名淨此律諸比丘相嫌故觸他淨食令得不淨佛
言不觸者淨觸者不淨吉羅三亦觸亦惡十誦云持
戒比丘懈怠故觸名不淨五分云樹上捉菓試看生
熟亦名惡觸若就食言通生及熟。

第八菓食互墮者此律云安食具在樹上並從根斷
若樹根在不淨地枝葉覆淨地菓墮淨地或為風吹
雨打鳥獸墮者但無人觸知遇緣而墮雖經明相不
成內宿謂長足菓也若不淨地菓菜未長足來運運
重生則無內宿隨時而取得入淨厨若菓菜巳離本
處者隨經明相比丘若知即不得食(上來准義通論律文不了)五
分云樹根在淨不淨地比丘亦在淨不淨地菓墮其
中非比丘所為經宿者得食若見菓墮非淨地使淨
人拾聚經宿不知淨不淨處聽食若知在不淨地不
得食僧祇云樹在淨不淨地菓隨淨地隨何時取之
若淨地不淨地菓落不淨地應及時內淨厨中若不
淨地生瓜瓠者摘取及時內淨屋中有運致穀米豆
等准前並謂比丘不覺在不淨地者成若知不淨四
分知不知中大同此律。

第九儉開八事者此律為糓米勇貴人民飢餓乞食
難得雖得小食為賊持去佛憐愍故開界內共食宿
內煑自煑自取食僧俗二食水陸兩菓並不作餘食
法若定罪者應開八罪謂內宿內煑自煑惡觸不受
足食殘宿等三提四吉義加壞生如水陸果子不受
而食豈令淨耶律云若時世還賤故依開食者佛言
不得如法治之十誦云若飢儉時食竟得持殘去語
施主知。

第十淨生種中有三初明制意者此律明了論疏云
諸俗人外道謂一切草木有命根以佛不制此戒故
比丘傷於草木為他輕呵令彼獲罪又與白衣不別
不生恭敬心故十誦名為疾滅正法也二明處人者
准義通律淨法有四一人菓俱在淨地成淨得食二
人菓俱在不淨地成淨不合食(以內熟故餘四眾得食)下二句
出十誦一菓在不淨地淨者在淨地以火刀作淨成
淨而不得食二菓在淨地淨者在不淨地作淨名淨
得食三明淨法者僧祇云每食時上坐應問菓菜淨
未無虫不問答如法維那亦爾此律淨法有十初五
者謂火淨刀淨瘡淨鳥啄破淨不中種淨此五中刀
瘡鳥淨應去子食不中種火淨皮子都食次五者謂
皮剝淨㓟皮淨腐淨破淨瘀爛淨此五應是淨根種
法故律云水洗蓮根菜即名淨准依五分通淨生種
此律火淨通五種毗尼母云水漂淨塵坌淨此應壞
相僧祇云多果同器一菓作淨餘者通得若別器者
一一別淨甘蔗著葉莖莖淨無者合束淨(准此蒿草之類子果
散落無總淨法)若粳米(此謂杖打皮落猶有白皮褁者種之還生或如十誦比丘作食先淨米後
自煮)蘿蔔根等火淨刀淨巳停未用還生者更淨此律
云比丘不應自作淨應置地淨人作洗手更受明了
論云自加行所作(疏云)非言得自作淨然自作有益如
一聚果子若未淨者但食皮肉一一吉羅若食核一
一逸提今以火一觸止得一吉羅合一聚菓子俱成
淨於多罪豈非利益十誦云何火淨乃至以火觸若
以火炎熱灰吸者不成淨比丘自淨餘比丘不應食
(謂火所觸者)若刀爪淨得食五分云根莖二種以火為淨
僧祗云樹果野火所燒灰圍穀聚恐非人偷亦名為
淨若食果核者火淨巳聽食若皮淨不火淨食核提
(此是壞相不壞種也)若火淨不皮淨俱得食核皮俱不淨一提
一越俱作無犯然火淨一法種相俱通明了論疏云
此淨法不但約一物以成如一聚桃李但火觸一餘
皆成淨隨以刀破爪傷隨一被淨餘皆名淨此作淨
體本以此為法非使物不生故名沙門淨准米中有
榖如上脫皮淨餘條准此問種相云何別耶答相者
謂一切菓菜上有白毛而依本青翠不改其色相同
連地者律云草木七種色者是也所言種者謂可種
殖或雖離地從緣得生之類是也律云根有五種如
上隨相中說。

* 篇聚懺悔章第二十三

此章大門有六一懺波羅夷法二懺僧殘法三懺偷
蘭遮法四懺波逸提法五懺提舍尼法六懺突吉羅
法。

第一懺波羅夷法者此律云若比丘比丘尼犯波羅
夷巳都無覆藏心合如法懺義准此文尼亦得懺就
此文中大分有二初明分別是非後正加羯磨僧祇
云若犯罪巳啼泣不欲脫去袈裟深樂佛法令與學
悔羯磨比丘不淨食彼亦不淨彼不淨食比丘亦不
淨得與比丘授食除火淨五生種及金銀等應從沙
彌受食十誦云若有犯此重戒如法乞羯磨佛所結
戒一切受行在大比丘下坐不得與大僧過三夜宿
自不得與白衣沙彌過三夜宿得為僧作布薩自恣
二種羯磨仍不得足僧數餘一切羯磨不得作得受
夏也摩得勒伽云謂無能者得作前二羯磨毗尼母
云與白四悔法巳名清淨持戒但此一身不得超昇
離生然鄣不入地獄治禪病經云犯重比丘將欲懺
者脫去僧伽梨著安陀會五體投地如太山崩心生
慚愧供僧苦伇掃廁擔糞如是經八百日巳然後香
湯洗浴著僧伽梨入塔觀像見好瑞應有所證復驗
為僧誦戒滿八百遍方得清淨初教經云誦戒千遍
虗空藏佛名經等若比丘比丘尼犯四重五逆悉許
得懺然此諸經並是大乘必欲興懺特須慇重審看
彼文律云與波羅夷戒巳當行隨順法盡形奪三十
五事何等三十五一不應授人大戒二不應受人依
止三不應畜沙彌四不應受僧差教授比丘比丘尼
五設僧差不應往六不應為僧說戒七若僧中問毗
尼義不應答八若為僧差作僧羯磨不應作九若僧
中簡集智慧者共評論眾事不得在其例十若僧差
作信命不應作十一不得早入聚落十二不得逼暮
還十三應親近比丘十四不應親近白衣外道十五
應順從諸比丘教不應作異語十六不應更犯此罪
餘亦不應犯(謂為僧殘作呵責指下三篇亦不應犯故名餘亦不應犯)十七若相
似若從此生(若相似者謂同犯第二篇罪也若從此生者謂從根本上方便生如為摩觸作
呵責而共女人屏處坐等是)十八若復重於此(謂治僧殘罪而更犯初篇罪也)十
九不得嫌羯磨二十不得嫌羯磨人二十一不得受
善比丘敷座具供養二十二不得受他洗足二十三
不得受他安洗足物二十四不得受他拭草屣二十
五不得受他揩磨身二十六不得受善比丘禮拜二
十七不得受他合掌二十八不得受他問訊二十九
不得受他迎送三十不得受他持衣鉢三十一不應
舉善比丘為作憶念作自言三十二不應證他事三
十三不應遮他布薩三十四不應遮他自恣三十五
不應共善比丘爭律云此人不得眾中誦律無能者
聽與波羅夷戒巳僧說戒時來與不來無犯若重犯
婬戒即應滅擯犯餘諸篇依聚得懺十誦云與學沙
彌(猶是四分學悔比丘)犯僧殘巳下乞別住六夜出罪僧次第
與之波頗三藏云犯重比丘復犯僧殘等罪並得懺
悔捨墮說淨受持衣鉢也其人雖犯一重餘戒不失
因何不懺受衣說淨等此事佛在世時巳問此事即
引彼國薩婆多云譬如㹀牛被截一脚其主為無一
脚便棄此牛不飼水草此為悞也其牛雖不任耕地
駕車之用猶堪產犢出其乳酪益其施主波頗云自
言犯重及有三根他對說淨受衣等並成次正明乞
波羅夷應具修威儀脫去大衣七條著五條塗跣偏
袒右肩五體投地懇責自心起慇重意從僧乞白云
大(德姉)僧聽我(比丘比丘尼)某甲犯婬波羅夷都無覆藏心
今從眾僧乞波羅夷戒願僧與我波羅夷戒慈愍故
(三說)羯磨師應先種種方便勸誡彼人然後和僧云僧
今和合何所作為答與波羅夷戒羯磨大(德姉)僧聽此
(比丘比丘尼)某甲犯婬波羅夷都無覆藏心今從眾僧乞
波羅夷戒若僧時到僧忍聽僧令與(比丘比丘尼)某甲波
羅夷戒白如是大(德姉)僧聽此(比丘比丘尼)某甲犯婬波羅
夷都無覆藏心今從眾僧乞波羅夷戒僧今與(比丘比丘
尼)某甲波羅夷戒誰諸(長老大姉)忍僧與(比丘比丘尼)某甲波
羅夷戒者默然誰不忍者說(如是三說)僧巳忍與(比丘比丘尼)
某甲波羅夷戒竟僧忍嘿然故是事如是持佛言與
波羅夷戒巳僧說戒及羯磨時來與不來無犯且約
婬戒為法自餘殺盜妄等隨犯隨補不同舊解唯開
婬懺。

第二懺僧殘中有四一須治覆藏情過者謂行波利
婆沙者是義翻有二或云覆藏或云別住毗尼母云
何名別住謂別在一房不得與僧同處雖入僧中不
得談論亦不得答二治覆藏罪謂突吉羅也三治僧
殘情過謂摩那埵者毗尼母云秦言意喜也前雖自
喜亦使僧喜與其少日始得喜名四治僧殘罪謂阿
浮呵那者善見云或言喚入眾或言拔除罪根毗尼
云清淨戒生得淨解脫善持起去名阿浮呵那初中
分五一成覆不成覆二覆日長短三總別懺法四正
加羯磨五奪諸行能及諸白法。

初明成覆不成覆者律云謂憶不疑識等成覆反此
不成又犯僧殘而罷道作沙彌心亂狂癡三舉等雖
覆不成十誦云設共賊住被擯別住啞聾人邊地人
比丘尼乃至沙彌尼優婆夷等共如是人住不成覆
藏向發露亦不成五分云若於此土多人識重不欲
令知不名覆藏於彼覆成覆若於和上阿闍梨所及
諸敬畏人間覆不成覆於餘覆成覆僧祇云若忘亦
不成覆(先教懺覆藏突吉羅罪巳然後與覆藏羯磨)。

二覆日長短者此律犯眾多罪雖憶數不憶數但知
覆日長短總依數日治若不憶日數從清淨巳來治
(謂從受戒未犯前是清淨時也)十誦云不憶日月數應從受大戒來
治要須云乞清淨巳來五年十年覆藏不得真言乞
清淨巳來以知滿分齊故僧祇云不憶夜者應問無
歲時犯耶若言不爾更問一歲二三歲時犯耶隨嘿
然處即與法治(歲者猶是夏名)。

三總別懺者律云知數不知數等覆不覆等一名多
種等並同羯磨總懺也又有比丘犯眾多僧殘或有
覆一日乃至十日者佛總令作十日懺。

四正加羯磨者於中分二初明懺人威儀後正加法
初明威儀者先脫却大衣七條著五條偏露右肩胡
跪合掌曲身低頭悲淚至僧中自慨此罪垂入死處
賴蒙世尊慈悲誨示懺法種種自責心懷四向禮僧
巳至羯磨師前胡跪合掌傍人教乞然僧殘雖有多
種今且逐人喜犯者作法餘有不盡類牒可知正乞
辞云大德僧聽我比丘某甲犯故漏失摩觸女人麤
惡語三僧殘罪各不憶數(憶數云憶)覆藏百夜(其間延促任時所稱)
今從眾僧乞覆藏百夜羯磨願僧與我覆藏百夜羯
磨慈愍故(三說)上坐問僧云僧今和合何所作為答覆
藏羯磨大德僧聽比丘某甲犯故漏失摩觸女人麤
惡語三僧殘罪各不憶數覆藏百夜今從眾僧乞覆
藏百夜羯磨若僧時到僧忍聽僧今與比丘某甲覆
藏百夜羯磨白如是大德僧聽比丘某甲犯故漏失
摩觸女人麤惡語三僧殘罪各不憶數覆藏百夜今
從眾僧乞覆藏百夜羯磨僧今與比丘某甲覆藏百
夜羯磨誰諸長老忍僧與比丘某甲覆藏百夜羯磨
者嘿然誰不忍者說(如是三說)僧巳忍與比丘某甲覆藏
百夜羯磨竟僧忍嘿然故是事如是持。

五奪其雜行白事法者義云與羯磨巳告云此白四
羯磨聖教是其良藥遵之在心奪三十五事是折伏
法勿得有違執眾勞苦敬奉清淨比丘是調伏法一
一順行白等八事是發露法宣加愧省深自慨責依
法而白勿令𨷂失違者失宿既示語巳因僧集日即
日白僧云大德僧聽我比丘某甲犯故漏失摩觸女
人麤惡語三僧殘罪各不憶數覆藏百夜巳從眾僧
乞覆藏百夜羯磨僧巳與我比丘某甲覆藏百夜羯
磨我比丘某甲從今日行覆藏白大德僧令知我行
覆藏(如是三說)律云應日三時見清淨比丘應作者一切
法作不應違逆至布薩日應掃灑布薩處供給調度
乃至在小房住有客比丘來遣出者答云大德不得
二人共宿故不得出也若眾僧衣物隨施令得者應
隨次取坐時應在大比丘下沙彌上不得與清淨比
丘共經行同一床一板應作隔斷然後得坐乃至供
給清淨比丘如前和上法無異十誦云極少四清淨
比丘得作別住行別住人不得同一床坐亦不得在
屏處以客比丘來不見故善見云行別住人有人請
或與人授戒得停行法事了還續行之若寺中多有
比丘來去難白晝日得捨行法明相未出還白行之
十誦云乃至六夜法白停得二十五夜律云若大眾
難集不欲行若彼人軟弱多有羞愧應至一清淨比
丘所白云大德上坐我今日捨教勅不作(一說便得)若欲
行時還至清淨比丘所白云我今隨所教勅當作(一說
便得)五分若不捨行法出界見比丘應總白云我某甲
比丘行別住巳若干日餘若干日在大德憶持不爾
者捨行法見比丘不須白到餘處應求彼僧更行之
此律懺悔人得更互作使禮拜迎送亦得受沙彌淨
人禮拜白等八事失夜法者一往餘寺不白二有客
比丘來不白三有緣事自出界外不白四寺內徐行
者不白五病不遣信白六二三人共一屋宿七在無
比丘處住八不半月說戒時白上來八事隨闕一法
皆失一夜巳得不失未得不成依律白文不具義補
用之當具威儀至一清淨比丘所白云大德一心念
我比丘某甲犯故漏失摩觸女人麤惡語三僧殘罪
各不憶數覆藏百夜巳從眾僧乞覆藏百夜羯磨僧
巳與我覆藏百夜羯磨我比丘某甲巳行若干日餘
有若干日在白大德令知我行覆藏(三說)僧不須集此
是白人發露法無別眾罪上來白文對一比丘法若
外客來多者應總集一處白云諸大德一心等下句
云白眾多大德令知餘法同上若有大德勝人來時
待入房巳然後作白若至說戒日白云大德僧聽下
句白大德僧令知餘法同上律云寺內徐行不白者
若作意欲白前人行疾出界雖不白不失無罪十誦
云客比丘走出界當如法行不應走逐齊自界住若
別住六夜人得病應遣使白僧云大德僧聽比丘某
甲別住人犯某罪病不得來白僧令知(三說)餘別人法
可知諸方宿德議評此法云自佛教東流行覆藏者
皆日不滿諸師各立其理互加同異今取盛行大師
云此之懺法諸大小乘中校量勞苦折伏心骸極成
愍重考此功勞折日何爽故十誦云不行別住乃至
出罪佛斷猶自得成以彼撽此理亦可通然行法之
時恐事不稱法若作羯磨應云我比丘某甲巳行覆
藏日今從眾僧乞摩那埵等不須云竟餘法同下乞
六夜前上坐白僧云此比丘某甲行覆藏巳經若干
日極成勞苦既向僧陳謝僧今可放餘日不僧答言
好時即與六夜法若覆日少實行滿者便不須此應
言滿也正乞摩那埵云大德僧聽我比丘某甲犯故
漏失摩觸女人麤惡語三僧殘罪各不憶數覆藏百
夜巳從眾僧乞覆藏百夜羯磨僧巳與我覆藏百夜
羯磨我比丘某甲巳行覆藏日今從眾僧乞六夜摩
那埵願僧與我六夜摩那埵慈愍故(三說)上坐問僧云
僧今和合何所作為答六夜摩那埵羯磨大德僧聽
此比丘某甲犯故漏失摩觸女人麤惡語三僧殘罪
各不憶數覆藏百夜巳從眾僧乞覆藏百夜羯磨僧
巳與比丘某甲覆藏百夜羯磨此比丘某甲巳行覆
藏日今從眾僧乞六夜摩那埵若僧時到僧忍聽僧
今與比丘某甲六夜摩那埵白如是大德僧聽此比
丘某甲犯故漏失摩觸女人麤惡語三僧殘罪各不
憶數覆藏百夜巳從眾僧乞覆藏百夜羯磨僧巳與
比丘某甲覆藏百夜羯磨此比丘某甲巳行覆藏日
今從眾僧乞六夜摩那埵僧今與比丘某甲六夜摩
那埵誰諸長老忍僧與比丘某甲六夜摩那埵者嘿
然誰不忍者說(如是三說)僧巳忍與比丘某甲六夜摩那
埵竟僧忍嘿然故是事如是持彼得羯磨巳即於僧中
白云大德僧聽我比丘某甲犯故漏失摩觸女人麤
惡語三僧殘罪各不憶數覆藏百夜巳從眾僧乞覆
藏百夜羯磨僧巳與我覆藏百夜羯磨我比丘某甲
巳行覆藏日今從眾僧乞六夜摩那埵僧巳與我六
夜摩那埵我比丘某甲從今日行摩那埵白大德僧
令知我行摩那埵(三說)若巳行一夜乃至六夜者應云
我比丘某甲巳行一夜餘有五夜在白大德僧令知
餘法同上若客比丘來改大德僧云白大德等若人
多時應白云諸大德為異摩那埵行法一同行覆藏
法唯除常在僧中宿日日白僧令知為異止令不離
僧非謂與僧同處也上二法中若覆與前法不覆與
後法同俱出罪若二法中重犯者各壞二法皆重與
本日治本法行希故略而不述。

次明出罪法律云應二十清淨比丘眾中出之若少
一人不成非法大德僧聽我比丘某甲犯故漏失摩
觸女人麤惡語三僧殘罪各不憶數覆藏百夜巳從
眾僧乞覆藏百夜羯磨僧巳與我覆藏百夜羯磨我
比丘某甲巳行覆藏日巳從眾僧乞六夜摩那埵僧
巳與我六夜摩那埵我比丘某甲行六夜摩那埵竟
今從眾僧乞出罪羯磨願僧與我出罪羯磨慈愍故(三說)
上坐問僧云僧今和合何所作為答出罪羯磨大德
僧聽此比丘某甲犯故漏失摩觸女人麤惡語三僧
殘罪各不憶數覆藏百夜巳從眾僧乞覆藏百夜羯
磨僧巳與比丘某甲覆藏百夜羯磨此比丘某甲巳
行覆藏日巳從眾僧乞六夜摩那埵僧巳與比丘某
甲六夜摩那埵此比丘某甲行六夜摩那埵竟今從
眾僧乞出罪羯磨若僧時到僧忍聽僧今與比丘某甲
出罪羯磨白如是大德僧聽此比丘某甲犯故漏失
摩觸女人麤惡語三僧殘罪各不憶數覆藏百巳然
從眾僧乞覆藏百夜羯磨僧巳與比丘某甲覆藏百
夜羯磨此比丘某甲巳行覆藏日巳從眾僧乞六夜
摩那埵眾僧巳與比丘某甲六夜摩那埵此比丘某
甲巳行六夜摩那埵竟今從眾僧乞出罪羯磨誰諸
長老忍僧與比丘某甲出罪羯磨者嘿然誰不忍者
說(如是三說)僧巳忍與比丘某甲出罪羯磨竟僧忍嘿然
故是事如是持作羯磨巳上坐誡勅云善男子聽今
像法中懺悔極難既犯此罪垂至死處今惡比丘多
尚不喜聞名況當聽汝懺悔自今巳去更莫重犯假
令欲懺因緣難辦如是種種隨時訓勗令後不犯僧
祇亦有斯誡。

第三懺偷蘭遮法者就中分二初明懺法不同後正
加聖教初中復二一初二篇下方便者若依十誦云
從初篇下生重此是近方便謂身口相加未得暢遂
者應一切僧中悔若初篇生輕二篇生重者應界外
四(比丘比丘尼)眾懺若從僧殘生輕者應一(比丘比丘尼)前懺
大同波逸提法二自性偷蘭遮非是方便者律云畜
用人髮剔三處毛謂大小便及腋為三著外道衣灌
下部露身行畜石鉢食生宍血等並向一人懺破羯
磨僧偷三錢共女人摩觸一有衣一無衣為他作僧
殘境界等並小眾界外四人懺偷四錢等界內大眾
懺僧祇云瞋心裂破衣鉢破塔等罪並犯偷蘭對一
人懺此律中初二篇下教人犯偷蘭者並是究竟之
罪輕重同上分別懺若自造前境諸方便者還依輕
重兩悔主題名乞懺時必須述其輕重從篇生等令
僧識知勿得籠通云犯偷蘭也摩得勒伽云為他作
漏失境界犯偷蘭遮律云教人成者偷蘭遮不成者
突吉羅此是究竟攝應作小眾懺。

第二正加法中
分三謂大眾小眾及對手也初明大眾法者薩婆多
云莫問輕重悉隨僧三乞巳然後請懺悔主受懺者
作單白巳對手三說悔如波逸提法今此三種依十
誦云初篇生重方便及偷四錢界內一切僧中懺要
須五人巳上得受他悔以懺主單白和僧不落僧數
故就中七句不同一鳴槌集僧巳具脩威儀至僧中
四向禮僧巳次乞懺云大(德姉)僧聽我(比丘比丘尼)某甲犯
婬方便重偷蘭遮罪不憶數(隨罪多少稱憶數云憶)今從眾僧
乞懺悔願僧聽我(比丘比丘尼)某甲懺悔慈愍故(三說)第二
至懺悔主前胡跪請云大(德姉)一心念我(比丘比丘尼)某甲
今請大(德姉)為偷蘭遮懺悔主願大(德姉)與我作偷蘭遮
懺悔主慈愍故(三說)第三懺主單白和僧云僧今和合
何所作為答單白受懺重罪偷蘭遮羯磨大(德姉)僧聽
(比丘比丘尼)某甲犯婬方便重偷蘭遮今從眾僧乞懺悔
若僧時到僧忍聽我(比丘比丘尼)某甲受(比丘比丘尼)某甲懺悔
白如是第四為說罪根本懺主語云長老既是(比丘比丘
尼)持佛淨戒今毀破之何名人也佛制禁戒寧死不
犯猶如草繫護鵝比丘長老既破淨戒便是地獄之
人虗受信施如熱鐵纏身虗受飲食如咽熱鐵丸出
入行來猶如獵師內壞腐爛外現完淨冐霑清眾望
人師敬心無慚耻無過此等如是方便隨時誨貴第
五明捨罪法者大(德姉)一心念我(比丘比丘尼)某甲犯婬方
便重偷蘭遮今向大(德姉)發露懺悔不敢覆藏懺悔則
安樂不懺悔不安樂憶念犯發露知而不敢覆藏願
大(德姉)憶我清淨戒身具足清淨布薩(三說)第六呵責立治
云應問前(比丘比丘尼)云汝識是罪不答言識應語云毀
犯雖易懺悔極難自責汝心當生厭離乃至形枯命
終更莫毀犯第七立誓要期答言順載持不敢更犯。

第二小眾懺者十誦云四人若受佗懺則無單白
和僧之義止得口問邊人今依四分滅爭中小眾者
謂二三人也縱有四人亦無單白之法還同小眾之
儀就中有六一請懺主如前二受懺者問邊人云諸
大(德姉)等聽我受某甲(比丘比丘尼)懺悔不答言聽三為說
眾根本同前四正明捨辭云大(德姉)一心念我(比丘比丘尼)
某甲犯(摩觸女人身上衣尼云盜用三錢等)偷蘭遮罪不憶數(隨罪多少稱憶
數云憶)今向大(德姉)發露懺悔等如前五呵責六說罪根
本並同前說。

第三對一人懺法者就中有五一請
懺主二說罪根本此二同前三明捨文大(德姉)一心念
我(比丘比丘尼)某甲犯瞋心裂破三衣偷蘭遮罪今向大
(德姉)發露等如前四呵責五立要並同前說。

第四懺波逸提法者三十捨墮事既繁廣若就此明
恐成勞學故簡在下章使尋求者易悟耳就中有二
未懺根本前先懺覆藏吉羅(具如下說)今且出根本懺法
先請一清淨(比丘比丘尼)為懺悔主云大(德姉)一心念我(比丘
比丘尼)某甲今請大(德姉)為波逸提懺悔主願大(德姉)為我
作波逸提懺悔主慈愍故(三說)受懺者應語云某甲身
器豈得清淨非行者良緣長老既犯佛戒還須向佛
懺悔譬如因地而倒還須託地而起是故生殷重心
請十方諸佛同時加備我為證明兼說利養難消等
若行者言罪相如是何得隱藏若欲懺悔具須陳說
除疑不識者後當決了善見云若生時惡罵彼人巳
入涅槃能罵者求悔當於涅槃處作懺悔懺悔巳天
道門不閇正懺辭云大(德姉)一心念我(比丘比丘尼)某甲犯
故妄悟毀呰語兩舌語各不憶數(憶數云憶隨罪多少稱)今向
大(德姉)發露懺悔不敢覆藏懺悔則安樂不懺悔不安
樂憶念犯發露知而不敢覆藏願大(德姉)憶我清淨戒
身具足清淨布薩(三說)懺悔巳語言汝識是罪不答言
識又語云從今巳去更莫重犯護鵝草繫等答言頂
戴持。

第五懺提舍尼法者就中有六一先懺覆藏突吉羅
二請懺悔主云大(德姉)一心念今請大(德姉)為波羅提提
舍尼懺悔主願大(德姉)為我作波羅提提舍尼懺悔主
慈愍故(三說)三說惡業如前四正說文大(德姉)一心念我
(比丘比丘尼)某甲(無病白衣家從非親里尼自手受食食不憶數憶云憶尼云無病從居士乞蘇
油等不憶數憶數云憶)大(德姉)我犯可呵法所不應為今向大(德姉)
悔過不敢覆藏懺悔則安樂不懺悔不安樂憶念犯
發露知而不敢覆藏願大(德姉)憶我清淨戒身具足清
淨布薩(一說便得)第五自責第六要期並同前說
第六懺突吉羅者此律有二種一故作犯根本突吉
羅又重犯非威儀突吉羅二不故作直犯非威儀突
吉羅雖有二文仍不分兩懺之法今依摩夷論云若
故作者對一人懺悞作者自責心懺明了論云輕者
責心重者對人薩婆多論亦爾此則明白灼然衢路
自顯比來諸師多引律文又有小罪不從人懺依此
一文遂雷同總判恐未通大理於法失墜律據小罪
不從人懺者謂悞犯也論對一人懺者謂故作也如
諸篇罪隱而不說非疑不識此覆尤重豈得悞輕耶
次明諸篇下方便小罪者如婬戒發心欲動身口而
未起方便色等乃至突吉羅中發心欲令身不齊慗
著三衣等無問輕重並須對一人懺以發心不善欲
動身口並入故作攝若獨頭吉羅者如眾學百戒等
類不從諸篇後生者亦有故悞兩罪故作者對人悞
作者責心今先對故作者就中有二一先懺覆藏突
吉羅後懺根本突吉羅不得以名同共根本合懺故
人揵度云若犯僧殘意覆應教作突吉羅懺巳與覆
藏羯磨犯波逸提乃至惡說亦如是今依此文且約
婬戒作法餘篇覆藏類牒可知具修威儀心生口言
我(比丘比丘尼)某甲敬白十方諸佛故犯婬戒未動身前
方便突吉羅罪不憶數(億數云憶隨罪多少稱之也)識知是罪今故
覆藏犯突吉羅罪不憶數隨展轉覆藏犯突吉羅罪
亦不憶數今向十方諸佛前發露懺悔不敢覆藏懺
悔則安樂不懺悔不安樂憶念犯發露知而不敢覆
藏願十方諸佛憶我清淨戒身具足清淨布薩(一說便得)
次懺根本罪前先請一(比丘比丘尼)為懺悔主大(德姉)一心
念我(比丘比丘尼)某甲今請大(德姉)為突吉羅懺悔主願大
(德姉)為我作突吉羅懺悔主慈愍故(一說便得)大(德姉)一心念
我(比丘比丘尼)某甲故犯婬戒未動身前方便突吉羅罪
不憶數(憶數云憶)今向大(德姉)發露懺悔不敢覆藏懺悔則
安樂不懺悔不安樂憶念犯發露知而不敢覆藏願
大(德姉)憶我清淨戒身具足清淨布薩(一說便得)第二明悞
作者謂心不繫念遇緣起非外生不善如著衣不齊
整坐起不如法及戲咲妄語等並由無攝念故起此
諸過亦先懺覆藏後悔根本先後雖有異同皆責心
餘之不盡類用可知若犯罪未經明相者或識或疑
逼說戒日未即懺時應至一清淨(比丘比丘尼)所發露先
憶得者云大(德姉)一心念我(比丘比丘尼)某甲犯罪未得懺
悔今向大(德姉)發露後當如法懺(一說便得)雖發露竟後還
覆者復成覆藏亦如前發露疑罪者至一比丘所云
大(德姉)一心念我(比丘比丘尼)某甲於某事生疑未得懺悔
今向大(德姉)發露須後無疑時當如法懺(一說便得)。

* 捨墮還淨章第二十四

此章大門有二一總明捨法差別二明財體是非。

對差別中僧尼分二僧除綿縟二寶尼除畜貿二寶
(以唯自捨及專對俗作法有異故簡別論)對境自佗分二綿縟一戒自斬
壞捨餘二十九戒對他而捨對他道俗分二畜貿二
寶對俗捨餘二十七戒對僧捨對僧通局分二乞鉢
戒要本住大界僧中捨餘二十六戒處通彼此人含
僧別。

第二財體是非中有三一衣二藥三寶將衣對境有
三一僧法二眾多人法三一人法對僧有四一捨財
二捨罪三還衣四雜料簡捨財又四一定捨財須捨
不須捨二忘見本物成不成三修捨威儀四正說捨
辭今先解第一門內若犯長捨中除八不淨財餘一
切須說淨者無問輕重皆須將捨如尼十六枚器有
長不說淨並制有犯豈非重也若是長財未被說淨
者唯除負債未入手或他寄來或買得他物斷價巳
定先未入手者皆不須索巳曾入手今寄他邊此須
索捨若巳入手中除共物未分捨與三寶決屬別人
香巾案机窓戶簾幕床帷枕席等並不令捨十誦善
見云床縟薦廗隱囊氍氀衣帳等悉屬房物不須說
淨經巾鉢囊非著身用者皆不犯長若著身用中鞋
靴履靺非衣所攝者不須集捨自外供身之具無問
氈被皆須集捨三衣之中隨其多少離宿犯捨者至
於文中一一別稱。

次明販賣捨中謂自手於俗人
邊買衣食具一切衣鉢瓶椀乃至靴鞋等不問輕重
多少雖非犯長無非自口斷決諍價上下乃至增減
一錢即是買賣皆犯捨墮故律云種種買賣者尼薩
耆波逸提不得見有此判遂令田宅奴婢車乘机案
等亦同入捨此但作突吉羅懺不須將捨以體是重
物不能隨身脩道故義云若生活至多散在餘處當
隨物處別捨其罪一處總懺懺竟諸處次第還衣亦
得第二捨衣巳後見本忘物成不者謂捨衣竟或還
衣巳而未說淨忽見本未捨之物即生巳想還成相
染一切不成更須將捨若捨巳說淨者後見忘物前
捨並成淨法不失後忘之物依式別捨若衣巳捨未
還主者見本忘物即須別捨共本捨衣總還其主合
同說淨義云既知忘財不易當捨財時即生念言現
集之物今並將捨巳外不集者決定捨與三寶別人
意如是捨竟雖見本忘物無問早晚前捨並成若捨
衣巳還未得說淨見本忘物方生捨念者不成由染
意先生捨心後起故此謂長財捨竟還見長財故有
相染若見本忘物是販賣財者無相染義若販賣財
捨墮還竟見本忘長財過十日者此入相染之例便
作犯長捨之以販賣財罪巳懺捨竟同是長財也。

第三脩捨威儀者義云總將令捨之物來在眾中巳
具脩威儀四向禮僧巳近衣物邊胡跪手執衣物。

第四正明捨辭云大(德姉)僧聽我(比丘比丘尼)某甲故畜(若干
眾多)長財過十日不說淨犯捨墮離三衣宿(隨三衣五衣多少稱)
犯捨墮販賣得財(若干眾多)犯捨墮從非親里居士乞衣
(若干眾多)犯捨墮(乃至迴僧物等隨犯稱之)持此衣物今捨與僧(一說便得)
第二捨罪中七句不同一對僧乞懺二請懺悔主三
懺主單白和僧四為說罪根本令知染重五正說罪
名六呵責令愧七立誓要期第一對僧乞懺者來至
僧中具脩威儀作如是說大(德姉)僧聽我(比丘比丘尼)某甲
故畜(若干眾多)長財過十日不說淨犯捨墮離三衣宿(隨三
衣五衣多少稱)犯捨墮販賣得財(若干眾多)犯捨墮此諸衣物巳
捨與僧是中各犯根本波逸提罪不憶數(憶數云憶三衣五衣
一向憶數)又犯捨財巳用壞盡亦犯根本波逸提罪不憶
數(憶數云憶若財現在則不須此隨物多少稱十誦云若借衣受持離宿但懺罪衣不須將捨也)今
從眾僧乞懺悔願僧聽我(比丘比丘尼)某甲懺悔慈愍故
(三說)說巳上坐告僧云受彼懺悔。

第二請懺悔主者
必須請一清淨(比丘比丘尼)不犯四重八重十三難者下
四篇罪曾犯巳經懺悔然後得受佗請故律云有犯
者不得受佗懺悔不得向有犯解罪亦不得言下至
不同犯故五分中賊將二比丘欲煞恐帶罪命終佛
開不同犯者得懺云何不同犯如有二人犯罪一犯
壞生種一犯用虫水如是命難者佛開得懺今時非
難理恐不開正請之文律雖不述事須義立使作法
周悉請時至一(比丘比丘尼)所云大(德姉)一心念我(比丘比丘尼)
某甲今請大(德姉)為波逸提懺悔主願大(德姉)為我作波
逸提懺悔主慈愍故(三說)。

第三受懺者未得答其可
不先須和僧云僧今和合何所作為答受懺單白若
知當坐還衣者應答云作受懺單白并還衣羯磨大
(德姉)僧聽(比丘比丘尼)某甲故畜(若干眾多)長財過十日不說淨
犯捨墮離三衣宿(隨三衣五衣多少稱)犯捨墮販賣得財(若干眾多)
犯捨墮是諸衣物巳捨與僧是中各犯根本波逸提
罪不憶數(憶數云憶隨罪多少稱)又犯捨衣財巳用壞盡是中
亦犯根本波逸提罪不憶數(憶數云憶財在不須)今從眾僧乞
懺悔若僧時到僧忍聽我(比丘比丘尼)某甲懺悔白如是。

第四受懺者為說罪惡果報云大(德姉)既是佛弟子
依佛出家行佛淨戒今故毀破何名人也佛制禁戒
寧死不犯令衣鉢隨身長衣說淨今違聖教名破戒
人心無慚耻受人信施若受佗食即是洋銅灌口著
他施衣便是熱鐵鍱若死入地獄飢吞熱鐵丸渴飲
沸銅汁無量歲中受諸苦惱後生為虫常在廁中以
食不淨故或生寒鴞無毛鳥中或生在裸國常無衣
服以離三衣宿故受苦如是大(德姉)今可發大慚愧自
向佛僧求哀懺悔。

第五正懺罪中大分有二先懺
覆罪後悔根本初覆藏中有九品突吉羅第一犯根
本罪竟作覆藏意不發露犯一突吉羅經於初夜明
相出復犯一突吉羅第二夜巳去乃至多夜更犯一
罪名隨展轉覆藏此之三罪從根本後生第二犯捨
墮衣未經懺悔便即著用著著得罪即為一品突吉
羅罪經初一夜復犯覆藏第二夜巳去名隨展轉覆
藏此二覆藏從著用不淨衣後生第三此根本及覆
藏等罪不發露經說戒時九處三問不告僧知犯嘿
妄語即為一品突吉羅經初一夜復犯覆藏第二夜
巳去名隨展轉此之二品從嘿妄語後生今此九品
並號吉羅若論犯數無量無邊總入懺中應云不憶
數乃至前七聚懺覆准此行之或無覆者即不須此
上來九品雖同號吉羅其中階降犯悔有二若犯先
作根本後生枝條若悔先懺枝條後悔根本此之一
章如是餘篇未必並然律有成文非關人述今此巳
下直明懺之次第於中有三第一先自責心懺後從
生覆藏六品突吉羅罪當具脩威儀至佛像前偏袒
合掌作如是言我(比丘比丘尼)某甲故畜眾多長衣過十
日不說淨犯捨墮(隨犯多少牒入此中)識知是罪故作心覆犯
突吉羅不憶數經夜覆藏得突吉羅不憶數(一說便得)隨
夜展轉覆藏突吉羅不憶數著用犯捨不淨衣突吉
羅不憶數經夜覆藏突吉羅不憶數隨夜展謂覆藏
突吉羅不憶數經僧說戒九處三問犯嘿妄語突吉
羅不憶數經夜覆藏突吉羅不憶數隨夜展轉覆藏
突吉羅不憶數今對佛前發露懺悔不敢覆藏懺悔
則安樂不懺悔不安樂憶念犯發露知而不敢覆藏
願諸佛憶我戒身具足清淨布薩(一說便得)第二對一(比丘
比丘尼)前懺從生根本三品重突吉羅當具威儀先請
一清淨(比丘比丘尼)為突吉羅懺悔主請文如前懺篇聚
中說大(德姉)一心念我(比丘比丘尼)某甲故畜眾多長衣過
十日不說淨犯捨墮(隨罪多少牒入此中)識知是罪經夜覆藏
犯突吉羅罪不憶數(憶數云憶)又著用犯捨不淨衣突吉
羅罪不憶數經僧說戒九處三問犯嘿妄語突吉羅
罪不憶數今向大(德姉)發露懺悔不敢覆藏懺悔則安
樂不懺悔不安樂憶念犯發露知而不敢覆藏願大
(德姉)憶我清淨戒身具足清淨布薩(一說便得)受懺者語云
自責汝心生厭離意答言頂戴持恐停僧勞惓時當
未捨衣前別處悔訖後直懺提最為樞要第三懺悔
根本罪云大(德姉)一心念我(比丘比丘尼)某甲故畜(若干眾多)長
衣過十日不說淨犯捨墮離三衣宿(隨三衣五衣多少稱)犯捨
墮販賣得財(若干眾多)犯捨墮是諸衣物巳捨與僧是中
各犯根本波逸提罪不憶數(憶數云憶隨罪多少稱)又犯捨衣
財巳用壞盡是中亦犯根本波逸提罪不憶數(憶數云憶
財體現在則不須此)今向大(德姉)發露懺悔不敢覆藏懺悔則安
樂不懺悔不安樂憶念犯發露知而不敢覆藏願大
(德姉)憶我清淨戒身具足清淨布薩(三說)。

第六呵責言
汝識是罪不答言識又語云自責汝心生厭離意乃
至形枯命終不得更犯。

第七要期答云頂戴持從
今巳去不敢更犯。

第三明還衣法者就中有二初料簡是非後加羯磨
若長衣一月衣長鉢七日藥急施衣過後畜尼加十
六枚器此之六戒並由貪心過畜不說故犯必須經
宿還為斷相續故若畜心不斷准依多論縱經多日
良恐不開二種離衣及餘販賣迴僧物等並當坐還
之若經夜還中有遠行因緣大眾難集等即座作展
轉羯磨付彼知識(比丘比丘尼)彼得衣巳屏處付與今且
明離衣宿直歸羯磨云大(德姉)僧聽(比丘比丘尼)某甲故離
衣宿犯捨墮(隨三衣五衣多少稱)此衣巳捨與僧若僧時到僧
忍聽僧今持此衣還(比丘比丘尼)某甲白如是大(德姉)僧聽
(比丘比丘尼)某甲故離衣宿犯捨墮此衣巳捨與僧僧今
持此衣還(比丘比丘尼)某甲誰諸(長老大姉)忍僧持此衣還(比丘
比丘尼)某甲者嘿然誰不忍者說僧持此衣還(比丘比丘尼)
某甲竟僧忍嘿然故是事如是持若犯長衣等經宿
還者聽待明日集僧如上作羯磨還若當座作展轉
即付羯磨者應云大(德姉)僧聽(比丘比丘尼)某甲故畜(若干眾多)
長衣過十日不說淨犯捨墮此諸衣物巳捨與僧若
僧時到僧忍聽僧今持此衣物與(比丘比丘尼)某甲(比丘比丘
尼)某甲當還(比丘比丘尼)某甲白如是大(德姉)僧聽(比丘比丘尼)
某甲故畜(若干眾多)長衣過十日不說淨犯捨墮此諸衣
物巳捨與僧僧今持此衣物與(比丘比丘尼)某甲(比丘比丘尼)
某甲當還(比丘比丘尼)某甲誰諸(長老大姉)忍僧持此衣物與
(比丘比丘尼)某甲(比丘比丘尼)某甲當還(比丘比丘尼)某甲者嘿然
誰不忍者說僧巳忍僧持此衣物與(比丘比丘尼)某甲(比丘
比丘尼)某甲當還(比丘比丘尼)某甲竟僧忍嘿然故是事如
是持。

第四雜明料簡者若衣捨巳停留不還但得小罪因
即賣用永不歸者計錢犯重故善見云罪是實捨衣
是假捨問先懺根本後悔覆藏得不答不得故下律
云懺僧殘覆藏不如法摩那埵如法罪不得出若作
單白捨懺要五人巳上方得故僧祇捨墮入五人僧
攝以懺主為僧裁量作白時自不入數故。

第二明捨藥法者七日藥捨墮既是希微律文具述
大同捨衣可准用之然捨通三人謂僧及自身淨人
也。

第三明捨寶者當取現在貯畜錢寶捨與淨人云此
是我所不應汝當知之罪從僧懺當乞懺時懺主問
言所畜錢寶並捨與淨人未耶答言巳捨若言未捨
教如法捨巳然後一同前懺罪第二對二三人捨中
有三第一捨財中四一辨定須捨不須捨二忘見本
物成不成三脩捨威儀此之三門並同前說四捨辭
云二三大(德姉)一心念下句結云今捨與二三大(德姉)為
異自外同前第二捨罪中有六以對別人故無乞辭
第一請懺主同前第二單白和僧迴作問邊人應問
傍人云二三大(德姉)聽我受(比丘比丘尼)某甲懺不傍人應
答言好故四分滅爭中有問邊人文也第三為說罪
深重第四正說捨罪第五呵責對治第六立誓要
期此之四門並同前說第三還衣中由是別人故正
須二三人自共和可當座明日隨緣量付第三對一
人中有三第一捨財應云大(德姉)一心念下句結云捨
與大(德姉)為異第二捨罪中以有一人故無問邊人文
餘並同前第三還衣中以是一人故無共聽可自量
與之義云此別人法若能懺所懺滿四人巳下無問
作法界自然界但使無僧並得為之若能所滿五人
巳上應作眾法不得對手縱自然內亦須結界作眾
法捨以正懺時一人恒是所故餘四是僧。
毗尼討要卷中末

毗尼討要卷下本(正釋四分傍通諸部)
長安弘法寺沙門釋　玄惲　纂

  
  * 受請訃會章第二十五
  * 道俗屆寺章第二十六
  * 致敬尊儀章第二十七
  * 受翻邪三歸章第二十八
  * 受五戒章第二十九
  * 受八戒章第三十
  * 受十戒章第三十一
  * 受菩薩戒章第三十二
  * 瞻病送終章第三十三
  * 亡衣受法章第三十四
  * 難行訓誡章第三十五
  * 尼授學戒章第三十六
  * 尼授具戒章第三十七
  * 尼懺罪說戒章第三十八
  * 尼安居自恣章第三十九
  * 尼隨戒釋要章第四十

* 受請訃會章第二十五

此章大門有十一簡請受會法二訃會法三至家法
四就坐法五淨食法六行香呪願法七受食方儀法
八食竟收斂法九達嚫布施法十散座歸還法。

第一簡請受會者此律請有二種一僧次二別請雖
律開別請然諸經論禁約者多故梵網仁王等經並
呵之不為十誦律善生經云雖別請佛五百羅漢猶
故不得名請僧福田若能於僧中請一似像極惡比
丘猶得無量果報增一經成實論云如飲海水即飲
眾流僧次請僧然後復如是五分云但為解脫出家
者得為僧次唯除犯惡戒人五百問事云作佛得物
請比丘不合食沽酒家門一切時不得入更有餘門
者得若請比丘會當持一日戒一日不沽酒得往屠
兒家然亦爾五分云白衣家會應借僧臥具僧祇云
若來請比丘明日食者不得定答云決去應語若無
緣事當訃之若有請僧者應問姓名客人舊住巷陌
不得輒往應先令知一人若月直園民沙彌在前訪
問恐誡挊比丘及有留難恐僧失食故十誦云為知
請故須立維那出要律儀翻為寺護又云悅眾本音
云婆羅此云次第也五百問事云受別請巳遣人代
去主人意無苦者得若嫌者犯墮薩婆多云被請人
與僧同去不白先入者墮主人明日作食今日自往
者墮除主人喚不犯若食後主人不留自住者墮經
營知事人在僧後到者墮食未䞋去者墮餘人私行
直報同學者得善見云沙彌雖未受具亦入比丘數
故涅槃經云乃至未受十戒亦得受請僧祇云若道
行作念至其精舍當食若過餘處食者悔過若值彼
僧受請隨去無罪十誦薩婆多云若檀越請僧食僧
次未到白云我應去故妄語提若得食計直犯重義
准有僧次疏私入巳用或迴與親友罪亦同前十誦
云不請自來食犯吉鼻奈耶經云因飢儉請一二人
故多人往惱亂施主人者提為病僧事作衣故不犯
僧祇云比丘得為俗家設會施幔及諸供具唯不得
與女人共舉五百問事云但打楗槌即得食供不問
請與非請何以故打楗槌本為集僧故。

第二訃會者此律云若欲受請應往眾僧常小食大
食處住若檀越白時到者上座應在前如鴈鳥往行
而去諸比丘應偏露右肩在後行若有佛法僧病比
丘事者當白上座在前去必於中有命梵等難若問
不問聽去若上座在道行大小便處應待來然後如
前去。

第三至請家者十誦云若到食處應嘿然一心淨持
威儀生他善心當徐入徐坐應觀是食難求難辦義
云若至請家未安佛及聖僧座者眾僧不得坐當先
處分安諸經像在高顯處極令清淨後布置聖僧座
其法乃有五卷至梁武帝對中國三藏出之文廣不
錄今依請賓頭盧經說云令預宿請在空靜處數設
虗軟物為座我若來時坐處有相今時僧尼多慢此
法輕辱聖儀特乖佛教既自無敬亦令俗士不敬三
寶滅法之原由今上座從此巳下更採經律補闕前
文文雖不次於理不乖若敷聖僧座時堪容一人大
坐處亦令施主依經宿請其座必須淨潔勝於僧座
乃不得剌花散花在上又不得綵畫銅錺相同於佛
其座高下不得越過尺六還如凡座無異亦不得用
常住僧槃椀盛食此唯得献化身而巳若用鉢盂通
及化報於理不乖所以然者此賓頭盧報身猶在持
戒之數共凡僧無異豈得觸僧淨器便違聖教其聖
僧錢還入聖僧用若有餘長持作聖僧座或作鉢器
匙𣚰食巾等亦得作廟屋燃燈等供養又不得作聖
僧形像置上座頭脫報身自來豈得推却而坐亦不
得持聖僧物作阿難迦葉等形以別屬故不得互用
故律云許此處不得異處用也。

第四就座者此律云菩提王子請佛從於階陛布衣
令佛蹈上過世尊不受令却之為未來比丘故又往
食處不應錯亂雜聚而住應隨次坐上座坐巳應看
中座下座勿令不如法不善覆身若有者彈指令覺
若遣人語知好如法坐中下坐巳互者上下亦爾僧
祇云不好覆身坐者謂着細生踈衣形體露現摩訶
羅坐(謂不正也)尼坐不正不得語知恐其慚耻應作方便
遣令取物若婬女故作者當自起避去此律至請家
巳彼此相問年歲大小訖坐若恐日時欲過聽上座
八尼次第坐餘者隨坐(僧准行之)五百問事云若共師並
坐更無別處得仍不得同槃食沙彌威儀經云若共
師連坐飯當離師六尺此律云不應故在後往食上
令諸比丘起見來亦不須起若未來者比座開處僧
祇云若有可咲事上坐應言云何聖毗尼中出齗現
齒呵呵而咲當忍之起無常苦空無我死想等由不
可止當以衣角遮口徐徐制止身不定者當動手足
乃至折草漸自制義云若至死亡之家禁慎諠咲不
得妄談世論致俗譏呵五分云若請處外有客比丘
不得入語主人聽入不許者語云與我食分自共等
食又不許者應自語委知僧坊有食可往彼去然後
乃食薩婆多云通集門外比丘一處喚一人者入更
餘不集者亦喚入之雖打楗槌終須不遮方得清淨
也長阿含云世尊訃會常在眾中坐左面比丘右面
清信士。

第五淨食者此律上座應問言菓菜淨不若言未語
令淨僧祇云上座當知誰看房誰病應語與食若檀
越惜者應語長壽法應與不得不與若日晚者應先
取發遣令去。

第六行香呪願者此律佛受賈客􂌞巳然後呪願辨
意長者子經食前呪願此土盛德道安法師等布置
此法亦令在食前依而用之於理無失若至請家施
主不請讀經者不須誦心輙索讀之恐落邪命攝也
增一云有設供者手執香爐而白時至佛言香為佛
使故須之也五百問事及三千威儀云不得立受香
因比丘受女香觸其手欲發罷道佛言若立受者吉
羅行香時唄未見經文而諸經律多有唄匿比丘十
誦云為諸天聞唄心喜故開唄也僧祇云上座應知
前人所施當為應時呪願若不能次座應說又不能
者乃至下座都無者並得罪雜寶藏云佛言諸比丘
若說法呪願當解時宜憂悲喜樂知時非時不得妄
說(今時導師說貪事宮商〔辨〕詞口逸虗言者多)。

第七受食行施者若欲受食先量巳身德行優劣然
後受食不得自大為施所墮僧祗云告諸比丘計此
一粒米用百功乃成奪其妻兒之分求福故施云何
棄之毗尼母云每得食時應生厭心不為存身命故
又受人信施不如法用入三途中受大重苦若不受
苦報者食他信施即破腹出衣即離身若前人無業
而施者能施所施二俱為施所墮智度論云食為行
道不為益身如養馬養猪無異伽論云若得食時口
口作念得衣時著著作念入房時入入作念若鈍根
者初得衣食房舍總作一念義云初欲食時先奉三
寶及六道眾生巳後當口口作念攝受三歸之意初
下一匙飯時願斷一切惡盡入第二匙時願修一切
善滿入第三醬菜時願所作功德迴施一切並共成
佛若不能口口作念者依前論中總為一念巳然後
食之愛道尼經出眾生食如指甲大涅槃云因曠野
鬼為授不煞戒巳告鬼言我今當勅聲聞弟子隨有
佛法處悉施汝食若有住處不能施者即是天魔徒
黨非我弟子五分云若與乞兒烏狗等應量已分內
減與不得取分外施智度論云鬼神得人一口食而
千萬倍出也此律僧伽藍中立鬼神廟屋傳云中國
僧寺設鬼廟伽藍神廟賓頭盧廟每至二食皆僧家
送三處食餘比丘不出中阿含云若死人布施祭祀
者若生入處餓鬼中者得餘趣不得由各有活命食
故若親族不生入處中但施自得其福乃至施主生
六趣中施福常隨以持戒故但人身必須餘福助報
此律比丘得食便食為俗譏責佛令唱等得巳然後
食僧祇待唱等供然後食若時欲過隨下隨食無罪
十誦云從今上座待唱遍聞等供聲一切僧共食五
分云尼請處未唱隨意食口口提下眾吉增一中諸
王設供自手行食庶民同之此律若請二部僧先與
比丘恐日過者一時與之僧祇云食時應護右手當
以左手受飯器注脣不得深含椀緣又不得觸着額
鼻及飯盡當留少許於口飲處瀉棄之次與下座沙
彌食上𠅈亂恐壞俗信以水澆洒者不犯挊水十誦
云食著手不得振却應捨取之僧祇不得㗘㗱作聲
食鼻奈耶云不得縮鼻食。

第八食竟者僧祗云上座應徐徐食不得速竟住看
年少勿令狼狽食不飽滿應相望看之乃至待行水
隨順呪願巳然後乃止亦云居士飯僧訖遺餘食料
理與比舍雜阿含云佛及比丘俗家食竟各澡漱洗
鉢訖然後為俗人說法。

第九噠嚫者五分云食後施衣物名為噠嚫也此律
由食竟嘿去檀越生疑佛令上座為說大嚫乃至一
偈云若為利故施此利必當得若為樂故施後必得
快樂若上座不能語能說者若不語不受並結罪若
說大嚫時上座四人相待餘者聽去三千威儀經云
未飯不得為人說法薩婆多云要食後說法有四種
益一為消信施故二為報恩故三令生歡喜心善根
成就故四為在家人應行財施出家人宜行法施故
善見云聽說義時要撮諸文五分云諸比丘請破戒
邪見諸根不具者嘆唄說法因此惡人得勢又能辱
僧佛言請法師三藏諸根具足者說摩得勒伽云若
無能誦唄者當次第差若都無者各誦一偈能者不
受偷蘭遮不得半唄吉羅此律令說諸惡莫作偈增
一解云諸惡莫作戒身具足清白之行諸善奉行心
意清淨自淨其意除邪顛倒是諸佛教去愚惑想戒
淨故意淨意淨故無倒無倒故惑想滅第十散座歸
還者五分云還寺去時上座八人相待餘人前去雜
阿含云佛及比丘食竟皆入禪室坐禪晡時從禪起
而說法也。

* 道俗屆寺章第二十六

此章大門有四一比丘入寺法二四威儀法三俗人
入寺法四辭拜法。

第一比丘入寺法者此律客比丘入寺應知佛塔若
上座等至門中應開若不能者徐打令內人聞猶不
開者至墻踰開舊比丘聞客來出外迎為捉衣鉢安
置溫室重問經行處供給水器等客問舊比丘我若
干歲有房分不答言有者應問有人住不若無人者
當問有臥具被利養器物房衣等不有者當取至房
受巳又問何處大小行淨地不淨地佛塔聲聞塔第
一上座房乃至第四上座房等一一別問若不問者
主人一一示語五分云住處迮不相識者聽同床坐
不得眠此律客受房問主人巳應先禮佛塔次後禮
聲聞塔後禮第一上座乃至第四上座應偏露右肩
脫革屣右膝著地捉兩脚如是言大德我禮第四上
座房內思惟應隨座次禮房主人一一示知十誦云
若上座時見應禮難見遠者則止此律客僧禮上座
巳應問何處是眾僧大食小食夜集說戒處等舊比
丘當如問而答僧祇云舊比丘應語客僧一切僧家
制限若客伴巳去者不得語令知云不及伴應語可
小停息更應有伴必有急事去者應給粮食囑累行
伴三千威儀云新至比丘以十事與之一當避與房
二當給所須三朝暮問訊四語以習俗五當教避諱
六語請到處七語僧教令八當語其事可食九縣官
禁忌十語以盜賊處所。

第二四威儀法者五分云若四威儀不如法者非為
於世而作大明僧祇云若行平視迴時合身迴中阿
含云若平旦乞守攝諸根乞食巳収舉衣鉢澡洗手
足以尼師壇著於肩上至無事處或經行坐禪後於
初夜經行坐禪淨心中鄣巳於中夜時入室欲臥四
牒憂哆羅敷床上襞僧伽梨作枕右脇而臥當頭面
向佛像處足足相累意想明相後夜時速起如初夜
法僧祇云頭向衣架及和上長老比丘初夜思惟自
業至中夜右脇著下累兩脚合口舌柱上齗枕右手
舒左手順身上不捨念慧思惟起想義云一切天人
龍鬼是出家修道之緣於彼幽顯不得輕有所觸雖
居闇室常當自勗俗諺成言亦有斯誡十誦云燈明
中不得眠毗尼母云若過十臈有法事必能利益者
雖師不聽自往無過僧祇云行時先下脚跟後下脚
指在道欲宿遣二年少比丘前不見宿處索前食後
食當白非時入聚落得巳還報應展轉相白入智度
論云出入來去安詳一心舉足下足觀地而行為避
亂心為護眾生故是不退菩薩相僧祇云不得作駱
駞坐應跏趺坐若窮極者當互舒一脚增一云今聽
比丘先以手憑座後坐此我之教十誦云無病不得
晝臥若喜眠應起經行善見云臨欲眠時先於六念
中一一念也三千威儀云不得於上座前踞坐亦不
得與三師並坐十誦云聽法時上座來不應起下座
起者吉羅若和上阿闍梨恭敬故自起不得起吉羅
乃至聽法不得與沙彌同床坐沙彌得與白衣同床
坐大比丘三夏亦同床得三千威儀云欲上床時當
具七法一當徐却踞二不得匍匐上三不使以床有
聲四不大拂床有聲五不大吹大吒歎息思世事六
不狗羣臥七起以時節心走不定當責本起毗尼母
云比丘貪著睡眠癈捨三業不復行道金剛力士呵
責佛言食人信施不應懈怠夜二時中應坐禪誦經
經行一時中以自消息是名臥法僧祇云臥如師子
王法不得眠至日出應於後夜當起正坐思惟巳業。

第三士女入寺者今依祇桓舊法西國士民凡至寺
門外整服一拜入門復禮一拜安詳直進不左右􂎫
眄先至佛前禮三拜竟圍遶三匝唄讚三契禮佛巳
方至僧房戶外禮一拜然後入見上座次第至下各
禮一拜若見是非之事不得譏呵若發言嫌責者自
失善利非入寺之行且初入寺背僧取異云何得作
出家因緣經云夫入寺者棄捨刀杖雜物然後乃入
捨刀杖者去瞋恚眾僧心也捨雜物者去眾僧乞求
之心且除兩過乃可入寺順佛而行不得逆行設緣
礙左遶恒想佛在我右入出之時悉轉面向佛禮拜
佛法僧者常念體唯是一何者覺法滿足名佛所覺
之道名法學佛道者名僧則一體無別矣低頭看地
不得高視見地有虫勿悞傷煞不唾僧地當歌唄讚
歎若草土自手除之若有因緣寺中宿者不得臥僧
床席當以巳物借之亦勿眠沙門被中并調戲言咲
說非法事沙門未眠不得先寢為除憍慢故又勿坐
僧床席輕侮僧故俗中貴士之座猶不許賤人昇之
況出世高僧輙便相擬是以經云共僧同床半身枯
也若至明晨先沙門起凡入寺之行與俗人作入道
之緣建立寺開淨土之因供僧養者為出離之軼也
清信女人入寺儀式同前唯不得在男子座上形相
語咲脂粉塗面𦘕眉假錺非法調戲共相排盪持手
撑人必須攝心整容隨人教令依次持香一心供養
懺悔自責生女人中常成隔礙於此妙法修奉無因
不得自專由他而辦一何苦哉應深生鄙悼若見沙
彌禮如大僧勿以位小而不加敬此於大僧為小於
俗為尊如此等事竭力而行。

第四辭拜法者所為事訖辭出寺門如法作禮佛前
三拜至門一拜門外一拜若僧少時次第各禮一拜
多者總禮三拜凡穢俗之身入寺踐金剛淨剎法地
自多乖於儀式若去時須贖其過隨施多少示有不
空也。

* 致敬尊儀章第二十七

此章義門有六一敬尊二定尊三致敬四侍親五醫
治六殯終。

第一敬尊者此律云若比丘敬佛法僧戒者正法不
滅若不敬疾滅法也阿含經云無恭敬心於佛者常
生龍蛇中以過去從彼中來今猶無敬多睡也僧祇
云世尊自起迦葉佛塔種種莊嚴訖敬過去佛故便
自作禮增一經云佛告比丘承事佛有五功德一端
正以見佛像發歡喜心二好聲由見形像口自稱號
南無如來至真等正覺三多財報由以華燈供養故
四生長者家由見形巳心無染著五命終生天此即
諸佛常法當如是學智度論云諸佛不以生身為禮
敬也若見法身是名供養此律偈云其敬長老者是
人能護法現世有名譽將來生善道大悲經云佛過
去時見一切人故無不傾側謙下禮敬以是報故成
佛巳來山林人畜見佛行時無不傾側低頭禮拜。

第二定尊者毗尼母論下座稱上座為尊者上座稱
下座為慧命又無夏至九夏是下座十夏至十九夏
名中座二十夏至四十九夏名上座五十夏巳去一
切沙門國王之所尊敬是耆舊長老僧祇云無歲比
丘得共三歲坐乃至七歲得共十歲坐若臥床得三
人坐坐床二人坐長一肘半牀相降三歲得其坐若
減不得若大集會牀坐少得連接繫勿令使動得同
坐若方蓐長三肘得四歲共座若減不得若散敷草
地共坐無罪薩婆多論長牀相接但令異廗異蓐異
槃令中空絕各異者得共女人坐摩得勒伽論地敷
得共未受具人坐此律沙彌當以生年為次第若生
年等者應以出家年為次第。

第三致敬者和南(義云度我)出要律儀云恭敬也聲論云
槃那𥧌者此翻為禮也智度論云禮法有三一口禮
二屈膝頭不至地禮三頭至地禮是為上地持論云
當五輪至地作禮阿含經云二肘兩膝及頂名輪也
亦云五體投地此律云客入寺巳應先禮佛塔次禮
聲聞塔後禮第一上座乃至第四上座應偏露右肩
脫革屣右膝著地投兩脚如是言大德我禮五分律
云若人多但別禮師總禮餘人而去三千威儀云遶
塔有五一低頭視佛二不得蹈虫三不左右視四不
唾地五不與人語又當念佛法僧等恩五百問事弟
子得禮師塚以報恩故(准此死屍未埋亦得禮)此律小沙彌尼
應禮大沙彌尼沙彌尼式叉摩那比丘尼比丘如來
及塔如是展轉從下向上乃至大比丘得禮如來及
塔五百問事云比丘遶塔女眾隨者不得有優婆塞
者不犯善見云禮佛法遶佛三匝四方作禮而去合
十指爪掌叉手於頂上却行絕不見如來更復作禮
迴前而去增一云塔中不應禮十誦云佛塔聲聞塔
前自他不得禮五百問事云佛塔前禮比丘犯墮僧
祇云禮塔誦經寫經授經闇中並不得禮(謂別有所敬也)
又泥作浣衣洗浴及手足著一衣時疾行等不應禮
十誦云睡縫衣大眾中有路行病時不得禮此律有
四不應禮一一切白衣及女人二前受戒人不應禮
後受戒者三不禮犯邊罪十三難人被舉滅擯應滅
擯等四一切非法語者不應禮又有十種非威儀不
應禮謂大小行裸身若剃髮若說法嚼楊枝洗口若
飲水若食若噉菓三千威儀云不得座上作禮毗尼
母論不得著革屣富羅入塔彼土諸人著者皆起慢
心故不聽著寒雪多處聽著靴富羅五百問事云淨
潔靴鞋履得著禮拜僧祇云受人禮拜不得如瘂羊
不語當相問訊少病少惱安樂不道路不疲苦不共
上座語亦得云慧命寶梁經云破戒比丘受他持戒
者恭敬禮拜得八輕法罪一作愚癡二口瘖瘂三顏
貌醜陋四其面側戾見者嗤咲五轉受女身作貧窮
奴婢使六形體羸瘦夭損壽命七人所不敬常有惡
名八不值一佛世此破戒者乃至大地無涕唾處。

第四侍親者五分云畢陵伽父母貧窮以衣食供養
佛言若人百年之中右肩擔父左肩擔母於上大小
便利極世珍奇衣服供養猶不能報須臾之恩從今
聽比丘盡心供養父母不者得重罪僧祇云父母不
信三寶者應少經理若有信者得自恣與無乏若父
母貧窮將至寺中若洗母者不得觸得自手與食父
者如沙彌法無異一切皆得毗尼母論若父母貧苦
先授三歸五戒十善然後施與若不貧雖受戒不合
與雜寶藏經云慈童女長者家貧獨養老母現世得
報緣鸚鵡孝養盲父母得成佛緣增一阿含經云孝
順供養父母功德果報與一生補處菩薩功德一等
又云教二人作善不可得報恩謂父母也是故比丘
常當孝順供養父母不失時節當如是學。

第五醫治者此律老病比丘不堪步涉聽作步挽車
若轝若乘除牸牛草馬等尼除特牛父馬等善見論
作醫師得吉羅若為出家五眾合藥者得若和上父
母在寺疾病弟子亦得為合藥又父母貧賤在寺內
供養淨人兄弟姉妹叔伯及叔伯姨舅等並得為合
藥無自有者亦得借用不還者勿責如是乃至七世
也五百問事云若道人慈心作醫治得取物自入前
人強與為福應取若病不得服氣唾腫同外道故五
分云為知差次會等學書不得為好廢業不聽卜相
及問他吉凶此律不得賣卜誦呪處方治病等由事
容不實謗毀好人開學誦書及學世論為伏外道故
新學比丘開學笇法又得學呪腹中虫病若治宿食
不消若學呪毒等為自護不為活命者得尼學呪術
醫治等提患吐用髮燒作抹以水和漉服患熱用栴
檀塗沈水治患毒腐爛藥巳落地者以水和漉受服
未墮地者以器承之水和漉服不須受田中泥亦須
水和受服五分青木香著衣中避虫誦呪時不噉鹽
不眠牀佛聽神呪法爾僧祇生㿈癤用小麥研塗之
十誦不淨脂鹽得服此律不淨蘇用灌鼻僧祇十誦
五分更無餘治者開病比丘服䔉聽七日在一邊小
房內不得臥僧牀蓐大小便處講堂皆不得到又不
得受請及僧中食不得就佛禮拜得在下風處遙禮
七日滿巳澡浴薰衣方得入眾若用香塗瘡者先供
養佛巳然後塗身還在屏處一同前法。

第六殯終者此律云白衣病來至寺中應方便喻遣
若稱譽佛法僧者隨能為之若死為淨伽藍故自擔
棄之僧祇云比丘不得喚耶孃兄姉等名字乃至亡
哭亦爾止得稱優婆塞優婆夷等此律增一經云四
姓入佛法中同名為釋迦種子不得依俗姓善見云
喚婢為大姉不得云婢增一經云愛道無常佛自共
羅雲各扶牀一角送淨飯王泥洹佛亦自舉(准此比丘父母
病亡亦得擔舉殯埋但不得變服令白)故摩耶經云佛去世後一千三
百年中諸比丘衣服變白不受染色當知法滅不久。

* 受翻邪三歸章第二十八

此章大門有六一辨其來意二受發時節三懺悔法
四總別先後五對趣分別六漸頓得失。

第一辨三皈意者毗尼母論云有五種三歸一翻邪
三歸二五戒三歸三八戒三歸四十戒三歸五具戒
三歸下之四種餘章別解今且明第一翻邪三歸者
問歸意云何答以三寶為所歸之境欲令救護不使
侵凌如人得罪於王投向他國彼王語云汝求無畏
莫出我境莫違我教必相救護眾生亦爾繫屬於魔
有生死過皈向三寶不違佛教魔無如何問所以受
此翻邪三皈者答以其信邪來久躭著非境今忽發
善皈投故名翻邪也故灌頂經云時有異道鹿頭梵
志來到佛所稽首作禮胡跪合掌白云久聞瞿曇名
聞遠振今欲捨置異學受三自歸并五戒法佛言善
哉梵志汝能捨置餘道歸命我者當自悔過生死之
罪其德無量不可稱說梵志言諾受教即淨身口復
作是言唯願世尊施我法戒終身奉行不敢毀缺爾
時佛為授巳告梵志言汝一心受三自皈巳我當為
汝及十方人勅天帝釋所遣諸鬼神以護男子如是
人等輩有三十六部神王此諸善神凡有萬億恒沙
鬼神以為眷屬陰相番代以護男子如是人輩若持
五戒者便有二十五善神恒衛護人身在人左右守
於宮宅門戶之上使萬事吉祥上來諸神並有名字
備在彼經書之帶行能去諸惡一切不善終不近之
若也毀犯善神捨離眾惡得便受苦無窮。

第二受發時節者智度論云受人應具威儀至一出
家人前戒師先為說法開託心神然後為受我某甲
盡形壽歸依佛歸依法歸依僧(三說)我某甲盡形壽皈
依佛竟皈依法竟歸依僧竟(三說)初三皈依竟即發善
法次三結巳唯有身口無教屬巳薩婆多云若淳重
心受具教無教若輕慢心受但有其教(言教無教者猶是作無作
也)大集經云任身女人恐胎不安先受三歸巳兒無
加害乃至生巳身心具足善神擁護問皈依佛者為
獨皈一佛為通三世佛耶答以同一法身故淳須通
皈不獨釋迦雖指一佛為境發言之時理須通皈餘
二法僧理亦通然。

第三懺罪法者然所造之業理須懺蕩令行成晈潔
復本淨用故智度論云先受三歸巳後始懺悔諸師
解云此是翻邪三歸故先受後懺若明五戒八戒三
皈依中阿含經必先懺後受也告受人言行者無始
巳來無明厚重不能覩見佛性以不見故恒於佛前
破戒違道具造諸惡無過不為無慚無愧尤重心造
今欲懺除豈得輕慢譬如大樹根牙滋茂若不加功
何能除斷故業報差別經云若人造重罪作巳深心
自責懺悔更不為能拔根本業涅槃經云發露諸惡
從生死際所作諸惡悉皆發露至無至處如是因緣
不能具述至時訓誡任補茲處從此巳下正明懺法
將欲懺悔先當奉請三寶以為良緣依憑勝境證成
可滅(下二偈人作也)皈命十方一切佛頂禮無邊淨覺海亦
禮妙法不思議真如自性清淨藏住於極愛一子地
得道得果諸聖人我以身口清淨意咸各皈命稽首
禮十惡懺法(出十地論)弟子某甲並為一切法界眾生發
露無始巳來所作罪業或殺害君親及真人羅漢兵
戈征討鋒刃煞戮遊獵禽獸網捕虫魚或經作惡王
刑罰差濫乃至含靈懍性蠢動凡諸生類殘害煞傷
及猛獸鷙鳥遞相噉食或盜佛物法僧物及他財寶
居官同事納貨受財或非巳室家外行婬穢莫簡親
屬不避僧尼橫起愛憎妄相妬忌或虗詐妄語誑惑
君親不知不見言知言見憑託鬼神詭誑世俗或讒
諂兩舌鬪亂二邊將此惡言向彼陳說持彼惡語復
向此論阻隔君臣離間骨肉一切和合由其破壞或
出言麤鑛毀呰他人呵叱任情罵詈在口或不以正
言乃為綺語說善為惡次以臭為香名長為短說白
為黑謬言詭語調弄於人或志在貪味求取不節性
多瞋恚忿怒自纏或不識正理迷惑邪見謗佛法僧
說無因果不信修善受人天樂不信為惡受地獄苦
或謂此身無因而得或謂未來斷無因果毀壞塔寺
焚燒經典融刮佛像以取金銅汙穢伽藍違越禁戒
飲酒噉肉及食五辛愚癡邪見無惡不造凡此所陳
十種惡業自作教他見作隨喜從無始巳來定有斯
罪以罪因緣能令眾生墮於地獄畜生餓鬼若生人
間短命多病常處卑賤及以貧窮共人有財不得自
在婦不良謹二妻相爭多被謗毀為人誑惑所有眷
屬弊惡破壞不值好語常聞惡聲凡所陳說恒有爭
訟假說真言人不信受吐發音辭又不辨正貪財無
厭所求不獲常為他人伺其長短不善知識共相惱
害生邪見之家常懷諂曲之心無始巳來十不善業
從煩惱邪見而生今依佛性正見力故發露懺悔皆
得除滅譬如明珠投之濁水以珠威德水即澄清佛
性威德亦復如是投諸眾生四重五逆煩惱濁水皆
即澄清弟子某甲及一切法界眾生自從今身乃至
成佛願更不造此等諸罪皈命敬禮常住三寶懺悔
巳訖次以禮懺功德發願願於未來世見無量壽佛
無邊功德身我及餘信者既見彼佛巳願得離垢眼
成無上菩提(此願出寶性論)。

第四三歸總別先後次第者善見云受有兩種一別
受者言皈依佛皈依佛竟法僧亦爾二總受者如前
受者是對於十戒亦有二種言我受不煞我受不煞
竟乃至我受不邪見竟等此名別受言總受者如三
皈中說此謂十善名十戒若師教言歸依佛弟子答
言下正云歸依佛若師言佛弟子言佛得成若師及
弟子言俱不正者不成三歸若師教言皈依佛弟子
答言爾或言不出口或逐師語不具足又不稱名字
等並不成受或言音不同如中邊兩國人不相解語
者應教其相先教不煞云以刀擬人如是者不得汝
能持不弟子答言能亦成受戒薩婆多云受三皈時
前稱法後稱佛者不成三皈以三寶位差別故若愚
癡無所曉知說不次者自不得罪得成三歸若有知
解故倒說者得罪不成三皈。

第五對趣分別者薩婆多云趣通五道皆得三皈除
重地獄自外山間樹下空野海邊輕繫地獄皆得成
受戒法成實論云問餘道眾生得戒律儀不答經說
諸龍亦得受一日戒故知得有善見云龍神等得受
三皈五戒義云龍畜等以業報無所知曉故不成受
雖經中說得受八齋但增其善不得齋也如此律中
龍得三歸者如賈人兄弟等但得翻邪三歸無其戒
也雖律中受三皈並知解人語識其意趣方成受戒
自外愚癡猪羊蠡蛤等並不發皈。

第六漸頓得失者問三歸得頓受亦得漸受不答薩
婆多論不得問若爾何故有一語二語優婆塞等答
此猶是制前制後不得問得從一二三人各受一歸
不答不得問得一年半年受三皈不答隨日多少成
受。

* 受五戒章第二十九

此章大門有五一簡人是非二受之方法三漸頓重
受四受日長短五持戒相。

第一簡人是非者成實論云遮逆罪人賊住汙比丘
尼等不聽作比丘是等諸人若為白衣得善律儀不
遮修行施慈等善伹有世間戒以是人為惡業所汙
亦障聖道故不聽出家善生經云欲受戒者問言汝
父母師病不棄去不不煞發菩提心人不不作盜人
不不盜現前僧物不不於比丘尼所作非法耶不於
母女姉妹所作非法耶汝非二根人耶汝不於大眾
中故妄語耶汝不兩舌成於惡人耶汝不作五逆罪
耶汝不犯八戒中重戒耶答言無巳廣為說法此戒
甚難能為沙彌大比丘及菩薩戒乃至菩提而作根
本說受利益毀者有損三途惡報必趣不疑乃至問
五戒相巳皆言能持六月供養出家智者知可教巳
和僧為受善男子身既清淨堪為道器智度論云戒
有五種始從不煞乃至不飲酒若受一戒是名一分
若受二戒三戒是名少分若受四戒是名多分五戒
是名滿分五斷婬優婆(塞姨)斷婬者受五戒巳於戒師
前更作誓言我今自(婦夫)不復行婬是名五戒汝今於
此分中欲受何分當隨意說爾時智者隨語為授。

第二受之方法並發戒時節者行者至一出家五眾
前具修威儀受智度論云我某甲皈依佛皈依法皈
依僧(三說)我某甲皈依佛竟皈依法竟皈依僧竟(三說)我
是釋迦牟尼佛優婆(塞姨)證知我我某甲從今日盡壽
皈依戒師應言汝優婆(塞姨)聽是多陀阿伽度阿羅訶
三藐三佛陀知人見人為優婆(塞姨)說五戒如是汝盡
壽持何等為五盡形壽不煞生是優婆(塞姨)戒是中盡
形壽不應故煞生是事若能當言諾(雖論言諾改諾言能無爽)盡
形壽不偷盜是優婆(塞姨)戒是中盡形壽不應偷盜是
事若能當言能盡形壽不邪婬是優婆(塞姨)戒是中盡
形壽不應邪婬是事若能當言能盡形壽不妄語是
優婆(塞姨)戒是中盡形壽不應妄語是事若能當言能
盡形壽不應飲酒是優婆(塞姨)戒是中盡形壽不應飲
酒是事若能當言能既說相巳又應語言是優婆(塞姨)
五戒盡形壽持當供養三寶懃修福德遠求佛道近
證人天歲三長月六齋若能持者並須為之若受一
戒者文中應除五之一字直云我為不煞戒優婆(塞姨)
餘文如前次明發戒時節者謂前三皈依第三遍巳
即發五戒後時三結直付囑之故薩婆多論問若不
受三皈得五戒不答不得要先受三皈後方得戒下
八戒十戒一同此說。

第三漸頓重發得不者成實論問有人言五戒具受
此事云何答隨受多少皆得戒律儀但取要有五故
智度論善生並云一分乃至滿分等增一阿含經云
一分二分亦得受問既得漸受可從五師各得受一
戒不答得如付法藏云薄拘羅受一不煞戒得五不
死報也問既受五戒後更得重受不答依成實得重
發戒故此律末利夫人第二第三重向佛受。

第四受日長短者問得五三十日限分受不答依成
實亦得多日盡其終受故十誦皮革揵度中或晝或
夜受五戒等亦獲少善。

第五持戒相者薩婆多論問五戒中幾是實戒答前
四是實後一是遮所以同結者以是放逸根本能犯
四戒如迦葉佛時優婆塞由飲酒故婬他妻盜他鷄
煞他人來問時答言不作便犯妄語亦能破僧又得
狂亂報失一切善業此律下文飲酒有十過失智度
論飲酒有三十五過失俱舍論飲酒者能障諸學處
海成實論若人飲酒則開不善門以能障定等諸善
法故有此多過故同禁不為若受不煞戒乃至一切
有形蠢動皆不得加害如俗家井水多有細小諸虫
盡須漉看還置本處欲有行動亦須賷漉袋自隨若
受不盜者下至一枝草一粒穀等皆不得取故智度
論云憍梵鉢提試看一粒穀生熟不還本主犯於業
道尚五百世中為牛乃至成羅漢巳猶自呞食若受
不邪婬者智度論云除巳妻外餘之男女鬼女鬼神
畜生可得行婬者悉是邪行雖是自妻不犯然須避
於非處謂自妻非道及得身巳亦須禁之恐傷胎故
產三年內亦須避慎謂防乳竭若別有乳母不在制
限成實云自妻非處謂口及大便處及一切女人為
父兄兒所護出家女人等為法護故亦名邪婬若無
主女人眾人前自來為妻如法者不犯提謂經云年
三長月六齋三明日月燈火下及八王日謂立春春
分立夏夏至立秋秋分立冬冬至此是八節日並須
禁之若受不妄語戒者但使心虗不問境之虗實並
犯智度論問何故優婆塞於口律儀無三律儀及淨
命耶答白衣居家受世間樂兼修福德不能盡行戒
法是故佛令持五戒復於口業妄語最重以妄故作
餘惑故作不故作若但妄語巳攝三事若說實語四
種正語皆巳攝盡於諸善中實為最大故善生經云
當妄語亦攝綺語兩舌惡口義此律若飲酒者乃至
不得以草滴口中餘過同前薩婆多云五戒優婆塞
聽販賣但不得作五業一不得販賣畜生自有者聽
直賣不得與屠兒家二不得販賣弓刀箭矟自有者
聽直賣不得與煞害家三不得沽酒為業自有者聽
直沽四不得壓油為業外國麻中有虫故犯唯此無
虫不犯五不得作五大色染多煞虫故如秦地染青
亦多煞虫入五大色數善生經云受戒者五處不應
行謂屠兒婬女酒肆國王栴陀羅舍等有五種業不
應作賣毒藥釀皮樗蒲圍碁六愽歌舞唱伎等並不
得為亦不得親近如是等人。

* 受八戒章第三十

此章大門有七一釋名辨境二受人功德多少三受
人要期立志四受之方法五受捨分齊六分別戒相
七辨位大小。

第一釋名者問諸經及論何意名八戒齋或名八關
齋者答前八是關閇八惡不起諸過不非時食者是
齋齋者齋也禁止六情不染六塵齋斷諸惡具修眾
善故名齋也又齋戒體一名別若尋名定義義容少
別齋者過中不食為名戒者防非止惡為義薩婆多
云八箇是戒第九是齋齋戒合數故有九也依俱舍
論合齊九為八故論云此戒分為八分前四名戒分
離性惡故次一名無放逸分後三名修分有餘師說
離非時食說名八戒所餘八為此分開􂰗聽歌舞著
華香分為二若執如此則與經所違經云離非時食
是第八分增一阿含經云不過時食作第八作唱妓
樂香華塗身合一齋法經云第六華油歌舞合為一
第七不坐高牀第八不非時食俱舍雜心云八戒支
非齋不非時食是齋亦齋支義云雖聖判不同八九
有異今以義推律當九也故此律沙彌十戒中歌舞
香油等分為二也智度論亦分八為九次明所對境
者薩婆多云夫受齋者於五眾出家人邊受故知不
得俗人處受義云若無人時對佛像前具修威儀口
發是言我某甲皈依佛等亦得成受故成實論有人
言此戒要從他受是事云何是亦不定若無人時但
心念口言乃至我持八戒亦得。

第二受人功德多少者齋法經云譬如天下十六大
國滿中眾寶不可稱說不如一日受佛齋法比其福
者則十六國為一豆耳中阿含經云多聞聖弟子持
八支齋時憶念如來十號名字若有惡思不善皆滅
善生經云受八戒者除五逆罪餘一切惡皆得消滅
智度論問五戒一日戒何者為勝答有因緣故二戒
俱等但五戒終身持八戒一日持又五戒常持時多
而戒少一日戒時少而戒多若無大心雖復終身持
不如有大心人一日戒也譬如軟夫為將雖復將兵
終身卒無功名若英雄奮發禍亂立定一日之勳名
蓋天下八戒比於餘戒亦復如是智度論問白衣居
家唯有此五戒更有餘法耶答有一日戒六齋日持
功德無量若十二月至十五日受持此戒其福最多
也又問何故六齋日受八戒修福德答是日鬼神逐
人欲奪人命疾病兇衰令人不吉是以劫初聖人教
人持齋修善作福以避兇衰是時齋法不受八戒直
以一日不食為齋後佛出世始教一日一夜如諸佛
受持八戒過中不食是功德將人至涅槃樂又論引
四天王經中佛說月六齋日使者太子及四天王自
下觀察眾生不布施持戒孝順父母使者便上忉利
以啟帝釋諸天心皆不悅若布施持戒孝順父母多
者諸天帝釋心皆歡喜是時釋提波那氏即說偈言
六日神足月受持清淨戒是人壽終後功德必如我
佛告比丘釋提桓因云何妄語若持一日戒功德福
報必得如我是為實說所在之處有持此戒者惡鬼
遠之住處安穩是故於六齋日持齋受戒得福增多。

第三立志要期者薩婆多云若人欲受八戒先自恣
女色或作音樂或貪飲食種種戲咲如是放逸盡心
故作然後受戒不問中前中後皆不得戒若無本心
受戒種種放逸後遇知識即為受戒不問中前中後
並得成受善生經云若諸貴人常勤作惡欲受齋先
當宣令所屬之境齋日莫行惡事如是清淨得齋若
不遮者不成以惡律儀故增一阿含經云若受八關
齋先須懺悔前罪然後受戒正明懺悔簡人發戒時
節等並同前三歸五戒中說。

第四受之方法者受戒人應具修威儀至一出家人
前受智度論云我某甲今一日一夜皈依佛皈依法
皈依僧為淨行優婆塞(女云姨三說)我某甲皈依佛竟皈
依法竟皈依僧竟一日一夜為淨行優婆(塞姨)竟(三說)既
受得戒巳次當為說戒相如諸佛盡壽不煞生我某
甲一日一夜不煞生亦如是如諸佛盡壽不偷盜我
某甲一日一夜不偷盜亦如是如諸佛盡壽不婬泆
我某甲一日一夜不婬泆亦如是如諸佛盡壽不妄
語我某甲一日一夜不妄語亦如是如諸佛盡壽不
飲酒我某甲一日一夜不飲酒亦如是如諸佛盡壽
不坐高大牀上我某甲一日一夜不坐高大牀上亦
如是如諸佛盡壽不著香華瓔珞不香油塗身不著
香薰衣我某甲一日一夜不著香華瓔珞不香油塗
身不著香薰衣亦如是如諸佛盡壽不自歌舞妓樂
亦不往觀聽我某甲一日一夜不自歌舞伎樂亦不
往觀聽亦如是如諸佛盡壽不過中食我某甲一日
一夜不過中食亦如是我某甲受行八戒隨學諸佛
名為布薩願一日一夜持是福不墮三惡八難亦不
求輪王梵王世界之樂願除諸煩惱逮得薩雲若成
就佛道(布薩者秦言共住也)僧祇云佛告比丘今是齋日喚優
婆塞淨洗浴著淨衣受布薩法薩婆多云必無人者
但心念口言自皈三寶我持八戒亦得。

第五受捨分齋者俱舍論云若先作意於齋日受者
雖食竟亦得受薩婆多云若受八戒應言一日一夜
不煞等令言語斷絕莫使與終身戒相亂成實論云
問是八分齋但應具受為得分受答隨力能持多少
皆得或受一不煞不盜等隨意為受有人言此法但
一日一夜受是事云何答隨受多少並得或一日一
夜或半日半夜或半月一月等義云若一月受者應
言一月受八戒齋限日多少為受女人受戒不假露
膞巳外同前次明捨戒法者薩婆多云若受齋巳遇
惡因緣逼欲捨戒者不必要從五眾邊捨趣得一人
即成義云若自有染心將欲犯戒寧可捨巳為之後
還懺受亦得五戒十戒同此。

第六分別戒相者前之五戒一同前說後之三戒今
更重辨離莊嚴具者俱舍論云離非舊莊嚴何以故
若常所用莊嚴不生極醉亂故義云世有諸師妄行
惡律謂女人受戒不得共男子同宿及飲乳小兒亦
令別宿畏破戒故又不許八尺床上坐臥令在地鋪
如是種種妄行皆不合聖教反結無知不學之罪若
共男子同室宿等但令戒不清淨不名破戒故薩婆
多云若巳受八戒而鞭打眾生或言待明日當打皆
令戒不清淨非是破戒阿含經云高廣大床者梐下
足長尺六非高闊四尺非廣長八尺非大越此量者
方名高廣大床又床有八種初四約物辨貴體不合
坐亦不論大小謂金床銀床牙床角床下四約人辨
大縱令地鋪擬此尊人亦不合坐謂佛床辟支佛床
羅漢床師僧床。

第七辨位大小者薩婆多云問七眾外有木叉戒不
答八戒是以此義推受八戒人不入七眾攝若知位
處應在五戒優婆塞上坐以受戒多故故智度論將
譬健將也成實論云八戒優婆塞者秦言善宿男是
人善心離破戒宿故。

* 受十戒章第三十一

此章大門有十一翻名解釋二出家由藉三受戒䇿
修四受捨衣鉢五說淨六捨墮七說戒八安居九受
日十自恣。

第一釋名者耶舍傳云沙彌者隋云勞乏少者以修
道勞也又翻為息慈謂息世染之情以慈濟萬物也
又創入佛法俗情猶存故須息惡行慈也。

第二出家由藉者出家功德經云若放男女奴婢人
民出家功德無量譬四天下滿中羅漢百歲供養不
如有人為涅槃故一日一夜出家受功德無邊又如
起七寶塔至三十三天不如出家功德本緣經云以
一日一夜出家故二十劫不墮三惡僧祇云一日一
夜出家修梵行離六萬六千六十歲三途苦出家功
德經云若為出家者作留礙抑制此人斷佛種諸惡
集身猶如大海現得癩病死入黑闇地獄無有出期
大寶積經云出家有二種縛一見縛二利養縛有二
㿈瘡一求見他過二自覆巳罪經云有二毒箭雙射
其心一邪命為利二樂衣鉢五百問事云昔有比丘
喜樂衣服晝夜染著因病致死後生虵中還來纏衣
眾僧葬亡比丘訖取衣作法蛇便延頸吐毒僧共看
之得道者觀虵令去遂入草中毒盛火出燒身命終
死入地獄僧祇云七歲解知好惡者應與出家八十
九十太老過七十臥起須人故不聽度若能修習諸
業聽出家作沙彌若太老太小巳出家不應駈出比
丘越悔央掘經云老母求佛出家佛說偈止云汝今
年衰老出家時巳過但當深信心以法自蘇息律中
淨飯王求佛出家佛言但觀無常諸行足以得道不
須出家智度論云若無根二根毗尼中以無得道根
故不聽出家善見云求度不得欲燒寺者聽不白父
母得度出家五百問事云父母王法不聽盜度犯重
如論中得度但違王教吉羅自來者得僧祇云不得
畜眾多沙彌聽一極至三人若大德比丘多人與兒
令度苦勸與人猶故不從遣與餘人得自教詔沙彌
有三品從七歲至十三名駈烏沙彌從十四至十九
名應法沙彌從二十至七十名字沙彌五百問事云
若出家巳後盜本家中物犯棄何以故初出家時一
切捨非巳物本伏歲本債息亦同若行者欲出家時
先至僧伽藍內立眼見耳不聞處作形同單白和僧
使知為成問答無過也故律下文私度他二兒出家
眾僧不知後父母來覓皆云不見後便覓得時諸比
丘皆懷慚愧佛言自今巳去若度他出家者應作單
白和僧使問僧今和合何所作為答形同單白羯磨
大(德姉)僧聽是某甲從(比丘比丘尼)某甲剃髮若僧時到僧
忍聽某甲從(比丘比丘尼)某甲剃髮白如是若不知者房
房語知亦得次請和上云大(德姉)一心念我某甲今請
大(德姉)為和上願大(德姉)為我作和上我依大(德姉)故得剃
髮出家慈愍故(三說)次請阿闍梨云大(德姉)一心念我某
甲今請大(德姉)為阿闍梨願大(德姉)為我作阿闍梨我依
大(德姉)故得剃髮出家慈愍故(三說)二師應並答言好清
信士度人經云於剃髮處香湯洒地周圓七尺內四
角懸幡安一高座擬出家者坐復施二勝座擬二師
坐欲出家者著本俗服拜辭父母尊親訖口說偈云
流轉三界中恩愛不能脫棄恩入無為真實報恩者
誦巳脫去俗服善見云應以香湯洗浴除白衣氣度
人經云雖著出家衣止得著泥洹僧僧祇支未得著
袈裟人道場時應來至和上前胡跪和上應生兒想
不得生惡賤心弟子於師應生父想善見云當為說
髮毛爪齒皮等何故說此有人曾觀此五今為落髮
即發先業便得悟道如羅睺羅落髮未竟便得羅漢
如㿈熟待剌蓮華待日為開如是種種為說法巳來
向阿闍梨前坐善見云以香水灌頂讚云善哉大丈
夫能了世無常捨俗取泥洹希有難思議教禮十方
佛竟復說偈云皈依大世尊能度三有苦亦願諸眾
生普入無為樂然後阿闍梨乃為剔髮度人經云為
剔髮時傍人為誦出家唄云毀形守志節割愛無所
親棄家弘聖道願度一切人與剔髮時當頂留五三
髮來至和上前胡跪和上問言今為汝除去頂髮汝
許不答言好然後和上即為剃髮巳於前胡跪和上
授與袈裟便頂戴受巳還和上如是至三然後和上
為著當正著時善見說偈云大哉解脫服無相福田
衣被奉如戒行廣度諸眾生度人經禮佛訖行道三
匝誦自慶偈云遇哉值佛者何人誰不喜福願與時
會我今獲法利又禮大眾及二師巳在下行坐受六
親拜荷出家離俗意心懷歡喜父母諸親皆為作禮
悅其道意應中前剃髮最好毗尼母云剃髮著袈裟
巳然後授三皈五戒等。

第三受戒䇿修者就中分二初明緣起正體後辨餘
隨行初中先集僧巳安受戒者見處離聞處安巳作
法同單白令僧知其得法問僧今和合何所作為答
法同單白羯磨大(德姉)僧聽是某甲從(比丘比丘尼)某甲出
家若僧時到僧忍聽某甲從(比丘比丘尼)某甲出家白如
是若依五分十誦先與受五戒然後與受十戒此律
無文准行最好必不得受直受十戒亦得僧得小罪
善見云當令禮僧足往阿闍梨處禮巳胡跪合掌教
言汝當隨我語授汝三皈答言爾文中不云在僧前
受計理別處應得若欲生受者善當對僧眾多人前
受彌好正受戒前先問其遮難律文不具理須問之
以有難故不得受戒遮難問緣大同上具戒中明正
受三皈戒體云我某甲皈依佛皈依法皈依僧我今
隨佛出家某甲為和上如來至真等正覺是我世尊
(三說)我某甲歸依佛竟皈依法竟皈依僧竟我今隨佛
出家巳某甲為和上如來至真等正覺是我世尊(三說)
既受得戒次應為說戒相盡形壽不煞生是(沙彌沙彌尼)
戒能持不答言能盡形壽不偷盜是(沙彌沙彌尼)戒能持
不答言能盡形壽不婬泆是(沙彌沙彌尼)戒能持不答言
能盡形壽不飲酒是(沙彌沙彌尼)戒能持不答言通盡形
壽不著華鬘香塗身是(沙彌沙彌尼)戒能持不答言能盡
形壽不歌舞唱伎故往觀聽是(沙彌沙彌尼)戒能持不答
言能盡形壽不高廣大床上坐是(沙彌沙彌尼)戒能持不
答言能盡形壽不非時食是(沙彌沙彌尼)戒能持不答言
能盡形壽不捉生像金銀寶物是(沙彌沙彌尼)戒能持不
答言能生像者僧祇善見云生色似色即像也生金
像銀胡漢並彰為說戒相竟告云是(沙彌沙彌尼)十戒盡
形壽不得犯既知戒相巳應為說出家功德高於須
彌深於巨海傍若無邊廣於虗空又當為說五德十
數受持衣鉢六念等法大同僧中不同俗人佛法僧
等六念也由制通沙彌故至第三念時云我今年若
干某年月日時受十戒以律制生年次第又出家年
次第二俱須知。

第四受捨衣鉢者薩婆多云沙彌受十戒巳應具上
下二衣一當鬱多羅僧二當安多會(自餘財體是非作之方法失衣
分齊一同僧中唯受文少別)手執上衣對一知法(沙彌沙彌尼)云大(德姉)
一心念我某甲(沙彌沙彌尼)此縵鬱多羅僧應量作今受
持(三說下衣准受)捨文大(德姉)一心念我某甲(沙彌沙彌尼)此縵鬱
多羅僧本受持今捨(三說下衣准捨)受鉢文大(德姉)一心念我
某甲(沙彌沙彌尼)此鉢多羅應量器今受持(三說捨文可知)受座
具文大(德姉)一心念我某甲(沙彌沙彌尼)此尼師壇應量作
今受持(三說捨文可知)五百問事云若無沙彌大比丘亦同
作法(上來受捨衣文此律無文義准十誦)。

第五說淨者若得長衣鉢藥先當請一五眾知法者
為展轉淨施主(真實施主希故不論)大(德姉)一心念我(沙彌沙彌尼)某
甲今請大(德姉)為衣藥鉢展轉淨施主願大(德姉)為我作
衣藥鉢展轉淨施主慈愍故(三說後時長衣等隨對一知法沙彌前說淨同
上僧法唯改名別若得錢寶說付淨人亦如僧中若畜錢寶欲捨懺者先捨與淨人罪隨向一知法沙彌邊懺
懺文同波逸提唯稱突吉羅名別)。

第六捨墮者若犯長衣離衣宿等亦須界外對一知
法(沙彌沙彌尼)邊捨懺若界內作法不受戒者亦無別眾
罪先捨衣物次請懺主後悔吉羅一同僧中唯改人
罪名異若犯初篇三眾俱突吉羅仍須滅擯若犯僧
殘巳下迄至眾學百戒覆及根本並作突吉羅懺。

第七說戒者通別有二(通法如僧)次別行者若布薩時各
各當處自集一堂燒香散華湯水行籌差人說戒唱
梵等大同僧說唯改名為異故十誦差一沙彌撿校
(沙彌沙彌尼)行籌之時不來者同房為受欲唱大數之時
應將巳所行籌入僧中付僧維那令總唱數彼送籌
者還至本處次差一人誦愛道尼經沙彌十戒五德
十數等初差人昇座訖次當唱梵供養唱梵供養巳
戒師應作白云大(德姉)一心聽今日是(沙彌沙彌尼)布薩說
戒日欲說十戒愛道尼經并其五德十數具白如是
諸大(德姉)等各靜身口意合掌一心聽諸大(德沙彌姉沙彌尼)
有十戒依之修學得受具戒云何為十(沙彌誦前十戒出愛道經
文)諸大(德沙彌姉沙彌尼)有五淨德名為福田為良為美依
之得福盡可成佛云何為五一者發心離俗懷佩道
故二者毀其形好應法服故三者委棄軀命遵眾善
故四者永割親愛無適莫故五者志求大乘為度人
故爾時世尊為說偈言毀形守志節割愛無所親出
家弘聖道願度一切人五德越世務名曰最福田供
養獲永安其福第一尊(出福田經)諸大(德沙彌姉沙彌尼)有十數
為破外道十種邪見故亦欲令行者為防出家真偽
故云何為十一者一切眾生皆依仰食(為破自餓外道彼以洮〔糠〕
飲汗飡風服氣等)二者名色(為破自然外道如犢子飲乳棘尖烏黑火上水下風輕地重並
無有因自然而生)三者痛痒想(為破梵天為因外道自在梵王眾生父母眾生瞋喜由於
彼天)四者四諦(為破無因果外道如草木自生自死人亦同之)五者五陰(為破神我
外道執於身中別有神我以為宰主)六者六入(為破一識外道如一室六窓獼猴遍歷根亦如
是一識通遊)七者七覺意(為破不修外道以却順觀見八萬劫外更不見境號為真諦涅
槃如轉縷丸高山縷盡丸止何須脩道等也)八者八正道(為破邪因外道或持烏鷄鹿狗
牛免等戒或修八禪或修邪慧邪智以為真道背於八正)九者九眾生居(為破色無色天
計涅槃外道以二界有無想定非想定心沉沒處謂是窮理此乃眾生所居也)十者十一切
入(為破色空外道用色破欲有以空破色有謂空至極今立十處但是自心運用多少實唯一識本無前境
妄立是非我見不除還受生死故智度論云外道能生禪定船度欲色界海無色如大海深廣不能度由不破
我心故)十數出僧祇律諸大(德姉)我巳說十戒五德十數
竟若更有餘佛法是中皆共應當學說戒巳各述自
慶偈云諸佛出世第一快聞法奉行歡喜快大眾和
合寂滅快眾生離垢安樂快若大(僧尼)說戒未竟諸(沙彌
沙彌尼)等且隨時誦經說法待維那鳴槌三下時總來
赴堂隨次入僧中依舊坐處胡跪合掌高座戒師為
說明人能護戒等訖巳總散若(沙彌沙彌尼)不滿四人三
人巳下各對手說戒云大(德姉)一心念今日(沙彌沙彌尼)說
戒日我(沙彌沙彌尼)某甲清淨(三說)一人心念說戒云今日
是說戒日我(沙彌沙彌尼)某甲清淨(三說)。

第八安居者十誦制五眾安居五眾受日此律三時
遊行戒中三眾亦結罪故須知之(安居文乃護夏法用大同僧中唯改
名為異)。

第九受日者約律求文雖無正教准用七日法亦得
不爾直白當界(比丘沙彌比丘尼沙彌尼)白衣等出界亦得
第十自恣者有通別二途若通行者僧自恣巳五德
來向(沙彌沙彌尼)處互跪說僧自恣文以犯舉兩通故若
別行者鳴槌之時各集別堂燒香散華行籌湯水等
具如大僧說戒中明送籌付大僧還巳當差一人行
草竟次上座口唱二人為五德巳然後自恣(說文同僧改名
為別)若(沙彌沙彌尼)不滿五人四人巳下對手自恣云大(德姉)
一心念今是眾僧自恣日我(沙彌沙彌尼)某甲清淨(三說)一
人心念云今是眾僧自恣日我(沙彌沙彌尼)某甲清淨(三說)
不清淨者心念發露從此巳下兼明雜行者毗尼母
云沙彌應知慚愧善住奉事師法中不應懈怠放恣
當自慎身口卑巳敬人常樂持戒莫樂調戲不應恃
自心才力復莫輕躁應知羞耻乃至常逐二師讀誦
經法一切僧僧中有所作皆不得違如是廣知薩婆
多云沙彌不為三寶緣有利益者而掘地犯罪五分
云下三眾無故造罪突吉羅四分突吉羅者謂無緣
而損傷乃至不受食殘宿自煑等無人則開有人便
禁五分若罸沙彌先語某師亦不應非法助沙彌若
冶罸應作種種苦便掃地除糞引輦石治階道等若
不為和上闍梨及餘人作使應語如法供給和上眾
僧作使次第應作不應遮不與僧中利養此是施主
物應與此律從大比丘下次第與沙彌房舍臥具若
不能愛護不應與若利養隨次與之自餘沙彌法用
具如五部戒律三千威儀及沙彌威儀經等(俗禮云威者畏
也儀者像也)恐煩不能具述行者宜知故戒戒下文皆結
三眾之罪師僧並須口教授之但不得為說罪報輕
重指事教持於義不犯師僧不教亦隨結罪(式叉尼法大同
前說改名便是)。

* 受菩薩戒章第三十二(此之一章非攝所宗然行事中要若闕而不著恐成
〔寘〕用)

此章大門有一十一一受捨損益二簡能所人德三
請師法四乞聽許五簡戒相六洗懺法七正受法八
請證法九心念法十持犯法十一禮退法。

第一受捨損益者瓔珞經云佛子今為諸菩薩結一
切戒根本所謂三聚戒是佛子受十無盡戒巳其受
者過度四魔越三界苦從生至生不失此戒常隨行
人乃至成佛(十無盡戒者謂比丘四重為四第五不得沽酒第六不得毀說在家出家菩薩
逼下四加後菩薩四波羅夷為十無盡也)佛子若過去未來現在一切眾
生不受是菩薩戒者不名有情識者畜生無異不名
為人常離三寶海非菩薩非男非女非鬼非人名為
畜生名為邪見人名為外道不近人情故知菩薩戒
有受法而無捨法有犯不失盡未來際若有人欲受
菩薩戒者法師先為解說使其樂著然後為受又復
法師能於一切國土中教化一人出家受菩薩戒者
是法師其福勝造八萬四千塔況復二人三人乃至
百人千人等福報不可稱量其法師者夫婦六親得
互為師其受戒者入諸佛界菩薩數中起過三劫生
死之苦是故應受有而犯者勝無不犯有犯名菩薩
不犯名外道以是故有受一分戒名一分菩薩乃至
二三四十分名具足受戒是故心盡戒亦盡心無盡
故戒亦無盡六道眾生受得戒者伹解語得戒不失
也善戒經云有二因緣失菩薩戒一者退菩提心二
者得上惡心離是二緣乃至他世地獄畜生餓鬼之
中終不失戒若於後世更受菩薩戒時不名新得名
為開示瑩淨梵網經云爾時智者向十方佛為受戒
人唱說羯磨巳十方諸佛及諸菩薩遙見是人生子
想弟想咸皆垂心憐愍護念由佛菩薩遙護念故使
受戒之人功德增長不失善法令受戒人舉身毛孔
從頂至足如凉風入體舉身悚慓當知受者即具戒
相寘中爾時應有十方諸佛以正法眼見此行者有
真實心釋迦牟尼佛於聖眾中應唱如是言告諸大
眾彼世界中某甲國土某甲處所某甲菩薩從某甲
智者請菩薩戒此人無師我為作師憐愍故又佛言。

佛子與人受戒時唯除有七逆罪不得受菩薩戒五
逆罪外加煞和上阿闍梨一切國王王子大臣百官
比丘比丘尼信男女婬男女十八梵天無根二根黃
門奴婢一切鬼神金剛神畜生及變化人但解法師
語盡得受戒應教身所著袈裟皆使壞色與外道相
異又云若佛子太子欲受國王位時受轉輪王位時
百官受位時應先受菩薩戒一切鬼神救護王身百
官之身諸佛歡喜既得戒巳生孝順心恭敬心見上
坐和上阿闍梨大同學同見同行者而菩薩反生憍
心癡心慢心不起迎逆禮拜一一不如法若供養時
以自賣身國城男女七寶百物而供給之若不爾者
犯輕垢罪曇無讖法師傳云有道進法師欲受菩薩
戒讖令悔過至第八日詣讖受戒讖乃大怒進遂戮
力三年且憚且懺於其定中見釋迦文佛與諸大士
授戒巳其夕十餘人同時感夢一如進見進詣懺說
未行十步乃讖驚起言善哉巳感戒矣吾更為汝證
之遂於像前為說戒相道朗既通夢同進焉乃卑臈
求為法弟。

第二簡能所人德者(自下諸門並依地持論撰此戒法之點本無之)敬尋聖
教窺受萬途𥨱謂地持最為樞要今且謹依撰成大
轍擬為自用詎敢兼人夫論受戒唯有二種一者弟
子二戒師千里之內七眾俱是然七眾之中應比丘
最上比丘之內又定耆宿為勝然耆宿之德復有三
種一者同法菩薩明種性備足二者巳發頭菩薩謂
發心具足三者有智有力善語善義能誦能持者彰
畢竟復同蓋具此三德方堪為師若全無此行則不
任為師弟子者亦具種性發心方得受戒。

第三請師者普賢觀經云將欲受菩薩戒先請佛菩
薩為師請云弟子某甲等普及法界眾生奉請釋迦
如來以為和上奉請文殊師利菩薩為阿闍梨奉請
彌勒菩薩為教授師奉請十方諸佛為證明師奉請
十方菩薩以為巳伴。

第四乞聽許者於戒師前敷尼師壇脫革屣接足禮
巳應作是言我於大德乞受菩薩戒大德於我不憚
勞者哀愍聽許(三說)戒師答言好既許可巳即教學方
廣摩得勒伽論五明論等令知犯不犯染汙不染汙
軟中上及四十二戒亦須諳委然後對佛為受若先
學大乘者便許而即受弗同此例謂從戒師聽可之
後或三年或百日或一日於道場內偏袒右肩禮三
世十方一切諸佛禮一切大地菩薩禮佛菩薩巳念
彼諸佛及與菩薩三聚功德又禮戒師長跪曲身作
是言唯願大德授我菩薩戒(三遍便得)作是言巳長養淨
心惟存得戒無餘念也。

第五簡諸戒相者蓋大聖度人功唯在戒凡論戒也
樞要有三一在家戒謂五戒八戒是二出家戒謂十
戒二百五十戒是三道俗通行戒謂三聚戒是然此
三聚復有三種一者戒種種性是二者戒心菩提心
四無量是三者戒行六度四攝是然此度攝若隨威
儀則名三聚若依行位乃稱為七若就德位遂號七
地及十三住凡如是說皆是戒法不同也又為說四
波羅夷法一者不得為利養故自讚毀他無慚波羅
夷二者慳心不施貧下無慚波羅夷三者瞋心打罵
眾生前人慚謝不受其懺無慚波羅夷四者癡心謗
大乘無慚波羅夷蓋說此法令其受者自知巳力堪
受不堪受長養淨心起內勝意也。

第六洗懺者謂令心清方堪得受凡汙心之垢唯迷
與鄣迷者謗無三寶鄣者廣起十惡今教懺者正懺
此二我弟子某甲仰啟十方諸佛弟子從本際有識
巳來乃至今身或自不信三寶或教人不信三寶或
見作隨喜或自輕慢三寶或教人輕慢三寶或見作
隨喜或自侵損三寶或教人侵損三寶或見作隨喜
或自煞盜婬或教人煞盜婬或見作隨喜或自妄語
兩舌惡口綺語或教人妄語兩舌惡口綺語或見作
隨喜或自貪瞋癡或教人貪瞋癡或見作隨喜於此
眾罪不生慚愧失菩薩戒不自覺知今於佛前至誠
懺悔願我眾罪永斷無餘至心敬禮一切諸佛(一遍亦得
三遍彌好)。

第七正受戒者略有三問一問答者定其種性二問
答者定其發心三問答者正為受戒初問答者戒師
若坐若立作是言汝某甲善男子善女人聽法弟法
妹汝是菩薩不答言是所以言坐者為戒師老而無
力故耳所以須立者為戒師少而有力不疲故然某
甲者蓋是題其父母師長所制名也非謂稱其榮族
皇帝明府之號也設稱亦不發戒但背法逐情非重
道之儀也第二問答者問發菩薩願不答言巳發菩
薩願者正是道心別名也第三問答者謂正教受戒
云汝善(男子女人)欲於我處受一切菩薩戒律儀戒攝善
法戒攝眾生戒是諸戒過去未來現在一切菩薩所
住戒過去一切菩薩巳學未來一切菩薩當學現在
一切菩薩今學汝能受不答言能(三說)今言善(男子女人)者
止為一人若二人巳去則言某甲等。

第八請證者先請菩薩後請於佛請菩薩者謂大地
菩薩大地者謂種姓地解行地初地乃至十地普賢
乃至賢首是也受人胡跪戒師為起禮於十方諸菩
薩眾作是言我弟子某甲仰啟十方大地微塵數諸
菩薩眾文殊師利金剛藏金剛幢功德林菩薩等此某
甲菩薩在某國世界某伽藍某佛像前於我某甲所
三說受菩薩戒我為作證(三說)請諸佛者十方一切諸
佛且就一教東方善德佛乃至下方明德佛等一切
諸佛第一無上大師現知見覺今某甲菩薩於某世
界某伽藍某佛像前於我某甲所三說受菩薩戒我
為作證(三說)以其白故無量諸佛大地菩薩前法有瑞
現或有光明或有凉風或有異妙香以有相現故十
方諸佛於此某甲菩薩起子想大地菩薩起弟想以
起子想弟想故有慈心愛念令此菩薩從受巳後犯
巳尋悔專精念住堅持不犯乃至菩提終不退轉具
足三十二相八十種好一切清淨十力四無所畏三
念處三不護業大悲不妄法斷除諸習一切種妙智
百四十不共法悉皆備滿乘大慈悲遊騰十方廣度
眾生不辭勞倦一切眾生咸同此益且就男子受戒
如是若對女人法亦同然但稱女人法妹為異威儀
露膊此亦同不須。

第九心念受者若無如是人可對受者是菩薩應佛
像前自受具修威儀云我某甲白十方世界一切諸
佛及大地諸菩薩眾我今於諸佛菩薩前受一切菩
薩戒律儀戒攝善法戒攝眾生戒此諸戒過去未來
現在一切菩薩所住戒過去一切菩薩巳學未來一
切菩薩當學現在一切菩薩今學(三說)梵網經云若從
師受不假好相以戒師展轉相承有力故若對佛像
前自誓受者要請得好相方得受戒以不從師受自
無力故。

第十持犯相者菩薩戒弟子某甲從某年某月某日
某時於某師所依地持論受得菩薩三聚淨戒其三
是何一者攝律儀戒惡無不離起證道行是斷德因
終成法身止即是持作便是犯順教奉修慎而不為
二者攝善法戒無不積起助道行是智德因終成報
身作即是持止便是犯順教奉修以成行德三者攝
眾生戒無生不度起不住道行是恩德終成應身作
即是持止便是犯攝律儀戒者要唯有四即前四波
羅夷是此即通明三聚所離過能離體者謂身口意
業思也攝善法戒者善無不積謂身口意善及聞思
脩三慧十波羅蜜八萬四千助道行順教奉修以成
行德攝眾生戒者四無量為心四攝為行四無量者
謂慈悲喜捨悲能拔苦盡慈能與樂滿喜謂慶眾生
離苦究竟得樂滿足捨謂令眾生行佛行處至佛至
處方生捨心四攝為行者謂布施愛語利益同事菩
薩將欲攝物先以財濟免其形苦次以愛語曉悟其
心令其信解言行利攝者依前信解次令起行行謂戒
定慧等令物奉修是行利攝言同利攝者修行既滿
轉依成就三身同聖者所證故論云布施愛語未發
心令發心行利未成熟令成熟同利未解脫令解脫
上來所列令受戒者誦之知受戒時節依師稟教略
識持犯也兼為勸請隨喜迴向發願恐文煩故不述
第十一禮佛辭退者地論令禮佛一拜大地菩薩一
拜不云禮法僧也准義通禮者好。
毗尼討要卷下本
毗尼討要卷下末


* 瞻病送終章第三十三

此章大門有六一制看病意二簡人是非三供侍給
法四安置處所五說法斂念六殯終法。

第一制看病意者夫有待之形多諸嬰累四大互反
六府難調若不更看命無所寄是故律云汝曹不相
看視誰應為乃至世尊為病人洗除大小便巳掃洒
臥處極令清淨敷衣臥之便立制云自今巳去應看
病比丘應作瞻病人若欲供養我者應供養病人世
尊是極地之人猶親自看病況同法義重如何相棄
乃至瞻病意亦同然問供養病人何意供佛齊功耶
答謂悲心看病拔苦與樂行與佛同又論云隨順佛
語名供養佛。

第二簡人是非者此律云若有病者聽和上同和上
阿闍梨同阿闍梨若弟子等從親至疎看若都無者
眾僧應與瞻病人而不肯者應次第差又不肯者如
法治若無比丘者沙彌優婆塞等應看若無此人者
比丘尼式叉摩那沙彌尼優婆夷等隨所作應作不
應觸比丘僧祇云當隨病人多少差往若不看者一
切僧得罪若道逢比丘及尼病者應覓車乘䭾載令
皈如法供養乃至死時亦應闍維殯埋不得捨棄下
三眾亦爾。

第三供給所須者僧祇云病人有九法成就必當橫
死一知非饒益食貪食二不知籌量三內食未消而
食四食未消而摘吐五巳消應出而強持六食不隨
病七隨病食而不籌量八懈怠九無慧若病人衣鉢
外有醫直者取之供給無者眾僧應與若僧無者彼
有貴價衣鉢當貿賤者受持餘者供給若病人惜者
應白僧云此病人不知無常慳惜衣鉢不肯貿易白
僧巳耎語說法使得開解然後為貿若復無者應外
求覓與之若僧中取好食與看病人不得愛惜自業
而不瞻視五分云無淨人處聽比丘自燃器著水令
淨人洮米著中比丘燃火使熟更從淨人受取持與
病人若全無淨人者則如五百問事云病比丘山澤
□□無人處日中不得往還者比丘得為作食七日
先淨米受取作之善見云若病無湯藥以華菓飲食
餉人求易湯藥不犯五分云每僧行粥時應問別有
病人粥不若無應先與病人然後行與僧十誦云當
隨病人所須問病因緣覓師求藥日到僧厨問有病
人食不若無取僧所供給庫中物無物當為外求應
從善好名聞福德比丘索又病人得藥差者但是佛
僧中不淨殘宿惡捉不受內宿並得服之善生云瞻
病人不應生厭若自無物出求之不得者貸三寶物
差巳依法十倍還之五百問事云看病人將病人物
為病人供給所須不問病人或問起慊並不得用若
巳取者應償不還犯重比丘病困不得闕衣鉢而作
功德若不即有故弊衣鉢受持者犯墮此律當問病
者持何等衣彼病人受不好衣鉢及送與他恐瞻病
人得佛言不應爾。

第四安置處所者僧祇云若大德病應在露現處上
好房中擬道俗問訊生善瞻病人每須燒香燃燈香
汁塗地供侍人客善見云看病人讚病者言長老持
戒具足莫戀著住處及衣物知識朋友存念三寶及
念身不淨於三界中慎莫懈怠隨命長短而作(若知病重
失於正念思惟財房親族朋友者移本住處至靜房中)如祇桓圖云寺西北角
日光沒處為無常院若有病者安置在中堂號無常
多生厭背去者極多還唯一二其堂內安一立像金
色塗者面向西方當置病人在像前臥像手中繫一
五色綵幡令病人手執幡脚作往生淨土之意雖有
便利世尊不以為惡原其此土本是雜惡之處猶降
靈府接下類群生令度苦海況今信心將命投佛而
相棄捨祇桓圖云隨病者所緣何境或彌陀彌勒阿
閦等形如前安置燒香散華種種莊嚴生病者善心
第五說法斂念者十誦云看病人應隨病者先所習
學或阿練若誦經持律法師阿毗曇佐助眾事隨其
解行而讚歎之不得毀呰退本善心故律云為病人
說法令其歡喜毗尼母云病人不用看病人語看病
人違病者意並吉華嚴賢首品云又放光明名見佛
彼光覺悟命終者念佛三昧必見佛命終之後生佛
前見彼臨終勸念善又示尊像令瞻敬又復勸令皈
依佛因是得成見佛光往生論云若善男子善女人
修五念得成就者畢竟往生安樂國土見彼阿彌陀
佛何等為五一者禮拜二者讚歎三者作願四者觀
察五者迴向灌頂隨願往生十方淨土經云佛告普
廣菩薩若四輩男女臨終之日願生十方佛剎土者
當洗除身體著鮮潔之衣燒眾名香懸繒幡蓋歌詠
三寶讀誦尊經為病者說因緣譬喻言辭微妙經義
苦空非身四大假合形如芭蕉中無有實又如電光
不得久停故云色不久鮮當皈壞敗精誠行道可得
度苦隨心所願無不獲果彌勒菩薩發問經云彌勒
白佛言如佛所說阿彌陀佛功德利益若能十念相
續不斷念佛者即得往生當云何念佛言非凡愚念
非不善念不雜結使念具如是念即得往生安養國
何等為十一者於一切眾生常生慈心於一切眾生
不毀其行若毀其行終不往生二者於一切眾生深
起悲心除殘害心三者發護法心不惜身命於一切
法不生誹謗四者於忍辱中生決定心五者深心清
淨不染利養六者發一切種智心日日常念無有廢
忘七者於一切眾生起尊重心除我慢心謙下言說
八者於世談論不生味著心九者近於覺意深起種
種善根因緣離於憒閙散亂之心十者正念觀佛除
去諸想(如前教巳又將經像至病人處題其經名像名具告說之使開目覩見令其惺悟兼請有德智
人讀誦大乘助揚讚唄旛華亂墜宛轉目前香氣氛氳甞注鼻根恒與善語勿傳惡事以臨終時多有惡業想
現不能立志排除是故瞻病人時須方便善巧誘𧧌使心心相續剎那不駐乘此福力作往生淨土之意也)
故智度論云從生作善臨終惡念便生惡道從生造
惡臨終善念而生天上又經云憶所修福念於淨命
第六殯終者五百問事云師亡不得舉聲大啼應小
小泣淚耳故此律尼推胸啼哭泣淚一一波逸提比
丘吉羅(以愛染不亡故必高節清志不屬世情〔時〕為生物善哭亦何咎故雙林終後諸比丘等宛
轉在地猶如圓木推胸大叫淚下如雨雖未離欲不招外譏若外來弔人爾於亡者至其屍所如常設禮巳先
執孝子手默慰吊之後至大德所具展哀情即問訊之)故五百問事四分律等
見亡人冢塔大於巳者並令禮敬(孝儀甚多不可具述餘事不盡宜臨
時補闕)五百問事云應先白僧以亡人泥洹僧祇支覆
屍而送不得埋過五錢犯重師僧弟子同學當出財
殯送若無物可送眾僧別人各歛少財供養舍利若
無者應貸亡人衣物權將殯之還來倍償入羯磨竟
從現前僧乞取亦得五分屍以衣覆根增一阿含云
如來自舉母牀一角阿難羅雲等各舉一脚不令人
代為報恩故(准此和上闍梨長養我法身父母兄姉長養我生身恩德既重躬自擔送想亦
無過)善見云不得送白衣喪除為觀無常故不犯若手
執母屍殯𣫍無罪毗尼母云比丘亡合寺眾僧並送
葬所依如西國葬法有四謂水火土林律中多明火
林二葬若依五分屍應埋之若火燒在石上不得草
上安此律如來輪王二人火葬增一云諸比丘以香
華散目連屍上僧祇亦爾此律世尊五眾得起塔從
小沙彌尼巳上並得禮上座塚也五百問事云得為
亡師立形像僧祇云持律法師營事比丘德望比丘
應起塔相輪懸施旛蓋在屏處安置不得在經行處
多人行處作之若違結罪若眾僧不許者教令和合
作之依諸經律及高僧傳多有寺中葬之。

* 亡衣受法章第三十四

此章大門有十一制物入僧意二對人合分可不三
同活共財不同四囑授是非五定物輕重六負債還
不還七具德賞勞八分之時節九分物法十雜明分
衣法。

第一制意者問所以五眾身亡之後物皆入僧又生
時乃依三寶出家而物不入佛法者何答以康存之
日因僧而獲斯物身行所為莫不為僧所攝故有人
施佛法物比丘無分是以身亡巳後追物入僧則使
僧有受用之資施主有福田之潤既不入佛法俗亦
無分故十誦云䟦難陀死衣物直四十萬兩金國王
剎利種族親里等並欲收取佛言王賜諸臣百官物
比丘不得分乃至親里集會不見喚及僧家財法並
共同分俗人不合此屬僧物諸親皆言如世尊斷。

第二對人死物合分不合分復有十種處分不同一
糞掃物取如五分界中水漂死人衣掛樹枝上隨前
見者得取義云若依此律界內無人者得依彼取若
有二人巳上便須作法分二入當時現前僧如十誦
中學悔沙彌死(猶是四分學悔比丘)被擯比丘死守戒比丘無
同品者更互得取三入界內同見僧如邪正二部各
執是非者故此律中是人中道死至彼死皆同見同
見自分四入功能僧如此律中被舉比丘死衣物入
同羯磨舉僧五入二部僧如五分中獨住比丘死薩
婆多二界中間死此律無住處白衣家死等隨五眾
先來見者得六入面所向僧如薩婆多二界中間死
隨面所向何處應取七入所親白衣如薩婆多中滅
擯比丘死將衣鉢付生緣以生時不同僧財法故八
隨所在處僧得如十誦云有比丘持衣寄阿難三處
共諍謂能寄人所寄者及衣物處佛判屬阿難處界
內現前僧應分以寄人不寄處故若寄處不寄人物
處應得上來八種並不作法下之二門加法羯磨九
入和上分如僧祇中沙彌死衣物入師和上等義云
此謂和上分別財體以師物入師弟子物入僧故十
誦沙彌死所有內外衣白二羯磨與看病人輕物僧
分重物不應分五分亦然此律無文依彼部斷十同
和清眾死謂如法比丘死衣物入羯磨分。

第三同活共財分別者義云若師本意正與弟子衣
食自外餘財不共同者巳與者得若未與者師亡巳
後悉皆屬僧實非同生假冐同生取僧物者犯重若
就本意所有財物決心共同看如兒想終無分隔若
當別活還俗及死悉共分半是名共活若分其物准
俗處分但是自著衣服現用器物各屬其身並不須
分巳外未用之財依式取半若不同活妄言而取能
與之僧及所受之人皆犯二罪謂重物入常住僧准
僧祗犯重輕物入現前僧准善生經犯偷蘭遮以計
人不滿五故。

第四囑授是非中有三一囑授善不善二重囑重授
三囑授成不成初中有四一囑名善者謂自知昔來
非法儲積唯是不善今好心既生捨此財物與生善
之處破此慳貪業種是名善也二囑名不善者恐此
財物死後僧得慳心既發妄囑俗人是名不善也三
不囑名善者若病困之時念此偽財能生不善佛有
成判不假我分當自料理心行正念三寶心心相續
念念不絕忽爾命終是名不囑善也四不囑名不善
者謂前念欲捨後念慳惜恐畏還活無有資身如此
慳心念念相續不得布施遂便捨命是名不囑不善
也。

第二重囑重授者僧祇云囑與眾多人最後人
得若授與眾多人在前者得義云准此犯重如決心
囑與他人出自口言或對人云我許某甲若干財巳
於後遇緣差脫遂不付他或復轉囑更與餘人財主
犯重以決心捨與他定後乖本意盜此本財迴囑後
人寧不犯重後人受施如法不犯從賊得物佛開取
用故善生云先許他一衣後餘大德來轉以施之是
得偷罪明了論決心捨巳不犯長。

第三囑授成不
者義云凡論囑授正是捨財與善心相應要須決意
與生福之處定無變悔此皆成就若言此物死後與
我作墓買棺造像寫經等並不成囑若決心死活俱
不悔者成若犯王法知明日定死今日囑授此等
皆成由未死前我是物主若以財囑令速造像寫經
供養眾僧使我眼見遂即命終者成若云死後作者
同前不成巳下取諸部文斷五分云若生時巳與人
而未將去僧應白二羯磨與之僧祇云若未付財或
得巳不作淨還置病人邊並不成若作淨巳置邊者
成若言我死後當與若差即捨前契並不得成唯決
定與者成十誦大同唯三衣六物不應自處分此律
云若臨終時囑物與佛法僧若我死後與等佛言一
切屬僧故知心不決終不成囑授餘如前說。

第五定其輕重者然此亡人衣物諸部緩急分判不
同此域諸師各懷異見或有意親常住方便入重或
情與現前曲引從輕倒說乖理事不合教爭訟由生
實難消息既知不易若欲斷事先問亡人何律受戒
即以本宗為定若眇漠不知又問當寺從來何部行
事使始終楷定不得互易自垢心行又且邊方荒鄙
風俗漸殊資具服章形名不等必須輕重依教區分
冀令種類相從疏條有據用防私謬又備未爭今立
四分為本四分不足方依諸部潤色就此章內略分
為三一佛所制畜物如僧三衣六物尼五衣等以資
身長道要故佛判入輕二佛不聽畜物如田園奴婢
畜生等以妨道招譏佛判入重三佛聽畜物如長衣
鉢及錢寶重物等以物雖妨長而資道中要故佛開
畜而義含輕重復分三別一性重者謂一切金銀錢
寶木石瓮瓶釜鑊車轝十六牧器等以體是重物不
堪修道故制入重二性輕者謂一切百一之具可得
隨身如布絹縷等莫問多少皆制入輕三從用輕重
者或事從用輕如刀剃及石盛鉢函三衣箱及受用
針筒盌盞鍉箸莫問銅鐵瓦木作者皆判入輕或事
輕從用重者如大小帳步鄣枕扇氈縟床幃等並判
入重恐攝不盡更以七門收束後定輕重依此而斷
第一絲麻毛綿所作者此律云坐縟臥縟入重(謂表裏布
綿裝持者是之)氍氀長五肘廣三肘毛長三指佛判入輕義
准此文被及單被亦判入輕過量作者入重八尺巳
下耎薄應量氈者例准入輕以堪稱法著用故八尺
巳上堅𩊕作者入重雖是小氈舊安帶紉繫著蹬机
者相從入重氍𩊕錦繡綺色分明者入重大綾入重
小綾入輕自外雜羅交猣生絲布等無問大小義准
入輕故此律開受王大價衣及種種好衣大價疎衣
等僧祇云聽諸比丘着蛾相衣仍不得作三衣得作
餘用(蛾相衣者如俗禮蛾裳衣是世人多用蟻字為蛾者非也古人借蛾為蟻故有斯濫)僧祇
云覆瘡衣雨浴衣漉水囊二種腰帶臥具等佛判入
輕故此律下文比丘反牒涅槃僧入白衣舍形露佛
言聽作帶又安紉玦等准此入輕五分云劫貝單敷
儭身衣針線囊鉢囊革屣囊等佛判入輕錦綺毛𣯟
氈及蚊厨等入重准此四分減量者入輕必依量䩕
厚者入重以不堪被著不同氍氀厚軟可服𣰅㲪類
同錦繡雖是小𣒰而屬床机者相從入重針綿袋補
方雜綺者入重五大色衣謂青黃赤白黑者入輕故
此律云上色染衣上色錦衣聽作袈裟色畜有人判
真緋等入重何意黃黑等同是五大色衣並判入輕
白色三衣佛制不許尚判入輕即例青赤等亦應入
輕纑縷絲綿等無問多少以親成衣故並判入輕自
外縈絹麻緇及生繭等以非親成衣故並判入重亦
有諸師判入輕者良恐非法盛三衣袋依五分入輕
自外長袋等入重若俗人雜綵線靴鞋及俗人男女
衣服綵色成者入重非綵者入輕本施受之時為欲
迴易入衣財故故律下文比丘著諸俗服佛言避我
所制更作餘事自今巳去一切白衣法不應著故知
本為財受不欲自著入輕無過若本時所著俗服下
領袍襖通肩長袖衣等以佛正制故並判入重若俗
人衣服巳摘壞者無問是色非色皆判入輕錦繡等
雖復摘壞以色綺故入重若先染壞者入輕。

第二
銅鐵瓦木者此律云銅瓶瓫繩床木床水瓶澡灌錫
杖扇斧鑿燈臺枕車轝及鐵皮竹木陶作器等此五
種作器並是能造物具亦判入重故此律云為狼藉
無安置處令作皮囊盛非謂所造之物此律云剔刀
入輕錢寶等入重下文塚間得錢聽壞作銅用十誦
云一切鐵木器鑊等減二斗者入輕過者入重刮汗
􂬌灌鼻筒熨斗香爐薰鉢鈎壁上鈎禪鎮匕鉢支大
鉢小鉢半鉢鍵𨩲鉗鑷剪刀子截衣刀戶棑曲戶鉤
等並判入輕若水精牙角齒貝作器謂過半升巳上
入重減者入輕一切染色若煑未煑不應分義云諸
染作具類從入重上來所列若依四分用則不可若
應量器鉢及餘小物等可依十誦入輕自外釜鑊木
器等縱令減少以不可隨身故並依四分入重若依
十誦受戒者得依彼斷恐人錯用故別疏記僧祇云
錢金銀真珠瑠璃珂貝珊瑚頗梨車𤦲馬腦玉等入
重臥床坐床木槃木瓶木瓮竹筥等入重善見云針
線入輕入楞伽經云為割截袈裟故聽畜四寸刀頭
如月刃義判入輕過量白鐵瓷瓦鉢等入重若生時
造棺槨諸擬送終調度等並判入重若生存之日為
師僧父母所作者隨入亡人所囑境匱及屏風障子
鏁等並義判入重以妨長故此律云俱夜羅器者相
傳云鉢及銅盌等是無問應量等准十誦入輕十誦
鍵𨩲者謂小盞也故四分下文鍵𨩲入小鉢小鉢入
次鉢次鉢入大鉢並入輕出要律儀云鍵𨩲者助食
器秦云淺鐵鉢也義云供養具經架佛床机案拂等
及雜香香案經匱等若無心作時唯擬供養佛者隨
亡人意入佛法用不得追奪以別屬若定是巳物造
作或他人布施無別慓者香爐經架等依十誦入輕
毗尼母論供養具隨能供養者與之若有少多寶物
莊校不可解者入重可解脫者寶物入重非寶入輕
其餘雜香及香案等隨香爐輕重處分自外佛床曲
机挾膝如意案拂經匱等亡人生存不定屬佛法者
死後應判入重若定入佛法者隨亡者意唾壺入重
木槵數珠豆麵瓠盧以隨身要用義准入輕以定屬
別人故義云鍾錢及鍾殘物若施主定屬鍾者還入
鍾用若本施無定屬者鍾錢及鑄鍾殘物等並入常
住僧。

第三田宅房舍園林者入重此律云伽藍及
屬伽藍菓樹是別房物并屬別房物謂捨絹布為巳
作房若巳易得重物者入重死時猶是輕物者聽分
若定莊嚴房舍鄣幔承塵等即入房物攝若當寺春
夏冬分房無定客主者即依本處安置不得分此物
以客主共用不局別人十誦􂰘土入重義准雌黃白
墡亦重。

第四革皮物者十誦皮物者謂盛油囊受
半斗巳下繫革屣韋靴韋簏韋熟韋衷脚指韋等應
分巳外入重僧祇聽分革屣准此入鞋靺輕義云平
靴斜靴等並入重以非道服故如法者依僧祇入輕
此律云一切皮衣不得著亦判入重毗尼母云經律
先付屬處即依彼付若無付屬隨能受持者授與一
切俗書素紙絹等義准入重。

第五畜生者毗尼母
云駝驢馬等與寺中常住僧運致。

第六人及奴婢
者此律云僧伽藍人入重所有私物莫問輕重並入
彼人若僧家奴婢死者衣物與其親里若無親者供
常住僧用若私奴婢死者義准有二若共同衣食所
有資財自取入巳隨意處分若不共同財直令輸課
或分番上下役其功力者所有資財入親無親者事
同無主物得入巳用。

第七四藥者無問時與非時
七日盡形並判入重十誦云若僧中請食入巳便命
過者同衣物分義云應令現前僧處分入重若巳命
過後得食者還皈本處上來所列且據一宗其中不
盡臨時准斷然不必皈依四分為定如澡灌針錐截
刀等現隨身要用依餘律入輕無咎。

第六負債償不償者初以義門分別後引文成證若
佛法別人負亡人物或亡人負佛法別人輕重物者
若有則相當還無則交絡歸所以須索者以重物入
常住僧輕者入現前僧若先負亡人輕物者今索得
重物還須博輕物分若先負亡人重物今索得輕物
者此便入常住僧以本是重物畢竟不同共僧分也
若常住僧負亡人重物者不須索取以還入常住故
若負輕物追入現前僧分若得重物還須易取輕物
現前僧分若別人負亡人輕重二者俱須索取以重
物入常住僧輕物入現前故十誦云比丘生時負三
寶物應皈著三寶貸比丘物索取入現前僧故知並
索貸依本而斷乃至四方現前僧客四比丘等互負
之物亦同上說十誦云有比丘賖取他酒未還價便
死佛言取衣鉢還若無物歸應取僧物還恐出諸比
丘惡名聲故義云亦不言常住現前至時量與若負
餘物不生譏過者不還無罪以亡人先無物故十誦
云若先與他衣價死時還索取若取他衣未與價若
死時還本衣無者取衣鉢還十誦又負債出息異處
死有五句不同一衣鉢寄在餘處身在異處死隨物
處僧得二負債處死處負債處僧得三死處出息處
保任死處保任處僧得四死處質物處取錢處物處
僧得五死處取錢處執劵書處執劵書處僧得義詳
此中猶自不了若息物在俗人邊索未得者可准十
誦依券書徵取若物在僧邊者亡後隨物在處僧得
終不得以有券書故便攝他異界之僧以彼此俱是
僧故若論重物亦不得取以不聽移此僧物送彼僧
故若負物在聚落白衣家者同四分無住處死五眾
先來者取若是重物隨前見者處分若多人同知共
諍不決者依十誦五種法斷毗尼母云若出息物在
寺外遣寺內僧祇淨人推求取之入此寺常住僧五
百問事云比丘借人物前人死要須白僧得取本物
不白取得罪若不與強取或僧知而不還他二俱得
罪僧祇云若索債者當看前人持戒可信者與不可
信者不應與若可信人證明者應與反此不得。

第七具德賞勞者律云有二五德初一五德病人難
看而能看表瞻病者德滿云何為五一病人所不應
食而欲食不肯服藥二者看病人有至心而不如實
語三應行不行應住不住四身有苦痛而不能忍五
身有堪能而不作抑他作又不能靜坐止息內心第
二五德者明看病人自行德滿云何為五一知病人
可食不可食便與二不得惡賤病人大小便利唾吐
三有慈悲心不為衣食故看四能經理湯藥乃至差
若命終五能與病人說法令病者歡喜巳身於善法
增長有此五法應與病人衣物若小小瞻病無好至
心佛判不得僧祇云有四種看病不合賞物一暫作
看守不懷久意二僧次差看三自樂福德不生憐愍
四邪命而作止為利養並不合得若有看犯王法死
者亦不合賞勞以彼非病故若饒益病者欲令速差
之意下至燃一燈見命過者應得此物此律云莫問
德之優劣應與受持衣若不知何者是受持衣應量
瞻病人德有上中下若極上看病與上三衣中下看
病者與中下三衣十誦云先問受持何衣鉢一一別
問若不問或不知或不信者應與不好不惡六物也
若依薩婆多云重縫三衣而不以針却剌者不得入
看病人此律云六物者三衣為三鉢盂為四座具為
五針筒為六而文中加盛衣貯器者盛衣者猶是盛
衣袋及三衣襆貯器者猶是鉢袋及鉢函等此並通
入賞勞也義云德具六物不具等作四句一德物並
具二德具物不具此二依法與之若物全無不合作
法三物具德不具四德物俱不具此之二句並不合
作法而看病辛苦僧欲優賞者並束入現前僧作羯
磨訖後隨德優劣三唱口和隨僧情喜多少與之次
簡人合得可不者五分十誦云比丘病時七眾應看
二眾合得衣謂比丘及沙彌餘五不得尼病三眾合
得謂比丘尼及式叉摩那沙彌尼雖父母兄弟看而
不應與以勞不滿故摩得勒伽云白衣看病應與少
許尼之三眾亦爾沙彌看病應盡與五分十誦沙彌
看病並同大僧義云若眾多比丘沙彌看病應與究
竟者若齊究竟應與一人巳屏處等分十誦云若看
病者出行為病人乞衣藥合得分三衣時應留待身
還與亦可攝入現前唱和唱待亦得若餘處此比丘
來看者亦與賞勞。

第八分之時節看病人若死僧祇云不應即開其戶
彼有弟子持戒可信者與戶鈎若不可信持戶鈎付
僧知事人巳先供養舍利料理竟若弟子持戒可信
者使出衣物若不可信應使知事人出衣物然後僧
分十誦云諸比丘死就屍邊分衣屍起護衣佛言待
屍去後或有異處應分。

第九分法有三一羯磨二對手三心念第一羯磨中
若五人得作賞勞分衣白二羯磨若四人者止得用
直分一法待作羯磨巳將三衣六物口和賞勞故毗
尼母云由四人中不得牒一人入羯磨餘三非僧故
今立法者先令瞻病人將亡人輕重二物並集僧中
重物不可勝舉者不須將來直付僧庫一如常式不
得閇門限約客僧以物通十方理無私入僧既入巳
瞻病人在衣物邊禮僧足胡跪手報衣物捨云大(德姉)
僧聽(比丘　比丘尼)某甲於某處命過所有若衣若非衣此
住處現前僧應分我(比丘　比丘尼)某甲今捨與僧(一遍便得)眾
中明律者即決判之先問僧中誰知亡人負三寶別
人物又誰知三寶別人貸亡人物一一挍問有無竟
然後次第定輕重之物重者一處著輕者一處著并
問看病人不將亡人輕重財物送屍不若有者索取
相似之物入羯磨分若無者當量德賞勞若五德不
具則不合取若瞻病人私盜亡人物將送終亦不合
索巳成盜義故若當權借或修無記心取者應如前
索取今行事者直對僧問具德巳不若答具德外相
極成麤鄙其不答者而有勞合得既知如此若欲秉
法世生物善者必量議得所堪與不堪與又與與奪
進不出自僧中何須問德和瞻病有勞其功必賞者
律師當語云長老看病實有功勞佛令優賞若也不
與恐違聖教長老宜可順教取之然看病者應自陳
無德不堪受賞僧當強抑令受如是秉法豈不善御
眾心外生物善令看病人胡跪合掌巳然後和僧索
欲一如常式唯答云作賞勞羯磨大(德姉)僧聽(比丘　比丘尼)
某甲命過所有衣鉢座具針筒盛衣貯器此住處現
前僧應分若僧時到僧今與看病(比丘　比丘尼)某甲白如
是大(德姉)僧聽(比丘　比丘尼)某甲命過所有衣鉢座具針筒
盛衣貯器此現前僧應分僧今與看病(比丘　比丘尼)某甲
誰諸(長老大姉)忍僧與看病(比丘　比丘尼)某甲衣鉢座具針筒
盛衣之貯器者嘿然誰不忍者說僧巳忍與看病(比丘
比丘尼)某甲衣鉢座具針筒盛衣貯器竟僧忍嘿然故
是事如是持義云某甲六物中未必全具隨多小牒
入羯磨不得依文總誦以無事者不稱羯磨名為非
法問羯磨成不答成但非法故得小罪如牒二沙彌
一時受戒一有難一無難無難者得成五分云外界
看病比丘亦得賞物薩婆多云三衣鉢餘處者索來
此賞若此德不具即隨彼分若三肘五肘外長隨多
少應白僧令知和合與者好十誦云若沙彌死所著
內外衣與看病人餘輕物僧分羯磨云某甲沙彌死
所有內外衣及非衣等餘並同大僧法次明分輕物
羯磨者諸師解云當先白二羯磨差一比丘具五德
者謂不愛恚怖痴知可分不可分具此德者僧白二
羯磨付巳令彼比丘□□□□白二羯磨分具足作
者應作此三分律文不出者略也今癈此解不繁重
出從令非時僧得施中亦無差人文但云當差一人
令白二羯磨分本無白二羯磨差人文非直無文名
亦不有若有何意不出今此律中上下差人並有名
體具足出之何意此中偏則不出非但無差人文亦
無別分衣文即此付衣通攝分文何意得知故羯磨
云僧今持此衣物與彼即是付衣彼當還與僧即攝
分衣故知無者非是略無正羯磨問僧云僧今和合
何所作為答分亡(比丘比丘尼)輕衣羯磨大(德姉)僧聽(比丘比丘
尼)某甲命過所有若衣若非衣現前僧應分若僧時
到僧忍聽僧今持此衣物與(比丘比丘尼)某甲(比丘比丘尼)某
甲當還與僧白如是大(德姉)僧聽(比丘比丘尼)某甲命過所
有若衣若非衣現前僧應分僧今持此衣物與(比丘比丘
尼)某甲(比丘比丘尼)某甲當還與僧誰諸(長老大姉)忍僧今持
此衣物與(比丘比丘尼)某甲(比丘比丘尼)某甲當還與僧者嘿
然誰不忍者說僧巳忍僧今持此衣物與(比丘比丘尼)某
甲當還與僧竟僧忍嘿然故是事如是是持羯磨竟
即分衣若少不遍者依五分律和僧與一無衣比丘
若唯有一衣此衣復好者先和僧巳依善見論從上
坐次第行之須者直付不至下(准律分破行亦得)義云若衣
物極多而從眾有法准聖教分不須強從僧乞修營
齋會轉生漏過以出家之人修智分業不以福分居
懷若徒眾自有施心者得當作法時在外不及者依
僧祇云或為病人求衣藥或為僧營事雖當時不在
並應與分僧差者得次明與沙彌淨人分者此律云
若僧和合應與沙彌等分若不和合乃至四分中與
一分淨人五分中與一分若不與者不應分若分得
罪毗尼母云若五人共住一人死者其衣鉢等三人
口和合賞一看病人餘之物四人俱得作直分羯磨
不須展轉分直分羯磨云大(德姉)僧聽(比丘比丘尼)某甲命
過所有若衣非衣現前僧應分若僧時到僧忍聽僧
今分此衣物白如是大(德姉)僧聽(比丘比丘尼)某甲命過所
有若衣若非衣現前僧應分誰諸(長老大姉)忍僧今分此
衣物者嘿然誰不忍者說僧巳忍僧今分此衣物竟
僧忍嘿然故是事如是持。

第二對手法者若眾多
人法者毗尼母云四人共住一人死三人應展轉相
語云二大(德姉)憶念此物應屬我等餘二人亦如是說
便得若有二人彼此相對互說云大(德姉)憶念此物應
屬我等此律中若有三人二人作法文不明了直云
彼此三語屬我等受共分依論說者好若有看病人
令賞勞者二人口和付衣鉢與毗尼母云三人共住
一人死者例准可知。

第三心念一人法者毗尼母
云一相應法者(〔二人共住一人死者〕)心念口言此亡比丘物應
屬我作此說巳後來人不得分此律云若一人受施
應心念口言此是我分即得。

第十雜明分法者義云若比丘在私田莊及私伽藍
死者應如寺法分云何名私伽藍如在村坊聚落俗
人別造一所唯擬出家人受用不通白衣又周迊有
柵籬墻塹等即名伽藍不要結界若遠來比丘及先
在中看病者重物入亡人本寺輕物入現前僧若有
四人巳上輕物羯磨分先無界結巳作法分三人巳
下無問有界無界直爾對手分以不同白衣家死故
十誦云亡比丘衣鉢寄在尼寺者還比丘索取分若
先見者自入若多人共知本界共攝取亦得尼寄比
丘衣鉢反前可知若無人守見者事同白衣家法故
此律若比丘在無住處白衣家死彼有信心檀越應
掌守錄此物若有五眾出家人來先與若無來者應
送與近處僧伽藍雖知白衣家有亡物要須手捉作
屬巳意方得此物反此不成若俗人巳攝入巳定盜
財義成不得反奪自畏業道後轉與者不犯若僧尼
一時至者當部自分二眾不得共取以各是知法人
故亦不須加法直爾時攝取屬巳即得不同墟寺以
彼閑豫要須作法若知有亡人衣物未見以前假令
遙攝屬巳後來比丘還須共分輕物入其來者重物
隨先至者處分若知有亡人本寺重物應入本寺常
住僧處不得入近處故此律云令白衣掌錄亡人衣
物有出家人來應與若無來應送與近處僧伽藍本
所判比丘送故知隨意與遠無妨僧祇云作羯磨巳
量影恐客比丘來入界應知在羯磨前後入此謂攝
僧界大故作此法問亡比丘物出家界分成不答律
云若衣物難分當唱令來某處某時分若遣人來若
自來應與分量此應得諸部結罪亦不云成問將亡
比丘物入界其內比丘不知還將出界令前見人得
不答得受由當界比丘不知分時又共同法故得。

* 難行訓誡章第三十五

此章義門有十一辨僧處二簡僧物三乞食四昇座
五說法六淨髮七淨地八遇賊九濟生十雜事。

第一辨僧處者地持論云支提者塔是(應是佛塔)伽藍者
(義云淨住處也)雜心論云有舍利名塔無者支提塔或云塔
婆或云偷婆此云塚也亦云方墳支提者云廟廟者
貌也耶舍傳云提婆鼻伽羅者天遊天謂國王遊謂
僧處王立故名天遊舊來以寺代之寺乃此土立公
院謂是司也匡也招鬪提奢(隨云)四方謂是僧處舊云
招提者訛略也昔人去鬪除奢招復悞作以柘招兩
字形濫相似致久來悞矣增一經云作房施僧名招
提僧祇云佛塔惡壞更好作得智度論更好作得福
薩遮尼乾子經云或嫌塔寺及諸形像妨礙除滅送
置餘處者如是惡人攝在惡逆眾生分中上品治之
十輪經云若破寺煞害比丘其人欲終支節皆疼多
日不語死墮阿鼻具受諸苦。

第二簡僧物者義集僧物總簡有五一四方僧物謂
一切重物皆名四方僧物上至羅漢下至沙彌盡皆
有分無有和合賣買供人及以私用此約方為名也
二常住僧物謂常在此處不可移動四方僧來即此
處受用從物為名也三柘鬪提奢物(四云招提僧物)謂俗人
以地別施現前僧各造私房四方僧來無安置處有
人就此私地為四方僧起立房舍供給所須以處為
名也四僧祇物此云大眾為大眾共有同物此以眾
為名也五僧鬘物謂僧園中華鬘貿得物來此從
鬘得名也五分云若白衣入寺應借臥具受用僧有
五種物不可賣不可分一地二房舍三須用物四菓
樹五花菓又邊地人不解語故心欲與比丘物口言
與佛法僧物者得自在用(准此今時俗人施物多云與師作香直然意標衣價
者亦得自在用)僧祇云若僧地種菓樹有功者若一樹一園
聽與一熟不能併取者年取一枝枝遍則止若種苽
菜聽與一揃有比丘僧地作屋上座來不與佛言持
草木餘處去五百問事云先上佛旛得取作餘佛事
若施主不聽不得用薩婆多論云若食是佛瞗等雖
先受捉後買得食以捉時無巳想故。

第三乞食者耶舍傳云行賓茶夜者(隨云)為團團者食
團謂行乞食也(舊云分衛者訛)善見論分衛者乞食也若三
乘聖人並皆乞食薩婆多論乞食乃有多益不能具
述乃至眾食有盡乞食無窮佛教弟子修無盡法此
律蘭若比丘入村乞食者清旦洗手著七條巳揲大
衣著肩上手執打露杖在道行時常思惟善法若見
人先問訊言善來若近聚落便著大衣至於村門應
看巷相第一門相第七門相右手捉杖左手持鉢道
側而行次第乞食若俗人送食不得迎取除喚往取
不得強乞知得者立待若得食巳乃至出村安鉢著
地揲大衣如前進不而去僧祇云若乞食時不得語
云與我食得大福當在現處嘿然而立十誦乞食時
得入三重門至庭中三彈指不得便去僧祇云迦葉
發願乞食初得施與僧尼後得者自食寶雲經云凡
乞得食分為四分一分與同梵行者第二分與窮下
乞勾之者第三分與諸鬼神第四分自供身命但念
修道於食中不生貪染心若乞食時繫念威儀終不
輕躁諦視目前不過一尋次第乞之。

第四昇座者三千威儀云上高座讀經先禮佛次禮
經法及上座後在正坐向上坐楗槌聲絕先讚偈唄
如法而說此律不得二比丘同一高座說法以共相
諍互求長短故五百問事云若僧中說法高座上無
病不得憑机捉塵尾犯墮非毛者得此律得尾拂開
畜十誦云猫牛尾拂用拂佛塔故得受僧祇云自今
巳去聽捉線拂疊裂樹皮等作之除猫牛尾馬尾金
銀柄等一切聽捉若白色者應染壞用不得如婬女
作姿相是名拂法若為律師法師敷師子座散花著
上不拂却不得坐薩婆多論云不得以花香瓔珞莊
嚴具著佛身上得散地供養眾僧亦爾不得以華香
著漿飲食上供養眾僧。

第五說法者此律為檀越說法聽說契經及分別義
得不具說文句毗尼母論云若眾大文多恐生疲厭
者佛言聽諸比丘引經中要言妙辭直顯其義不犯
又佛法中不貴浮華之言語雖質朴不失其義令人
易解者是吾意也五分云若眾樂淺不樂深不益前
人名惡說反此名善說又應除貪心不自輕心不輕
大眾心應慈心喜心利益心不動心立此等心乃至
一四句令前人如實解者長夜安樂又諸比丘請破
戒根不具者說法因此惡人得勢又辱眾僧佛言聽
請法師三藏者說涅槃云若比丘為利養故希望心
為說法所在徒眾亦效是師是人便自壞眾五百問
事云若希望心為人讀誦經說法得物犯捨墮無心
貪不犯無衣得取雜阿含云一法師得受六十新學
比丘教誡說法涅槃云若有受持讀誦晝寫宣說莫
非時非國不請而說輕心輕他自歎隨處而說乃滅
佛法乃至令無量人死墮地獄則是眾生惡知識也
十誦云有五種人問不應為說法毗尼謂試問無疑
問不為悔所犯故問無受而問詰故問並不得答
第六淨髮者涅槃云頭髮鬢爪悉皆長利破戒之相
十誦云阿蘭若比丘髮極長得二寸不犯毗尼母論
剃除髮者但除頭上毛及鬚餘毛一切不合却所以
剃者為除憍慢自恃心故此律比丘不得為白衣剃
髮駈使受者突吉羅尼提除欲出家者不犯(今時僧尼多有
諂心求利受俗駈使毀善□增惡無過此等)頭髮極長若兩月若長兩指
一剃爪極長如一麥即剪不得用剪刀剪比丘半月
應一剔髮一剪爪違者突吉羅聽畜承髮器十誦髮
當埋地中。

第七淨地者成實論云若掃僧房一閻浮不如掃佛
塔一手掌撰集百緣經云掃地得五功德一除自心
垢二除他垢三去憍慢四調伏心五增長功德得生
善處沙彌威儀經云掃地有五法一不得背人二不
得逆掃三當令淨四不得有跡五當即分却無垢清
信女問經云掃佛地得五福一自心清淨他人見亦
生淨心二為他愛三天心歡喜四集端正業五命終
生善道天中。

第八遇賊者此律比丘被賊剝不得露身行得罪當
以軟草樹葉等覆形應取長衣著之無者若知友邊
僧中覓衣着應問有臥具不有者當與不與者自開
庫取縟被摘解裁作衣覆身出外乞衣得巳應還浣
染縫治安置本處不者結罪善見論因失衣故得白
衣服五大色衣不割截乃至外道衣著不犯毗尼母
論令虗發弓聲使賊去十誦賊來當擊鐘振鈴擲石
云石下石下怖之令去若遂失衣得着僧衣後還本
處若無人空隨於近處有僧者付本處還立應取還
之僧祇云若賊言僧物何處比丘不得示珍處又不
得妄語應示房舍牀座等佛物指塔邊供具等若道
中行有露令少年在前有賊獸難老者在中央欲令
賊起慈心者老僧前行。

第九濟生者此律慈心解□他被繫狗子被搦豚子
解蘭若處賊繫牛等並不犯僧祇有神力奪賊物并
人及放諸禽畜皆云慈作者不犯十誦獵師言此鹿
中箭當更射煞汝等避箭諸比丘不與避亦不與鹿
便呵巳去去後鹿死佛言應還獵師若悲壞羅網及
獄但犯吉羅猪被箭入寺比丘言何處又是誰猪無
有猪主去後白佛佛言有如是因緣當作餘語不犯
五百問事云行路寄鬼神屋宿不得有觸擾意違者
犯墮。

第十雜事者五分云若於餘方國雖是我教不以為
清淨者不行無過雖非我教必應行者不為不行僧
祇云燃火有七事無利一壞眼二壞色三身羸四衣
垢壞五臥具壞六生犯戒緣七增世俗語五百問事
云續佛光明盡不得滅佛無明闇以本無言念齊限
故滅有罪波頗三藏云佛前燈以物傍取不損光者
得僧祇云不得卒持燈入堂唱言諸大德燈欲入乃
至滅燈亦爾先以手遮語之不聽用口吹滅應以手
扇衣扇當􂘊􂘊頭燋成實論出家之人應捨五慳一
財物慳二法慳三家慳四住處慳五不稱歎他慳經
云四恩者謂父母師僧國王檀越五輩者謂天人龍
神也此律立誓應言若我作是事南無佛若汝必作
是事亦南無佛不得說餘重事地獄等五分云非行
來處若大小便及□洗手脚時聽著履屐又不得裸
身上廁三千威儀云不洗大小便處不得坐僧座具
上上座禮三寶若禮無福應脫袈裟僧迦支大小便
僧祇不洗大小便不得僧臥具上臥若坐臥者突吉
羅此律不嚼楊枝有五過一口氣臭二不善別味三
熱蔭不消四不引食五眼不明五分嚼巳應洗業以
虫食死故不忍辱人有五過失一兇惡不忍二後生
悔恨三多人不愛四惡聲流布五死墮惡道五分云
客比丘入寺小停息巳問舊比丘上座房禮佛塔巳
然後洗足無緣入尼寺步步提五百問事云有緣在
尼界得宿不得入房此律經行有五益一堪遠行二
能思惟三少病四消飲食五得定久住毗尼母論云
諸寺乞人無粮食者嬰兒獄囚懷妊等類施之無過
比丘應學佛藏經云五夏以前依人受學律藏五夏
以後具知應學無我人法善見論云何學律謂讀誦
解義也僧祇云作樂供佛有欲心著即須捨去增一
經云阿闍世王得長信巳後勑國中無令事佛之家
貲輸迎送善見論伏藏中物若為三寶齋講設會得
取無罪五百問事云若施軍器不須受三千威儀云
若入他房一於外彈指二當脫帽三作禮四正住教
坐乃到五不妄持律毗尼母論云若為在家人作師
教他作福有五事一不應檀越舍止住二不繫心貪
利三為別別說法布施持戒八齋等四不與共娛樂
五不繫心常欲相見又五事為檀越尊重恭敬一得
親舊處不往反二不求形勢料理檀越家業三不共
竊語令家中生疑四不教良時吉日祠祀鬼神五不
過度所求此律喜往白衣家有五過一不囑比丘入
村二欲意男女中坐三獨坐四在屏覆處五與女人
說法過限有五過一數見女人二既相見便附近三
轉親友四便生欲意五為欲意故或至死若次死苦
地持論云若見眾生當即慰問舒顏先語和年視色
正念在前此律若白衣嚏者呪願長壽毗尼母論若
彼病者慈心施食隨病所宜若非隨病食施得罪也
僧祇云聽畜磚瓦擬揩脚毗尼母論云寒處聽著俗
人靴五分云作靴鞋太深聽齊踝上比丘作靴如靴
法不得若餘國著富羅若履更有所着隨意著之毗
尼母論云所以脫草履達佛行者以生俗人呵言起
慢心故五分云得新履令淨人着行七步此律後與
他物雖多猶瞋少佛令僧私畜斛斗升合及秤若髮
長者開畜剃刀及鞘若刃卷者手上波石上磨其內
刀囊中若住房內臭者以香泥乃至四角懸香若食
飯多不節成患者開作浴室增一經云告諸四眾造
浴室者有五功德謂除風差病去塵垢身輕便得肥
白比丘當方便造立毗尼母論浴室中上座應為浴
僧說浴因緣不為嚴身淨潔故但令除身中風冷得
安隱行道當為猒患身洗調伏心法應生慈心為令
得少欲知足故僧祇云浴時不病令人揩者越五眾
自揩亦越互揩亦越毗尼母云比丘作房欲白浴泥
壁五采𦘕之並得除男女和合像餘山林人馬等並
得此律若營事比丘作房成莊嚴香薰所須具足者
與房住九十日一移不得更受餘房若有俗人能治
破房者白二羯磨與之五分云若月直監食人欲知
生熟醎酢者得著掌中舌䑛甞之十誦云沙彌淨人
多者取勤能處分者立為主師智度論云孝順父母
供養沙門布施持戒四禪四無色定念佛法僧九想
等是世間法成實論云持戒多聞禪定等少利事中
自以為足以貪著此少利事故忘失大利智。

* 尼授學戒章第三十六

此章大門有二初明授式叉摩那法後明學行法。

初式叉者義翻為學摩那者為法故名學法尼也此
律聽十八童女二歲學戒當如是與沙彌尼應詣僧
中偏露右肩脫革屣禮比丘尼僧足右膝著地合掌
當作是語大姉僧聽我沙彌尼某甲今從眾僧乞二
歲學戒和上尼某甲願僧與我二歲學戒和上尼某
甲慈愍故(三說)沙彌尼應離聞處著見處巳尼中僧作
羯磨和僧云僧今和合何所作為答授二歲學戒羯
磨大姉僧聽彼沙彌尼某甲今從眾僧乞二歲學戒
和上尼某甲若僧時到僧忍聽沙彌尼某甲二歲學
戒和上尼某甲白如是大姉僧聽彼沙彌尼某甲今
從眾僧乞二歲學戒和上尼某甲誰諸大姉忍僧與
彼沙彌尼某甲二歲學戒和上尼某甲者嘿然誰不
忍者說(如是三說)僧巳忍與沙彌尼某甲二歲學戒和上
尼某甲竟僧忍嘿然故是事如是持次當喚來入眾
為說六法名字某甲諦聽如來無所著等正覺說六
法不得犯一不得作不淨行行婬欲法若式叉摩那
應行婬欲法非式叉摩那非釋種女與染汙心男子
身相觸缺戒應更與戒汝是中盡形壽不得犯能持
不答言能二不得偷盜乃至草葉若式叉摩那取人
五錢若過五錢若自取教人取若自斫教人斫若
燒若埋若壞色非式叉摩那非釋種女若取減五
鐵缺戒應更與戒汝是中盡形壽不得犯能持不答
言能三不得故斷人命乃至蟻子若式叉摩那故自
手斷人命求刀授與人教死讚死若與非藥若墮胎
厭禱呪術煞自作教人作非式叉摩那非釋種女若
斷畜生不能變化者命缺戒應更與戒汝是中盡形
壽不得犯能持不答言能四不得妄語乃至戲咲若
式叉摩那不真實非巳有自稱言我得上人法得禪
定得解脫得三昧正受得須陀洹果乃至阿羅漢果
言天來龍來鬼神來供養我此非式叉摩那非釋種
女若於眾中故作妄語缺戒應更與戒汝是中盡形
壽不得犯能持不答言能五不得非時食若式叉摩
那非時食缺戒應更與戒汝是中盡形壽不得犯能
持不答言能六不得飲酒若式叉摩那飲酒缺戒應
更與戒汝是中盡形壽不得犯能持不答言能。

第二學行法者此式叉摩那具學三法一學根本謂
前四重是二學學法謂染心相觸盜人四錢斷畜生
命小妄語非時食飲酒此是六法體三學行法謂一
切大尼戒行並須具學若於學法中犯者更與二年
羯磨犯根本者滅擯犯餘行法但名缺行於教不制
直令改悔若滿二年巳犯學法者更與二年此律式
叉摩那一切大尼戒法應學除自手取食無沙彌尼
者不犯得授食與他問式叉不滿二年得受戒不答
不得何意得知故律云臨滿二年暫缺一戒檀地除
破更與二年故知不滿定不得戒又得持沙彌不受
十戒得戒作例彼有文開此即全禁沿革豈得相並
僧祗云式叉尼應學十八法一在大尼下沙彌尼上
坐二式叉尼不淨食大尼亦不淨大尼不淨食式叉
尼亦不淨三大尼得與式叉尼二宿式叉尼得與沙
彌尼二宿四式叉尼得與大尼授食除火淨五生種
取金銀錢自從沙彌尼受食五大尼不得為說七聚
罪名六得語云不婬殺盜妄語如是等憶持七式叉
尼至布薩日又至自恣日入僧中胡跪合掌云阿奢
棃耶僧我某甲清淨僧憶持三說巳而退第九第十
第十一第十二謂後四波羅夷犯者更從始學第十
三十九僧殘巳下若犯一一作吉羅悔餘如彼說(此十
九僧殘互作六句通前十二合有十八也)問何意與二年學法答十誦云
六法者練心也試看大戒受緣二年者練身也可知
有胎無胎故文中盡形為法故二歲堪受此律不知
戒相造作非法制與學法若巳曾嫁者年滿十歲巳
上即與二歲學法不滿十八也問何意小年曾嫁便
與六法耶薩婆多云年十二者得受具戒為夫家所
使經忍眾苦加厭本事意志成就僧祇亦爾義云式
叉尼不得與大尼為伴以戒未滿故自不得以沙彌
尼為伴以非同類故二大尼兼一式叉尼若二式叉
兼一沙彌尼得共為伴餘人不得也(受沙彌尼十戒同前沙彌法改
名為異也)沙彌尼雜戒文云不得共優婆夷相看形體大
笑又不得避處裸形自弄身體亦不得照鏡摩面𦘕
眉若受經時當與長老尼共行去座六尺長跪問義
時當識句逗師若呵責即自悔過不得覆藏不得自
理不得惡眼視師。

* 尼乞畜眾章第三十七

乞畜眾法者此律云尼滿十二歲欲度人受具戒者
應白二羯應請僧聽許巳然後得度不者波逸提若
受他依止式叉尼沙彌尼等犯突吉羅比丘通結吉
羅當具脩威儀禮僧足巳胡跪云大姉僧聽我比丘
尼某甲今求眾僧乞度人受具足戒願僧聽我度人
受具足戒慈愍故(三說)律云尼僧當觀此人堪能教授
二歲學戒二事攝取法及衣食不不者語云且止不
得度人若得羯磨巳便一年中得度一大尼一六法
者一沙彌尼一依止人更不得多隔一年巳更欲度
者還如前法與衣食及法更不須重與羯磨正作羯
磨時問僧今和合何所作為答與畜眾羯磨大姉僧
聽此比丘尼某甲今從眾僧乞授人具足戒若僧時
到僧忍聽僧今與比丘尼某甲授人具足戒白如是
大姉僧聽比丘尼某甲今從眾僧乞授人具足戒僧
今與比丘尼某甲授人具足戒誰諸大姉忍僧與比
丘尼某甲授人具足戒者嘿然誰不忍者說僧巳忍
與比丘尼某甲授人具足戒竟僧忍嘿然故是事如
是持。

* 尼懺罪說戒章第三十八

此章義束為二初明懺眾法後明說戒法。

初篇有犯無覆同前僧懺唯稱大姉為異然僧殘一
種與僧不同無問有覆無覆制在二部僧中半月行
之數各滿四若作出罪僧尼二眾各須二十不得減
少此之一門末代行希故略不出必有斯犯具顯明
律然須軌正請付餘近偷蘭巳下乃至吉羅並同僧
法唯改名有異。

第二說戒法者此之一門與僧大同今直明半月尼
往僧中請教誡法善見論云初為女人鈍根故盡聽
尼往僧寺受教後為人譏故開五人來猶致譏聽僧
往尼寺教誡尼僧當於說戒日僧集時索欲問僧云
僧今和合何所作為答差請教授尼人羯磨大姉僧
聽若僧時到僧忍聽僧今差比丘尼某甲為比丘尼
僧故半月往比丘僧中求教授尼人白如是大姉僧
聽僧今差比丘某甲為比丘尼僧故半月往比丘僧
中求教授尼人誰諸大姉忍僧差比丘尼某甲為比
丘尼僧故半月往比丘僧中求教授人者嘿然誰不
忍說僧巳忍差比丘某甲為比丘尼僧故半月往比
丘僧中求教人竟僧忍嘿然故是事如是持律云白
二羯磨差一人自外口差二三人為伴往僧寺中至
所囑人處禮足巳曲身低頭合掌云大德一心念某
甲寺尼眾和合半月頂禮比丘僧足求請教授尼人
(三說)若當囑授時應囑主人無病有智慧者囑巳明日
應往問其可不四分十誦云大僧於布薩日應預差
一人擬受尼囑於僧房外敷一獨坐床尼若來時應
佛殿前立餘人見者示囑授人房此尼至房前比丘
應詣床坐巳將一比丘為伴受尼囑巳語尼言今夜
說戒時為諮請眾僧未知有不然尼眾等為欲別請
為依僧次請隨尼所答為請告云明日早來當取可
不尼應辭皈(至說戒時受囑人儀式同上說戒中)僧祇云尼凡入僧寺
當在門屋下先白比丘當籌量若尼賢善自又無事
著衣服具者聽入反此不聽比丘入尼寺亦爾尼若
明日來時如前威儀巳告云昨夜僧集之時具傳所
請無有教誡人又無說法者雖然上座有勅語諸尼
眾當懃行道謹慎莫放逸使尼合掌云頂戴持便退
至本寺巳即鳴槌集僧不來者說欲諸尼皆來雲集
堂內依次立巳所差尼人至上座頭立打靜訖白云
白眾僧中僧差我比丘尼某甲往僧中請教授人而
僧無有教授尼人又無說法者雖然上座有勅語諸
尼眾懃精進如法行道謹慎莫放逸傳上座教巳諸
尼眾等一時合掌云頂戴持此出五分十誦僧祇今
時多行此略法廣難通故不出耳問此教誡非羯磨
法何須取欲答此集僧之時教誡不來者犯罪准僧
祇云若尼老病等緣不能聽教授雖無羯磨教授義
通佛令說欲乃至自恣亦然律若比丘僧盡病應遣
信往禮拜問訊若別眾不和合若眾不滿亦遣信問
訊若尼僧病若尼眾不滿亦禮拜問訊僧祇云若尼
來與欲應受不得述巳道德犯罪等(其請法中僧尼各五人巳上僧
中有二十歲者方行廣略二法僧若不足又無比丘者但禮拜問訊便罷)。

* 尼安居自恣章第三十九

此章義分有三一安居受日二自恣三雜行。

安居受日大同僧中然尼無羯磨受日法巳如上說
此律夏中尼必安居依大僧安居不者波逸提僧祇
云若親里請尼安居者先教請比丘不肯者不得受
請善見云尼去比丘住處半由旬得安居過者不得
若前夏檀越為尼請比丘來而尼巳結安居竟乃至
後夏初比丘有緣事不來當更請餘比丘來若不得
來應去路有難事者得安居若初安居竟比丘有緣
事去尼後方知巳結安居者不得移去得住無罪若
夏竟不得無比丘自恣應覓作法僧祇云雖在一比
丘處安居至半月時亦應請問布薩卒無者三由旬
內有僧處通結取。

第二自恣法者律云比丘尼夏安居竟聽差一比丘
尼為尼僧故往大僧中說自恣當作白和僧云僧今
和合何所作為答差比丘尼某甲往僧中說三事自
恣羯磨大姉僧聽若僧時到僧忍聽僧今差比丘尼
某甲為比丘尼僧故往大僧中說三事自恣見聞疑
白如是大姉僧聽僧今差比丘尼某甲為比丘尼僧
故往大僧中說三事自恣見聞疑者嘿然誰不忍者
說僧巳忍差比丘尼某甲為比丘尼僧故往大僧中
說三事自恣見聞疑竟僧忍嘿然故是事如是持又
應差二三尼為伴往大僧中禮僧足巳曲身低頭合
掌云比丘尼僧夏安居竟比丘僧夏安居竟比丘僧
說三事自恣見聞疑大德慈愍故語我我若見罪當
如法懺悔(三說巳大僧誡勅一同僧中)彼尼受教巳當於明日尼
僧自恣時鳴槌集尼僧巳不來者說欲諸尼僧等各
依次立被差尼在上座頭立宣大僧教云大眾上下
並皆嘿然不云見罪良由尼眾內無缺犯外得清淨
各應如法精懃行道謹慎莫放逸如法自恣諸尼一
時合掌頂上答云頂戴持然後尼僧自恣律云大僧
十四日自恣尼僧十五日自恣若大僧病別眾不和
眾不滿等尼應遣使問訊若尼眾病乃至眾不滿亦
須問訊大僧義云尼眾不滿等所以須問僧者答僧
若知尼不和解故十誦云應差二勒了知法尼往僧
中問何故制尼依大僧者答愛道尼經云女人但欲
惑色益壽畜弟子亦不欲學問但知須臾之事故依
僧也。

第三雜行有二初師徒相攝法後雜行法比丘尼以
無伴故多度非法之人但怖益巳未盡要期故律中
二十餘戒徧制和上之罪意在於慈此律師度弟子應
以衣食及法攝受五分云師僧應六年自攝若教他
攝違者犯墮律云和上無德尼僧當止其度人捨畜
眾羯磨僧祇云和上尼欲授弟子具戒應先來善比
丘尼不得臨時逸眾若不可得者當求半許若過半
而作法不犯重者秉法自餘可得足數次明弟子行
法者此律受戒巳不可得輙離和上五分云六年中
依承和上自餘師徒教授報恩供養呵責治罸等法
並上卷說。

第二雜行法者此律尼開畜十六枚器
不須說淨過畜不說犯捨何等十六謂大釜釜盖大
瓫及杓小釜釜盖小瓫及杓水瓶瓶盖貯水大釜及
杓洗瓶瓶盖小瓫及杓總有二釜四瓫二瓶四蓋杓
合有十六也十誦云有檀越施比丘僧房舍轉施比
丘尼僧者是名非法施非法受非法用僧祇云若有
檀越施比丘尼舍等應護施比丘僧若不讓而受者
佛言違敬法然行法眾多不能具述今且述要勿過
八敬故善見云佛初不許女人出家為滅正法五百
年後為說八敬聽度出家若依教行者還得正法千
年今時尼僧多慢此教街衢路首輕突大僧不避尊
儀陵遲聖教滅法之原特由於此今列八名幸願依
行使正法長存千載不墜耳一者百歲比丘尼見初
受戒比丘當起迎逆禮拜問訊請令坐二者比丘尼
不得罵謗比丘三者不得舉比丘罪說比丘過失比
丘得說尼過四者式叉摩那巳學於戒應從眾僧求
受大戒五者尼犯僧殘應半月在二部僧中行摩那
埵六者尼於半月當於僧中求請教授人七者不應
在無比丘處夏安居八者夏安居訖當詣僧中求自
恣人如是八法並應尊重恭敬讚歎盡形壽不應違
五分云應遣三尼來僧中自恣中阿含云八尊師法
中若比丘聽尼問經律毗曇然後得問不聽者犯第
五尊師法僧祇云尼入大僧寺中應頭面一一禮一
切比丘足若老病不堪隨力多少禮恐不遍者得就
總禮應云我尼某甲頭面禮一切僧足若比丘入尼
寺尼亦須禮不得罵云是犯戒是醫師是摩訶羅無
所知及實不非實罪皆不可得說比丘得說尼實罪
尼若憍慢不恭敬迎逆禮足者犯越敬法大愛道尼
經云若比丘舉比丘尼過尼應自省其過不得高聲
大語又比丘尼敬比丘僧視之如佛此律比丘尼及
沙彌尼觸犯諸比丘者佛言應喚來擿罸若不改悔
應作捨教授羯磨僧祇云若比丘犯過親里比丘尼
得軟語語不得呵責十誦云尼見大僧不起犯波逸
提五分亦爾此律尼不得輙入大僧寺犯波逸提五
分云若立不見比丘不得不白而入必須見比丘應
至前白比丘應籌量可聽不可聽入此律若一比丘
喚一比丘尼乃至眾多比丘尼應往若不往如法治。

* 尼隨戒釋要章第四十

初篇簡要釋三(尼八重中前四同僧也)尼戒總有三百四十一
世人妄傳五百戒者非也雖有經云尼戒五百此伹
有數而無實名摩觸戒具六緣成犯一是人男子二
作人男子想三彼此有染汙心故律謂意相染着也
四腋巳下膝巳上腕巳後身分除去輕境為染心是
微必無陵逼之過故犯輕罪若尼以輕境觸男重境
男以輕境觸尼重境此二皆重不要取二重境相觸
五身相觸除一有衣一無衣二俱有衣等不犯重六
受樂便犯尼隨觸男子境有多少一一波羅夷尼摩
觸戒與大僧摩觸戒四義不同一大僧就壞行中制
莫問死活女人但觸着受樂便犯尼就陵逼中制死
者不犯故律云染汙心男子證知死者不犯二僧則
不簡女之大小便犯尼則就能行婬事者犯故十誦
云人男子者謂能作婬事三僧隨觸境著便犯尼則
簡境之上下四僧則不簡境有染心無染心尼觸必
須俱有染心僧祇云若尼輕處有瘡癕者得使男子
治先令兩女人急投令覺女人不覺男子若重處有
瘡者使女人師治善見云若比丘觸尼尼身不動受
樂隨處得罪十誦云不犯者若父兄弟兒想若水火
刀杖惡緣等觸一切無染汙心故不犯非無吉羅之
過八事成重戒此戒具五緣成一是人男子二作人
男子想三有染心四犯前七事未懺悔五作八事便
犯律云捉手者輕腕巳後重捉衣者身上衣入屏處
者謂離伴見聞處共立共語共行者亦離見聞處也
身相倚者二身相及處共期者共行婬處若尼及男
子二俱染心犯前七事者偷蘭遮若不懺悔犯第八
事竟波羅夷准此若尼八過捉手不成重罪以事是
一故若一男犯八一時犯八八年犯八八男成八俱
成八重亦無次第僧祇如此不犯者若有所施與若
禮拜若過若受法入屏處不作惡事不犯由俱無染
心故下入闇室犯墮者由無所為事涉譏醜者故犯
覆藏他重罪戒此戒具六緣成犯一是大比丘尼二
犯重罪三知他犯重四作覆藏心五不發露六明相
出便犯(若獨住無人等覆不成覆如懺罪中)十誦云若尼被舉狂亂心
覆者不犯若狂止猶覆者便犯僧祇云若尼見尼犯
重應向人說若犯罪人兇惡有勢力者恐有命梵等
難應作念言彼行業罪自當知喻如失火燒舍但自
救身焉知他事得捨心相應便罷准此無記心覆無
罪雖非捨心無記不作覆心故覆藏心者要不善心
故作藏匿前人罪意不令外人知聞故犯若欲發露
要覓先知清淨人向發露者成若對先知不肯發露
人二俱有過以各須發露故如向有犯者不成懺悔
若欲發露稱犯罪人名記罪名種方成發露若不得
人名及罪名種亦無覆藏過若前人受發露竟不須
更說若說即有無窮之過若彼犯人自發露竟餘人
作覆藏心皆不成以根本發露竟故十誦云比丘尼
不得比丘前發露麤過還向尼前懺悔若不識罪相
應至比丘所汎問取解還至尼邊懺悔律云若尼知
尼犯八波羅夷前食時知後食時說偷蘭遮如是乃
至初中後夜時時不說並偷蘭遮明相出犯重不犯
者若無人可向說意欲說而未說明相出若說時恐
有命梵難等皆不犯。

第二篇簡要釋二尼有十七僧殘媒嫁二謗等同前
僧說言人戒此戒具四緣成犯一往俗人斷事官所
言二言向白衣居士事三辭列其事四下手疏便犯
此律相言者謂詣官共諍曲直若斷事官下手疏事
者僧殘口說不導名字者偷蘭善見云尼共居士
往官所語居士言汝先說理若說尼突吉羅居士說
巳尼復向官說得偷蘭居士復說尼得理不得理皆
僧殘居士言官喚居士尼來官所官自判得理不得
理尼無犯若尼至官言人令官罸物隨多少犯罪物
應償之被人奪物得就官乞護身不得導名字官自
訪得治罸無罪若人入寺斫伐樹木不得奪刀斧應
還直五分云若尼為人輕陵得語父母親里有力者
防護十誦云尼在斷事人前瞋恨呵罵本所打人僧
殘若向餘人呵罵本所打人偷蘭遮四獨戒此戒有
四合成一戒先明獨度河具四緣成犯一是河水律
云水獨不能度亦不論深廣今准道行戒但使褰衣
度水異於陸路皆得僧殘大界內河亦犯以難同故
如似界中有村獨入亦犯若有橋者如常開之二者
獨自度若前尼疾疾入水偷蘭遮雙脚上岸僧殘後
尼獨入水偷蘭遮上岸時得前尼為伴不犯若乘車
船度等皆不犯律云彼尼當求一尼共度入水時隨
深淺褰衣至彼岸時漸下衣巳然後一時上岸若不
待後伴犯偷蘭三者無因緣除命梵等難及伴命終
皆不犯四者獨越河邊便犯謂伴河中無相援義獨
入村具四緣成犯一是人莫問大界內村及尼伽藍
內村獨入皆犯此律尼獨行詣村隨所至村僧殘若
空野無道處行一皷聲聞亦僧殘村中獨行一界者
突吉羅(准此若一坊內獨行及一家獨行但得突吉羅也)僧祇云若共伴行
至城邑界當相去在申手內共過界若在申手外獨
過界者偷蘭遮二者獨行三者無因緣四者越界便
犯(舊人云若欲入村隨有橫道但使越過便犯而諸部無文計應未犯)故此律若無界
獨行一皷聲離伴見聞處方犯若至門不待後伴雙
足入門限僧殘村中先有尼則不犯以前尼為伴故
若出村亦越門限方犯獨宿具三緣成犯一離申手
外宿莫問寺中村內同床別席並犯應在申手內更
相檢挍方能離過若本在申手內後因睡動忽相離
者不犯本作離意隨轉側多少便犯故律云共宿者
若舒手不相及隨轉一一僧伽婆尸沙僧祇云當在
申手內一夜中三度以手相尋看不得一時頓三度
看當初中後夜各一時中相尋覓知其有無五分云
若不相及處初中後夜偷蘭遮明相出僧伽婆尸沙
二者無因緣除命梵難樂靜等不犯三者隨臥一一
結罪獨在後行戒者根本中間故作離伴見聞處行
犯又伴無難緣亦犯律云見聞俱離得僧殘見聞互
相離得偷蘭遮明不犯者先明度水不犯若共伴漸
度不失威儀乘船度橋上度躡梁度或同伴死休道
遠行及諸難等皆不犯五分云水淺無畏男子處不
犯開入村不犯者如前開緣說開宿不犯者律云共
二尼宿舒手相及處若一尼出大小便或出受經誦
經若樂靜獨處經行或為病尼煑羮煑粥作飲乃至
餘難緣等皆不犯僧祇云若尼病賊亂圍城獨宿不
犯開行不犯者應在不離見聞處若一比丘尼大小
便或為諸難等並不犯僧祇云不得出聚落界除道
行便利邂逅失伴未及中間不犯病亦如是五分云
若恐怖走時老病不及伴者不犯第三篇中紡績或
隨擗隨引及縈織等一一犯提成衣不合懺着自外
諸戒非無異相或文繁寡要或事希尠會或旨趣易
明或理相難顯若欲具陳恐繁卷軸冀彼持人依文
取決。
毗尼討要卷下末(終)


寶永七年涂月二十有六日於自性院挍合此卷
了性咸