#+TITLE: 觀無量壽佛經疏妙宗鈔-隋-智顗
#+DATE: 2016-06-11 12:29:54
#+SOURCE: github.com/kanripo/KR6p0007 master efe3cfda                

* No. 407-A

觀經疏鈔皇明百松尊宿嘗憫學者尋對之艱而分
會焉可謂有裨於觀覽矣然疏鈔之文間加筆削原
文不完本旨或差故(予)素欲改會以存舊文為緣所
阻空過年所屬者幸得間暇終夙昔之志遂鋟於梓
以廣其傳云。

貞享四年歲次丁卯夏四月沙門實觀序

* 凡例八條

  
  * 原本經一卷疏一卷鈔三卷　本邦開疏為二卷藏本開鈔為六卷今悉復舊(予)會本乃釐為五卷。
  * 首標佛說觀無量壽佛經疏玅宗鈔會本佛說觀無量壽佛經出自如來兩處演說阿難一時結集疏出自天台口授章安筆記玅宗鈔是四明所述會本乃(予)所定也。
  * 百松本標譯人名然疏鈔並無出譯人之科故今不錄。
  * 百松會本頂格大書者經也低一字者疏也中間分書者鈔也今依藏本並大書但疏與鈔低一字別之。
  * 科文下有釋科者經文前有懸釋者有總科在前者有子科連後者而其體不一今不敢改作一如舊本但其在前後者各於本處標出格上以使易識焉。
  * 疏鈔之科百松會本或刪或補或前後移易有亂次失體者故今疏鈔各依其舊。
  * 鈔中卷辨體科曰分二而下文曰三書家下具明體德故百松改二字作三發起序科曰三而下無第三科目故亦改三作二總科略釋中第二釋科曰二而下文曰三初段下隨科解經故亦改二作三此皆誤字百松為是今從之。
  * 經疏鈔文字諸本間有異同未詳是否者格上書曰某字一作某字。
* No. 407-B

此經疏鈔京吳梓行久矣唯其字句訛謬附疏相違
及其妄加巳意削去正文使血脈不貫失經大義故
特啟大藏梵筴逐一檢對以復其初也然經疏鈔本
各函異軸不便觀者今裂鈔附於疏文之下分疏繫
於經文之下開科冠於經疏之前貴在一路貫通遊
從無阻不亦以便學者乎雖分經附疏冠科繫鈔如
此而未敢自許儻哲校其當不以行止可焉。

萬歷龍飛之癸酉重陽日徑山傳衣庵受菩薩戒弟
子真覺謹白No. 407
佛說觀無量壽佛經疏玅宗鈔會
本卷第一
日東　沙門　實觀　分會

* 觀無量壽佛經疏玅宗鈔下筆序
四明沙門知禮述

此經義疏人悕淨報故說聽者多矣所稟寶雲師
首製記文相㳂至今著述不絕皆宗智者豈有不
知修心玅觀感四淨土文義者耶良以愍物情深
適時智巧故多談事相少示觀門務在下凡普霑
緣種方今嘉運盛演圓乘慕學之徒皆欲得旨而
修證矣故竭鄙志鈔數千言上順玅宗略消此疏
適時之巧非我所能願共有情即心念佛乃此鈔
所以作也。
天禧五年歲在辛酉重陽日下筆故
序

「【疏】佛說觀無量壽佛經疏」

【【鈔】此之疏題佛等八字備舉經目皆是所釋唯疏
一字是能釋也今之五章釋其八字義稍委悉入
文自見若欲預知可陳梗槩經是通號餘是別名
今且明別佛說者釋迦化主四辨宣演也觀者總
舉能觀即十六觀也無量壽佛者舉所觀要攝十
五境也且置能說略明所說能觀皆是一心三觀
所觀皆是三諦一境毗盧遮那徧一切處一切諸
法皆是佛法所謂眾生性德之佛非自非他非因
非果即是圓常大覺之體故起信論云所言覺義
者謂心體離念離念相者等虗空界無所不徧法
界一相即是如來常住法身依此法身說名本覺
故知果佛圓明之體是我凡夫本具性德故一切
教所談行法無不為顯此之覺體故四三昧通名
念佛但其觀法為門不同如一行三昧直觀三道
顯本性佛方等三昧觀袒持顯法華兼誦經觀音
兼數息覺意歷三性此等三昧歷事雖異念佛是
同俱為顯於大覺體故雖俱念佛而是通途顯諸
佛體若此觀門及般舟三昧託彼安養依正之境
用微玅觀專就彌陀顯真佛體雖託彼境須知依
正同居一心心性徧周無法不造無法不具若一
毫法從心外生則不名為大乘觀也行者應知據乎
心性觀彼依正依正可彰託彼依正觀於心性心
性易發所言心性具一切法造一切法者實無能
具所具能造所造即心是法即法是心能造因緣
及所造法皆悉當處全是心性是故今觀若依若
正乃法界心觀法界境生於法界依正色心是則
名為唯依唯正唯色唯心唯觀唯境故釋觀字用
一心三觀釋無量壽用一體三身體宗力用義並
從圓判教屬頓五重玄義本是經中所詮觀法大
師預取解釋經題欲令行者用此觀法入十六門
而為修證故於序文以主包眾以正收依觀佛既
即三身觀餘豈非三諦寄語行者觀雖深玅本被
初心若能進功何憂不就縱未入品為因亦強生
至彼邦得預大會所見依正微玅難思速入聖階
度生亦廣永異事善及小乘行得往生者如此土
人宿圓修者於諸座席見相殊常聞法易悟以此
類彼功在玅宗但為戒福不精無往生願故在穢
土聞法入真須懼娑婆不常值佛縱遇善友色心
不勝難發我心況塵境麤強誠為險處故須外加
事懺內勤理觀正助雙行加願要制必於寶剎速
證無生今解觀門其意在此疏者疎也決也疎通
決擇上之義趣通而不壅令其行者得意修之故
也。
○次能說人號。】

「【疏】天台智者大師說」

【【鈔】備於別傳及諸章記有未知者須尋彼文。
○二
釋文初釋序三初敘經觀意二初正明觀行二初
敘意二初對垢立淨二初法二初明二報苦樂。】

「【疏】夫樂邦之與苦域金寶之與泥沙胎獄之望華
池棘林之比瓊樹。」

【【鈔】欲論觀行先示二報苦樂之相文有四句一一
皆論淨穢相對初句以所成國土苦樂相對安養
淨國但受諸樂故名樂邦堪忍穢土多受眾苦義
言苦域次句以能成物體貴賤相對彼純七珍略
言金寶此多眾穢略語泥沙次句以初生受質垢
淨相對此土六道具有四生今就人中多從胎藏
母食冷熱及飢飽時兒在胎中如處寒熱倒懸山
壓地獄之苦故云胎獄彼土九品八從蓮生下品
之人雖經多劫大本中說疑心修善生彼胎宮樂
同忉利況八九品不生疑惑豈有苦耶是故華池
受生即樂次句以生後遊處麤好相對此則荊棘
叢林彼則金渠玉樹然此四句雖一一句苦樂相
對意則對穢顯彼淨相又復應知四句之文似唯
顯示同居二土據下明宗具論四土淨穢之相以
後驗此不專同居當知四句一一通於四種淨穢
見思輕重則感同居樂邦苦域體折巧拙則感方
便樂邦苦域次第頓入則感實報樂邦苦域分證
空竟則感寂光樂邦苦域以例金寶泥沙胎獄華
池棘林瓊樹亦復如是一家制立正文與序必不
相違但序總示宗文別說是故似異問下三淨土
既皆有相則可論於金寶等事寂光之淨巳全無
相如何可說金寶華池及以瓊樹答經論中言寂
光無相乃是巳盡染礙之相非如太虗空無一物
良由三惑究竟清淨則依正色心究竟明顯故大
經云因滅是色獲得常色受想行識亦復如是仁
王稱為法性五陰亦是法華世間相常大品色香
無非中道是則名為究竟樂邦究竟金寶究竟華
池究竟瓊樹又復此就捨穢究盡取淨窮源故苦
域等判屬三障樂邦金寶以為寂光若就淨穢平
等而談則以究竟苦域泥沙而為寂光此之二說
但順悉檀無不圓極問佛無上報是即理之事可
論金等究竟寂光是即事之理豈有金等若其同
有事理既混如何分於二土義耶答佛無上報是
究竟始覺上品寂光是究竟本覺始本既極豈分
二體應知二土縱分事理實非有無豈真善玅有
而非理耶秘藏之理豈同小空故此事理二名一
體以復本故名無上報事也以復本故名上寂光
理也故玅樂云修得四德本有四德二義齊等方
是遮那身土之相況淨名疏顯將寂光為佛依報
故知定執報土有金寶等寂光定無斯乃迷名全
不知義矣。
○二誠由下明二因心行。】

「【疏】誠由心分垢淨見兩土之升沉行開善惡覩二
方之麤玅。」

【【鈔】誠實也由從也報之淨穢實從心行二因致感
心即迷了二心行即違順二行六道三教迷三德
性為三惑染故曰垢心身口諸業違理有作皆名
惡行此之心行感四穢土沉下麤淺也唯圓頓教
了三德性離三惑染方名淨心身口諸業順理無
作稱為善行此之心行感四淨土高升深玅也心
雖本一以迷了故須分垢淨行業雖同以違順故
須開善惡從此二因感報淨穢應知圓人以上寂
光而為觀體凡聖因位皆即究竟不同別人要心
秪齊一十二品故分證穢正在別教問至理微玅
不垢不淨無取無捨今立垢淨令人取捨既乖玅
理即非上乘何得名為修心玅觀顯一實相答據
名求義萬無一得以義定名萬無一失良以理外
理內小乘大乘漸次圓頓所立名言率多相似須
以邪正定其內外次以空中甄其小大復以漸頓
分其別圓則使名言纖毫不濫方可憑之立乎觀
行是故今家評此等義而用六句判於同異所謂
相破相修相即各有二句即六句也今用此六判
此相違先以別義定其同名所謂外道斷無不垢
不淨見二乘空理不垢不淨證別教但中不垢不
淨門圓教秘藏不垢不淨理復有四淨外道欣厭
執淨之見二乘斷惑滅淨之證別教離染漸淨之
門圓教即染頓淨之證既知此巳乃可論於淨與
不垢不淨相破之句圓教頓淨破於別教二乘外
道不垢不淨圓教不垢不淨破於三種之淨相修
句者三種之淨修於圓教秘藏不垢不淨三種不
垢不淨修於圓教即染之淨相即句者圓教即染
之淨即是秘藏不垢不淨秘藏不垢不淨即是即
染之淨今之玅觀即於染心觀四淨土既照寂光
豈異秘藏不垢不淨耶若謂今經捨穢取淨異於
秘藏雙非理者何故韋提聞觀淨土分證秘藏耶
應知今淨淨於垢淨乃以垢淨平等之理而為於
淨名偏義圓斯之謂矣但以機緣捨穢心強宜以
淨門淨一切相故今談淨與不垢不淨全不相違
又復應知取捨若極與不取捨亦非異轍。
○二喻。】

「【疏】喻形端則影直源濁則流昏。」

【【鈔】形端喻淨因了性淨心順理善行影直喻果四
淨土也源濁喻穢因迷性垢心違理惡行流昏喻
果四穢土也若翻上喻形曲影凹自可喻於逆修
因果若翻下喻源淨流清亦自可喻順修因果今
舉二喻各喻一種其義甚明。
○二故知下就淨示
修上巳對穢顯於淨相故今就淨而明修法前示
二因通云淨心及以善行此明修相故的指今十
六玅觀三種淨業。】

「【疏】故知欲生極樂國土必修十六玅觀願見彌陀
世尊要行三種淨業。」

【【鈔】於十六境不照三諦豈名玅觀修三種福為三
惑染不稱淨業玅觀是正淨業為助正助合行能
感四種極樂國土得見三身彌陀世尊文從互說
觀論生土業論見佛依正既俱正助非隔。
○二然
化下示文二初示教興二初明興由。】

「【疏】然化因事漸教藉緣興是以闍王殺逆韋提哀
請。」

【【鈔】革凡之化要因近事而為鴻漸詮理之教必藉
機緣方得興起近事為漸通於諸化令化別由殺
逆之事欲令眾生厭濁世故此教當機是韋提希
華言思惟善修觀故。
○二大聖下明現土。】

「【疏】大聖垂慈乘機演法曜玉相而流彩聳珍臺而
顯廣瑞雖示珍域而宗歸安養。」

【【鈔】佛是極聖故稱為大佛慈下被名之曰垂託韋
提請布所證理名乘機演法曜玉相等者經云爾
時世尊放眉間光徧照十方無量世界還住佛頂
化為金臺如須彌山雖廣示等者經云十方玅國
皆於中現或有國土七寶合成復有國土純是蓮
華乃至云時韋提希白佛言是諸國土雖復清淨
我今樂生極樂世界阿彌陀佛所。
○二使末下示
觀相二初總標。】

「【疏】使末俗有緣遵斯玅觀。」

【【鈔】使末俗等者經云如來今者教韋提布及未來
世一切眾生觀於西方極樂世界以佛力故當得
見彼清淨國土等。
○二落日下別示十六觀法不
出三類即依報正報及三輩往生今順此三撮要
而示文自為三初依報。】

「【疏】落日懸鼓用標送想之方大水結氷實表瑠璃
之地風吟寶葉共天樂而同繁波動金渠將契經
而合響。」

【【鈔】初觀落日狀如懸鼓令心堅住專想不移此有
二意一令觀日心不馳散二令心想正趣西方故
云用標送想之方次觀清水復想成氷良以彼土
琉璃為地此地難想且令想氷氷想若成寶地可
見故云實表琉璃之地次示對觀而經但云其諸
寶樹七寶華葉無不具足而無風吟天樂之事乃
取小本中語成今樹觀之文故彼經云微風吹動
眾寶行樹及寶羅網出微玅音譬如百千種樂同
時俱作故云共天樂而同繁次示池觀經云有八
池水從如意珠王生分十四支黃金為渠其摩尼
水流澍華間其聲微玅演說苦空無常無我諸波
羅蜜等故云將契經而合響。
○二觀肉下示正報。】

「【疏】觀肉髻而瞻侍者念毫相而覩如來。」

【【鈔】先明觀音勢至二菩薩觀以此二觀皆明肉髻
故經云若有欲觀觀世音菩薩者先觀頂上肉髻
次觀天冠其餘眾相亦次第觀之勢至經云頂上
肉髻如鉢頭摩華於肉髻上有一寶缾盛諸光明
普現佛事餘諸身相如觀世音等無有異斯是如
來教示行者想二大士觀法之要也此二菩薩次
當補處今為近侍故云瞻侍者也次示彌陀觀經
云觀無量壽佛者從一相好入但觀眉間白毫極
令相了見眉間白毫者八萬四千相自然當現豈
非教示觀法之門故云念毫相而覩如來也。
○三
及其下示三輩觀下疏判云觀三品往生有二意
一令捨中下修上品故二令識位高下即大本三
品故此之二意初策自行次則觀他故今略敘就
䇿自行即修觀行人功有淺深致使往生相分三
品故云及其瞑目告終等也。】

「【疏】及其瞑目告終上珍臺而高踊文成印壞坐金
蓮而化生隨三輩而橫截越五苦而長騖。」

【【鈔】初明上品上生及上品中生以經明上生乘金
剛臺中生坐紫金臺故云上珍臺也次文成下明
上品下生經云即見自身坐金蓮華文成印壞者
大經二十七云譬如蠟印印泥印與泥合印滅文
成以喻凡夫現在陰滅中有陰生今借此文以喻
往生菩薩此土陰滅彼國陰生須知垂終自見坐
金蓮身巳是彼國生陰故也成論明極善極惡俱
不經中陰如䂎矛離手也上雖三品但是上輩次
總示三輩往生之者俱出輪迴言隨三輩者非謂
隨他蓋是隨巳所修三輩行業皆能橫截五道永
得不退也大本云往生安養國橫截五惡道五苦
者此方五道俱不免苦天道縱樂還墮惡趣故。
○
二可謂下結歎觀行。】

「【疏】可謂微行玅觀至道要術者哉。」

【【鈔】微行者歎三種業雖是身口運為之善今順理
修皆成無作幽微無相之行玅觀者歎十六觀雖
託安養依正之境而皆稱性絕待照之即不思議
圓玅觀也此之觀行能令修者達四淨土縱具見
思而能不退誠為至極之道要玅之術如此歎結
意令聞者尚之修之不肖之徒輕欺生死不求不
退於斯要術生謗障人痛哉痛哉。
○二此經下敘
經宗體。】

「【疏】此經心觀為宗實相為體。」

【【鈔】心觀者經以觀佛而為題目疏今乃以心觀為
宗此二無殊方是今觀良以圓解全異小乘小昧
唯心佛從外有是故心佛其體不同大乘行人知
我一心具諸佛性託境修觀佛相乃彰今觀彌陀
依正為緣熏乎心性心性所具極樂依正由熏發
生心具而生豈離心性全心是佛全佛是心終日
觀心終日觀佛是故經目與疏立宗語雖不同其
義無別又應須了若觀佛者必須照心若專觀心
未必託佛如一行三昧直觀一念不託他佛而為
所緣若彼般舟及此觀法發軫即觀安養依正而
觀依正不離心性故曰心觀須知此觀不專觀心
內外分之此常外觀以由託彼依正觀故是以經
題稱為觀佛若論難易今須從易法華玄云佛法
太高眾生太廣初心為難心佛眾生三無差別觀
心則易今此觀法非但觀佛乃據心觀就下顯高
雖修佛觀不名為難是知今經心觀為宗意在見
佛故得二說義非殊途又應了知法界圓融不思
議體作我一念之心亦復舉體作生作佛作依作
正作根作境一心一塵至一極微無非法界全體
而作既一一法全法界作故趣舉一即是圓融法
界全分既全法界有何一物不具諸法如義例中
僻解師云四教中圓唯論心具一切諸法身色依
報則不論具唯一頓頓方明三處皆具諸法荊谿
論曰四教中圓何嘗不云三處具法稟今宗者若
云心具色等不具同彼謬立漸圓之見望彼頓頓
天地相懸尚劣於彼何預今宗以一切法一一皆
具一切法故是故今家立於唯色唯香等義若其
然者何故經論多以一心為諸法總立觀境耶良
以若觀生佛等境事既隔異能所難忘觀心法者
近而復要既是能造具義易彰又即能觀而為所
照易絕念故妙玄云三無差別觀心則易縱觀他
境亦須約心此經正當約心觀佛也實相為體者
心觀之宗方能顯發中道實相深廣之體所以者
何若於心外而觀佛者縱能推理但見偏真即如
善吉觀佛法身但證小理今約唯心觀佛依正當
處顯發中實之體中必雙照三諦具足故云此經
心觀為宗實相為體文特於此舉宗體者成前敘
觀顯後敘題成前者以敘觀文雖具三觀四土之
義語且總略恐失意者謂但敘於同居淨土觀行
之意故敘觀畢特示唯心妙觀之宗以顯中道實
相之體實相既是常寂光土若謂十六秪觀應佛
依正之相豈能顯此實相寂光若於十六用圓三
觀尚能感得寂光極樂豈不能感三土極樂以此
成前樂邦金寶等諸文義皆明四種淨土因果也
顯後者行人若得此宗體意則知敘題能說之佛
所說觀境徒眾依報及以通名如是諸義悉皆圓
妙非小非偏方是今經首題名字敘觀敘題兩楹
之際示乎宗體其意在茲。
○三所言下敘經題目
二初別題。】

「【疏】所言佛說觀無量壽佛者佛是所觀勝境舉正
報以收依果述化主以包徒眾觀雖十六言佛便
周故云佛說觀無量壽佛。」

【【鈔】七字具含能說所說能觀所觀正文釋名備顯
其義今序但明以勝攝劣攬別為總立題之意也
以十六境佛境最勝故云佛是所觀勝境蓋十六
觀不出依正及以徒主若論依正佛是正報舉正
收依則攝日水地樹等六觀也若分徒主佛是化
主述主包徒則攝觀音勢至三輩等九觀也故云
觀雖十六言佛便周故入正文以圓三觀釋乎能
觀以妙三身釋所觀佛佛既總攝餘十五境豈不
一一皆是圓妙三諦三觀耶。
○二經者下通題。】

「【疏】經者訓法訓常由聖人金口故言經也。」

【【鈔】儒經講解有茲二訓萬代軌則故訓法也百王
不易故訓常也佛經亦然十界咸規三世不易復
以由義而釋於經由佛大聖金口宣吐自證之法
故名為經法華玄義委解通名當宗學人不可不
究。】

「佛說觀無量壽佛經」

【【鈔】二入文二初取義釋題二初標列。

【疏】釋經五義名體宗用教相(云云)。

【鈔】注云云者令依諸部明於通釋五章之義妙玄
最委故彼文云就通作七番共解一標章二引證
三生起四開合五料簡六觀心七會異標章令易
憶持起念心故引證據佛語起信心故生起使不
雜亂起定心故開合料簡會異等起慧心故觀心
即聞即行起精進心故五心立成五根排五障成
五力乃至入三解脫略說七重共意如此今疏從
略但標五名也。
○二隨釋五初釋名二初標。

【疏】第一釋名者。

【鈔】二一切下釋二初對通略示二初就三處論通
別三初約一化二初釋二初示諸題具通別。

【疏】一切眾經皆有通別二名。

【鈔】他釋經題皆以經字為能詮教餘字並是所詮
之義作此分之甚違佛旨且人法譬皆是名字豈
非能詮那得一向屬所詮義經字不可一向屬教
如妙經云法華經藏深固幽遠無人能到又云為
佛護念植眾德本入正定聚發救一切眾生之心
成就四法必得是經疏釋此四是開示悟入佛之
知見知見證理名為得經此二豈非以理為經金
光明云十方諸佛常念是經豈令諸佛但念於教
此例蓋多不能備引故知諸師以能詮所詮釋眾
經題失旨之甚今家皆用通別釋題方無所失。
○
二通則下明通別今解諸經通別二名俱是能詮
俱是所詮良以通別各自具於教行理故勿謂二
名但在於教須知通別自在教名行名理名如一
別題佛說是教觀即是行無量壽佛是理豈非別
教別行別理以此三別對於經字即是通教通行
通理今於三中初明教通別二初正明一化。

【疏】通則經之一字別則有七或單人法譬或複或
具。

【鈔】通名者頓說漸說施權開權律論之外皆名為
經故稱通也別名者別相乃多今從三種謂人法
譬單三複三并具足一以成七別單三者單人如
阿彌陀經等單法如大般涅槃經等單譬如梵網
經等複三者人法如文殊問般若經等法譬如妙
法蓮華經等人譬如如來師子吼經等人法譬具
足者如勝鬘師子吼一乘大方便方廣經等以此
七別與通合標一代佛法。
○二今經下別指此經
本論一化。

【疏】今經從能說所說人以立名即教別同名為經
即教通。

【鈔】本論一化言此經者以明七別此屬單人是故
言也雖屬單人而人自分能說釋迦所說彌陀以
此二人而為別目經同一化故曰通名據有觀字
合是人法能從於所以人兼之故略不示然分通
別不同廣釋故未委悉。
○二為行下行通別。

【疏】為行不同從一乃至無量即行別同會常樂即
行通。

【鈔】諸經有用一種之行而為別名以對通名經即
通行若論別行其數無量卒難說盡今以增數示
於行人似可領會一如一行等一如二智等三如
三觀等四如四念等五如五根等六如六妙等七
如七覺等八如八正等九如九禪等十如十度等
乃至百千萬億無量行也此等別行皆趣涅槃究
竟四德略言常樂約趣涅槃別行即通故為行經
彼釋籤中乃以因果判行通別須知其意非謂至
果其行方通欲知意者據各修因名為行別約趣
一果此別即通斯乃別時論通通時論別豈唯行
爾教理亦然如以機應對教通別佛以一音演說
法眾生隨類各得解各解則機別一音則應通各
解不離一音一音不妨各解如金光明玄以能詮
文字為教通以能詮所以為教別所以即是四悉
檀也一一悉檀皆用文字一一文字不離悉檀如
以名實對理通別多名不離一實一實不妨多名
故三通別皆悉同時悉類樂中管聲之韻約聲則
通約曲則別通別二用不相妨礙。
○三理雖下理
通別。

【疏】理雖無名將門名理理隨於門四四十六即名
理別門隨於理即名理通。

【鈔】名實相對名即是門乃以四門彰一理也亦是
事別而對理通良以諸經多用一事而彰於理得
理別名如此經題以無量壽佛名為別理以對通
名經則通理若於一化以通別理解經題者莫若
四門以為別理四門者有門空門雙亦門雙非門
四門名通須分四教所謂三藏教通教別教圓教
四教各開有等四門四四乃成一十六門詮於別
理成十六理理尚非一那得十六然理無礙能應
諸門猶彼虗空其體實非方圓大小以無礙故故
能隨彼方圓等物成無量相從無量說即是別理
體是一空名為通理無通不別無別不通通別合
標成一題目。
○二此約下結。

【疏】此約一化以明通別。

【鈔】五時之內一一經題皆具通別若不用此教行
理判徒分通別全無所以也然無量行會一常樂
四教四門同詮一理若專方等未堪此聞乃是預
取法華之意跨節而談於佛滅後解釋諸經不約
法華寧窮一化。
○二更約下約一題。

【疏】更約一題佛說即教觀即是行無量壽佛即是
理教行理足任運有通別意。

【鈔】一化經目通別二名具教等三關涉既廣思修
或難故就即今所解經題明教行理宛然可見此
三皆別以對經字即是三通故云任運有通別意
欲使行者即此一題就說解教起能觀行見真佛
理。
○三更就下約一字雖約一題而涉三名今示
一字解行證三悉得具足此復為二初就說字兼
含釋。

【疏】更就一字說者釋論云所行如所說說即是教
如即是理行即是行。

【鈔】題中說字最可顯於教行并理故引釋論所行
如所說句以示說中含於行理如者真如也如名
不異一真覺性物我無殊三際平等契此如理方
得心口說行不異故金剛般若云云何為人演說
如如不動法華云諸法空為座處此為說法事相
解如二物相似以為不異理觀解如二物性一方
名不異故釋經如是三藏則以傳佛所說似水傳
瓶名曰文如衍教不爾通以二諦相即為如別則
唯聞中道為如圓以文字性離為如三教約此方
曰文如論就理觀心口理一方得說行如如不異
此令說者行契如理也。
○二佛即下就諸字互具
釋。

【疏】佛即法身觀即般若無量壽即解脫當知即一
達三即三達一一中解無量無量中解一。

【鈔】佛復本源究竟覺體非寂非照故屬法身觀字
即是清淨智慧寂而常照故屬般若無量壽是自
在神通照而常寂故屬解脫今將諸字分對三德
深有所以所以者何向就一字明教行理雖約說
字義具於三既約修辨尚通前教而又未明字字
具三故今特用涅槃三德對於諸字乃彰諸字性
各具三非前教人所能思說良以三德性本圓融
一一互具故直法身非法身法身必具般若解脫
直般若非般若般若必具解脫法身直解脫非解
脫解脫必具法身般若三德即是教行理三般若
是教智在說故解脫是行用從緣故法身屬理是
所顯故佛字既是法身之理即具二德及教行也
觀字既屬般若之教亦具二德及理行也無量壽
既是解脫之行亦具二德及理教也若不然者豈
得即一達三即三達一問本以一字具教行理今
何得以無量壽三字方具於三則不名為約一字
也答以題諸字對三德釋斯是妙談貴在得意欲
令行者知三德性徧一切處一字一句一偈一品
一部一經一時一化乃至一切依正色心多亦三
德少亦三德一塵三德不少剎海三德不大故引
華嚴云一中解無量等也若得此意今之妙觀有
造修分應色一相可照三身依報一塵􂰛寂光土
故十六觀皆照三諦其不信者則辜吾祖立茲法
矣。
○二於一下約一字以校量三初正校量。

【疏】於一字尚達無量義況諸字況一題況一經一
切經耶。

【鈔】上窮妙旨從廣至狹今校功德從少至多一字
尚詮大涅槃理況一切經豈不圓徧。
○二故經下
引經證。

【疏】故經云若聞首題名字所得功德不可限量。

【鈔】如金光明及諸大乘多作此說。
○三若不下結
今得。

【疏】若不如上解者安獲無限功德耶。

【鈔】不明一字圓具三德諸經所說一句一題受持
功德無量無邊便成虗設也自非道場得入三昧
發旋總持曷能妙說自在若斯。
○二初釋下就別
廣明置通釋別也文四初釋佛字二初正約佛名
示六即二初翻名標示。

【疏】初釋佛者佛是覺義有六種即。

【鈔】梵云佛陀華言覺者即說教主別號稱曰釋迦
牟尼通號有十今舉第九故標佛也既是極果即
究竟覺起信論云覺心初起心無初相遠離微細
念故心即常住名究竟覺此覺圓淨無所對待生
佛依正鎔融總攝十方三世亘徹無外五住二死
盡淨無餘無量甚深永絕思議強名妙覺此之覺
義有六種即即者是義今釋迦文乃究竟是圓淨
之覺一切凡聖無不全體皆是此覺雖全體是且
迷悟因果其相不同故以六種分別此是所謂理
是名字是觀行是相似是分證是究竟是然若不
知性染性惡所有染惡定須斷破如何可論全體
是耶全體是故免於退屈六分別故免於上慢六
不離即即不妨六六即義成圓位可辨問所言凡
聖全體即佛為即自巳當果之佛為即釋迦巳成
之佛答自巳當果釋迦巳成二佛之體究竟不別
故諸果佛為生性佛迷則俱迷見則俱見故巳他
佛於今色心皆可辨於六即義也又復應知六即
之義不專在佛一切假實三乘人天下至蜣地蛣
獄色心皆須六即辨其初後所謂理蛣蜣名字乃
至究竟蛣蜣今釋教主故就佛辨以論十界皆理
性故無非法界一一不改故名字去不唯顯佛九
亦同彰至於果成十皆究竟故蛣蜣等皆明六即。

○二涅槃下就覺廣明六初理即六種即名皆是
事理體不二義而事有逆順名字等五是順修事
唯理性一純逆修事此逆順事與本覺理體皆不
二其逆順名自何而立以知不二事皆合理名之
為順其不知者事皆違理故名為逆名字等五若
淺若深皆知皆順若初理即唯迷唯逆而迷逆事
與其覺理未始暫乖故名即佛所以者何良由眾
生性具染惡不可變異其性圓明名之為佛性染
性惡全體起作修染修惡更無別體全修是性故
得迷事無非理佛即以此理起惑造業輪迴生死
而全不知事全是理長劫用理長劫不知不由不
知便非理佛以全是故名理即佛以不知故非後
五即然理即佛貶之極也以其全乏解行證即但
有理性自爾即也又理即佛非於事外指理為佛
蓋言三障理全是佛又復應知不名障即佛而名
理即佛者欲彰後五有修德是此之一位唯理性
是也又障即佛其名猶通以後五人皆了三障即
是佛故釋此為三初引諸經示即。

【疏】涅槃經云一切眾生即是佛如貧女舍寶眾物
具存力士額珠圓明頓在如來藏經舉十喻弊帛
裏黃金土模內像闇室瓶盆井中七寶本自有之
非適今也淨名云一切眾生皆如也寶篋云佛界
眾生界一界無別界。

【鈔】初引大經迦葉品云眾生即是佛何以故若離
眾生不得三菩提故如來性品我者即是如來藏
義一切眾生悉有佛性即是我義如是我義從本
巳來常為無量煩惱所覆是故眾生不能得見如
貧女人舍內多有真金之藏家人大小無有知者
時有異人善知方便乃至即於其家掘出金藏又
云譬如王家有大力士其人眉間有金剛珠與餘
力士角力相撲而彼力士以頭觸之其額上珠尋
沒膚中都不自知是珠所在其處有瘡即命良醫
欲自療治乃至時醫執鏡以照其面珠在鏡中明
了顯現等如來藏經十喻者彼經十文一法九喻
一是所喻九是能喻以所從能故云十喻一法者
經云佛告金剛慧菩薩我以佛眼觀一切眾生貪
瞋癡諸煩惱中有如來智如來眼如來身結加趺
坐儼然不動善男子一切眾生雖在諸趣煩惱身
中有如來藏常無染汙德相具足如我無異於此
文後即舉九事以喻其法各有長行重頌一萎華
佛身喻二嚴蜂淳蜜喻三糠糩粳米喻四糞穢真
金喻五貧家寶藏喻六庵羅內實喻七弊衣金像
喻八貧女貴胎喻九焦模鑄像喻弊帛者經偈云
譬如持金像行詣於他國裹以穢弊物棄之在曠
野天眼見之者即以告眾人去穢現真像一切大
歡喜我天眼亦爾觀彼眾生類惡業煩惱纏生死
備眾苦又見彼眾生無明塵垢中如來性不動無
能毀壞者土模者經偈云譬如大冶鑄無量真金
像愚者自外觀但見焦黑土鑄師量巳冷開模令
質現眾穢既巳除相好劃然顯我以佛眼觀眾生
類如是煩惱淤泥中皆有如來性闇室下復出涅
槃經云如闇室中井及種種寶人亦知有闇故不
見有善方便然大明燈照之得見是人終不生念
是水及寶本無今有涅槃亦爾本自有之非適今
也大智如來以善方便然智慧燈令諸菩薩得見
涅槃今文但引闇井具寶以證理即不取人亦知
有等文諸喻皆爾須知諸喻理兼圓別若言三障
定覆佛性破障方顯此猶屬別若全性成障障即
佛性以不思議德障消者則諸喻皆圓方是今文
理即之喻故如來藏喻止觀顯別今文顯圓次淨
名皆如語尚涉通今須圓解次寶篋下卷勝志菩
薩向佛說偈巳界及法界眾生界同等巳界即心
法法界即佛法佛以法界而為體故對眾生界即
成三法心生在因佛法在果三無差別故云一界
無別界也。
○二此是下就本覺明佛前引諸經雖
云即佛猶未的示覺了之相且指三障體全是理
今示此理當處照明名為本覺佛義成也此自分
二初正宗。

【疏】此是圓智圓覺諸法徧一切處無不明了。

【鈔】言此是者指上大經眾生即佛諸喻寶物淨名
皆如寶篋法界此等皆是本性圓智非三般若融
即微妙智不名圓知一切法一一含受一切諸法
全法是智全智是法待對斯絕名圓覺諸法諸法
乃是生佛依正三際十方此等時處既全是智何
有一處一物一塵體不明了然此明了非心意識
所能及也故起信論本覺義云心體離念無所不
徧等虗空界本性明了既其離念安以情求所謂
不思議智照等也勿認六道漏心三乘證智而為
本覺明了之相妙覺之覺方是理佛全修在性斯
之謂歟。
○二雖五下遮情。

【疏】雖五無間皆解脫相雖昏盲倒惑其理存焉。

【鈔】情執者云諸有業縛無明惑暗那言眾生即是
佛耶故遮之曰雖業至無間而皆當體是三解脫
雖見思昏倒而本覺理未始不存惑業全是性德
緣了佛性豈可更壞理佛刀不自傷故。
○三斯理
下對四事辨理。

【疏】斯理灼然世間常住有佛不能益無佛不能損
得之不為高失之不為下故言眾生即是佛理佛
也。

【鈔】世間常住者即十法界三十世間一一皆住真
如法位法位常故世相亦常然世本代謝而言常
者以一切法即真實性性不改故故名為常若謂
遷流不得言常斯謂情見良以生法即性故常住
異滅法即性故常即性之常非常無常不可思議
言偏意圓故可得云一生一滅無非中道唯生唯
住唯異唯滅法華迹門顯所證云世間相常住於
道場知巳本門乃云如來如實知見三界之相非
如非異故知世間即是三界常住豈乖非如非異
本迹雖殊不思議一也此理秘妙佛能明見故故
云灼然今我智者成秘妙觀雖是肉眼而名佛眼
能見秘藏亦云灼然故妙樂云顯露彰灼稱為真
秘真秘之理即世相常世相常故眾生即佛此理
妙故有佛教化不益一毫空過無佛不損一毫五
即得之何足為高理即失之未始暫下對此四事
示理佛也。
○二如斯下名字即此至究竟皆修德
也須論損益及以高下言名字即佛者修德之始
聞前理性能詮名也然有收簡收則耳歷法音不
間明昧異全不聞俱在此位簡則未得圓聞齊別
內凡尚屬理即以七方便未解妙名豈知即佛此
自分二初帶喻示名字二初不聞之失。

【疏】如斯之理佛若不說無能知者法華云一百八
十劫空過無有佛世尊未出時十方常闇瞑涅槃
云於無量世亦不聞有如來出世大乘經名。

【鈔】理雖是佛全體在迷佛出不聞經名絕聽此乃
却指但理之失也。
○二若佛下聞名之得。

【疏】若佛出世方能闡智慧日識三寶之光明開甘
露門知十號之妙味因說生解於寶適悅。

【鈔】六即辨佛故今名字唯約三寶及十號也無明
長夜佛出令曉闡本智日乃識三寶照世光明生
死巨關無佛長鎖佛能於此開甘露門令知十號
是常住味此光此味乃從眾生心性流出還使眾
生解此光味即本性佛因說等者却指貧女舍寶
喻也初既不知家有寶藏唯受貧苦因示得知寶
雖未掘預生適悅此等法喻皆示於名有識知義
能知所知即名字佛。
○二故須下引人明即佛。

【疏】故須達聞名身毛皆竪昏夜大朗巨關自闢此
名字佛也。

【鈔】梵云須達多此云善施亦曰給孤獨涅槃二十
七云舍衛有長者名須達多為兒聘婦詣王舍城
宿珊檀那舍見彼長者中夜而起莊嚴舍宅乃問
當請摩伽陀王耶答云請佛須達初聞身毛皆竪
復問今在何處答曰在迦蘭陀精舍須達思念欲
見于時忽見光明如晝尋道而出城門自開見佛
聞法證須陀洹疏云巨關即城門也今明毛竪即
驚覺也聞名生覺即本性佛若論大經追敘昔事
方證初果驗聞名時未能解了覺及本性及前科
中三寶十號亦涉於小今約跨節取意而談五時
示現身相名號說法度人乃至聞者一念微解一
一皆是全性起修當處無非本性佛法如前一化
增數諸行皆會圓常四教四門唯詮一理不從跨
節為消彼文況文出涅槃部巳開會故約驚覺示
名字佛。
○三觀行即此中觀法異常坐等直觀心
性故託他佛而為所緣然是大乘知心作佛佛即
是心其觀未成為塵所動始自圓聞觀佛妙境至
識次位勤行五悔若未發品此等行人皆屬名字
故知名字其位甚長今明對塵即成佛觀其中念
念覺知之心名觀行佛此自分二初觀妙色即真
法以大小相皆悉周徧故此色身即是真法又二
初約一佛二初示始習即心觀相。

【疏】觀行佛者觀佛相好如鑄金像心緣妙色與眼
作對。

【鈔】此是名字昇進之位不獨解名能修觀故但未
入品非觀行位觀佛相者若此經中八萬相好非
羸劣想而可繫緣故須初心先觀落日漸觀地樹
及以座像觀既深著方觀勝身今依般舟初心先
觀千輻輪相次第逆想至於肉髻三十二種是下
品相復從足起可作始行繫心之境不須更以落
日為緣若相若好皆依於身身唯金色故云如鑄
金像此之色相雖從心想如在目前故云與眼作
對言妙色者即是不可思議色也所以者何由此
行人巳圓聞故知色唯心知心唯色五根所對尚
體唯心況想成色豈在心外此色非色非色非非
色而能雙照色與非色既離情想故名妙色非由
三觀莫見妙色非由妙色莫成三觀境觀相資塵
念靡間方能得入觀行位也。
○二開眼下明觀成
稱性周徧。

【疏】開眼閉目若明若闇常得不離見佛世尊從大
相海流出小相浩浩瀁瀁如大劫水周眸徧覽無
非佛界。

【鈔】妙心作相妙相發心心心不休成觀入品塵緣
莫動佛常現前閉目了然開眼不失在明見佛處
闇不忘性無間然佛豈暫闕一一相海莊嚴法身
相為大相好為小相觀大發小名為流出劫水雖
大止劑二禪佛相徧周稱於法界且以分喻顯於
周徧觀行佛眼名曰周眸此眼所觀何處非佛問
金光明玄義觀於三道顯金光明似位尚云閉目
則見開目則失今觀三身位在觀行因何開閉俱
得見耶答彼明性德金光明理此理初住方任運
見故於似位猶論得失今帶事定託彼應色觀於
三身以其應相凡心可見故理三身雖乃未顯不
妨應色先於定合故令開閉皆見佛身如以三觀
觀彼落日三觀未成而能開閉皆見於日故雖事
理一念同修而理難事易事易故先現理難故後
發故般舟三昧以三十二相為事境以即空假中
為理觀境觀雖乃同時而修境必先成託境進觀
藉觀顯境更進更顯從凡入聖故知彼就趣真無
住對似愛頂墮為開閉得失此就應色得成觀行
為開閉俱見不知事理難易淺深此相違文何能
銷釋。
○二念一下等諸佛二初約一佛等諸佛。

【疏】念一佛與十方佛等念現在佛與三世佛等。

【鈔】為成觀故不可散緣故以彌陀一佛為境雖觀
一佛何異十方雖照現今何殊過未此彰一切不
離彌陀良以彌陀是無量之一故能等於一中無
量。
○二一身下明諸佛同三法一佛等彼一切佛
者以由佛佛同得三法。

【疏】一身一智慧力無畏亦然。

【鈔】身是法身智慧是般若十力四無畏是解脫亦
是三身三涅槃等身智言一者顯於諸佛法報不
別應用亦同故力無畏結云亦然同身智一也菩
薩因中分破無明分同妙覺所證三法無明破盡
則究竟同諸佛三法諸佛三法既其不二是故彌
陀三法不少一切諸佛三法不多故言等也。
○二
念色下念三身以結示。

【疏】念色身念法門念實相。

【鈔】色是應身通於勝劣及他受用法門是報身以
諸法門聚而為身即八萬四千陀羅尼為髮第一
義諦為髻種智為頭慈悲為眼無漏為鼻四辨為
口四十不共為齒二智為手如來藏為腹三三昧
為腰定慧為足等此諸法門若從所證名為法身
今從能證名為報身自受用也實相是法身非不
具於一切法門及諸色相讓於能證及垂應故今
是所證及以能垂但名實相前論觀法文中但言
相好周徧次文乃約三法論等至今結示云念三
身應知法門及以實相不離色身舉一即三全三
是一法爾相即非縱非橫是故此經第九佛觀經
示相好疏名真法不知圓觀此名莫消若觀色身
不涉後二便同小外何預妙宗須知此文是結前
觀色相周徧巳具三身。
○二常運下明即佛。

【疏】常運念無不念時念念皆覺是名觀行佛也。

【鈔】觀行位人一切時處念佛三觀常得現前故云
無不念時言念念皆覺者示即佛義雖是始覺即
同本覺非全本覺觀不名中亦得義論始本一合
雖非究竟及真似合而亦得是觀行合也若論即
字廣雅訓合荊谿云依訓乃成二物相合於理猶
疎今以義求其體不二方名為即然其始覺與本
覺合雖名為合非二物合正是荊谿體不二義良
以始本覺體是一故知六即得名六合理即乃以
逆修之覺與本覺合五皆順覺與本覺合六合無
非體不二也荊谿有時亦以合名明不二體故不
二門云復由緣了與性一合方能稱性施設萬端
緣了是始性豈非本修性體一復名為合。
○四相
似即今既釋佛乃似本覺良以此位始覺之功尚
伏無明全未破故非真本覺唯得名為相似即佛
若四十一位分破無明故得分分是真本覺名分
真佛至極果位無明既盡本覺全彰故得名為究
竟是佛即究竟本覺亦究竟始覺亦是究竟始本
一合亦是究竟始本俱忘例前五即皆有四義問
名字等五以始對本論合及忘四義稍可唯初理
即既全在迷豈有始覺及二義耶答理雖全迷而
具三因及五佛性緣了二性豈非本有修因始覺
果及果果二種佛性豈非理中究竟始覺理若不
具此等始覺名字等五便須別修復何得云全修
在性但有即名無即義也自非山教圓位徒施今
當相似位中四義文自分二初標釋二初約三身
明即佛。

【疏】相似佛者念佛相好身得相似相應念佛法門
身得相似相應念實相身得相似相應。

【鈔】前觀行位常用三觀念佛三身觀覺雖成似覺
未發加功不巳今本覺三身相似而發與始覺三
觀相似相應應是合義合而不忘非妙觀也問於
一本覺約何要義顯示三身令人可見答本覺諸
法即空假中覺諸法假即相好身覺諸法空即法
門身覺諸法中即實相身如此論之其義宛爾更
於一覺約寂照說照而常寂自在神通即相好身
寂而常照清淨智慧即法門身非寂非照而寂而
照即實相身此之二三皆非縱橫不可思議乃是
寂覺照覺雙遮照覺全本成始即是相應及俱忘
義此位三身即佛義顯是故文中不特言覺示於
即佛。
○二相似下約四喻明相似。

【疏】相似者二物相類如鍮似金若瓜比瓠猶火先
煖涉海初平。

【鈔】行人本覺寂照及雙相似而發成相似位三種
之覺此覺似真若鍮若瓜比金比瓠此之二物喻
始似本如將至火先覺煖氣行欲近海預覩平相
此之二事喻於相似近乎分真前二約法論似後
二約位論似。
○二水性下勸證二初約事勸。

【疏】水性至冷飲者乃知渴不掘井聽說何為。

【鈔】本覺清涼其猶冷水似覺飲之知消煩熱名字
之人如熱渴者須三觀功掘無明地方得真似清
涼之水徒聞此水不施觀功又無事行取水具物
守渴而終至極熱處。
○二略舉下引文證。

【疏】略舉其要如法華中六根清淨即是其相名相
似佛也。

【鈔】相似相應功德之相如彼法華六根清淨文雖
稍廣其相顯然行者易知故得名要六根同有五
種似發所謂肉眼天眼慧眼法眼佛眼肉耳天耳
慧法佛耳乃至意根亦有五相此之六五即三相
應肉天法六即相好身相似相應慧六佛六即法
門實相相似相應以五眼等是不次第相似發故
可以對於圓三身也行者能於三觀觀佛六根三
德不久相應。
○五分證即即心觀佛託境顯性雖
得相似尚屬緣修今則親證屬於真修分破無明
起信論中稱隨分覺寂照雙融本覺真佛分分而
顯從所顯說名為分真從能顯言名為分證四十
一位皆受此名自分二初明初住一代教中圓位
顯者唯起信論及華嚴經經說三身初住頓得論
明八相初住能垂若此位不論破無明惑安得如
此上冥下應故知十向方伏無明初住但能斷於
見惑此等經論是漸次教不可與其華嚴起信頓
修頓證菩薩一槩是故今立詮中道教論次不次
分於別圓今就彼經明分證佛此文分二初約發
心明即佛二初約三法明發就初住名示即佛相。

【疏】分證佛者初發心住一發一切發發一切功德
發一切智慧發一切境界不前不後亦不一時。

【鈔】位名發心發本覺心也常寂常照寂照雙融是
本圓覺即一而三不發而發故成三發皆言一切
者法界無外攝法不遺諸佛眾生色心依正同一
覺體全體為緣全體為了全體為正緣因發故了
正亦發了因發故緣正亦發正因發故緣了亦發
蓋三法圓融發則俱發緣發名功德能資成故了
發名智慧能觀照故正發名境界是真性故是所
顯故問三德既是一本覺性由證顯發今云一是
所顯境界二名能顯功德智慧若是能顯二則是
修何得名證本覺三德答其理如是方不思議所
以者何三雖性具緣了是修二雖是修非適今有
二若非修三法則橫二若非性三法則縱故釋籤
明三點不縱橫云雖一點在上不同點水之縱三
德亦爾雖法身本有不同別教為惑所覆雖二點
在下不同烈火之橫三德亦爾雖二德修成不同
別人理體具足而不相收(文畢)輙出其意別教法身
為惑覆者良由不知本覺之性具染惡德是故染
惡非二德也故別惑通惑業識事識煩惱結業三
乘六道變易分段此等一切迷中二法非二佛性
既非佛性乃成定有能覆之惑是故但有法身本
覺隨於染緣作上一切迷中之法以是名曰為惑
所覆應知覆義不同泥土覆彼頑石既覆但中佛
性之理如淳善人一切惡事非本所能為惡人逼
令作眾惡故說善人為惡所覆應須還用隨染覺
性別緣真諦及以俗中次第別修空假緣了或中
邊緣了種種二因或初緣次了或初了次緣次第
翻破一切迷法顯於法身本覺之性是故覆理成
於縱義圓人不爾以知本覺具染惡性體染惡修
即二佛性故通別惑事業識等一切迷法當處即
是緣了佛性豈有佛性更覆佛性如君子不器善
惡俱能或同惡人作諸惡事則彰巳能何覆之有
故即二迷以為緣了顯發於正緣了二德體迷而
得義當所發元是修德復當能顯雖分修性皆本
具故義不成縱言別人理體具足而不相收者亦
為不知本覺之性具染惡德不能全性起染惡修
乃成理體橫具三法言不相收者以其三法定俱
在性皆是所發猶如三人各稱帝王何能相攝是
故不知性中三法二是修者二乃成橫圓人不然
元知本覺具染惡性故使迷中一切染惡當處即
是緣了佛性以此二修顯於一性如一主二臣主
攝於臣臣歸於主三德相收亦復如是今初住位
所發三法皆性具故發則俱發故云不前不後以
此三法二為能顯一是所顯修性宛爾故云亦不
一時不一時故非橫不前後故非縱不縱不橫不
思議發是故名為初發心住。
○二三智下約三身
明佛前以正助二修對性明圓發相今約報智證
法起應報應二修對法一性論分證佛從智證法
從法起應即非一時三身頓得故非前後不縱不
橫復見於此。

【疏】三智一心中得得如來妙色身湛然應一切開
秘密藏以不住法即住其中。

【鈔】從始圓修一心三觀今圓三智一心中得即以
此智證得法身智性即色三一體融名妙色身此
身湛寂如鑑無情形對像生山毫靡間名應一切
三身三德體離縱橫今始發明名開秘藏入理般
若名為住此住無住住秘藏中。
○二以普下約被
物明佛用二初總示三輪。

【疏】以普現色身作眾色像一音隨類報答諸聲不
動真際羣情等悅。

【鈔】色像即身輪一音即口輪等悅即意輪身名神
通輪口名正教輪意名記心輪妙觀察智也輪者
轉義亦能摧碾巳心證法轉入他心能摧碾他一
切業惑此三業應有十界相皆是初住分得佛用。

○二應以下別示十界上明能用種種三業不出
十界今分別之先明佛三況出九界。

【疏】應以三輪度者能八相成道具佛威儀以佛音
聲方便而度脫之況九法界三輪耶。

【鈔】佛應三土且說同居化有始終須彰八相大機
所見八相難思若應小乘八種皆劣大示出沒如
水之波全法界身八皆勝妙小乘生滅體是無常
如火燒薪終歸灰斷故兩八相不分而分勝劣宛
爾此等皆是果人法則名佛威儀初住能為名之
曰具威儀屬身音聲屬口方便是意應以佛界而
得度者即為現此三輪相也佛相至高尚能迹示
以佛況九現之不難既現九界各具三業然非直
現十界而巳於一一身復現十界重重無盡以得
普現諸身三昧故也。
○二初住下況後位。

【疏】初住尚爾況等覺耶是名分證佛也。

【鈔】初住始破一品無明分證三身垂形十界其相
尚爾況二三住況第十住行向登地至于等覺破
惑轉深德用轉廣寧以心口而思說耶良由位位
始覺本覺一合俱忘致使體用高廣若此。
○六究
竟即一切諸法無不是佛迷故不知故圓實教不
順迷情直示一切皆是佛法世間相常眾生是佛
不稟教者但有理是全不知是若聞此教於名知
是若入五品於觀知是入十信者相似知是四十
一位分真知是今登極果究竟證知一切諸法皆
是佛法此自分二初據位直明。

【疏】究竟佛者道窮妙覺位極於茶故唯佛與佛乃
能究盡諸法實相邊際智滿種覺頓圓無上士者
名無所斷無上士者更無過者。

【鈔】等覺巳名滿足方便地菩薩究竟地始覺道窮
本覺理極本始既泯無以名焉強稱妙覺大品般
若四十二字字字互具諸字功德南嶽用對圓頓
教中四十二位初住阿字中四十字對至等覺最
後茶字當於妙覺雖一一位皆能徧具諸位功德
然是分具今此極位乃究竟具諸位功德故引法
華唯我釋迦與一切佛乃能究盡諸法之權實相
之實達無明底到諸法邊名邊際智不思議權智
也今巳究竟故名為滿於種種法證本圓覺不思
議實智也此覺極滿名為頓圓復用第七無上士
號顯智斷極有惑可斷名有上士等覺位也無惑
可斷名無上士即是妙覺斷德究竟名大涅槃更
有過者名有上士亦等覺也更無過者名無上士
即是妙覺智德究竟名大菩提。
○二約喻稱歎用
彼大經月愛之喻十五日月對四十二圓因果位
皆智光增惑闇減滅故初之三日對住行向三十
位也從初四日至十三日對十地位十四日以對
等覺十五日對妙覺位此乃合前三十開後十地
若三十三天同服甘露對四十二位皆證常理開
前三十位對三十天合後十地用對一天等覺對
一妙覺極位次對釋天若四十二字字字互具四
十一字對於圓證四十二位位位相收則前後俱
開若開示悟入佛之知見對圓真因四十位者前
後俱合也。

【疏】如十五日月圓滿具足眾星中王最上最勝威
德特尊是名究竟佛義。

【鈔】今十五日月光既滿即智德圓闇無不盡即斷
德極故大師云此之增減日日有之此之智斷位
位有之故不更用後十五日邪光減也復以眾星
對諸因人月喻果佛最上等言皆是稱歎究竟佛
也。
○二佛有下以例諸號明難說。

【疏】佛有無量德應有無量號舉一蔽諸華嚴有十
萬號又經有萬號三世諸佛通有十號淨名三號
以劫壽說不能令盡何況諸號耶。

【鈔】圓極之果所有名字一一不虗究竟成就蓋其
所召皆真極故以望真因尚帶虗設妄未盡故七
種方便一切凡夫悉是虗名一無實義故大經云
世諦但有名無實義第一義諦有名有實義佛是
究竟第一義故又復應知非別有法名為究竟第
一義諦毗盧遮那徧一切處一切諸法皆是佛法
是則世間及出世間二死五住至鞞茘多蠢動蜎
蜚五無間等若因若果無非圓極第一義諦故此
諸名皆實不虗悉是究竟佛之異名是故稱為佛
有無量德應有無量名今唯舉佛一名當之故諸
大乘明於佛號或增或減皆是四悉赴彼物機今
於通號十名之中舉第九佛也淨名經云正徧知
如來及佛此三句義大千眾生皆如阿難多聞第
一以劫之壽不能盡受隨其宜樂舉此三名以少
況多功德無盡。】

佛說觀無量壽佛經疏妙宗鈔會本卷第一

佛說觀無量壽佛經疏妙宗鈔會本卷第二
日東　沙門　實觀　分會

【【鈔】二釋說字二初牒釋。

【疏】說者悅所懷也。

【鈔】悅是暢悅懷是心懷若就此經即是如來久修
久證念佛三昧蘊之在懷今機扣發說之乃暢昔
之所懷。
○二即十下示相據今之說正在念佛次
文委示今不預陳故且通塗明其說相文二初明
所說法相。

【疏】即十二部經八萬法藏六度四等一切法門。

【鈔】十二部經總明說相謂或作長行說或作重頌
說或作未曾有說或作無問自說說等若八萬法
藏乃具示所說種種法門合云四千且舉大數然
應了知有多八萬且約四諦示諸八萬若言八萬
法藏即苦諦八萬塵勞即集諦八萬對法門八萬
三昧門八萬陀羅尼皆道諦八萬波羅蜜即滅諦
今雖示一義巳兼三以法藏名是蘊聚義判屬苦
諦復由蘊義兼得三諦蓋四名言不離陰故如俱
舍云牟尼說法蘊數有八十千彼體語或名是色
行蘊攝故十二八萬俱通小衍或云小乘唯有九
部大則十二或云小有十二大唯九部或云大小
皆有十二六度四等雖在大乘亦通三藏事度菩
薩然其名數四教皆同須就所詮真中二理定其
權實復論四種能趣觀行用簡偏圓使寶渚化城
迃直不濫。
○二又於下明能說善巧二初於一法
一門明四悉。

【疏】又於一法中作四門分別於一一門巧作四悉
檀利益聞者歡喜讚用受行信戒進念而得開發
貪恚愚癡豁爾氷消革凡成聖入法流水或三二
一益若都無益則樂默然。

【鈔】上之所列八萬等法既通四教即是生滅八萬
無生八萬無量八萬無作八萬如生滅八萬趣舉
一法須開四門四門假人同皆叵得若其實法四
義不同約有門說念念無常如燈焰焰約空門說
三假浮虗猶如雲霧雙亦門說二相從容雙非門
說二相俱捨四中一門機生熟故四悉被之為未
種者作世界說令其樂欲讚用受行為巳種者用
中二悉善根未發作為人說令起宿善信戒進念
惡未破者必對治說令其三毒豁爾氷消為巳熟
者第一義說令得契真革凡成聖佛智鑑機說之
必中知不入理令得三益知不破惑令得二益無
善可發作世界說但生歡喜若全無益佛則不說。

○二若一下例諸法諸門示四悉。

【疏】若一機扣聖於一門施四益者餘三門亦如是
為一緣說一法既爾諸緣諸法亦如是。

【鈔】上明一門被機四悉餘之三門被機亦爾八萬
中一四門四悉被機既爾其餘諸法四門四悉被
機亦然一教八萬門悉既然三教亦爾八萬法藏
例於塵勞及對治門三昧總持波羅蜜等一一八
萬法法四教教教四門門門四悉其十二部六度
四等準此可知以此略明佛說之相。
○三釋觀字
即所說也上十二部八萬等法豈非所說然是泛
舉顯於能說下無量壽及今觀字的是此經所說
義也釋觀分二初牒釋雙標。

【疏】觀者觀也有次第三觀一心中三觀。

【鈔】牒起觀(平聲)字以觀(去聲)釋之乃用觀法觀於勝境
若非觀法將何觀之撮經所詮立茲題目經明十
六以為能觀今釋題名唯論三觀經文是別題是
總名總總於別別別於總若也立題收文不盡則
不能應篇章之式故知今立三觀釋觀乃是經文
十六觀體若就十六各各示於三觀相者其文繁
廣故於釋題總而示之令其修者以茲觀法入十
六門則境境皆三心心絕玅四依被物言簡意周
雙標次第及以一心二三觀者此乃以次顯於不
次不融別觀無以明圓如止觀中皆用思議顯不
思議。
○二從假下據教雙釋二初次第三觀二初
列名指經。

【疏】從假入空觀亦名二諦觀從空入假觀亦名平
等觀二空觀為方便得入中道第一義諦觀心心
寂滅自然流入薩婆若海此名出瓔珞經。

【鈔】所列諸名釋中自見。
○二今釋下釋相結果依
前列名釋三觀相。

【疏】今釋其意假是虗妄俗諦也空是審實真諦也
今欲去俗歸真故言從假入空觀假是入空之詮
先須觀假知假虗妄而得會真故言二諦觀此觀
若成即證一切智也。

【鈔】第一空觀而有二名假是等者見思取境無而
謂有虗假凡俗知虗名諦二空之理是審實法知
實名諦不究俗虗莫知真實要須照假方得入空
是故名曰從假入空又假是等者迷世俗時謂虗
是實則二俱不諦若悟俗虗必知真實則二俱諦
故復得名二諦觀也此觀等者修觀名因證智名
果釋論三智為易解故分屬三人故以聲聞對一
切智即空觀果當於別教十住位也。

【疏】從空入假觀者若住於空與二乘何異不成佛
法不益眾生是故觀空不住於空而入於假知病
識藥應病授藥令得服行故名從空入假觀而言
平等者望前稱平等前破假用空今破空用假破
用既均故言平等觀此觀成時證道種智。

【鈔】第二假觀亦有二名先斥住空墮二乘地若修
假觀能成佛法能益眾生觀空欲作入中方便故
於空智證而不住三界惑著須蕩令空諸法因緣
須究本末見思重數如塵若沙以大悲心徧觀徧
學名為知病諸法諸門破性破相一一對治無不
諳練是名識藥隨惑淺深知機生熟神通駭動智
辯宣揚四悉當宜各令獲益如此授藥方肯服行
皆由證空能入此假故此觀名從空入假而言等
者前除見愛破假用空今遣塵沙破空用假於空
於假各一破用前後相望至今均等故復名為平
等觀也此觀等者若依釋論以菩薩人對道種智
即假觀果位在十行。
○二空下第三中觀。

【疏】二空為方便者初觀空生死次觀空涅槃此之
二空為雙遮之方便初觀用空次觀用假此之二
用為雙照之方便心心歸趣入薩婆若海雙照二
諦也此觀成時證一切種智是為次第三觀也。

【鈔】初雙標初觀空生死者別人初心信今知覺本
是常住中道佛性從教道故名為但中唯善唯淨
不具染惡雖無染惡其性靈知強覺忽生境界斯
現分別境相執著我人不昧之知邪思邪見現前
染惡既非性具皆是隨緣變造而有是變造故非
性本然是故見思不即中道定須破故即義不成
故不得云唯愛唯見唯色唯香設欲修中能所不
絕故修空為正中觀為傍何者心既著有須別緣
空破茲愛見所觀之空是二乘法既非性具乃是
別修空非畢竟是故空觀但空生死次觀空涅槃
者生死之有雖巳破除心又著空須別緣假破此
空著假是建立是菩薩法非性具故亦是別修能
蕩空著名空涅槃此之等者前空生死見思惑忘
次空涅槃塵沙惑盡二惑既盡心無偏著是故得
為雙遮方便初觀等者復因次第用於二觀觀其
二諦是故得為雙照方便方便立巳圓觀可修於
十向中即以所顯中道佛性而為能觀中道之觀
諦觀不二惑智一如三觀圓融是無作行故得自
然入薩婆若此觀之果名一切種智位在初地。
○
二一心三觀斯乃稱性而觀絕待而照蓋一切法
性是法身般若解脫如伊字三點三非孤立一一
圓具舉一即三乃以三德而為三諦般若是真解
脫是俗法身是中德既不縱不橫諦乃絕思絕議
此是佛之所諦今以此諦而為所觀諦既即一而
三觀豈前後而照故依玅諦以立觀門即於一心
而修三觀此觀觀法能所雙絕況無量壽佛本修
此觀成就三身法報泯然真應融即非茲玅觀寧
顯玅身化主若斯徒眾亦爾正報既玅依報豈麤
故十六境皆須玅觀此文為三初依智論釋二初
釋相二初約法釋。

【疏】一心三觀者此出釋論論云三智實在一心中
得秪一觀而三觀觀於一諦而三諦故名一心三
觀。

【鈔】三智即前次第所明一切智道種智一切種智
令易解故分屬三人剋性圓論三智實在一心中
得三智是果三觀是因果在一心因豈前後因果
不二方曰圓修故舉智後即明三觀只一觀而三
觀者趣舉一觀即具三觀舉一空觀假中亦空三
觀悉能蕩相著故舉一假觀中空亦假三觀皆有
立法義故舉一中觀空假亦中三觀當處皆絕待
故若知三觀只在一心則一一觀任運具三也觀
於一諦而三諦者諦觀名別其體不殊全諦發觀
觀還照諦既無別體以何義故立諦立觀若欲分
別就三因說性三為諦修三為觀性了是真性緣
是俗正是中諦不是了因非大真諦俗中亦然此
之三諦方與三觀體性不殊頑空為真與觀體別
俗中亦爾三觀互具者蓋性三本融全性成修此
之謂矣。
○二類如下引類釋。

【疏】類如一心而有生住滅如此三相在一心中。

【鈔】以有為法類無為性一剎那心初生即滅兩間
名住不無三相而在一心三相無常尚居促念三
觀稱性無作無生具於一心其義何爽。
○二此觀
下結果。

【疏】此觀成時證一心三智亦名一切種智寂滅相
種種行類相貌皆知也寂滅相者是雙亡之力種
種相貌皆知者雙照之力也。

【鈔】不明智果觀法無歸故示觀成惑滅理顯豁然
玅證三種智慧實在一心或具論三智或從勝說
只但名為一切種智寂滅等者論自解釋一切種
智雙寂二邊無明之相雙照二諦種種行類始自
初心圓修三觀玅觀中道念念雙忘而即二邊念
念雙照一心三觀法爾如然今入分真本智顯發
全由始行亡照之功。
○二引中論證。

【疏】中論云因緣所生法即空即假即中釋論云三
智實在一心中得即此意也。

【鈔】論云因緣所生法我說即是空亦名為假名亦
名中道義論通衍三今證圓觀觀所對法豈有不
從因緣生者今修圓觀必先解知能生因緣及所
生法皆不思議方於此境觀空假中又須了知玅
諦玅觀悉是能觀因緣所生陰等諸境皆是所觀
前且直云觀於一諦而三諦須知於陰等境觀一
諦等也勿守略文須尋觀義又不可謂先解所觀
不思議故便不得言陰及無明何者本說因緣及
所生法是不思議若非無明何名因緣若非陰等
何名所生有人見釋心法玅云心法在因約迷以
說佛法在果約悟以說輙便難云心法稱玅何得
是迷良由此人不知所以解迷是玅方曰圓人如
論苦集稱為無作及十二因緣名不思議豈不得
云不思議無明人雖解玅法體是迷不知理即一
向在迷玅覺一向屬解中間四位迷解共俱名字
即人若不觀迷何處用觀等覺之位若不破迷寧
登玅覺以上上智斷下下惑惑非迷耶人之多僻
其類實繁釋論三智巳如前釋。
○三此觀下約玅
結示。

【疏】此觀微玅即一而三即三而一一觀一切觀一
切觀一觀非一非一切如此之觀攝一切觀也。

【鈔】初一句總歎微玅次二句約三一歎玅一不定
一一即是三三不定三三即是一釋論以不決定
解不可思議次三句對十六歎玅上明一三融即
總一玅觀也即此一觀徧入諸門名一觀一切觀
雖入諸門只一玅觀名一切觀一觀觀若定一莫
入多門觀若定多不可為一實不可以一多思議
故云非一非一切後二句結示雖非一多能攝一
切是故十六無非玅觀。
○四釋無量壽正示三觀
所觀境也前明三觀且以三德及以三因而為諦
境蓋示所觀融即用顯能觀絕玅須知性中三德
體是諸佛三身即此三德三身為我一心三觀若
不然者則觀外有佛境不即心何名圓宗絕待之
觀亦可彌陀三身以為法身我之三觀以為般若
觀成見佛即是解脫舉一具三如新伊字觀佛既
爾觀諸依正理非異塗此意不明非今觀佛釋此
為二初牒名從梵。

【疏】無量壽者天竺稱阿彌陀。

【鈔】無量壽者巳是華言天竺梵語稱阿彌陀。
○二
佛本下從真出俗二初約本無三標無量壽乃以
無量而為其量是則題中巳言壽量壽量依身乃
成二義故約三義而論有無。

【疏】佛本無身無壽亦無於量。

【鈔】所言佛者究竟覺也理智既極始本兩忘無相
無名不可說示寧得立其身及壽量。
○二隨順下
隨世俱立二初列三身各三。

【疏】隨順世間而論三身亦隨順世間而論三壽亦
隨順世間而論三量。

【鈔】據究竟覺第一義諦則不可言身及壽量為度
生故乃順世間立名立相故說三身及三壽量是
則真佛無三隨世故有然須了知有無之意言佛
本無身無壽量者但無有相隨情之三非無性具
微玅身等是故真佛究竟一切淨穢法門若一向
無何異小乘所詮真理故真無俗有真有俗無皆
是悉檀不可偏執今文意者蓋立三身釋無量壽
恐執定有是故先言佛本無三隨世說有得此意
巳分別三身三壽三量則無滯也。
○二法身下釋
三身三義二初約義分別二據理融即以有次文
盡理融即故今且約修二性一一塗分別初自為
三初法身二初別釋三。

【疏】法身者師軌法性還以法性為身此身非色質
亦非心智非陰界入之所攝持強指法性為法身
耳。

【鈔】初法身者師軌釋法捨通從別通則生佛俱軌
法性然其九界雖軌而違如人依師不順師教唯
有諸佛從初發心軌法而修今能究竟冥合法性
故大經云諸佛所師所謂法也以法常故諸佛亦
常順法性故名法為師實非所師與能體別故即
所師法而為其身雖名為身巳出五陰故非色質
及非心智色是初陰心智即四陰既其非陰亦非
入界故非三科任持攝屬此則巳簡分段變易以
二生死陰等攝故亦可色質簡應心智簡報三科
簡因既非此等何以狀名為物機故強指法性名
為法身。
○二法性下壽。

【疏】法性壽者非報得命根亦無連持強指不遷不
變名之為壽。

【鈔】連持之壽親依命根今法性壽非識息煖報得
命根亦非三事連持之壽為物顯德乃指法性非
八相遷非九世易強名為壽。
○三此壽下量。

【疏】此壽非長量亦非短量無延無促強指法界同
虗空量。

【鈔】壽之分量合論長短及以延促今法性壽實無
此等分量之相此則通簡若別簡者長是報佛短
是眾生能延能促即是應身非此等量為成觀故
強指法壽同虗空量。
○二此即下總示。

【疏】此即非身之身無壽之壽不量之量也。

【鈔】法性三義非陰聚身非報得壽非長短量強於
法性說身說壽說量故也。
○二報身二初稱法有
報二初引經。

【疏】報身者修行所感法華云久修業所得涅槃云
大般涅槃修道得故。

【鈔】報即酬報也修行是因感於玅報而酬因也法
華證智德經云慧光照無量久修業所得大般涅
槃證斷德也此二果德酬答修因是故名報。
○二
如如下釋相。

【疏】如如智照如如境菩提智慧與法性相應相冥
相應者如函蓋相應相冥者如水乳相冥。

【鈔】感報之時其相何似故以一法二喻顯之如名
不異所觀差別不名如境智外有境不名如智各
二如者境如如智智如如境此之境智故得應冥
智慧名通故以果覺菩提簡之即是無上菩提之
智與法性境相應相冥先舉函蓋喻其相應恐謂
函蓋雖際畔相當終存兩相故重舉水乳以喻相
冥令知始本同是覺性其體泯然正同水乳則顯
境外無智智外無境水乳可見。
○二法身下於報
立三即身壽量也三中一一言法身者報智所冥
離法無報故初身。

【疏】法身非身非不身智既應冥亦非身非不身強
名此智為報身。

【鈔】言非身者非應佛有分齊身非不身者非報佛
無分齊身又非身則非有非不身則非空中道法
身乃本覺體如覺冥此能冥亦忘為成觀故強名
報智。
○二法壽下明壽。

【疏】法壽非壽非不壽智既應冥亦非壽非不壽強
名非壽為壽。

【鈔】言非壽者非應同連持之壽非不壽者非報智
不連持壽雙非二邊冥中法體強名之意同前身
也。
○二法量下明量。

【疏】法量非量非無量智既應冥亦非量非無量強
名無量為量也。

【鈔】非應有量非報無量及非二邊義同身壽。
○三
應身三初明應物有三初身。

【疏】應身者應同萬物為身也。

【鈔】如谷答響大小隨聲如鑑現形端醜在質應萬
物感現勝劣身。
○二應同下壽。

【疏】應同連持為壽也。

【鈔】身既同物壽豈差機。
○三應同下量。

【疏】應同長短為量也。

【鈔】隨宜長短示量無量。
○二智與下明依二有應
三初法。

【疏】智與體冥能起大用。

【鈔】智即報身體即法身此二冥合應用無方。
○二
如水下喻。

【疏】如水銀和真金能塗諸色像。

【鈔】真金上色須水銀和方能塗(去聲)物闕此一緣金
無塗用。
○三功德下合。

【疏】功德和法身處處應現往。

【鈔】報智功德契會法身隨有機處應無不往。
○三
能為下明應徧三土二初雙明報應二有量下單
示應身。

【疏】能為身非身能為常壽為無常壽能為無量能
為有量。

【鈔】初義者上所說報但論冥法即自受用也今明
垂應以他受用常住之應對於生身無常之應示
二迹用是故雙明身等身即生身有分齊相故名
為身非身是報無分齊相故曰非身小般若云佛
說非身是名大身大身者乃他受用身也無分齊
身其壽則常故無量也有分齊身壽則無常故有
量也此二應用乃依真中二理而住機依事業二
識而見住理廣如金光疏說二識委在起信論明
論意要在事識見則取色分齊故名應佛業識見
則離分齊相故是報身此義至後釋觀佛觀鈔中
辯之行者須知常身無量通應三土無常有量但
應同居所以者何蓋實報機分證論見他受用身
方便土人唯稟別圓所見佛相雖小優降然匪生
身悉是報佛若同居土具四教機稟別圓者能覩
報佛故法華明常在靈山華嚴說法盡未來際及
諸大乘即於應相見是法性尊特之身故知常身
徧應三土若無常身唯應同居逗藏通機生凡夫
善也。
○次義分二初明有量二義。

【疏】有量有二義一為無量之量二為有量之量如
七百阿僧祗及八十等是有量之量如阿彌陀實
有期限人天莫數是有量之無量。

【鈔】上之所說自受用外垂三土身皆名為應其他
受用雖就對機名之為應而是實因之所感剋復
名為報非是差別逗機之用若論逐物隨緣參差
長短身壽量者須就同居無常用說故今別示應
身之相但於有量開出兩量而此兩量依於事識
但空見故唯屬無常若依業識不空見者即此無
常全體是常則常無常二用相即二鳥雙游也若
上二土機息應轉亦是無常以非八相故且言常
言七百等者首楞嚴三昧經云堅首菩薩問佛壽
幾何佛令往東方過三萬二千佛土於莊嚴國問
照明莊嚴自在王佛彼佛答云如釋迦壽我亦如
是汝欲知者我壽七百阿僧祗劫堅首迴此白佛
阿難云彼佛乃是釋迦異名雖機勝見長而七百
猶可數故亦是有量之量若阿彌陀人天莫數故
是有量之無量也。
○二應佛下結應佛皆然。

【疏】應佛皆為兩量逐物隨緣參差長短。

【鈔】佛佛既皆三身圓證應身被物物壽長短豈不
隨順各示兩量故彌陀現長亦能現短釋迦現短
亦能現長故大論第三十六云當知釋迦文佛更
有清淨國土如阿彌陀佛國阿彌陀佛亦有不嚴
淨國如釋迦文佛國又第三十八云此間閻浮惡
故釋迦壽應短餘處好故佛壽應長故涅槃二十
二云西方去此三十二恒沙有無勝國所有莊嚴
如安樂世界我於彼土出現於世斯皆隨逐物機
也。
○二然下據理融即。

【疏】然此三身三壽不可並別一異即乖法體即一
而三即三而一乃會玄文釋名竟。

【鈔】上辯三身法是本有報約修成應論現往其言
似縱須知報應二種之修性德本具雖是性德修
相宛然全性起修全修在性三一冥泯思說莫窮
不可等者如上竪論顯非並一若言性具三身壽
量顯非別異若作並別一異之解即乖所詮圓常
法體即一而三故不橫即三而一故不縱非縱非
橫不可思議如此解者乃會能詮玄玅之文也。

【鈔】二辯體前文解釋能說所說能觀所觀皆能詮
名今辯此名所詮之體欲令學者因筌得魚尋名
顯體尋名意在忘名顯體知無別體此乃今師釋
名辨體之玅意也復應了知釋名是總總三法故
三章是別別三法故是故解釋通別二名無不義
具教行理三能說之佛既具三身所說觀境各具
於三故云釋名總於三法體章別在法身宗用別
當餘二教相一章分別總別今之辯體雖在一法
一必具三故明體禮體底體達三種之義雖論三
義但是法身中三未明餘二各三故涅槃玄云總
唱秘藏故當其名法身攝一切法不縱不橫以當
其體般若攝一切法如面三目以當其宗解脫攝
一切法如三點伊以當其用如此敷演即是其教
非但經體義成餘義亦顯(文畢)今出其意空假皆中
故三屬體假用皆空故三屬宗中空皆假故三屬
用用是解脫特喻三點點是文字故宗當般若特
喻三目目能照明故法身之三特泯縱橫彰離念
故故知釋名總於九法辯體別在法身中三然九
不多三不為少方是圓教總別之義此自分三初
牒起略示。

【疏】次辯體者體是主質。

【鈔】名傍是實體正是主名是假名體是實質一切
名下皆有其質。
○二釋論下正釋主質四初據二
文定體。

【疏】釋論云除諸法實相餘皆魔事大乘經以實相
為印為經正體。

【鈔】諸法當處不生不滅非有非空無能無所離言
說相離名字相離心緣相離此等相名為實相無
相之相也誰人不具何法不然若論證知唯有諸
佛故法華云唯佛與佛乃能究盡諸法實相稟圓
說者初心即用佛智照境故能信解諸法實相既
解實相亦解諸法實性實體實力實作實因實緣
實果實報實本末究竟等十法既實即是實生實
佛實依實正一色一香無非中道一切諸法皆是
佛法既一切皆實實外無餘復何得云餘皆魔事
應知此說以理簡情若離心緣能所等相名為實
相介爾有相即為魔事故別教巳下至六道法皆
有能所心緣等相魔能說之悉名魔事故知一切
皆魔一切皆佛以情分別一切皆邪離情分別一
切皆正今簡情取理而為經體應知實相全體照
明稱為真心亦名本覺覺體徧故諸法皆實若指
其要不離現前分別之念念即本覺覺即經體無
別經體以為所詮以此覺心觀於依正能所即絕
待對斯忘玅觀之宗自茲而立若不爾者何須得
體方立經宗實相印者印即符印亦信也亦印定
義乃以所詮定其大小及以邪正理符佛旨方可
信從小乘三印無常無我此之二印印於生死寂
滅一印印於涅槃小乘涅槃與生死異故各印之
所詮符此則可信受是小乘經非魔外說大乘一
印即一實相二種生死三德涅槃其體是一究竟
真實義符於此可以信受是大乘經非小非外今
據此經圓實為大若從彼論三藏對衍通別二教
亦名一印今不取二唯圓實相名一印也則能說
之人所觀依正四種淨穢五逆罪等其性不二以
此一印為經正體。
○二無量下為四章所歸。

【疏】無量功德共莊嚴之種種眾行而歸趣之言說
問答而詮辯之。

【鈔】無量功德等者經用歸也經之力用亦名功德
力有滅惡之功用有生善之德滅一切惡生一切
善是故功德受無量名如此功德共嚴實體其猶
帝王治亂育民以此功德莊嚴聖躬種種眾行即
經宗也從理起行全理成修如水為波波還歸水
宗必會體故云歸趣通則萬行別觀十六故名眾
行言說問答即經名也能詮之名在於言說言義
幽奧復須問答種種詮辯以立經名而彰實體問
題目為名何嘗問答等耶答名能詮體一部言句
皆能詮名加法華經本迹十玅以為其名但題是
總故就題釋名餘之四義皆徧始終故一經之名
問答詮辯等從後向前示能歸法不別云教兼在
名中自稟曰名化他為教自他雖異俱是能詮故
知四章同歸一體。
○三譬眾下約二喻顯尊。

【疏】譬眾星之環北辰如萬流之宗東海。

【鈔】體於四章猶如北辰眾星環拱又似東海萬水
朝宗以其四章不暫離體一切諸法無理不成經
體既然安得不辯。
○四故以下以一印結示。

【疏】故以實相為經體也。

【鈔】三書家下具明體德體對釋名但在一德所謂
法身蓋釋名中總示三法利根雖解鈍者未明何
者以總示文帶於宗用體混其中情想叵忘本性
難顯故於總後別示靈源永異四魔諸法皆實於
彼圓伊當上一點絕思絕議非用非宗而其性融
一不定一如伊一點點不孤然故直法身非法身
法身必具般若解脫故別顯體而談三義雖彰三
德意在法身以空假皆中是故明三名為體德中
三初約禮義明法身。

【疏】書家解禮者訓體也體有尊卑長幼君父之體
尊臣子之體賤當知體禮之釋是貴極之法也。

【鈔】書既以體而釋於禮故今以禮而釋於體禮別
尊卑意崇君父前明魔事巳簡偏邪今之臣子唯
簡宗用故君父體即是法身諸佛所師萬法朝會
體非修證理絕言思欲使標心強稱貴極斯是本
覺非寂非照亦是法性非深非廣第一義諦名為
本性法身德也尋能詮名欲識此體體顯故行令
修觀者以此體德體彼依正一一貴極成玅宗矣。

○二復次下約底義明般若德。

【疏】復次體是底也窮源極底理盡淵府究暢實際
乃名為底釋論云智度大海唯佛窮底故以底釋
體也。

【鈔】空即中故故般若德是諸法底亦名本源淵
府實際若得中體則能窮暢也論云智度即實相
般若佛以觀照般若於諸法中證此智體故云窮
底然法性甚深無有底際云窮底者良由佛以無
底際智稱性而證義言窮底七方便人以有底智
故不能到諸法源底若圓教人從名字即以信解
心窮智度底五品觀行窮底十信相似窮底四十
一位分證窮底唯佛與佛究竟窮底以此底義辯
於經體則彰法性甚深第一義空名般若德也尋
名識體體顯故行令修觀者以此體德窮彼依正
一一到底成玅宗矣。
○三復次下約達義明解脫
德。

【疏】復次體是達義得此體意通達無壅如風行空
中自在無障礙一切異名別說皆與實相不相違
背釋論云般若是一法佛說種種名故以體達釋
經體也。

【鈔】假即中故故解脫德是一切法自在之體復具
一切真實名義若識此體則於諸法通達自在復
於世間及出世間一切異名一中解多多中解一
論云般若亦實相般若般若解脫名殊義一故互
舉也前明底義以觀照般若窮實相底今明達義
以文字般若說實相般若種種名也七方便人迷
此體故於諸異名壅塞障礙圓教行人名字體達
觀行體達相似體達分真體達論今舉佛究竟體
達達義辯體則彰法性無量如來藏義名為真性
解脫德也令修觀者以此體德達彼依正一一無
壅成玅宗矣。
○三明宗宗謂宗要此經之要在修
心玅觀感於淨土心觀即是一心三觀釋名之中
其相巳委感土之相此文備論今經玅宗在此因
果且分為二初標列。

【疏】次明經宗初簡宗體次正明宗。

【鈔】二有人下隨釋二初簡示宗體以其宗體一異
之相人多惑之故須簡示文二初簡二初簡宗體
一二初牒言略斥。

【疏】有人言宗即是體體即是宗今所不用。

【鈔】宗是因果此屬於事體是一性此屬於理雖不
相捨二義須分定執是一於義實乖故云不用。
○
二何者下據義廣破三初約義破。

【疏】何者宗既是二體即不二體若是二體即非體
宗若不二宗即非宗。

【鈔】宗是宗趣趣果趣理趣果必因若趣理者要須
修觀觀有明昧理有證不皆成因果故云宗既是
二體本是理觀雖趣理理非明昧因果依理理非
因果如波依水波有千差水常是一故云體即不
二不談諸法同一理性則不最為大乘經體故云
二即非體不論修證因果一法則非佛經所證宗
趣也。
○二如梁下立喻破。

【疏】如梁柱是屋之綱維屋空是梁柱所取不應以
梁柱是屋空屋空是梁柱。

【鈔】屋空梁柱雖不相離若謂是一則無虗實也。
○
三宗體下舉過結。

【疏】宗體若一其過如是。

【鈔】二簡宗體異二初牒言破。

【疏】宗體異者則二物孤調宗非顯體之宗體非宗
家之體宗非顯體之宗宗則邪倒無印體非宗家
之體則體狹不周離法性外別有諸法。

【鈔】雖破是一不可執異若其定異則二物孤調宗
異於體則非全性而起成修觀行有作屬於八倒
既不符理信非圓宗故云邪倒無印體若異宗則
理不即事事外之理其體不周法性之體既異因
果則一切法皆成別有。
○二宗體下舉過結。

【疏】宗體若異其過如是。

【鈔】二今言下示。

【疏】今言不異而異故有宗不一而一故有體也。

【鈔】今據普賢觀經驗其宗體不定一異故彼經云
大乘因者諸法實相是大乘果者諸法實相是實
相因果不異而異非倒有印此為玅宗因果實相
不一而一非事外理此為玅體豈同他立定一定
異他不聞此偏說奈何講茲疏文合知宗體唯想
事境三觀靡施正同次家邪倒無印可傷之甚。
○
二今此下就體明宗三初依經直示。

【疏】今此經宗以心觀淨則佛土淨為經宗致。

【鈔】大乘之法其要在心心具易知色具難解故止
觀云因通易識果隔難知故觀自觀他皆修心觀
今觀淨土須求於心心能具故心能造故心垢土
垢心淨土淨此猶通示未是的論的在一心頓修
三觀此觀觀於安養依正畢竟清淨名心觀淨此
觀能令四佛土淨如是方為此經宗致。
○二四種
下約土廣明三初列四土。

【疏】四種淨土謂凡聖同居土方便有餘土實報無
障礙土常寂光土也。

【鈔】二各有下立淨穢隨文釋義教觀俱沉用義解
文解行可發前釋觀字文中明示一心三觀又文
頻示心觀為宗至結宗云修心玅觀能感淨土今
消此文四土淨穢須準此觀為四淨因若依諸文
逐其四土各論土因何能通貫前後之文焉令聞
者證無生忍。

【疏】各有淨穢五濁輕重同居淨穢體拆巧拙有餘
淨穢次第頓入實報淨穢分證究竟寂光淨穢。

【鈔】初五濁輕為同居淨者此淨甚通須知別意如
戒善者四教凡位皆悉能令五濁輕薄感同居淨
而圓觀輕濁感同居淨依正名淨如此經說地觀
巳去一一相狀比於餘經修眾善行感安養土其
相天殊言體折巧拙有餘淨穢相者此土人眾淨
相亦寬折觀感穢可在三藏體觀感淨不專通人
衍門三教對三藏折俱明體法通但空體別次第
體圓不次體三人生彼俱感淨相圓人最淨如觀
音疏別向圓修圓七信去見彼依正同於實報住
行及通見相俱劣今經玅體須異三人故同居有
餘所明淨相文通意別須以前後頓觀之文玅宗
之語解此通文令歸的趣言次第頓入實報淨穢
者若論實證此土唯有圓聖所居別人初地證與
圓同稱實感報有何優降今就教道十地不融致
所感土異於圓人故約漸頓分於淨穢言分證究
竟寂光淨穢者若就別人同圓證實論寂光者唯
約真因對圓極果而分淨穢今論教道詮於極果
但斷無明一十二品寂光猶穢圓知須斷四十二
品名究竟淨仍要了知圓人始終能用上品常寂
光理而為觀體今談究竟意成行人修心玅觀也。

○三娑下釋名相但釋土名略指淨穢若的論四
淨能感之因唯一圓觀巳如向述文四初釋同居。

【疏】娑婆雜惡荊棘瓦礫不淨充滿同居穢也安養
清淨池流八德樹列七珍次於泥洹皆正定聚凡
聖同居上品淨土也。

【鈔】同居約人淨穢約土謂凡人聖人同居穢土也
淨土亦有凡聖同居二處凡聖凡即是實聖通權
實始證為實應來為權次於泥洹者泥洹涅槃梵
音新舊爾生安養者煩惱調伏近於涅槃故名為
次皆正定聚者三聚判也若如此土博地凡夫屬
邪定聚發心修行未不退者屬不定聚得不退者
屬正定聚若生安養不論高下五逆罪人臨終十
念得往生者亦得不退故云皆正定聚起信論明
初心生彼住正定故小彌陀經云生彼皆得阿鞞
䟦致同居淨中極樂當其上品土也若依今經十
六觀門圓玅修者通惑縱存生於彼土常覩勝相
如此土華嚴諸大乘會機所見也。
○二釋有餘三
初約修斷釋名。

【疏】方便有餘者修方便道斷四住惑故曰方便無
明未盡故言有餘。

【鈔】九種行人合生彼土藏二通三別住行二既修
空假皆方便道別向圓信所修雖實猶居似道判
屬方便不生分段蓋除四住約此修斷得名方便
斷通餘別故曰有餘。
○二釋論下據經論釋相。

【疏】釋論云出三界外有淨土聲聞辟支佛出生其
中受法性身非分段生法華云若我滅後實得阿
羅漢不信此法若遇餘佛於此法中便得決了。

【鈔】小乘雖云同入法性而執法性體類虗空子果
若忘永無身土大乘法性體具色心子果若忘身
土廣大釋論以大對破小乘界外無土特云出界
而有淨土小乘法性無有色心是故特云受法性
身又引法華遇餘佛者即有餘土佛也此約滅後
不值四依不生實信自謂永滅而生有餘蒙佛開
權即能決了。
○三就中下明利鈍淨穢。

【疏】就中復有利鈍指上為淨指下為穢也。

【鈔】彼土利鈍唯約大說若在此二巳修中觀生彼
則利佛乃為說不次第法若在此土未修中觀生
彼則鈍佛乃為說次第法也利根居上故云指上
指下例此利根所見同彼實報故名為淨鈍根所
見相劣於上故名為穢以今利鈍驗前體折唯圓
名體前三皆折別向觀中稍同圓體。
○三釋實報
三初約因果釋名。

【疏】實報無障礙者行真實法感得勝報色心不相
妨故言無障礙純菩薩居無有二乘。

【鈔】行真實道者圓人從初別人十向能於諸法稱
實觀中也中理今開即感玅報色心不二毛剎相
容純是法身菩薩所居尚簡圓似況七方便收簡
語寬宜善分別。
○二仁王下依經論釋相。

【疏】仁王經云三賢十聖住果報即是其義釋論云
菩薩勝玅五欲能令迦葉起舞華嚴云無量香雲
臺即其土淨玅五塵。

【鈔】仁王借別而名圓位三賢十聖借別名也住果
報者名圓位也三賢既與十聖同住果報驗是實
報不證中道寧住實報故知名別其義屬圓今取
果報證實報土問前明實報無有二乘今那忽云
迦葉起舞答須知四土有橫有竪仍知橫竪只在
一處如同居土趣爾一處即是實報若破無明轉
身入者斯是法身同佛體用稱實玅報則六根
淨人亦莫能預豈居二乘此則一處竪論實報若
未破無明即身見者此乃諸佛乃大菩薩為堪見
者加之令見實報土也蓋有機緣雖未破惑巳修
中觀如華嚴會及諸座席雜類之機感見身土難
思者是今引論文乃方等中為彈斥故示實報土
勝玅五塵令迦葉等頓忘少欲起動舞戲欲令聲
聞知大法玅生欣慕心鄙棄小道此等皆是一處
橫論實報土相故八部二乘機熟皆見也今以劣
喻顯於勝土如其鬼趣居人境界有人捨報墮彼
趣者即同彼類非他人共有人即身能見彼趣不
妨他人同見其相墮譬竪入實報土者見譬橫論
實報土也實報既爾方便寂光橫論同處亦復如
是於同居處論三土橫竪於方便處論二土橫竪
於實報處論一土橫竪至寂光處無橫無竪當處
亦無問論云迦葉對於菩薩勝玅五欲生愛之甚
不安起舞至法華中迦葉敘昔聞菩薩法遊戲神
通不生一念好樂之心二事皆是菩薩之法因何
愛惡頓爾相乖答應知二心俱是別惑愛於玅欲
即同體思惡於度生即界外塵沙如不肖子但愛
富貴而怠修學例淨名中斥身子云結習未盡華
則著身畏生死故五欲得便既畏生死乃指塵沙
為結習耳又引華嚴無量香雲即前所明同居橫
示實報之相。
○三就中下明漸頓淨穢。

【疏】就中更論次第頓悟上下淨穢等也。

【鈔】四釋寂光三初尅體立名。

【疏】常寂光者常即法身寂即解脫光即般若是三
點不縱橫並別名秘密藏。

【鈔】前三在事故從居人修斷因果而立土名此土
屬理故從本體三德為名問分證寂光三障未盡
何得一向就理立名答障未盡邊自屬實報今就
因果分忘之處名為中下常寂光土。
○二諸佛下
約能居示相。

【疏】諸佛如來所遊居處真常究竟極為淨土。

【鈔】金光明云如來遊於無量甚深法性諸佛行處
過諸菩薩所行清淨無量即寂甚深即光法性即
常又普賢觀云釋迦牟尼名毗盧遮那此佛住處
名常寂光常波羅蜜所攝成處我波羅蜜所安立
處樂波羅蜜離身心相處淨波羅蜜滅有相處故
知此土乃從四德究竟處立以四彼岸顯於三德
常我即法身樂即解脫淨即般若三德互具一一
論三故法身等各具四德雖云三四實非十二學
者知之如是方名不縱不橫秘密藏也。
○三分得
下明分滿淨穢。

【疏】分得究竟上下淨穢耳。

【鈔】分得名穢從證者論常寂光名從極理立。
○三
故以下據義結示。

【疏】故以修心玅觀能感淨土為經宗也。

【鈔】釋題觀字明圓三觀至今明宗初云以心觀淨
則佛土淨為經宗致次即廣明四土淨穢今乃結
云故以修心玅觀能感淨土為經宗也若其不用
圓玅三觀感四淨土則標結文全為無用釋題三
觀為被何人為何處用若謂欲感實報寂光二種
淨土須圓三觀若有餘淨但修體空若同居淨只
用事行不須三觀者此義不然偏空體法種種事
行雖是二種淨土之因非是此經的示宗致蓋以
此經本為韋提厭同居穢求同居淨故談玅觀觀
彼依正那得輙云感同居淨不須三觀三觀若成
麤垢先落非有餘淨更生何處豈有餘淨非玅觀
耶須知正為生同居淨故說三觀良由觀玅能破
三惑不獨感於同居淨土隨其惑斷淺深之處自
然感得有餘等三如病須藥本為身安求得仙方
修合服之不但身安兼能輕骨身安可喻生同居
淨輕骨可喻感上三土只是一藥効乃深勝如一
玅觀能淨四土起信論說初心修行大乘正信懼
在此土不當值佛信心退失乃教求生極樂世界
令觀彼佛真如法身畢竟得生住正定故非圓三
觀寧照法身那謂極樂因唯事善。
○四論用宗是
自行所修之法用是利他所施之法自行趣理故
明玅觀化他攝機合通眾善他宜玅觀亦須教修
自行助道豈廢眾善是故宗用法必齊等但有自
行化他之異耳文二初標名略示。

【疏】次辯經用用者力用也生善滅惡為經力用。

【鈔】力方有用故言力用力用何為生善滅惡也行
者應知體宗用三別明三法乃從一性起於二修
體是法身所顯性也宗是般若能顯智也用是解
脫所起力也二雖修成須知本具一雖是性全起
成修故非縱橫不可思議二德在性全指惑業即
是性具善惡二修今體逆修既全性具當處融玅
乃化他德故以此二為經宗用用徧一切非無惡
用以順性故生善滅惡故染惡用稱性用之最能
滅惡。
○二滅惡下約義廣釋二初約善惡具明。

【疏】滅惡故言力生善故言用滅惡故言功生善故
言德此皆偏舉具論必備也。

【鈔】既施力用必成功德是故一用而有四名偏論
滅惡須施功力偏論生善在於德用斯是一往若
二往說力用功德皆能滅惡力用功德皆能生善
須知滅惡極至阿鼻生善理合至於玅覺方是圓
經力用功德。
○二苦是下就滅惡偏釋二初無惡
不除。

【疏】苦是惡果貪恚癡是惡因惡因不除果不得謝。

【鈔】所言滅惡須滅惡因方除惡果如果報修因二
種行人不除三毒眾苦之本縱暫免苦終非永謝
今明化他修淨土觀則令諸惡因果俱滅惑縱未
斷生彼不起斷在不久故能永滅惡因惡果以要
言之此經力用滅五住因除二死果。
○二是故下
從重別顯。

【疏】是故此經能令五逆罪滅往生淨土即是此經
之大力用也。

【鈔】惡之重者莫過五逆五逆是業從於上品煩惱
而起招無間苦此經大力能滅此等極重三障即
生淨土若此三障性非三德何能無間轉為極樂
從極鈍根且論十念生最下品若從利根非不能
生上之八品以其五逆體是寂光故可於此淨四
佛土。
○五判教相教是聖人被下之言相是相狀
覽而可別上之四義皆是言教謂詮名教詮體詮
宗詮用之教若以其相而分別之則令覽者觀之
顯了故約五時二藏漸頓而示其相文二初正判
所說教三初約五時判二初明教部。

【疏】教相者此是大乘方等教攝。

【鈔】於大小乘此屬大乘經中亦有頻婆證小然非
此教正所被機今從正為韋提希等宣淨土觀尚
非通別豈是小乘於五時中是其第三方等時也。

○二赴機下明廣略。

【疏】赴機適化廣略不同大本二卷晉永嘉年中竺
法護譯此本是宋元嘉時畺良耶舍於楊州譯兩
經皆在王舍城說復有小本名阿彌陀在舍衛國
說阿彌陀無量壽彼此方言。

【鈔】且辯文相未論定散。
○二約二藏判。

【疏】二藏明義菩薩藏收。

【鈔】約人判法此屬菩薩阿含等經雖說三乘從多
從正屬聲聞藏大乘諸部雖有二乘非部正意是
故判藏歸菩薩也。
○三約漸頓。

【疏】漸頓悟入此即頓教正為韋提希及諸侍女並
是凡夫未證小果故知是頓不從漸入。

【鈔】若約化儀論漸頓者華嚴屬頓三時皆漸經在
方等非化儀頓今經頓者乃於化法以圓為頓故
就韋提即身得忍判教為頓且無生忍位別在初
地圓在初住別教凡夫經無數劫方至此位唯有
圓教即生可入若將結益判教偏圓最為明顯是
故今文就其當機證位定之是頓非漸。
○二題稱
下傍簡能說人。

【疏】題稱佛說簡異四人弟子諸仙諸天化人等說
也。

【鈔】若四人說如來印之亦得稱經今經始末皆出
金口故稱佛說。】

佛說觀無量壽佛經疏玅宗鈔會本卷第二

佛說觀無量壽佛經疏玅宗鈔會本卷第三
日東　沙門　實觀　分會

【【鈔】二分文下隨經顯義前取經中名等五義解釋
總題總意雖彰別文難顯故須以句節定經文令
義顯現總別雖異義無兩塗方知玄義釋此經題
復了疏句不顯他義分二初總別科判總科三分
別科六章。

【疏】分文為三序正流通從如是訖清淨業處序分
爾時世尊放眉間光訖諸天發無上道心正說當
機益分爾時阿難白佛當何名下訖經流通分序
中文二證信發起正說亦二淨業玅觀流通亦二
王宮鷲山。

【鈔】二初證下隨科解釋三初序分二初證信序即
是通序大論云佛將涅槃阿難問佛一切經首當
安何語佛答阿難應云如是我聞一時佛在某處
某國土與某大眾非獨我法如是三世諸佛經初
亦然故知六義即是通序以諸經同故亦名經前
序付囑令安故亦名經後序結集者所置故今言
證信者令聞者不疑故論第四問曰何不直說般
若而言住王舍城答說時方人令人信故言六句
者但以詮義究竟為句如佛但一字亦名句也二
初標指六句。

【疏】初證信序六句如是標於信我聞異外道一時
辯息諍佛正明化主王城論住處列眾為同聞。

【鈔】如是標於信者釋論第二問曰諸佛經何故初
稱如是答佛法大海信為能入智為能度如是義
者即是信也若人有信能入佛法無信不入不信
者言是事不如是信者言是事如是我聞異外道
親承於佛故曰我聞不同外道不稟佛也一時辯
息諍者謂機熟受道之時故無諍也釋論云不應
無一時佛自言一人出世多人得樂是者何人佛
世尊也。】

「如是。」

【【鈔】二如是下隨文釋義六初標信。

【疏】如是者諸法實相古今不異名如如理而說故
為是決定可信故云如是。

【鈔】信名忍樂理當言善方忍方樂理當則不異名
如言善則無非曰是四教言理皆稱如是而有淺
深若其三藏唯就世俗論於不異及以無非通雖
即理但在二諦別教知中要先破二唯圓初心即
了諸法一一中實當處皆如稱此而談無非曰是
故圓望三教皆不如是此經所信雖未開廢而所
被機不從偏小故但就圓明於如是決定可信也
此句既爾下之五句皆以在圓故通序文通其義
亦通而其意別今以別意釋其通文故此云也。】

「我聞。」

【【鈔】二我聞下異外道二初正釋。

【疏】我聞者表異外道親承有在。

【鈔】有在者在於佛也雖釋我聞意多明聞次文明
我。
○二我者下料簡二初立難。

【疏】我者自在義一切法空無我何故說我。

【鈔】我有自在及主宰義凡夫小乘於人法中而著
於我今傳圓觀合順二空何得言我。
○二隨俗下
通難二初直通。

【疏】隨俗假名說我謂見慢名字若無我則無聞若
無聞化道則絕為此義故雖知無我為傳化不絕
假名說我。

【鈔】畢竟空中雖我叵得此空即俗諸我宛然今且
約三分別我相橫計主宰名為見我俱生主宰名
為慢我隨世流布即名字我阿難尊者至結集時
尚破同體見慢之我豈有界內二種我耶為傳化
故故順玅俗立名字我。
○二如人下舉譬。

【疏】如人以金錢易銅錢及草木等賣買法爾人無
笑者故言我聞。

【鈔】知無我理如用金錢隨俗立我如易銅錢及草
木等。】

「一時。」

【【鈔】三一者下辯息諍二初示論釋二初釋一。

【疏】一者佛法無有定實之一云何稱一隨俗假說
一耳釋論廣破一異也。

【鈔】先約真破次隨俗立在文可見釋論廣破一異
者論云若一與物一一與物異二俱有過問曰若
一有何過答曰若一瓶是一義在在有一處處皆
應是瓶則無衣等諸物一中之過既然二中之過
云何答若一與瓶異瓶則非一若瓶與一異一則
非瓶若瓶與一合瓶名一者今一與瓶合何不名
一為瓶是故不得言瓶異一彼文極廣蓋瓶顯可
見故以瓶喻時也一則是數時則是體若於數體
定執一異則諸惑紛然能離執者則於法解脫斯
乃寄於數體一文示離著觀令於諸法皆祛定計
即知六事及以諸文皆須離於一異之見也。
○二
釋時。

【疏】時者有二種一迦羅即短時亦名實時二三摩
耶名長時亦名假時。

【鈔】此土詮召但直云時天竺二音若云迦羅即是
實時云三摩耶即是假時亦如此間心有二稱言
智是解心言識是迷心故令依智不依識也外人
執時以為實因是故對彼云三摩耶顯時是假若
內弟子依時而食護明相等乃言迦羅顯時是實
言迦羅短時三摩耶長時者若據論文短時長時
並名三摩耶也謂方時離合一異長短等名字出
凡人著心是故長短皆假無實今以短長分對二
名者恐是大師依建立門巧會論意以依佛制時
則生死時短外道執時則生死時長既迴論文必
有此意。
○二今不下明今意。

【疏】今不論長短假實說此經竟總云一時。

【鈔】言不論等者今非界內護明相等故不論實時
又非破外執時為實故不論假時長短如前但是
眾生機熟佛應說經機應合一之時亦是諦智合
一之時故云一時文但從應故云說經豈無機感
佛空說法故佛說竟韋提悟訖然一時文義本通
深淺今意別在圓機感佛故使凡夫頓入法忍。】

「佛。」

【【鈔】四佛者下化主三初約異名釋。

【疏】佛者亦婆伽婆此云有大名聲亦云能破煩
惱。

【鈔】大論第四以四義釋婆伽婆一能破煩惱二有
功德三巧分別能分別諸法總相別相故四好名
聲無有得聲名如佛者故今文略出二義新云薄
伽梵具六義一自在二熾盛三端嚴四名稱五吉
祥六尊貴以多含故不翻舊云婆伽婆訛也。
○二
佛者下約三覺釋。

【疏】佛者平等開覺故名為佛既能自覺復能覺他
覺行備滿。

【鈔】佛者下總示既能下別示三覺對迷說自對自
說他對因說滿一平等覺對三不同說為三覺。
○
三一切下約超因釋。

【疏】一切智異外道慈悲異二乘平等異小乘尊極
名為佛。

【鈔】一切智故異外邪癡無緣慈故略小自度三智
等故異偏菩薩究竟覺故異諸因位能異不殊對
所異故四種分別然釋佛義六即等說其文稍委
故今略云。】

「在王舍城耆闍崛山中。」

【【鈔】五在者下論住處二初釋住二初會在同住。

【疏】在者暫時曰在久停名住一往語耳。

【鈔】在暫住久一往分之故非盡理久在暫住有何
所妨況靈鷲山如來應身常在其中豈得言暫。
○
二住者下約論釋住此經云在大品言住其義不
別故引彼論住義釋在分二初標列。

【疏】住者四威儀皆為住差別者謂天住梵住聖住
佛住也。

【鈔】四威儀者謂行住坐臥此之身儀皆住靈鷲而
能住法則有四差即天梵聖佛也。
○二天住下解
釋。

【疏】天住謂六欲天因即施戒善心也梵住從初禪
至非想因即四無量心也聖住三乘人因即三三
昧也佛住首標嚴百八三昧十力四無畏十八不
共也。

【鈔】今四住文乃是盡取論釋住義是知四中皆明
因果而所住法正在於因所謂如來以攝物故示
現施戒及十善心此即佛以欲天之法住王舍城
為物示現四無量心示三三昧即梵法聖法住王
城等此皆如來隨他意住若隨自意即以楞嚴至
不共等住王城也故普賢觀云釋迦牟尼名毗盧
遮那此佛住處名常寂光釋迦遮那既是異名王
城寂光畢竟無二故云此佛住處名常寂光今之
所住是何境界又應了知若以人法分於能所施
戒至于首楞嚴等皆所住法佛為能住若以王城
為所住處上之人法皆名能住又據經文但云佛
住論應唯就首楞嚴釋而明前三者荊谿二解一
從通以趣別從廣之狹也二將勝以攝劣佛住王
城必攝欲色及以三乘佛住既勝則無法不住非
不住惡為引物故且從善說而於善中就世間善
略指定散收一切善故言天梵於出世中略指小
大攝一切法故言聖佛他人不明能住心法唯云
身住王舍城等則抑極聖同凡夫住況復凡聖各
各有於能住之法且如比丘修戒定慧乃以天梵
及以聖住住於房舍若破戒者則以地獄住於房
舍其有能修一心三觀則所住處即空假中豈非
楞嚴為能住法初心尚爾如何果佛唯論身住。
○
二王舍下釋處二初各釋城山二初釋城二初翻
梵名。

【疏】王舍城者天竺云羅閱祇伽羅。

【鈔】亦名摩竭提此云不害言此國法不行刑戮其
有犯死罪者送置寒林。
○二釋論下解釋三初約
諸王治化釋。

【疏】釋論解摩伽陀國王有夫人生子一頭兩面四
臂人謂不祥王即裂其身首棄之曠野羅剎女鬼
名闍羅還合其身以乳養之後大成人力能并國
王有天下取諸國王萬八千人置此五山以大力
勢治閻浮提閻浮提人因此名王舍城也。

【鈔】二又先下約移居免火釋。

【疏】又先所住城城中失火一燒一作如是至七國
人疲役集諸智人宜應易處即求覓地見此五山
周匝如城即作宮殿王於中住故名王舍。

【鈔】三又下約畏罪得處釋。

【疏】又古昔國王名婆藪厭世學仙妄云天祀中應
殺生噉肉身陷地獄其子廣車次復為王自念我
父生入地獄今欲出家復畏地獄欲治天下復恐
有罪當何處身作是念時空中語言汝行若見難
值希有處當作舍住王出畋獵見一鹿走疾如風
王便逐之至此山周匝峻固其地平正生草細輭
好華徧地茂林華果溫泉浴池皆悉清淨天雨天
香奏天伎樂乾闥婆等適見王來各自還去見此
靈奇於中起舍故名王舍城也。

【鈔】二耆闍下釋山二初翻名。

【疏】耆闍崛山者翻名靈鷲。

【鈔】二諸聖下解釋三初約聖靈依就釋。

【疏】諸聖仙靈依之而住。

【鈔】二又名下約山形似鷲釋。

【疏】又名鷲頭峯形似鷲。

【鈔】三又山下約鷲鳥棲隱釋。

【疏】又山南有尸陀林諸鷲食屍竟棲其山。

【鈔】二然法下總示法應。

【疏】然法身無像實不假地所居為欲利益故隨化
身明化主住處耳。

【鈔】不言報者報能冥法復能垂應既言法應報在
其中三身融玅言且暫分體常相即。
○六與大下
列同聞二初標科辯次。

【疏】與大比丘眾下列同聞眾也先聲聞次菩薩顯
示教中二乘外相為勝菩薩心雖是勝外相無定
是故後說也。

【鈔】二聲聞下依次解釋二初聲聞眾二初分科示
略。

【疏】聲聞先標位次列數何不歎德非是無德譯經
人略。】

「與大比丘眾。」

【【鈔】二與若下隨文解釋二初標位四初釋與。

【疏】與者共義一處一時一心一戒一道一見一解
脫等皆一故名共也今經與阿難諸大眾同聞故
云與也。

【鈔】與即共義以七一釋七種一故方成共義若據
時判巳屬生蘇且從本說七在三藏同感佛時同
鹿苑處同別脫戒同一切智心同無漏正見同三
十七道同有餘脫昔同七者今日同聞然此觀門
佛將阿難及以目連入韋提希後宮宣說大眾未
聞至迴靈山阿難具述方得同聞。
○二大義下釋
大。

【疏】大義有三謂大多勝天王大人所敬故言大徧
解內外經書名曰多出九十五種上號為勝此等
皆是無學小乘中極故云大也。

【鈔】華言大者梵曰摩訶乃含三義謂大多勝故須
就本三義釋之大人所歸德量大故梵王師陳如
帝釋師迦葉等通內外典識解多故出九十五知
見勝故皆無疑解脫故小中極雖標一大義必具
三。
○三釋比丘二初標列六義。

【疏】比丘者因果六義因名乞士怖魔破惡果號應
供殺賊無生。

【鈔】因三果三一一主對。
○一釋論下隨要釋三因
三若成果三自剋復欲行者効彼修因故釋因三
三中初乞士。

【疏】釋論淨目問舍利弗乞士者有四種食合藥種
植田園名下口食仰觀星宿名仰口食四方巧語
名方口食呪術卜算名維口食比丘不作此四名
清淨乞士也。

【鈔】今舉身子答彼淨目乞士之義須離上下方維
之食常行乞食清淨活命故名乞士至果乃成應
供德也。
○二怖魔。

【疏】怖魔者若發心出家地行夜叉唱飛行空中展
轉乃至六天魔王聞之怖畏失人眾也。

【鈔】魔主生死在家受欲增長生死出家離染趣向
無生是故魔王聞之生怖染欲破戒魔還快樂勤
修三學果證無生。
○三破惡。

【疏】破惡者能破煩惱九十八使悉皆破斷故名破
惡。

【鈔】見思二使共九十八名惡名賊修觀推窮名為
破惡證智斷盡名為殺賊。
○四眾者下釋眾三初
釋通名。

【疏】眾者四人巳上乃至百千無量一處羯磨作法
行籌布薩事理二和無有違諍名和合眾也。

【鈔】二一有下釋別相。

【疏】一有羞僧持戒無違二無羞僧不持戒不別好
惡三無知僧雖不破戒不別輕重二人共諍不能
判決默然無言四真實僧謂學無學人。

【鈔】三今此下明去取。

【疏】今此二僧得共羯磨同聞證信唯取無學人也。

【鈔】羯磨通凡故取有羞今此二僧者即有羞真實
也論云是中二種僧可共百一羯磨同聞證信尚
簡學人前三絕分也。】

「千二百五十人俱。」

【【鈔】二千二下列數二初標人合數二初合一千。

【疏】千二百五十人者列數也三迦葉兄弟有千弟
子優樓此云木瓜林伽耶此云城那提此云江昔
共起剎今連枝也。

【鈔】二舍利下合二百五十。

【疏】舍利弗名翻言珠子亦云身子姓拘栗陀目犍
連姓也翻讚頌亦萊茯根或云胡豆二人共有二
百五十人。

【鈔】二迦葉下常隨所以。

【疏】迦葉舍利弗等先並事火翻邪入正艱苦累載
都無所獲一遇見佛便得上果感佛恩深常隨侍
佛為同聞眾。】

「菩薩三萬二千文殊師利法王子而為上首。」

【【鈔】二菩薩眾二初料四文。

【疏】菩薩位中有四第一明位第二列數三萬二千
人第三標名文殊第四結為上首。

【鈔】二天竺下釋二義二初釋位。

【疏】天竺云摩訶菩提質帝薩埵此云大道心成眾
生。

【鈔】二文殊下翻名。

【疏】文殊此云玅德以法化人名法王子也。

【鈔】二發起序二初對辯不同二初泛舉差別。

【疏】二發起序者諸經不同或放光動地微笑入禪
自唱位號勸人令問。

【鈔】放光如法華經放眉間光照東方萬八千土也
動地如大品世尊以神通力大千國土六種震動
微笑如報恩經爾時如來熙怡微笑也入禪如金
光明經是時如來遊於無量甚深法性也自唱位
號如梵網經我今盧舍那方坐蓮臺也勸人令問
如涅槃經普告眾生大覺世尊將入涅槃若有所
疑今悉可問為最後問也然諸經發起事或兼有
之今且各舉一端以明發起之相。
○二今經下正
顯今經二初正顯。

【疏】今經正以殺父以為發起。

【鈔】二何故下釋疑。

【疏】何故舉此逆事為發起耶為彰此界極惡令人
厭棄親所生子猶尚危害即欲令人同欣淨土下
韋提希願為我說無憂惱處不樂閻浮濁惡之世。

【鈔】二就中下總科略釋二初分科。

【疏】就中為二初爾時下正明殺父次問守門人下
明欲害母。

【鈔】二問頻下釋三初問答釋疑二初問。

【疏】問頻婆何故遣人說法韋提何故如來自往。

【鈔】頻婆韋提皆請弟子赴頻婆請何故唯遣目連
樓那至赴韋提何故如來躬親而往。
○二答。

【疏】答父願聞法遣入傳授為化義足母求生淨土
非佛不開故須自往。

【鈔】頻婆國父願聞戒法可遣人授韋提國母機在
玅觀須佛親開父母之稱從闍王得。
○二頻婆下
預翻名字。

【疏】頻婆娑羅此云摸實亦曰影堅韋提希此云思
惟阿闍世此云未生怨或婆羅留支此云折指內
人將護名為善見也。

【鈔】三初段下隨科解經初正明殺父二初分科。

【疏】初段為四一頻婆為子幽禁二國太夫人密奉
王食以濟王命三漱口畢下聖為說法以潤王心
四如是時間下明因食兼由聞法多日不死。】

「爾時王舍大城有一太子名阿闍世隨順調達惡友
之教收執父王頻婆娑羅幽閉置於七重室內制諸
羣臣一不得往。」

【【鈔】二初爾下隨釋四初為子幽禁二初隨釋經文
二初師資現事二初釋時處標人。

【疏】初爾時王舍太子阿闍世者當佛在王舍城時
未生怨者未生之日相師占之此兒生巳定當害
父。

【鈔】經云爾時即當佛在城不遠耆闍山時也前譯
阿闍世為未生冤今方釋義處胎之日有冤害相
占者預記因以為名。
○二隨順下明順友造逆五
初釋惡友名族。

【疏】隨順調達惡友教者調達此云天熱亦云天授
是斛飯王子是佛堂弟阿難親兄阿難此翻歡喜
亦云無染或云欣樂調達有三十相出家誦六萬
法聚滿十二韋陀。

【鈔】二為利下釋惡友謀術二初從人學術。

【疏】為利養故往詣佛所求學神通佛不為說令觀
無常自可得道復至舍利弗目連乃至五百弟子
所皆不為說取通之法阿難親弟未得他心授與
通法調達入山學得五通。

【鈔】阿難親弟知取通法自未得通不知其心故授
與之。
○二心念下誘人同謀。

【疏】心念誰作檀越闍世太子有大王相或自變身
作象馬寶於王子前抱持歍嗽復至天上取天華
天食。

【鈔】作象馬寶以輪王事誑惑闍世作抱持等欲其
生愛也。
○三語王下明惡友言教。

【疏】語王子言我作新佛汝作新王豈不快耶。

【鈔】正教造逆我殺牟尼以作新佛汝殺頻婆以作
新王新王新佛共化世間不亦快哉。
○四隨順下
明太子造逆。

【疏】隨順惡友收執父王。

【鈔】闍世受教乃行殺逆。
○五調達下明惡友造逆。

【疏】調達破僧舍利目連教化還合推山厭佛密迹
金剛以杵擬之碎石迸來傷佛足指華色比丘尼
呵之拳打眼出作三逆罪生入地獄。

【鈔】調達自造三逆成就復教闍世殺父成就害母
加行自行教他五逆罪故生陷泥黎。
○二頻婆下
父子前因。

【疏】頻婆往日毗富羅山遊行獵鹿空無所獲遇值
一仙正坐使人驅逐令去遂勅殺之臨終惡念願
我來生還如今日心口害汝。

【鈔】被殺仙人生惡念故即來為子胎中巳有害父
之怨。
○二如此下總結權化。

【疏】如此等事皆是大士善權現化行於非道通達
佛道眾生根性不同入道有異一逆一順弘道益
物示行無間而無惱恚闍王現逆為息惡人令不
起逆。

【鈔】調達闍世頻婆韋提皆是大權現逆現順利益
眾生。
○二夫人奉食。

【疏】二明夫人奉食。】

「國太夫人名韋提希恭敬大王澡浴清淨以酥蜜和
􂆌用塗其身諸瓔珞中盛蒲蔔漿密以上王爾時大
王食􂆌飲漿求水漱口。」

【【疏】王食􂆌飲漿求水漱口合掌遙禮請受八戒澡
浴清淨。
△三二聖為說法。】

「漱口畢巳合掌恭敬向耆闍崛山遙禮世尊而作是
言大目犍連是吾親友願興慈悲授我八戒時目犍
連如鷹隼飛疾至王所日日如是授王八戒世尊亦
遣尊者富樓那為王說法。」

【【鈔】三聖為說法二初釋目連授戒二初釋疾至。

【疏】目連是佛右面弟子昔為辟支佛剃頭作袈裟
願得神通。

【鈔】以其宿世事辟支佛今得神通疾至王所。
○二
授八下釋戒相。

【疏】授八戒者不殺不盜不婬不妄語不飲酒不著
華香不觀聽伎樂不上高牀此八是戒不過中食
是齋毗曇不著香衣不上高牀同是莊嚴處合為
一也。

【鈔】初開香衣及上高牀以為八戒齋在八外次合
香衣高牀為七不過中食為第八則齋在八內法
無增減數有開合皆名為八戒齋也。
○二富樓下
釋樓那說法。

【疏】富樓那此云滿願子亦滿慈子從父母得名說
法第一巧開人心故偏遣之。】

「如是時間經三七日王食􂆌蜜得聞法故顏色和悅。」

【【鈔】四頻婆下法食延壽。

【疏】四頻婆因食聞法遂得多日不死也。

【鈔】二次害下明欲害母二初分科。

【疏】次害母中為四一為子幽閉二因禁請佛三佛
與弟子因請往赴四見佛傷歎請法初中又三一
欲害母二二臣諫不聽害三勅內官幽閉。

【鈔】二初闍下隨釋四初為子幽閉三初欲害母三
初王問在不。

【疏】初闍世問守門者王今在不。】

「時阿闍世問守門者父王今者猶存在耶。」

【【鈔】二守門下以事實答。

【疏】二守門者以事實答。】

「時守門人白言大王國太夫人身塗􂆌蜜瓔珞盛漿
持用上王沙門目連及富樓那從空而來為王說法
不可禁制。」

【【疏】三王聞瞋怒。】

「時阿闍世聞此語巳怒其母曰我母是賊與賊為伴
沙門惡人幻惑呪術令此惡王多日不死即執利劒
欲害其母。」

【【鈔】三王聞瞋怒二初消經文。

【疏】名父為賊母為賊伴即執利劍欲害其母。

【鈔】二應殺下釋妨難。

【疏】應殺守門人而欲害母者守門有辭王先有勅
制諸羣臣不言婦女沙門從空飛入非我能禁王
雖貪國殺父猶不違法。】

「時有一臣名曰月光聰明多智及與耆婆為王作禮
白言大王臣聞毗陀論經說劫初已來有諸惡王貪
國位故殺害其父一萬八千未曾聞有無道害母王
今為此殺逆之事汙剎利種臣不忍聞是旃陀羅我
等不宜復住於此時二大臣說此語竟以手按劒却
行而退時阿闍世驚怖惶懼告耆婆言汝不為我耶
耆婆白言大王慎莫害母王聞此語懺悔求救即便
捨劒止不害母。」

【【鈔】二劫初下二臣諫三初釋勸辭。

【疏】劫初巳來一萬八千未聞無道害母害母眼見
何得言聞謂不忍聞世人傳說不宜住此欲奔他
國故云不住有國巳來雖有刑罪不加女人況所
生母故不住也。

【鈔】二以手下釋勸相。

【疏】以手按劒却行而退者按劒現威以息王忿也。

【鈔】三驚怖下明從勸。

【疏】驚怖惶懼者畏懼也耆婆此云固活生時一手
把藥囊一手把針筒昔誓為醫能治他病從德立
號菴羅女子也是國賢臣賢臣去必國亡也汝不
為我者耆婆重諫慎莫害母懺悔求救前愆也即
便捨劒止不害母。】

「勅語內官閉置深宮不令復出。」

【【鈔】三勅語下勅幽閉。

【疏】勅語內官幽閉深宮。

【鈔】二韋提下因禁請佛二初分科。

【疏】韋提希被幽閉下第二請佛謂請如來令遣弟
子與巳相見文為二初明請人次明請法。】

「時韋提希被幽閉巳愁憂憔悴遙向耆闍崛山為佛
作禮而作是言如來世尊在昔之時恒遣阿難來慰
問我我今愁憂世尊威重無由得見願遣目連尊者
阿難與我相見。」

【【鈔】二韋提下隨釋二初請人。

【疏】韋提何故請見目連及以阿難目連是門師阿
難佛侍者先恒教誡故偏求見居在深宮不敢偏
求內厭惡界願生淨土欲令二人傳意請佛。

【鈔】一是門師一是佛侍先常教誡故偏請二人既
在深宮故請二人不敢偏一欲傳我意請佛宣說
生淨土因請人之意也。】

「作是語巳悲泣雨淚遙向佛禮。」

【【鈔】二悲泣下請式科云請法即法式也。

【疏】悲泣雨淚望佛哀憐遙向佛禮前巳禮竟今復
重禮表巳殷勤。

【鈔】三世尊下因請往赴二初分科。

【疏】世尊在耆闍下如來現宮不異勝鬘即生此念
時佛於空中現也文為五一神通二色身三坐座
四眷屬五雨華。

【鈔】勝鬘等者勝鬘夫人也即舍衛國波斯匿王女
末利夫人所生為踰闍國妃其後父母遣書云佛
出我國神通自在普益眾生勝鬘執書對使說偈
云仰惟佛世尊普為世間出亦應愍我等速來至
此處即說此偈時佛於空中現復說偈讚云如來
玅色身世間無與等等今韋提哀請佛即降赴其
事相類故云不異。】

「未舉頭頃爾時世尊在耆闍崛山知韋提希心之所
念即勅大目犍連及以阿難從空而來佛從耆闍崛
山沒於王宮出。」

【【鈔】二知韋下隨釋五初神通二初消文。

【疏】知韋提希心念者是知他心從崛山沒王宮出
顯神通也。

【鈔】如來之心寂而常照無數河沙世界眾生若干
種心悉知悉見非同小聖作意方知他心及以身
如意通皆無記通也。
○二問前下釋妨二初出
妨。

【疏】問前頻婆請弟子意在如來今夫人亦請弟子
意在佛何故前請遣弟子今請自往耶。

【鈔】此難重出問不異前答不同彼。

【疏】解有二義一闍王與調達殺父如來若躬赴恐
世王起怨嫌心為護彼故不得自往二者佛法寄
在國王頻婆定死闍世當為國主如來若往者王
得國主佛法不行故不得往夫人無此諸事如來
自往。

【鈔】言二解者一滅即今嫌佛之惡二生以後行法
之善何以故若佛入彼頻婆之室即令世王謂佛
朋父還謀國政怨嫌既重後不行法故不躬往母
無斯事故佛親赴。
○二時韋下色身。】

「時韋提希禮巳舉頭見世尊釋迦牟尼佛身紫金色。」

【【鈔】三坐百下坐座。】

「坐百寶蓮華。」

【【鈔】四目連下眷屬。】

「目連侍左阿難侍右釋梵護世諸天在虗空中。」

【【鈔】五普雨下雨華。】

「普雨天華持用供養。」

【【鈔】四傷歎請法二初分科。

【疏】傷歎請法中有二意韋提見佛下正明請其生
處今向世尊下明請往生之因初明供養問往生
因次問生處也。

【鈔】今向世尊下明請往生之因者即二意中第二
請示往生淨土之因經云唯願佛日教我觀於清
淨處文也初明供養問往生因者即第一意問往
昔生中何罪為因生此闍世惡逆之子應知此二
語同意別。】

「時韋提希見佛世尊自絕瓔珞舉身投地號泣向佛
白言世尊我宿何罪生此惡子世尊復有何等因緣
與提婆達多共為眷屬。」

【【鈔】分二初我有下供養問往生因。

【疏】我有何罪生此惡子世尊復有何等因緣與提
婆達多而為眷屬此經不答餘經說之昔於錠光
佛時釋迦為摩納就珍寶仙人學學習既成念欲
報恩自惟貧乏于時耶若達欲嫁女時有須摩提
求為女壻聰明有智而形貌醜摩納遇見論義須
摩提屈在言下耶若達歡喜大賜珍寶以女妻之
摩提生忿發誓未來世世常惱為此因緣常觸惱
也。

【鈔】經自絕瓔珞舉身投地號泣向佛即三業供養
絕瓔投地是身號泣是口以二顯意闍世之因巳
略如前疏今但出調達之緣。】

「唯願世尊為我廣說無憂惱處我當往生不樂閻浮
提濁惡世也此濁惡處地獄餓鬼畜生盈滿多不善
聚願我未來不聞惡聲不見惡人。」

【【鈔】二濁惡下正問生處。

【疏】濁惡者濁五濁也一見二煩惱三眾生四命五
劫惡者十惡也殺盜婬妄語惡口兩舌綺語貪瞋
邪見也三途地獄名泥犂譯云不可樂畜生云旁
行從主畜養為人驅使食噉餓鬼飢虗怯畏三千
剎土同有此惡故曰盈滿多不善聚惡道因也無
人不起故名曰多人常現行殺盜婬等違理枉物
為不善積集稱聚也願我未來不聞惡聲不見惡
人。】

「今向世尊五體投地求哀懺悔唯願佛日教我觀於
清淨業處。」

【【鈔】二今向下請往生因。

【疏】今向世尊五體投地兩肘兩膝頭頂是為五體
也懺摩梵言悔過漢語彼此並舉故云懺悔將果
驗因知過去有罪恐償未盡當來更受故須懺悔
唯願佛日啟告所求佛能破壞眾生癡闇如日除
昏故言佛日教我觀於清淨業處序文竟。

【鈔】第二正說分二初泛科懸解二初科三段。

【疏】爾時世尊放眉間光下第二正說文為三初明
淨業次辯玅觀三利益。

【鈔】二如來下解初文。

【疏】如來眉間有白毫相猶如珂雪長一丈五尺毫
有八楞周圍五寸其毫中空右旋宛轉如琉璃筒
從此發光照無量國還住佛頂變為金臺廣現諸
國令韋提希樂生安養。

【鈔】二初放下重科廣釋二初總別分科。

【疏】初放光酬前請於生處次世尊微笑下酬前淨
業近答思惟正受三種淨業散心思量名曰思惟
十六正觀說名正受就初有二第一答其生處唯
願下明見淨土更請淨國之因初放光普示諸土
次或有下示土差別韋提下示生處。

【鈔】酬前生處者前韋提請云唯願為我廣說無憂
惱處佛今放光照其淨土令彼見之以酬前請酬
前淨業者前請云唯願教我觀於清淨業處今示
三種淨業十六玅觀即教彼觀淨業處也近答等
者以韋提希於酬生處中因光見土乃再請云教
我思惟教我正受此在正宗故云近答若酬序中
所請即是遠答。
○二隨科解釋二初酬二問二初
酬前生處二初答其生處三初爾時下放光普示。】

「爾時世尊放眉間光其光金色徧照十方無量世界
還住佛頂化為金臺如須彌山十方諸佛淨玅國土
皆於中現。」

【【鈔】二或有下示土差別。】

「或有國土七寶合成復有國土純是蓮華復有國土
如自在天宮復有國土如玻􂇶鏡十方國土皆於中
現有如是等無量諸佛國土嚴顯可觀令韋提希見。」

【【鈔】三時韋下的示生處。】

「時韋提希白佛言世尊是諸佛土雖復清淨皆有光
明我今樂生極樂世界阿彌陀佛所唯願世尊教我
思惟教我正受。」

【【鈔】二思惟下見土更請因。

【疏】思惟是願願思是業正問其因正受者非邪曰
正領納名受即第二問觀行。

【鈔】此請淨土正助二因初教我思惟若不思惟不
成願樂有願之思乃成業因唯願世尊教我修於
淨土願思令成業因此請事善助道之業也次教
我正受離邪倒想領納所緣名為正受此請世尊
教我修行淨土觀法即正觀也。
○二微笑下酬前
淨業二初總別分科。

【疏】微笑中有二初明三種淨業答思惟汝是凡夫
下次明十六玅觀答正受初業共凡夫次共二乘
後是大乘不共之法初淨業中有三第一明三種
淨業告阿難下第二歎其所問玅契佛心從阿難
汝當受持下第三略付阿難令持獲利也就初復
三初明光照頻婆獲道次世尊告韋提汝今知不
下舉果勸修因三欲生彼國者下明往生之因也。

【鈔】初業共凡夫等者今三種福是圓助道與正觀
合皆如來行故云三世諸佛淨業正因但以三種
有通有局初孝養等通於大小及以博地故云初
業共凡夫次歸戒等唯通大小凡夫無分故云次
共二乘若菩提心等專在大乘不通凡小故云不
共之法。】

「爾時世尊即便微笑有五色光從佛口出一一光照
頻婆娑羅王頂爾時大王雖在幽閉心眼無障遙見
世尊頭面作禮自然增進成阿那含。」

【【鈔】二何以下隨科解釋二初三種淨業答思惟三
初正明淨業三初光照頻婆得道二初釋微笑二
初問。

【疏】何以不直答其土因而復放光微笑耶。

【鈔】二答二初解有下答放光。

【疏】解有二初為欲增道次欲使王與夫人因光相
見王既覩光增道知國非實視死如眠夫人見王
無憂觀法成果也。

【鈔】觀法得果者無生法忍是圓三觀習果故也。
○
二微笑下答微笑。

【疏】微笑如釋種被誅如來光色益顯正以如來善
達因緣業報無差對至叵避王雖應死而獲前跡
夫人幽縶即是現淨土之緣有此多緣所以致笑
也。

【鈔】惡業之報害命縶身而為獲果及淨土緣如來
心了善惡因果交互萬差欲表內心是故微笑。
○
二阿那下釋阿那含。

【疏】阿那含者第三不還果也。】

「爾時世尊告韋提希汝今知不阿彌陀佛去此不遠
汝常繫念諦觀彼國淨業成者我今為汝廣說眾譬
亦令未來世一切凡夫欲修淨業者得生西方極樂
國土。」

【【鈔】二去此下舉果勸修因二初問。

【疏】去此不遠者安樂國土去此十萬億佛剎一一
剎恒沙世界何言不遠。

【鈔】大本小本俱云極樂去此十萬億剎剎即大千
故云河沙何言不遠。
○二解云下答有二意。

【疏】解云以佛力故欲見即見又光中現土顯於佛
頂一念能緣言不遠也。

【鈔】初以佛力故令修觀者欲見即見故此文云汝
當繫念諦觀彼國故知佛力加欲見者令觀成見
後文云一切眾生觀於西方極樂世界以佛力故
當得見彼清淨國土故般舟見佛而論三力一佛
威力二三昧力三行者本功德力次意即是光中
現土即目覩見也其二種見皆由感應雖遠而近
然若心性不具塵剎則佛無應現之理生無感見
之功故此經談是心是佛觀迷此意則非玅宗。】

「欲生彼國者當修三福一者孝養父母奉事師長慈
心不殺修十善業二者受持三歸具足眾戒不犯威
儀三者發菩提心深信因果讀誦大乘勸進行者如
此三事名為淨業佛告韋提希汝今知不此三種業
乃是過去未來現在三世諸佛淨業正因。」

【【鈔】三第一下正示往生因二初正示三初共凡夫
業。

【疏】第一孝養父母奉事師長敬上接下慈心行也
修十善業是其止行身除三邪口離四過意斷三
惡也。

【鈔】此經正被頓修之機雖修佛行父母師長豈不
孝事輪王十戒豈不止行但能修之心一一稱性
何妨所修慈孝之善共於凡夫。
○二第二下共二
乘業。

【疏】第二三歸者佛法僧也在家戒亦即是十戒具
足眾戒者道俗備受微細不犯威儀者三千悉皆
不缺也。

【鈔】圓頓行者豈違小乘出家之式三歸眾戒威儀
等事但受持之心合於一體依於畢竟而所行之
法共於二乘。
○三第三下大乘不共業。

【疏】第三發菩提心是願起意趣向名為發心菩提
是道佛果圓通說為菩提讀誦大乘明修解也行
能運通說之為乘餘二不及是言大也。

【鈔】依無作境起無緣誓名發菩提心實相不二而
二立因果殊二而不二始終理一信此因果方名
為深讀誦大乘修三智解運圓乘行以此解行教
其行者名為勸進此三種業得前前者不得後後
得後後者必得前前故今行人能修前二前二不
能修於大乘故云餘二不及是言大乘。
○二佛告
下結歎。

【疏】佛告韋提此三種業三世諸佛淨業正因是歎
辭也。

【鈔】既是佛業驗是圓修故大經中復有一行名如
來行雖云一行而具五行今亦如是雖是佛業而
具三種。】

「佛告阿難及韋提希諦聽諦聽善思念之如來今者
為未來世一切眾生為煩惱賊之所害者說清淨業
善哉韋提希快問此事。」

【【鈔】二諦聽下歎其所問。

【疏】諦聽諦聽善思念之諦聽令生聞慧善思思慧
念之修慧煩惱賊者此能損慧命傷法身故名為
賊也。

【鈔】諦聽等者諸經誡聽皆有此語莫不令人生於
三慧而須按教明慧偏圓能聽所聽能思所思能
念所念若作生滅解者即三藏三慧無生解者通
教三慧無量無作別圓可知今令韋提等生圓三
慧若不爾者安能此座即證法忍。】

「阿難汝當受持廣為多眾宣說佛語如來今者教韋
提希及未來世一切眾生觀於西方極樂世界以佛
力故當得見彼清淨國土如執明鏡自見面像見彼
國土極玅樂事心歡喜故應時即得無生法忍。」

【【鈔】三即得下略付阿難。

【疏】即得無生忍是初住初地仁王經說五忍一伏
二信三順四無生五寂滅。

【鈔】經如執明鏡等者觀法如鏡修之如執觀成土
現如見面像是知外有三種淨業內備十六玅觀
乃得見也此雖略付淨業意說玅觀初住初地者
圓住別地俱破無明是無生忍位玅玄一實位云
若入初住正破無明是明圓教無生忍位今意在
圓引仁王五種忍位者用顯無生居三忍上若依
別教十信伏忍十住信忍十行去順忍十地無生
忍玅覺寂滅忍若約圓位五品伏忍六根清淨信
順二忍初住至等覺名無生忍玅覺名寂滅忍然
別初地即圓初住故引仁王以證今位行者應知
如來將說十六觀法預彰所說是圓玅觀故云一
切眾生觀於極樂觀成即得無生法忍是故韋提
聞說十六隨語觀成說說即證此之玅位經示此
觀是取初住徑捷之門故不可云想事而巳。
○二
初明下明十六玅觀答正受二初分科。

【疏】初明韋提見土之由次一問答明為未來眾生
請見土之方法。】

「佛告韋提希汝是凡夫心想羸劣未得天眼不能遠
觀諸佛如來有異方便令汝得見。」

【【鈔】二汝是下隨釋二初明韋提見土之由。

【疏】汝是凡夫彰其分齊不能遠觀韋提實大菩薩
此會即得無生忍示同在凡夫心想羸劣未得天
眼不能遠照見彼國土有異方便令汝得見異方
便者即十六觀非直觀名方便以佛力故見彼國
者亦是方便也。

【鈔】經未得天眼等者問阿那律天眼最勝但見大
千豈有得天眼者越十萬億土見安養乎答此語
未得分真菩薩天眼非二乘也故大經二十二云
菩薩所得清淨天眼異於聲聞緣覺所得以是異
故一時徧見十方世界現在諸佛大論亦同此說
韋提實大菩薩者此顯韋提本住法身為欲發起
淨土觀法故示同凡此會即得無生忍者即者方
將也此會聞觀將證法忍非謂前文說無生忍是
韋提證前文乃是通說未來眾生修十六觀能得
無生人見示同凡夫之言便謂前文是韋提證須
知即得非巳得也既云實大菩薩乃是久證無生
如來據迹言是凡夫心想羸劣劣想凡夫修之得
忍顯茲玅觀能革下凡頓成圓聖異方便者十六
觀法奇異方便也故起信論云修多羅說有勝方
便繫念極樂令生彼國非直觀名方便者謂彼依
正有二方便能令此土凡夫得見一者修觀正受
方便令心眼見二佛神力示現方便能令目擊既
得見之由有其二種故云非直觀(去聲)名方便佛力
令見亦是方便韋提乃得二種之見一者將有隨
文作觀之見二者巳蒙佛力示現見也故云韋提
見土之由。】

「時韋提希白佛言世尊如我今者以佛力故見彼國
土若佛滅後諸眾生等濁惡不善五苦所逼云何當
見阿彌陀佛極樂世界。」

【【鈔】二韋提下為未來請見土之法二初請。

【疏】韋提白佛如我今者下為佛滅後眾生請也濁
者五濁不善者十不善五苦者五道非樂故云五
苦或是五惡五痛五燒五惡殺盛邪婬妄語飲酒
如大經現遭厄難王法刑罰是五痛也五燒即當
來墮三途苦毒名五燒云何當見阿彌陀極樂國
土正為啟請。

【鈔】韋提先令示現方便而為請由是故經云如我
今者以佛力故見彼國土然復正請觀法方便乃
以眾生而為請緣故經云若佛滅後諸眾生等濁
惡不善五苦所逼云何當見極樂世界五苦者疏
有二釋初以五道非樂釋二以五罪招報釋初釋
者地獄燒然苦餓鬼饑虗苦畜生屠割苦人間八
種苦天上五衰苦次釋者聖意多含更明五惡招
於二報名出大本無量壽經今云大經是也疏文
先列三五之名次五惡下釋出三五殺至飲酒五
惡因也如大經下釋五痛即華報也五燒下釋五
燒即果報也然其二報並無五相各稱五者皆從
五種惡因而立故彼五文後皆結云是為一大惡
一痛一燒乃至總云五大惡五痛五燒故知二五
皆從因立。
○二答二初列觀分科二初列觀。

【疏】答中有十六觀一日觀二水觀三地觀四樹觀
五池觀六總觀觀一切樓地池等七華座觀八佛
菩薩像觀九佛身觀十觀音觀十一勢至觀十二
普往生觀十三雜明佛菩薩觀十四上品生觀十
五中品生觀十六下品生觀。

【鈔】義例云夫三觀者義唯三種一者從行唯於萬
境觀一心萬境雖殊妙觀理等如觀陰等即其意
也二約法相如約四諦五行之文入一念心以為
圓觀三託事如王舍耆闍名從事立借事為觀以
導執情如方等普賢其例可識問今十六觀於三
種中屬何義耶答既不撮乎法相入心成觀信非
附法又非借彼事義立境立觀驗非託事明矣如
來直談十六觀行修證之門正當從行也問義例
三種皆是理觀今之十六歷依正事何預三種耶
答託事附法二種三觀有事有理且置未論從行
三觀以何義故不得歷事既言從行必四種行常
坐一種縱直觀理餘三三昧豈不兼事如般舟三
觀歷念佛事方等三觀歷持呪事法華三觀歷誦
經事請觀音三觀歷數息事覺意三觀歷三性事
此等歷事若非從行攝屬何耶般舟三昧初觀足
下千輻輪相次第逆緣至肉髻相彼觀相時即用
三觀彼是從行今那獨非況義例云唯於萬境觀
一心豈今依正不唯一心經文具列十六境相大
師但於首題示圓三觀令將此觀觀十六境正是
萬境雖殊玅觀理等又今三觀并諸歷事三觀若
非從行等者那云三觀義唯三種問今經但於像
觀示云是心作佛是心是佛諸文皆無觀理之語
則知佛外皆是事觀縱將此義例觀十五斯是行
人用理觀意據經現文但是事觀答若自依經修
觀入證何須四依解說經意製立觀法大師深得
佛旨故於首題以玅三觀釋能觀觀以玅三身釋
所觀佛而云觀雖十六言佛便周今依大師用三
玅觀觀十六境豈是行人自用觀意應知四種三
昧無不於事觀三諦理但般舟等依定散善事覺
意縱任善惡等事是故偏得歷事之名若常坐等
直於三道之事而觀三諦不兼修善及縱惡事故
受理名今經觀法豈可異於四三昧耶故知十六
正是從行歷事觀理也應知十六皆用三觀為想
相之法三觀微故且觀落日及以清水三觀漸著
乃觀地樹座像佛身下去諸境皆須三觀。
○二就
十下分科。

【疏】就十六觀分文為三初六觀觀其依果次七觀
觀其正報後三明三輩九品往生也。

【鈔】以十六觀三類分之六屬依報者日標送想之
方氷表琉璃之地雖此土物意顯彼邦是故六觀
皆彼依報七屬正報者座為三聖親依像類三聖
真體是故七觀皆名正報三輩之人自此之彼修
因託質事相不同是故此三自為一類。
○二第一
下隨科解釋三初六觀觀依報六初日觀二初立
意分科。

【疏】第一日觀示令繫心佛告下略明繫念總勸修
觀云何下正明作日觀一切有目皆見日沒下舉
所觀境當起想下正教觀察是為下結也。

【鈔】先作日觀意令繫心凡心暗散何能明見淨土
玅境故令專想落日之形一事繫心想之不巳其
心則定心若靜細種種觀法皆可造修繫心之法
須落日者欲令定想趣於西方是向彌陀所居處
故。
○二隨解釋二初佛告下總勸修觀。】

「佛告韋提希汝及眾生應當專心繫念一處想於西
方。」

【【鈔】經韋提希汝及眾生者韋提希等是現在機一
切眾生是未來機故知修觀不專佛世況復韋提
是發起者正為今人請正受法是故我佛勸眾生
修修法如何專繫一處所謂西方。
○二云何下正
明日觀三初舉所觀境。】

「云何作想凡作想者一切眾生自非生盲有目之徒
皆見日沒。」

【【鈔】經文意者謂昔曾見者或現前見日欲沒相為
所觀境蓋以此觀所被周徧唯除生下雙目俱盲
既不識日故莫能想若曾有目即今盲者亦可修
之況現有目見日分明修之越易即以所見落日
為境想之令起觀中之日。
○二當起下正教觀察。】

「當起想念正坐西向諦觀於日欲沒之處令心堅住
專想不移見日欲沒狀如懸鼓既見日已閉目開目
皆令明了。」

【【鈔】釋題觀字明玅三觀題目是總經文是別豈不
以總而貫於別今想落日而能想之觀隨解而進
三藏事定能想所想無非生滅通教事定能想所
想皆如幻化別知能想元是佛性於想能所次第
觀中圓人玅解知能想心本具一切依正之法今
以具日之心緣於即心之日令本性日顯現其前
斯乃以法界心緣法界境起法界日既皆法界豈
不即空假中圓人六根常所觸對尚須念念即空
假中豈今修觀頓廢此三此猶總示若別論三觀
成日功者以根境空寂故心日無礙以緣起假立
故累想日生以其心日皆法界故當處顯現此之
三觀同在一心非一非三而三而一不可思議以
其圓人凡修功行皆悉如是若不爾者非是圓人
修事觀也通人必以如幻之心修諸事定以驗圓
人用即中心成其事觀既以玅心觀於落日此心
堅住能於本性顯現日相不唯閉目能見開目亦
皆明了若如此者則日觀成也。
○疏出二義二初
教令下除疑。

【疏】教令正觀為除疑心大本所明以疑惑心修諸
功德生彼國者落在邊地復受胎生故作此觀令
除疑惑也。

【鈔】大本下卷云若有眾生以疑惑心修諸功德願
生彼國不了佛智修習善本願生其國此諸眾生
生彼宮殿壽五百歲常不見佛不聞法不見僧於
彼國土而受胎生此人宿世無有智慧疑惑所致
乃至生彼宮殿無有一念惡事但於五百歲中不
見三寶故作此觀令除疑惑者經云不了佛智則
生疑惑疏云故作此觀令除疑惑即顯此觀能了
佛智若其不用一心三觀觀落日者則迷佛智那
名此觀能除疑惑日觀既爾餘觀例然故知大師
依乎佛智立今觀法然十六觀屬頓教故原始要
終皆用佛智若凡小善乃於臨終迴向佛智作眾
惡者須依佛智求滅罪障此等亦名了於佛智不
生疑惑既有乘種生彼速得見佛聞法預於海眾
不生邊地及胎宮也。
○二障者下滅障即五逆重
罪也。

【疏】障者大本言唯除五逆誹謗正法故須作觀五
逆重罪除六十劫生死罪等下輩自論。

【鈔】彼經散善力弱故逆謗不生故彼經云若有眾
生聞其名字信心歡喜乃至一念至心迴向願生
彼國即得往生住不退轉唯除五逆誹謗正法若
依今經修正觀者下至日想即能滅除五逆重罪
是知逆罪得生必由修觀下輩自論者下品下生
觀云除八十億劫生死之罪今言六十者恐六字
誤問既用法界以為心境顯法界日令閉目開目
常得見日即是觀行見法界理當中三品今何判
位在名字初屬下下品答理觀事定相即修者心
雖不二事雜凡情故未伏惑事定可成理觀忘情
伏惑方發故別惑初伏名觀行位見法界理深伏
乃名相似位見分斷方得真見法界今之行者觀
日觀氷及觀琉璃雖用法界心境而觀而惑全未
伏凡情尚濃方得名字見法界日非觀行位作此
判者蓋約鈍根於日等觀且得定心假想之益故
在名字也若利根者法界日顯便能圓伏及任運
除二種麤惑豈非日觀歷九品耶問今用理解想
日現前縱未斷惑事定巳成據下經說下下品人
以苦逼故不遑念佛但十念頃稱彼佛名心雖相
續終不可類見日定心因何同在第九品位答彼
由造逆及作眾惡臨終苦逼得遇善友為說玅法
雖不能念彼佛三身怖地獄故苦切稱名具足十
念既絕後惡即乘此念託彼蓮中名下下品今論
始行樂習三昧親善知識聞法了心本具淨土依
正諸法標心具修十六觀法故先觀日令心堅住
望後諸觀此當末品彼人雖即不成事定而能十
念稱佛不散亦為定攝復兼臨終勇決之力故得
預於第九品也是故行相雖少不同品位無別。
○
三是為下結。】

「是為日想名曰初觀。」

【【鈔】二水觀二初分科。

【疏】第二水觀初作水想者舉所觀境界從見水澄
清下正起觀行是為水想下結觀也一作水想二
變水成冰三變冰為瑠璃四觀瑠璃以成大地內
外映徹。

【鈔】二隨釋三初舉所觀境。】

「次作水想。」

【【鈔】即以曾見大陂池水為所緣境。
○二見水下正
明起觀既稟圓宗知能想心具七大性故以具水
之心託彼即心之水觀於本性令水現前并及諸
相皆於心性觀令顯現經文為四初作水想。】

「見水澄清亦令明了無分散意。」

【【鈔】玅心既運性水即生專想澄清令心不散。
○二
既見下變水成冰。】

「既見水巳當起冰想。」

【【鈔】性具之法轉變自由故可令水而作堅冰。
○三
見冰下變冰為瑠璃。】

「見冰映徹作瑠璃想。」

【【鈔】水想若成瑠璃可識。
○四此想下觀瑠璃成地
心藏具法有何邊涯無玅觀緣隱而不發今依佛
語順性想之寶地光明種種奇相隨心出現此自
六段初成地瑩徹。】

「此想成巳見瑠璃地內外映徹。」

【【鈔】二下有下寶幢光明。】

「下有金剛七寶金幢擎瑠璃地其幢八方八楞具足
一一方面百寶所成一一寶珠有千光明一一光明
八萬四千色映瑠璃地如億千日不可具見。」

【【鈔】三瑠璃下地上莊嚴。】

「瑠璃地上以黃金繩雜廁間錯以七寶界分齊分明。」

【【鈔】四一一下寶光樓閤。】

「一一寶中有五百色光其光如華又似星月懸處虗
空成光明臺樓閣千萬百寶合成。」

【【鈔】五於臺下華幢樂器。】

「於臺兩邊各有百億華幢無量樂器以為莊嚴。」

【六八種下風樂演法。】

「八種清風從光明出鼓此樂器演說苦空無常無我
之音。」

【【疏】地下寶柱承擎地上諸相莊嚴以眾寶間錯其
地一一寶出雜色光明光明成諸樓觀樓觀兩邊
有華幢幢上多有樂器宣說玅音也八種清風者
彼處實無時節若寄此八謂除上下餘四方四維
故云八亦可用對八卦也。

【鈔】疏實無時節等者大本云彼無四時不寒不熱
及無日月常有光明寄於此土四方四維有八種
風故亦順此對有八風然彼八風不同此土令物
生長及以衰落但鼓自然之樂演乎玅法之音耳
三是為下結。】

「是為水想名第二觀。」

【【鈔】三地觀二初分科。

【疏】第三地觀文有四一漸想觀從若得三昧下第
二實觀佛告下明利益作是觀下顯觀邪正。

【鈔】二隨釋四。】

「此想成時一一觀之極令了了閉目開目不令散失
唯除食時恒憶此事如此想者名為麤見極樂國地。」

【【鈔】初漸想者轉於冰想用表瑠璃雖復觀地種種
莊嚴未稱彼佛勝應所居良以三觀尚微猶兼假
想故於彼地名為麤見。
○二若得下實觀。】

「若得三昧見彼國地了了分明不可具說是為地想
名第三觀。」

【【鈔】玅觀功著三昧有成見彼勝身所依之地莊嚴
之相豈可具陳應了同居橫具三土其相非少如
諸經說凡小善行迴向求生縱依大乘仍是散善
故感安養淨相猶劣若今頓教心觀玅宗所見淨
相永異他部如修玅觀於同居穢尚見尊特及實
報土豈淨同居身土一槩故今地想玅三昧成見
莊嚴事不可具說三佛告下明利益。】

「佛告阿難汝持佛語為未來世一切眾生欲脫苦者
說是觀地法若觀是地者除八十億劫生死之罪捨
身他世必生淨國心得無疑。」

【【疏】前水是想不能滅罪地觀是實故能除斷也。

【鈔】疏云前水是想者蓋託此方水成冰事表彼寶
地但是假想故名麤見今成三昧實見彼地則名
實觀言假想不能滅罪斯是大師順經䇿進令其
行者速成三昧非是假想全不滅罪何以知然日
觀尚類下品下生滅罪之數豈麤見地全不除𠍴
四作此下顯邪正。】

「作是觀者名為正觀若他觀者名為邪觀。」

【【鈔】觀與經合則稱性見名為正觀見相乖經是發
魔事故名邪觀下去皆然。】

佛說觀無量壽佛經疏玅宗鈔會本卷第三

佛說觀無量壽佛經疏玅宗鈔會本卷第四
日東　沙門　實觀　分會

【【鈔】四樹觀二初分科。

【疏】第四樹觀文三初明結前生後次觀寶樹下正
明觀行是為下結正觀中有五一明樹體二明莊
嚴相三明生法四有大光明下現佛國土五見樹
莖葉下結觀也。

【鈔】二隨釋三初結前生後。】

「佛告阿難及韋提希地想成巳次觀寶樹。」

【【鈔】二正明觀行問日觀水觀皆先立境地樹等觀
何不云耶答別論水日有曾見相可指為境地樹
巳下非曾覩對將何為境若通論者皆得有境何
者諸觀皆用教所示相憶持在心為所緣境仍了
能觀本具此法託境想成令性具法發明心目是
故心觀及所發相一一皆三故知通論皆得有境
此文為五。】

「觀寶樹者一一觀之作七重行樹想一一樹高八千
由旬其諸寶樹七寶華葉無不具足。」

【【鈔】初觀寶下樹體者下之莊嚴及生法等皆是能
依今一一樹八千由旬即所依體。
○二一一下莊
嚴相。】

「一一華葉作異寶色瑠璃色中出金色光玻瓈色中
出紅色光碼碯色中出硨磲光硨磲色中出緣真珠
光珊瑚琥珀一切眾寶以為映飾玅真珠網彌覆樹
上一一樹上有七金網一一網間有五百億玅華宮
殿如梵王宮。」

【【鈔】瑠璃具云吠瑠璃耶此云不遠謂西域有山去
波羅奈城不遠此寶出彼故以名之頗黎正云窣
坡致迦其狀少似此方水精然有赤白者。
○三諸
天下明生法生即眾生諸天童子也以生對諸莊
嚴之事皆稱為法。】

「諸天童子自然在中一一童子五百億釋迦毗楞迦
摩尼以為瓔珞其摩尼光照百由旬猶如和合百億
日月不可具名眾寶間錯色中上者此諸寶樹行行
相當葉葉相次於眾葉間生諸玅華華上自然有七
寶果一一樹葉縱廣正等二十五由旬其葉千色有
百種畫如天瓔珞有眾玅華作閻浮檀金色如旋火
輪宛轉葉間涌生諸果如帝釋缾。」

【【鈔】釋迦毗楞伽此云能勝摩尼正云末尼此翻離
垢言此寶光淨不為垢穢所染又翻增長謂有此
寶處必增其威德舊云翻為如意隨意此皆義譯
也色中上者謂摩尼之光間雜眾寶色像殊玅最
上無過也閻浮檀金閻浮具云染部捺陀此是西
域河名近閻浮捺陀樹其金出彼河中此則河因
樹立稱金由河得名如帝釋缾者帝釋具云釋迦
因陀羅此云能主言其能為天主言缾者釋論第
十五云有人常供養天其人貧窮一心供養滿十
二歲求索富貴天愍此人自現其身而問之曰汝
求何等答我求富貴欲令所願皆得天與一器名
曰德缾而語之言所須之物從此缾出其人得巳
應意所欲無所不得今以玅華涌生諸果如彼天
缾出種種物故以喻之。
○四有大下現佛國。】

「有大光明化成幢旛無量寶蓋是寶蓋中映現三千
大千世界一切佛事十方佛國亦於中現見此樹已
亦當次第一一觀之。」

【【鈔】非獨現一大千十方佛剎亦於中現樹觀若發
轉觀佛土亦應不難。
○五觀見下結觀。】

「觀見樹莖枝葉華果皆令分明。」

【【鈔】雖因光蓋見十方土然從樹起故須結末而歸
其本。
○三是為下結。】

「是為樹想名第四觀。」

【【鈔】此乃結樹當第四觀。
○五池觀二初疏科。

【疏】第五池觀中有五一明池體二明池相三明隨
心適意四明利益第五結觀。

【鈔】二釋經五初明池體。】

「次當想水欲想水者極樂國土有八池水。」

【【鈔】體義同樹。
○二一一下明池相。】

「一一池水七寶所成其寶柔輭從如意珠王生分為
十四支一一支作七寶玅色黃金為渠渠下皆以雜
色金剛以為底沙一一水中有六十億七寶蓮華一
一蓮華團圓正等十二由旬。」

【【鈔】支派金渠底沙蓮華皆是八池奇玅之相。
○三
其摩下明隨心。】

「其摩尼水流注華間尋樹上下。」

【【疏】摩尼者如意珠也。

【鈔】論其寶水稱適人情自然上樹然後流下故上
生經明兜率宮有水游梁棟間與此同也。
○四其
聲下明利益即水聲說法增人觀慧也。】

「其聲微玅演說苦空無常無我諸波羅蜜復有讚歎
諸佛相好者如意珠王涌出金色微玅光明其光化
為百寶色鳥和鳴哀雅常讚念佛念法念僧。」

【【鈔】苦空等是說小諸度相好是說大又讚念佛法
僧則令人深觀三寶也說法既分大小驗此三寶
亦讚別體同體之殊涅槃經中瑠璃光菩薩欲來
此土先放光明非青現青文殊言此光明者即是
智慧大師引此立有分別色若心若色唯是一色
今水聲說法光明化鳥豈不彰於有分別色色能
造心色具於心唯是一色耶須知萬法唯心尚兼
權教他師皆說一切唯色俱在圓宗獨從吾祖以
變義兼別具唯屬圓故。
○五是為下結觀。】

「是為八功德水想名第五觀。」

【【疏】八功德者輕清冷輭美不臭飲時調適飲已無
患清是色入不臭香入輕冷輭是觸入美是味入
調適無患是法入。

【鈔】疏釋八德而對五入并前說法即聲入也雖成
六入無非玅境故令行者速證無生。
○六總觀二
初疏科。

【疏】第六總觀中有四眾寶國土下明總觀初寶樓
二樹三地四池觀樓中初正觀樓次觀上及虗空
中諸音樂聲結成觀想名為麤見從是為下二結
從若見下第三利益作是觀下第四顯觀邪正。

【鈔】二經文四初明總觀二初觀寶樓二初眾寶下
正明觀樓。】

「眾寶國土一一界上有五百億寶樓。」

【【鈔】二其樓下二處樂聲即樓中天作及空裏自鳴
此樂音中皆詮三寶微玅觀門。】

「其樓閣中有無量諸天作天妓樂又有樂器懸處虗
空如天寶幢不鼓自鳴此眾音中皆說念佛念法念
比丘僧。」

【【鈔】二此想下結成總觀。】

「此想成巳名為麤見極樂世界寶樹寶地寶池。」

【【鈔】最初繫念且寄此土落日及冰以為方便次觀
彼國地樹池樓應知此四得後後者必得前前故
樓觀成四事都現是故至此得總觀名雖云總見
若望後觀此猶約略故曰麤見。
○二是為下結。】

「是為總觀想名第六觀。」

【【鈔】三若見下明利益。】

「若見此者除無量億劫極重惡業命終之後必生彼
國。」

【【鈔】除無量億劫極重惡業者華座中云除五萬億
劫罪前地觀除八十億劫然其滅罪多少之數皆
是佛智如量言之非是初心所能思議但可信奉
而巳。
○四作是下顯觀邪正。】

「作是觀者名為正觀若他觀者名為邪觀。」

【【鈔】二七觀觀正報二初分科。

【疏】第七明佛身中有四第一佛告下勅聽許說第
二從說是語時下明佛現身相第三從時韋提下
為未來請第四佛告下酬請廣明五種觀門。

【鈔】二隨釋四初勅聽許說。】

「佛告阿難及韋提希諦聽諦聽善思念之吾當為汝
分別解說除苦惱法汝等憶持廣為大眾分別解說。」

【【鈔】二說是下佛現身相。】

「說是語時無量壽佛住立空中觀世音大勢至是二
大士侍立左右光明熾盛不可具見百千閻浮檀金
色不得為比。」

【【鈔】三時韋下為未來請。】

「時韋提希見無量壽佛巳接足作禮白佛言世尊我
今因佛力故得見無量壽佛及二菩薩未來眾生當
云何觀無量壽佛及二菩薩。」

【【鈔】四第一下酬請廣明二初別從酬請列五。

【疏】第一觀華座第二觀像第三觀佛身第四觀觀
音第五觀勢至。

【鈔】韋提因覩三聖乃為未來請三聖觀如來酬請
須示五門何者既欲觀佛佛必坐座故先觀座又
真佛難觀要須想像使心流利是故答三陳茲五
觀而獨標佛者以主包徒也。
○二初華下通就所
觀釋七具論正報須依前科照於七境文七初第
七華座觀二初疏科。

【疏】初華座中有五一明成座法用并辯其相二一
一金色下明能隨機利物三是為華想下結觀四
阿難如此華下明由願力所成五若欲念彼佛下
明觀未來有利益。

【鈔】二經文五初成座法用及辯相子科分二初佛
告下明法用謂觀法之用也以由理具方有事用
能想之心何法不具依聖言境就性而觀華座莊
嚴不現而現。】

「佛告韋提希欲觀彼佛者當起想念於七寶地上作
蓮華想。」

【【鈔】二令其下辯相即法用所成華座眾相也文四
初華色數量。】

「令其蓮華一一葉上作百寶色有八萬四千脉猶如
天畫脉有八萬四千光了了分明皆令得見華葉小
者縱廣二百五十由旬如是蓮華具有八萬四千葉。」

【【鈔】二一一下葉間珠光。】

「一一葉間有百億摩尼珠王以為映飾一一摩尼珠
放千光明其光如蓋七寶合成徧覆地上。」

【【鈔】三釋迦下華臺寶網。】

「釋迦毗楞伽寶以為其臺此蓮華臺八萬金剛甄叔
迦寶梵摩尼寶玅真珠綱以為校飾。」

【【鈔】甄叔迦者此云赤色西域有甄叔迦樹其華赤
色形大如手此寶色似此華因以名焉。
○四於其
下寶幢莊嚴。】

「於其臺上自然而有四柱寶幢一一寶幢如百千萬
億須彌山幢上寶慢如夜摩天宮復有五百億微玅
寶珠以為映飾一一寶珠有八萬四千光一一光作
八萬四千異種金色。」

【【鈔】須彌山者此云玅高亦曰安明夜摩天者具云
須夜摩此云善時以彼天光明無晝夜之別故曰
善時應知能觀三觀轉深所發勝相漸大如前寶
樹止高八千由旬今之華座臺上寶幢自如萬億
須彌驗其座體極為高大故知玅境隨觀增明矣。

○二一一金色下明能隨機利物。】

「一一金色徧其寶土處處變化各作異相或為金剛
臺或作真珠網或作雜華雲於十方面隨意變現施
作佛事。」

【【鈔】座觀若成十方佛事隨觀皆覩。
○三是為下結
觀。】

「是為華座想名第七觀。」

【【鈔】四佛告下明由願力成。】

「佛告阿難如此玅華是本法藏比丘願力所成。」

【【鈔】彼佛因中作菩薩比丘名為法藏於世自在王
佛所發四十八願取此淨土攝諸眾生今願力成
故令所依華座若此。
○五若欲下明未來利益。】

「若欲念彼佛者當先作此華座想作此想時不得雜
觀皆應一一觀之一一葉一一珠一一光一一臺一
一幢皆令分明如於鏡中自見面像此想成者滅除
五萬億劫生死之罪必定當生極樂世界作是觀者
名為正觀若他觀者名為邪觀。」

【【鈔】二第八佛菩薩像觀二初分科。

【疏】第八明像想中有三初汎明諸佛法身自在從
心想生二是故應當下偏觀彼彌陀并示觀行三
作是觀者下明修觀獲利也。

【鈔】二法界下隨釋三初汎明諸佛法身從心想生
欲想佛身須知觀體體是本覺起成能觀依體立
宗斯之謂矣須知本覺乃是諸佛法界之身以諸
如來無別所證全證眾生本性故也若始覺有功
本覺乃顯故云法身從心想生又復彌陀與一切
佛一身一智應用亦然彌陀身顯即諸佛身諸佛
相明即彌陀體是故汎明生諸佛身以為觀察彌
陀觀體。】

「佛告阿難及韋提希見此事巳次當想佛所以者何
諸佛如來是法界身入一切眾生心想中是故汝等
心想佛時是心即是三十二相八十隨形好是心作
佛是心是佛諸佛正徧知海從心想生。」

【【鈔】疏約三義釋此經文初釋初八句二初約感應
道交釋二初明佛入生心。

【疏】法界身者報佛法性身也眾生心淨法身自在
故言入眾生心想中如似白日昇天影現百川。

【鈔】報佛法性身者滿足始覺名為報佛究顯本覺
名法性身始本既冥能起應用然順能感應方現
前今論三觀淨心念佛方名能感故云眾生心淨
法身自在此二道交是為入義復以白日升天喻
始似本影現百川喻應入淨想。
○二即是下相隨
物現。

【疏】即是三十二相八十種好明佛身自在能隨物
現前明佛菩薩此顯能隨也。

【鈔】三十等者牒經是故汝等巳下文也明佛下釋
義由法報冥故應用自在有淨心感悉能示現前
明佛菩薩者即指諸佛是法界身之文也而言菩
薩者以法界身通分證故故兼菩薩意明前雖顯
示法身入心未明隨觀現身之相今明觀佛相好
佛以相好隨心觀現故云此顯能隨也。
○二又法
下約解入相應釋。

【疏】又法界身是佛身無所不徧法界為體入一切
眾生心想中者得此觀佛三昧解入相應故言入
心想中也。

【鈔】前明感應道交恐謂佛體異眾生體感召方入
今祛此見故云佛身無所不徧既法界無外豈少
異眾生若爾佛體本徧全是眾生色心依正何故
經云入眾生心然雖全是而眾生迷背是故佛體
成出離義今得觀解契合佛體是故佛體入觀解
心故得名曰解入相應斯乃始觀解於本覺是故
本覺入於始覺問解入相應釋之方的此義即足
何須前約感應釋耶答今之心觀非直於陰觀本
性佛乃託他佛顯乎本性故先明應佛入我想心
次明佛身全是本覺故應佛顯知本性明託外義
成唯心觀立二釋相假是今觀門故感應釋闕之
不可。
○二是心下釋中二句二初作是別明二初
約能感能成釋作。

【疏】是心作佛者佛本是無心淨故有亦因此三昧
心終成作佛也。

【鈔】作有二義一淨心能感他方應佛故名是心作
佛言佛本是無者法身玅絕無有色相迭相見故
心淨故有者眾生淨心依於業識熏佛法身故見
勝應玅色相也二三昧能成巳之果佛故云亦因
等也復名是心作佛初作他佛次作巳佛。
○二是
心是下約即應即果釋是。

【疏】是心是佛者向聞佛本是無心淨故有便謂條
然有異故言即是心外無佛亦無佛之因也。

【鈔】是亦二義一心即應佛故名是心是佛向聞等
者佛體無相心感故有是則心佛及以有無條然
永異經泯此見故言心是應佛心外無佛二心即
果佛故名是心是佛即亦無佛之因一句也既心
是果佛故無能成三昧之因也眾生心中巳有如
來結加趺坐豈待當來方成果佛初是應佛二是
果佛此乃消釋經疏之文若論作是之義者即不
思議三觀也何者以明心作佛故顯非性德自然
有佛以明心是佛故顯非修德因緣成佛應知外
道諸句三教四門所有思議不出因緣及自然性
故佛頂經明乎七大皆如來藏循業發現一一結
云世間無知惑為因緣及自然性皆是識心分別
計度但有言說都無實義彼云世間該於九界今
於一念玅觀作是能泯性過即是而作故全性成
修則泯一切自然之性即作而是故全修即性則
泯一切因緣之性若其然者何思不絕何議不忘
既以作是絕乎思議復以作是顯於三觀以若破
若立皆名為作空假二觀也不破不立名之為是
中道觀也全是而作則三諦俱破三諦俱立名一
空一切空名一假一切假也全作而是則於三諦
俱非破非立名一中一切中也即中之空假名作
既破三惑能立三法故感他佛三身圓應能成我
心三身當果即空假之中名是則全惑即智全障
即德故心是應佛心是果佛故知作是一心修者
乃不思議三觀十六觀之總體一經之玅宗文出
此中義徧初後是故行者當用此意修淨土因不
可不知故今略釋。
○二始學下作是共釋二初約
始終釋。

【疏】始學名作終成即是佛。

【鈔】若論六即皆作皆是今辯修證作是須分始則
名字觀行相似三位修而未證故且名作終則分
證究竟任運真覺得名為是意存揀濫故有此釋。

○二若當下約當現釋。

【疏】若當現分別諸佛法身與巳同體現觀佛時心
中現者即是諸佛法身之體名心是佛望巳當果
由觀生彼名心作佛也。

【鈔】以現釋是以當釋作為令即心見佛法體以此
現因而證當果故以心佛同體名心是佛觀生彼
果名心作佛意在即心念佛及令慕果修因故有
此釋。
○三正徧下後二句。

【疏】正徧知海從心想生者以心淨故諸佛即現故
云生也亦因此觀佛三昧出生作佛。

【鈔】三智融玅名正徧知無量甚深故喻如海斯乃
究竟圓明大覺與我心體無二無別今依頓教即
三惑染修圓淨心能生諸佛正徧知海此約他佛
釋心生也若依此心能成當果此約巳佛釋心生
也。
○二多陀下偏觀彌陀并示觀法二初令偏觀。】

「是故應當一心繫念諦觀彼佛多陀阿伽度阿羅訶
三藐三佛陀。」

【【疏】多陀阿伽度或明十號無量名號等此中略舉
三號即如來應供正徧知天竺三名相近阿羅訶
翻應供阿羅漢翻無生阿盧漢翻殺賊。

【鈔】經是故應當者上巳明示心感諸佛心即諸佛
以是義故知可即心而觀彌陀心尚能作諸佛豈
不感於彌陀心尚即是諸佛豈不即是彌陀應知
彌陀與一切佛不多不少諸佛乃即一之多彌陀
乃即多之一一心繫念諦觀彼佛者即一心三觀
也但云諦觀那云三觀以所觀境列三號故顯於
能觀知是三觀何者多陀阿伽度此云如來阿羅
訶此云應供三藐三佛陀此云正徧知此之三號
即召三德今就所觀義當三諦正徧知即般若真
諦也應供即解脫俗諦也如來即法身中諦也以
三德為三諦三一圓融不一不異此諦與觀名別
體同絕思絕議此乃復見彌陀觀體當以此觀觀
僧觀真疏釋三號其文可見問像觀文中示心作
佛示心是佛復以三號顯於三諦玅觀既立可用
此法觀下諸境其落日觀至華座觀佛既未示三
觀之式何得行人預用茲觀答佛對當機示觀前
後全由聖意非凡所知滅後之人欲修觀行所用
法則須憑四依大師釋題能觀之觀既論三觀題
目是總經文是別豈不以總而貫於別況云觀佛
十六俱包今依天台修習教觀不憑智者更託何
人如般舟三觀玅門普賢六根悔法皆於定內見
聖方宣而大師教人預習精熟方入道場何不疑
之那獨責此且稟斯宗者若聞若思不離三觀須
於動靜用空假中立一切行若其然者今何不用
空假中心想乎日氷及地樹等種種相耶如心想
日以何力故日想現前般舟經云我所念即見心
作佛心自見心心者不知心心有想則癡心無想
則泥洹彼經初心以佛相為境故言心作佛等今
之初心既先觀日豈不得云心作日心自見心等
耶止觀以彼經此文示於中觀中觀若立三觀自
成如此觀日方依此疏修日觀也況一切法皆是
佛法何得依報非佛法耶。
○二想彼下示觀法子
科分經為四初觀佛像二初正明像觀。】

「想彼佛者先當想像閉目開目見一寶像如閻浮檀
金色坐彼華上。」

【【鈔】既是具足三號之像理合於像照空假中如見
此方泥木之像尚須體達性若虗空三身宛然四
德無減觀中寶像豈可不然若於像觀不達三諦
次觀真佛寧見三身。
○二見像下因像見土。】

「見像坐巳心眼得開了了分明見極樂國七寶莊嚴
寶地寶池寶樹行列諸天寶幔彌覆其上眾寶羅網
滿虗空中見如此事極令明了如觀掌中。」

【【鈔】像觀既成心眼開發廣見依報地樹諸相應知
樹等出過前樹無數倍也何者以今寶像必稱華
座座像高勝樹合覆之皆由玅觀轉深故使所觀
愈勝。
○二見此下觀二菩薩。】

「見此事巳復當更作一大蓮華在佛左邊如前蓮華
等無有異復作一大蓮華在佛右邊想一觀世音菩
薩像坐左華座亦作金色如前無異想一大勢至菩
薩像坐右華座。」

【【鈔】三聖設化動靜必俱一主二臣非並非別表乎
三法三一玅融真身既然像合相似觀二足佛令
玅觀成三。
○三此想下像放光二初明光照諸樹。】

「此想成時佛菩薩像皆放光明其光金色照諸寶樹。」

【【鈔】二一一下明樹皆三像。】

「一一樹下亦有三蓮華諸蓮華上各有一佛二菩薩
像徧滿彼國。」

【【鈔】四此想下行者聞法二初明因定聞。】

「此想成時行者當聞水流光明及諸寶樹鳧鷹鴛鴦
皆說玅法入定出定恒聞玅法。」

【【鈔】二行者下明與經合。】

「行者所聞出定之時憶持不捨令與修多羅合若不
合者名為妄想若與合者名為麤想見極樂世界是
為像想名第八觀。」

【【疏】令與修多羅合者觀行之時令與教法相應故
言合也又解與十二部經教合入定是修多羅出
定之時心與定合故云與修多羅合也。

【鈔】此文疏有二釋初須定與教合二須散與定合
初義者謂出定憶持定中聞法須與經中所說符
契故云令與教法相應次意者謂心雖出定對彼
五塵須息愛憎淨乎身口三業若爾雖不住定亦
聞法音故云出定入定常聞玅法言與十二部經
教合者以十二部總稱修多羅同名為經三藏分
之經詮定學律詮戒學論詮慧學故名經為定與
修多羅合是與定合經若不合名妄想者若定不
合經若散不合定皆是發於魔事全非像觀禪定
故名妄想若巳合名麤想見極樂界者謂以經驗
定無差出定與在定相似得名麤想見彼國界問
見此玅事那名麤想答以像望真須分麤玅此想
乃是佛觀方便豈可全同真佛觀耶。
○三作是下
明修觀利益。】

「作是觀者除無量億劫生死之罪於現身中得念佛
三昧。」

【【鈔】像想若成真觀可獲故於現身得念佛三昧。
○
三第九佛身觀二初分科。

【疏】第九觀佛真法身中有五一明結上第二次當
更觀下正觀佛身第三從作是觀下正明觀於佛
心第四從作此觀者捨身他世下舉利勸修第五
從作是觀者下顯觀邪正。

【鈔】真法身者前觀寶像則似佛身今對彼似故名
為真然此色相是實報身應同居土亦名尊特亦
名勝應而特名法身者為成行人圓玅觀也良以
報應屬修法身是性若漸教說別起報應二修莊
嚴法身一性若頓教詮報應二修全是性具法身
一性舉體起修故得全性成修全修在性三身融
玅指一即三問既言指一即三但名為應自攝二
身何故疏文立法身稱答若言報應恐濫別修歸
於別教今以報應名為法身即顯三身皆非修得
故今家生身應身報身法身對藏通別圓行者應
知圓宗大體非唯報應稱為法身亦乃業惑名為
理毒三觀十乘名性德行慈悲與拔性德苦樂今
之勝應稱為法身顯示玅宗其旨非淺須祛滯想
方見旨歸。
○二隨釋五初明結上。】

「佛告阿難及韋提希此想成巳。」

【【鈔】二正觀佛身既指報應名為法身即顯彌陀三
身具足既為玅境但是法身行人心觀即空假中
空假是二修中觀是一性修性冥玅三觀圓融既
為能觀但是般若境觀相契見尊特身雖具三身
但名解脫此則以三照三故發現三合此三三秪
是一三三不定三同在一念一念無念三三宛然
如此方名修心玅觀此觀能令四土皆淨若不爾
者非是頓教所詮玅觀當以此觀觀彌陀身子科
分經為三初總標略列。】

「次當更觀無量壽佛身相光明。」

【【鈔】二正觀佛身相四初阿難下觀身色。】

「阿難當知無量壽佛身如百千萬億夜摩天閻浮檀
金色。」

【【鈔】二佛身下觀身量。】

「佛身高六十萬億那由他恒河沙由旬眉間白毫右
旋宛轉如五須彌山佛眼如四大海水青白分明。」

【【鈔】疏釋分二初略消經文。

【疏】觀身大小高六十萬億那由他恒河沙由旬毫
相如五須彌山須彌山舉高三百三十六萬里縱
廣亦爾彼佛毫相過此五倍。

【鈔】二眼如下商較分量二初以眼度身。

【疏】眼如四大海水準眼量以度身身量太長世人
身長七尺者眼長一寸餘四大海水一海八萬四
千由旬四海合三十三萬六千由旬身過其眼五
十六億倍假令極多無出萬倍何緣佛身得長六
十萬億那由他恒河沙由旬。

【鈔】二定經斥譯。

【疏】準眼定身正六十萬億那由他由旬言恒河沙
者譯人謬耳。

【鈔】三觀身光然觀色量及相好光明皆須用前是
心作佛是心是佛而為觀法以心作佛故能觀所
觀破立宛爾破則三惑三智皆蕩立則三諦三觀
皆成非此破立則非淨心作佛義也以心是佛故
忘能忘所非破非立作是一念遮照同時此則即
觀無觀用無作行修念佛定此法乃是觀佛要術
今若不用宣示奚為此術不施勝相不發觀光分
四初身諸下毛孔光。】

「身諸毛孔演出光明如須彌山。」

【【鈔】二彼佛下觀圓光。】

「彼佛圓光如百億三千大千世界。」

【【鈔】三於圓下光中化佛。】

「於圓光中有百萬億那由他恒河沙化佛。」

【【鈔】四一一下化佛侍者。】

「一一化佛亦有眾多無數化菩薩以為侍者。」

【【鈔】四觀相好二初無量下正示相好身。】

「無量壽佛有八萬四千相一一相中各有八萬四千
隨形好一一好中復有八萬四千光明。」

【【鈔】總相別相總好別好總光別光此三總別皆云
八萬四千者即障顯德故成此數佛居凡地具於
八萬四千塵勞於此塵勞皆見實相理智既合故
能示現相好光明故節節云八萬四千行人今觀
知心即是能於塵勞皆即佛相。
○二一一下光明
攝生。】

「一一光明徧十方世界念佛眾生攝取不捨。」

【【鈔】生佛體同雖土廣生多攝無一失觀佛心處還
釋此文須攝之意。
○三明觀成能見二初其光下
見一佛。】

「其光相好及與化佛不可具說但當憶想令心眼見。」

【【鈔】二見此下見諸佛。】

「見此事者即見十方一切諸佛以見諸佛故名念佛
三昧。」

【【鈔】中觀見佛佛體圓融一即一切同尊特身故觀
一佛能見諸佛。
○三正觀佛心。】

「作是觀者名觀一切佛身以觀佛身故亦見佛心佛
心者大慈悲是以無緣慈攝諸眾生。」

【【鈔】疏三初眼見下因身見心。

【疏】眼見佛身即見佛心身由心起故見身即見心
由見身心想轉明故得見佛心。

【鈔】疏有二釋初約如來由大悲心起勝應身故令
行者觀身見心由見身下二約行者觀想明故得
見佛心所以明者由觀佛身是故二意皆是由色
而見於心以心無形由色表故以圓人所觀色心
不二既見微玅色豈隔大悲心故勝鬘云如來色
無盡智慧亦復然既三種慈體是三諦今三觀明
故三慈顯以用果法為觀行故故於位位見佛色
心。
○二佛心下正示心體。

【疏】佛心者大慈悲心是。

【鈔】若匪無緣慈悲不大。
○三以無緣下引文廣釋
三初牒經引論以明文意問經文但云以無緣慈
攝諸眾生疏中何故兼明生法皆云無心答起三
慈者由三觀智照三諦也照真即起法緣之慈照
俗即起眾生緣慈照中即起無緣之慈此三諦慈
淺不具深深必具淺故照真俗未必照中若能照
中必具真俗故次第生法不即無緣今無緣慈合
具生法豈但具二亦乃俱深故今生法皆云無心
故涅槃云慈若有無非有非無如是之慈非諸聲
聞辟支佛等所能思議當知三慈其體本一非三
非一而三而一如是方名佛心慈也此自分三初
眾生緣慈。

【疏】以無緣慈普攝眾生釋論云慈有三種一眾生
緣無心攀緣一切眾生而於眾生自然現益如涅
槃經我實不往慈善根力能令眾生見如斯事。

【鈔】三無差別今盡現前心與眾生能所既絕無我
心想緣他眾生而一切眾生與我同體十界因果
不離一心而此一心是慈體故十界苦集四種道
滅能於一時任運與拔故云無心攀緣自然現益
如涅槃下梵行品文也然彼經如來凡說八事一
伏醉象二降力士三化盧至四度女人五塗割瘡
六摩調達七救羣賊八醫釋女一一皆結云慈善
根力見如是事今文云我實不往者即引第五塗
割瘡文文現一處意通諸緣言割瘡者經云波羅
奈城有優婆夷名摩訶斯那達多夏九十日屈請
眾僧奉施醫藥有一比丘身嬰重病良醫診之當
須肉藥若不得者命將不全是優婆夷尋自取刀
割其股肉切以為羮施病比丘服巳病差女人患
瘡苦惱發聲稱佛我在舍衛聞其音聲於是女人
起大悲心是女尋見我持良藥塗其瘡上還復如
本善男子我於爾時實不往至波羅奈城持藥塗
彼當知皆是慈善根力令彼女人見如是事今云
我實不往者正引此緣不言女人而言眾生者通
收十界眾生不以文害意也即俗諦慈也涅槃云
慈之所緣一切眾生如緣父母妻子親屬以是義
故名眾生緣以緣十界同在一心故非次第生緣
慈也。
○二法緣慈。

【疏】二法緣者無心觀法而於諸法自然普照如日
照物無所分別。

【鈔】十界緣起是三諦法不離一心唯佛究盡境相
既寂能觀亦忘是故得云無心觀法而畢竟空智
照此三諦不受一塵此智自然照破眾生三諦惑
著或為眾生說斯空慧皆令得離有相之苦證真
實樂此即不思議真諦慈悲名為法緣故涅槃云
不見父母妻子親屬見一切法皆從緣生是名法
緣不見之言須忘十界是佛法緣也。
○三無緣慈。

【疏】三者無緣無心觀理而於平等第一義中自然
安住以無緣慈攝諸眾生辯佛心相也。

【鈔】以佛性中成究竟智有何別理為心所緣故云
無心觀理境智既泯空有又忘無住無依絕思絕
議此名安住第一義中心既無緣慈乃周徧入眾
生性稱為內熏或為現身說第一義稱為外熏以
此攝生名無緣慈。
○二念佛下却牒前經以對初
慈即前正觀佛身光明攝生之文也。

【疏】念佛眾生攝取不捨者若為佛慈悲所護終得
離苦永得安樂釋論云譬如魚子母若不念子則
爛壞眾生亦爾佛若不念善根則壞。

【鈔】雖與無緣慈體不別若約義辯為門不同是故
此慈念佛眾生攝取不捨終令離苦永得安樂此
從感應生佛相關順於俗諦名生緣慈故舉魚母
念子不失喻此慈相也。
○三今明下正以無緣會
釋經意。

【疏】今明無緣慈者諸佛所被謂心不住有無不依
三世知緣不實以眾生不知故實相智慧令眾生
得之是為無緣也。

【鈔】既與生緣為門有異須辯慈相不同前二故生
法慈約次第論則兩二乘及偏菩薩有修證分若
此無緣唯圓唯極今約極顯故云諸佛所被不住
有無者正與生法辯不同相生緣玅有法緣玅空
今是玅中故云無緣中必無緣故也不依三世者
此之慈悲非四相故知緣不實者了苦樂事即性
德故以眾生等者此慈所被令眾生發即境之智
方乃名得實相智慧得此智者方終離苦得於永
樂故與前慈門異益等若對法緣亦以實慧故一
切空是故三慈益物不異疏不云者略也。
○四舉
利勸修子科分三初正舉益勸。】

「作此觀者捨身他世生諸佛前得無生忍是故智者
應當繫心諦觀無量壽佛。」

【【鈔】得生極樂則見十方一切諸佛故云生諸佛前
法身觀成巳入相似是故至彼即證無生別圓地
住也。
○疏釋分四初捨身下牒釋。

【疏】捨身他世生諸佛前以修念佛三昧故發見佛
願生生常值。

【鈔】二如人下喻顯。

【疏】如人習巧從少至長所作遂玅。

【鈔】習巧如修觀從少至長喻觀有微著所作遂玅
喻生彼土親見真法然且分喻是心作佛行者應
以是佛與作佛義一念圓照方合今經由觀見佛。

○三以隨下結示。

【疏】以隨念佛三昧故得生無量壽佛國。

【鈔】四故般下引證。

【疏】故般舟經云眾生問佛何因緣得生此國彌陀
佛答以修念佛三昧得生我國也。

【鈔】二的示觀法。】

「觀無量壽佛者從一相好入但觀眉間白毫極令明
了見眉間白毫相者八萬四千相好自然當現。」

【【鈔】相有八萬都想難成故令但觀眉間毫相如五
須彌此觀若成八萬皆現此為要門也。
○疏釋二
初從一下牒經。

【疏】從一相好入但觀眉間白毫者。

【鈔】二正示四初如觀下引他文示二種毫量。

【疏】如觀佛三昧經云釋迦如來眉間白毫者(云云)
寶性論明佛毫相在兩真間闊三百六十萬里方
圓亦然。

【鈔】此明釋迦勝劣兩相以例彌陀經明劣相論明
勝相云云者即前疏云長一丈五尺毫有八楞周
圍五寸。
○二故文下據此經明凡心難及。

【疏】故文云無量壽佛身量無邊非是凡夫心力所
及。

【鈔】即第七雜觀中經文也。
○三正可下正示初心
從易現觀。

【疏】正可取如釋迦毫相大小現觀。

【鈔】斯是大師別示初心即觀佛相入門要術也若
從落日水冰方便次入地樹座像等觀心得流利
觀巳宏深此之行人自可稱彼毫量而觀使八萬
相自然而現故知令觀劣應毫相乃為未修前諸
觀者及以雖修觀不成者故於佛身別指初心可
觀之相為三昧門也行者須知所託之境有勝有
劣若能觀觀皆須頓照即空假中以勝劣相皆心
作故皆心是故。
○四尅示觀成稱彼而見二初若
得下正示。

【疏】若得三昧觀心成就方可稱彼佛相而觀也。

【鈔】因用作是觀劣應毫觀漸深著得成真似念佛
三昧乃能稱彼勝相而見。
○二智度下引證。

【疏】智度論云為增長諸菩薩念佛三昧故說般若
波羅蜜經今說般若現奇特身相光明色像徧至
十方以此為觀也。

【鈔】引此釋迦勝身說法增真似位念佛三昧類彼
彌陀八萬相好須真似人方能觀見。
○三見無下
就觀結成。】

「見無量壽佛者即見十方無量諸佛得見無量諸佛
故諸佛現前授記是為徧觀一切色身相名第九觀。」

【【鈔】五作是下顯觀邪正。】

「作是觀者名為正觀若他觀者名為邪觀。」

【【鈔】然此佛觀義具釋題疏文既略學者多疑若不
釋之造修無路故更寄問答明乎境觀問此經觀
佛止論八萬四千相好若華嚴說相好之數有十
華藏世界微塵二經所說優降天殊彼經正當尊
特之相此經乃是安養生身凡夫小乘常所見相
鈔中何故言是尊特答一家所判丈六尊特不定
約相多少分之剋就真中感應而辯如通教明合
身之義見但空者唯覩丈六見不空者乃覩尊特
生身本被藏通之機尊特身應別圓之眾今經教
相唯在圓頓釋能觀觀是玅三觀釋所觀境是妙
三身疏解今文云觀佛法身約位乃當圓教七信
正託法性無邊色像尊特觀心使其增長念佛三
昧據何等義云是生身用圓頓觀顯藏通身未之
可也問以坐華王具藏塵相而為尊特三十二相
老比丘形而為生身其文炳著那云不以相好分
耶答約相解釋四教佛身此乃從於增勝而說未
是的分相起之本其本乃是權實二理空中二觀
事業二識就此分之則生身尊特如指諸掌故金
光疏云丈六身佛住真諦丈六尊特合身佛雙住
真中尊特身佛雙住俗中法身佛住中道此依二
理故有二佛眾生二識有二觀因故感二佛言二
識者起信論云佛用有二種一者依分別事識凡
夫二乘心所見者名為應身以不知轉識現故見
從外來取色分齊不能盡知故二者依於業識謂
諸菩薩從初發意乃至菩薩究竟地心所見者名
為報身身有無量色色有無量相相有無量好所
住依果亦復無量種種莊嚴隨所示現即無有邊
不可窮盡離分齊相隨其所應常能住持不毀不
失如是功德皆因諸波羅蜜等無漏行熏及不思
議熏之所成就具足無量樂相故說為報(文畢)此乃
佛用依二識彰也應是生身報是尊特論意要在
見從外來取色分齊與知轉識現離分齊相而分
二身然須了知權理但空不具心色故使佛身齊
業齊緣生巳永滅故曰生身名應名化體是無常
實理不空性具五陰隨機生滅性陰常然名法名
報亦名尊特體是常住須知依事識者但見應身
不能覩報以其麤淺不窮深故依業識者不但覩
報亦能見應以知全體起二用故隨現大小彼彼
無邊無非尊特皆酬實因悉可稱報故玅經文句
云同居方便自體三土皆是玅色玅心果報之處
故知菩薩業識見佛一切分齊皆無分齊豈比藏
通佛耶方知智者師與馬鳴師精切甄分生身尊
特其義罄矣問約相多少分於二身其義巳顯何
須理觀及就識分答華藏塵相及八萬相雖是尊
特三十二相不局生身何者以由圓人知全法界
作三十二及以八萬藏塵相好故三品相皆可稱
海既一一相皆無邊底是故悉可名為尊特故止
觀并輔行以法華三十二相觀無量壽八萬相華
嚴十華藏塵相同是別圓道品修發法身現相對
斥藏通相非奇特以驗三經所談相海皆是尊特
然有通局三十二則通大見無邊小見分齊若藏
塵八萬唯大非小若也不就理觀等分此義全失
故金光明龍尊歎佛經文但列三十二相圓光一
尋疏乃判云正歎尊特故知不定以相數多方為
尊特秪就不空玅觀見耳問行人覩於劣應談圓
佛相秪可即是法身及自受用不即尊特以尊特
身現起方有不現則無豈見不空不待佛現便自
能見尊特相耶答既以尊特對於生身分身非身
常無常等今云劣應但即法身及自受用不即尊
特則成壽量屬於尊特身相自屬生身如此分張
進退皆失須知行者無有一見非如來力如來鑑
機未始差惑有須現者即為現之如梵網華嚴及
此經等相多身大也不須現者即以力加令於劣
身不取分齊見三十二相即無有邊以知丈六是
法界故應持不見其頂目連莫究其聲丈六身聲
既因二聖窮不得際後之圓人豈不即劣見於無
邊不必一一待現方見若不爾者用圓解為用業
識為若但即法身及自受用不即尊特此說全乖
頓足之義何者如釋籤解色無邊故般若無邊云
五陰是理故即陰是實相般若故皆無邊以由理
故令法無邊自受用身既證理極豈不即劣而無
邊耶行者應知今之玅觀觀佛法身見八萬相不
同金光但於劣身見無今齊分是彼佛全法界身
應圓似觀現奇特身非是彼土常身常相若彼常
身即般舟中三十二相也今及特現八萬四千相
好光明經文自云身量無邊非是凡夫心力所及
正類淨名如須彌山顯于大海安處眾寶師子之
座藥師中巍巍堂堂如星中月大論中色相無邊
尊特之身此等經論所明尊特與今所現無少差
殊彼色像無邊既稱尊特此云身量無邊那謂生
身問所言龍尊歎尊特相非現起者是義不然以
彼疏釋尊特身云巍巍堂堂若不現者何謂堂堂
答華藏塵相華嚴經列九十七名與龍尊歎全不
相應又無身相高大之說以驗非是特現之相秪
由龍尊言中玅示即劣含勝難思之文大師見彼
得意之處是故疏云巍巍堂堂得意處者即總歎
云諸佛清淨微玅寂滅也清淨乃是四德中淨必
不闕於常樂我也寂滅豈非涅槃之義既稱微玅
是大滅度秘密藏也以總冠別故三十二相徧嚴
三身生身則百福所成見無厭足尊特身則色無
分齊劣即堂堂法性身則色性即智法門為相疏
云此三不縱不橫若縱橫一異則不清淨非微玅
寂滅豈非圓人了乎三身是秘密藏密藏乃是法
界總體一攝一切事事相收應用無邊不離毫末
相好至劣量等虗空故法華中龍女讚佛微玅淨
法身具相三十二顯是劣應以法身具故相相尊
特是故荊谿類同華嚴一一相好與虗空等又文
句云一一相皆法界海又玅玄云垢衣內身實是
長者釋籤云即是瓔珞長者瓔珞長者豈非尊特
何待現耶又玅樂云若隱前三相從勝而說非謂
太虗名為圓佛法華巳前三佛離明隔偏小故來
至此經從劣辯勝即三而一若也法華但即法身
不具尊特正以太虗而為圓佛又不具尊特如何
得名從劣辯勝即三而一問法華文句云地師說
多寶是法身舉南嶽破云法身無來無出報身巍
巍堂堂應身普現一切若即此謂是三佛者未盡
其體秪是表示而巳多寶表法佛釋尊表報佛分
身表應佛記釋云無來者不合東來無出者不應
踊出巍巍不應塔內應身不應唯此尚非應身豈
具三身既云巍巍不應塔內信知報佛須現大身
若其即劣便得名報塔內何妨何得破他答此破
地師不知表示真將舍利便為法身故記破云尚
非應身豈具三身又以世人不知法華開權之玅
即劣顯勝秪執身大相多為報故就其見斥云巍
巍不應塔內此用世人通解之義而破於彼不可
據此便令法華相非尊特秪如記云尚非應身豈
具三身亦非今家盡理之說如荊谿據論若知像
性徧虗空三身宛然四德無減泥木之像尚具三
身豈全身舍利皆不具耶雖曲引文欲令非報然
終不能令法華機非業識見佛也問請觀音疏云
無量有二義若生身無量是有量之無量法身無
量是無量之無量大論云法性身色像無邊尊
特之身猶如虗空既云法性身此乃不滅方名尊
特今第九觀觀於佛身第十即觀觀世音身觀音
既是補處菩薩驗佛有滅豈非生身有量無量安
以此身便為尊特答藏通補處彰佛有量別圓補
處顯佛無量以十方三世一切如來更無彼此迭
相見故同一法身一智慧故菩薩機忘如來應息
名補佛處實異藏通前佛定滅後佛定生為補處
也故金光明四佛降室疏乃釋云若見四佛同尊
特身一身一智慧即是常身弟子眾一故若見四
佛佛身不同即是應化弟子眾多故故知秪就同
與不同常與無常分於二身藏通三乘故弟子多
別圓純菩薩故弟子一豈論相好多少等耶既同
一身復云常身豈竪分當現橫論彼此是知觀音
補法身處愈彰尊特無量之無量矣且華嚴佛身
委明八相既是尊特此論補處與彼何異云是生
身是知今佛全法界身故滅即非滅觀音補處生
即非生不滅不生常身義成尊特相顯問今所觀
佛高六十萬億那由他由旬雖云高大秪是淨土
常所見佛何以知然如法華中淨光莊嚴國玅音
菩薩欲來娑婆彼佛誡云汝身四萬二千由旬我
身六百八十萬由旬汝往彼土於佛菩薩勿生劣
想故知淨土常身高大安以常身便為尊特答於
同居中淨光莊嚴土唯演頓如淨名中眾香之土
以其所被純菩薩故所以但現高大之身佛知玅
音所將之眾不知娑婆開權之玅於佛輙起定小
之譏故寄玅音規未達者意令得悟即劣之勝秘
玅之權既誡勿生下劣之想乃是令起尊特之心
若謂不然安得皆獲普現三昧若安養土漸頓俱
談聲聞菩薩共為僧故故使佛示生身法身二種
之相三十二相通於生法大小共見若八萬相局
在法身大乘賢聖方得見也是故眾經多說彌陀
生身常相今當略出小彌陀經云彼土蓮華大如
車輪大彌陀經說彌陀浴池廣四萬八千里以依
驗正身未極大般舟經說阿彌陀佛三十二相此
經中說慣習小者生彼即得見佛聞法便證小果
更有丈六八尺之身此等豈非常身常相耶若今
所觀八萬相好別圓真似方得見之故上品下生
疏判巳登習種性位生彼七日見佛眾相心不明
了三七日後乃了了見及聞眾聲皆說玅法唯上
品上生道種性位生彼即見眾相具足光明寶林
皆說玅法即悟無生三賢菩薩依業識故知心現
佛乃就尊特論乎明昧若慣習小者及諸凡夫依
事識故不於尊特而論明昧良以此等雖因臨終
迴向得生佛順本習故且用小令其證果既說無
常苦空之法須以生身相好應之浴池之身三十
二相正對此機故般舟經云在菩薩眾中說經又
云在比丘僧中說經信三十二相通大小人當所
覩見是故彼經觀法之初不託日冰便觀此相斯
蓋凡心可想之境故也若八萬相是彼如來現奇
特身增進深位念佛三昧非是凡夫心力所及是
故此經初令觀日疏釋齊於下品下生以驗想冰
至假想地屬下三品當名字人次得三昧見彼實
地合入觀行初二兩品次觀寶樹及以池樓至總
觀成當三四品寶座觀成當第五品以座上寶幢
如百千萬億須彌山大比知座體其量難思非第
五品三觀功成凡小事禪見莫能及此觀雖就經
文未便許觀佛身乃令先想一大寶像稱座而坐
及二菩薩皆想坐座況復悉用作是不二玅觀觀
之使心流利方令觀佛學者應知日觀巳來所修
三觀共於事禪良以皆須想成相起故也事禪既
勝三界思惑悉巳被伏玅觀觀像見破即登第七
信位得此位巳方令觀佛真法之身八萬相顯乃
得名為念佛三昧即感諸佛現前授記生彼便證
無生法忍經文如此明圓深觀所顯之相誠謂奇
特實匪生身凡夫小乘常所見相問釋題序云無
量壽佛是所觀勝境豈非託彼依正色心修乎三
觀顯三諦理今八萬相既是正報義當生身託此
修觀觀成理顯乃見藏海塵數之相方名尊特豈
分段生身便為尊特耶答前正釋題以玅三身解
所觀境今至經文以八萬相為所觀境信八萬相
與玅三身無二無別二處皆用不思議境而為所
觀故八萬相觀之令顯顯名觀成無別所顯且行
人念佛誰不託佛正報修觀但境隨解名生名法
小機不解所觀佛身是法界用謂正習生故曰生
身大機能解所觀之佛是法界用應既有本生即
同法是故受於法身之稱故見佛相若多若小皆
稱法身今經明示佛法界身入心想中故疏標云
觀佛法身斯乃即三而一之法身也況今不是初
心觀境乃圓七信所觀境耳豈於座像圓觀巳成
却託藏通生身修觀又觀生身顯藏塵相此乃通
人被別圓接全非頓教始終圓觀秪如般舟三十
二相即知心現故相相皆中據所觀勝境言是生
身深不可也學者應知八萬相顯即三諦顯良以
此相法身所具與彼三惑本不相應故一一相即
真俗中即一而三即三而一不可思議名真善玅
色今之三昧顯本玅相故觀音觀云真實色身也
問尊特既是他受用報須入別圓地住方見今八
萬相似位能見驗非尊特合是色身答據何文義
別圓似位唯見生身須知尊特地住巳上分證論
見地住之前相似論見斯乃如來以實報身應下
二土故荊谿云勝兼兩處劣唯鹿園若其似位全
不見者法華四信何故見於實報土耶有餘那見
圓滿相海通教按位受接之人為見何相若非尊
特合身不成今經明說無量壽佛身量無邊與大
論云色像無邊有何異耶彼云無邊既稱尊特此
何獨非況疏專引彼論此文以證身量無邊之義
驗今佛身的是尊特不須疑也問若是尊特合是
常身何故法華疏中判觀無量壽佛經云實有量
而言無量答此乃刊正鈔中錯引彼疏彼疏並云
實有量而言無量如阿彌陀與金光疏及此疏同
蓋以小大二彌陀經不專尊特被於頓機故彼佛
現三十二相通被眾機大機雖見尊特常身其慣
習小人洎諸凡夫雖因迴向得生彼土未宜尊特
說常住理故以應化說無常法成其小果是故佛
壽雖不可數終歸有量娑婆生彼多是此機以別
圓似位人難及故三疏約此故判彌陀在有量中
若觀無量壽佛經純被圓人明說佛身全法界起
應既有本生即同法的類釋論法性尊特正當無
量之無量也故釋籤云教分二身為機劣故暫現
生身今機不劣豈對生身問大本中云生我國者
身皆具足三十二相彼國人民既具此相佛身理
合超勝於人故知常身有八萬相般舟經說三十
二相蓋借釋迦為初心觀境耳答般舟經云菩薩
用是念佛故當得生阿彌陀佛國當念如是佛身
有三十二相悉具足光明徹照端正無比在比丘
僧中說經經指彌陀有三十二相何文言借釋迦
為境況止觀無文輔行不說豈得自言成於巳見
又彼人民三十二相故佛常相須八萬者其義不
然以同居土佛應同人秪由淨土人皆有於三十
二相故佛常身須現此相但於同中相相皆勝穢
土佛身雖異凡鄙亦同上人故應此方所有相法
故三十二同輪王相亦於同中而分明昧三十二
相既同彼人驗是彼土常身常相是知八萬別為
大機現尊特相更何所疑問一等尊特以何因緣
相分三品答悉檀因緣故蓋一類機應以藏塵尊
特之相得四益者故佛稱機而為現之應以八萬
尊特之相應以三十二尊特之相得四益者佛皆
稱機而為現之仍須了知此之相海別教則用別
修緣了成就此相即修成之尊特故名報身圓教
能了二修即性修德無功乃性具之尊特故名法
身巳在此觀開章中說須知華嚴華藏塵數之相
雖多此以兼別故猶帶修成此論八萬既唯圓頓
無非性具故三聖觀疏皆示云觀於法身行者當
須以教定理就理明觀於觀顯相無得但以多數
斥少使勝成劣實在精學然後勤修欲罷不能故
茲辨拆。
○四第十觀音觀二初疏科略釋。

【疏】第十觀觀音中有三初結上次復應觀觀世音
菩薩下正明觀菩薩身也第三作此觀者觀之邪
正也觀菩薩法身中有三初觀身相冠中立化佛
者帶果而行因也第二明與佛同異第三佛告阿
難下還舉利勸修也。

【鈔】帶果行因者觀音三昧經云觀音昔巳成佛號
正法明今為菩薩修淨土行斯乃帶昔果德行今
因行頂有化佛表帶果也。
○二依科列經三初結
上。】

「佛告阿難及韋提希見無量壽佛了了分明巳。」

【【鈔】二正觀菩薩身三初正觀身相子科十一初次
復下身量。】

「次復應觀觀世音菩薩此菩薩身長八十萬億那由
他由旬。」

【【鈔】應云十八萬億今云八十者翻過佛身二十萬
億故知誤也問如釋迦丈六人身八尺今佛身六
十萬億菩薩十八菩薩之身何太卑耶答淨土勝
應不可以穢土劣應例也亦如玅音身量但四萬
二千由旬佛身六百八十萬由旬佛身之量去菩
薩更多。
○二身紫下身色。】

「身紫金色。」

【【鈔】三頂有下肉髻。】

「頂有肉髻。」

【【鈔】四項有下項光。】

「項有圓光面各百千由旬其圓光中有五百化佛如
釋迦牟尼一一化佛有五百化菩薩無量諸天以為
侍者。」

【【鈔】五舉身下身光。】

「舉身光中五道眾生一切色相皆於中現。」

【【鈔】六頂有下天冠。】

「頂上毗楞伽摩尼寶以為天冠其天冠中有一立化
佛高二十五由旬。」

【【疏】釋迦毗楞伽翻能聖。

【鈔】七觀世下面色。】

「觀世音菩薩面如閻浮檀金色。」

【【鈔】八眉間下毫相。】

「眉間毫相備七寶色流出八萬四千種光明一一光
明有無量無數百千化佛一一化佛無數化菩薩以
為侍者變現自在滿十方世界。」

【【鈔】九臂如下臂相。】

「臂如紅蓮華色有八十億微玅光明以為瓔珞其瓔
珞中普現一切諸莊嚴事。」

【【鈔】十手掌下手相。】

「手掌作五百億雜蓮華色手十指端一一指端有八
萬四千畫猶如印文一一畫有八萬四千色一一色
有八萬四千光其光柔輭普照一切以此寶手接引
眾生。」

【【鈔】十一舉足下足相。】

「舉足時足下有千輻輪相自然化成五百億光明臺
下足時有金剛摩尼華布散一切莫不彌滿。」

【【鈔】二其餘下與佛同異。】

「其餘身相眾好具足如佛無異唯頂上肉髻及無見
頂相不及世尊是為觀觀世音菩薩真實色身相名
第十觀。」

【【鈔】肉髻是相無見頂是好此之相好表於極果今
作因人故不及佛。
○三舉利勸修子科二初佛告
下舉觀利勸二初約修觀明滅罪。】

「佛告阿難若欲觀觀世音菩薩者當作是觀作是觀
者不遇諸禍淨除業障除無數劫生死之罪。」

【【鈔】二如此下約稱名況獲福。】

「如此菩薩但聞其名獲無量福何況諦觀。」

【【鈔】二若有下示觀次第。】

「若有欲觀觀世音菩薩者先觀頂上肉髻次觀天冠
其餘眾相亦次第觀之悉令明了如觀掌中。」

【【鈔】身相既多先觀何相故今示云先觀肉髻次觀
天冠以此二種能別表示觀音德相何者肉髻降
佛表現行因冠有化佛表昔成果別相若顯其餘
通相則易可明行者觀於冠髻毫面身色光明一
一須用心作心是而為能觀說在像前用在此處
既云作佛是佛豈不能作觀音是觀音耶作髻作
冠是髻是冠皆可為例不獨以佛例觀菩薩亦須
例於普雜三輩豈唯以前例後亦令以後例前以
今行人覽經始末方修觀故大師得意乃於釋題
總示三觀若也不於十六處用則令大師虗說亦
見行者謾修當遵佛言勿背祖法專用玅觀顯乎
勝相以此玅觀為見佛本逈出餘因至彼土時速
證無生。
○三作是下結觀邪正。】

「作是觀者名為正觀若他觀者名為邪觀。」

佛說觀無量壽佛經疏玅宗鈔會本卷第四

佛說觀無量壽佛經疏玅宗鈔會本卷第五
日東　沙門　實觀　分會

【【鈔】五第十一勢至觀二初分科敘意二初分科。

【疏】第十一勢至中有三初明因光神力制二種名
次此菩薩天冠有五百寶下明與觀音同異後除
無量劫罪下勸修。

【鈔】二敘意二初略無下約當門明闕真觀。

【疏】略無觀法當不異上故不重明。

【鈔】觀佛真身乃立觀云正觀佛身等觀音中云正
明觀菩薩身今勢至觀但云因光神力制二種名
及云與觀音辯同異何不例上各立觀法故疏出
意云略無觀法當不異上以大勢至與觀世音身
量大小皆悉同等此令行者辯異之後用觀音觀
觀勢至身何須別立。
○二所以下兼觀音明無像
想。

【疏】所以觀佛先作像想後觀法身菩薩直明法身
者但佛法身玅極不可一往而觀故先作像想流
利後觀法身則易菩薩者觀佛既竟次二大士是
眷屬莊嚴如王來即有營從有佛必有菩薩也。

【鈔】觀成見佛真法身後觀二侍者豈須更修像想
方便耶。
○二依科列經三初因光神力制二名子
科二初徧示諸光。】

「次觀大勢至菩薩此菩薩身量大小亦如觀世音圓
光面各百二十五由旬照二百五十由旬舉身光明
照十方國作紫金色有緣眾生皆悉得見。」

【【鈔】二但見下正立二名。】

「但見此菩薩一毛孔光即見十方無量諸佛淨玅光
明是故號此菩薩名無邊光以智慧光普照一切令
離三塗得無上力是故號此菩薩名大勢至。」

【【鈔】光照十方故立無邊光為名令三途人得佛十
力故立大勢至為名也行者應知即舉身光名智
慧光以是鄰極色心不二若不爾者焉得色相名
為法身。
○二明與觀音同異子科三初此菩下正
明同異。】

「此菩薩天冠有五百寶華一一寶華有五百寶臺一
一臺中十方諸佛淨玅國土廣長之相皆於中現頂
上肉髻如盋頭摩華於肉髻上有一寶瓶盛諸光明
普現佛事餘諸身相如觀世音等無有異。」

【【鈔】二此菩下更示行坐。】

「此菩薩行時十方世界一切震動當地動處有五百
億寶華一一寶華莊嚴高顯如極樂世界此菩薩坐
時七寶國土一時動搖從下方金光佛剎乃至上方
光明王佛剎於其中間無量塵數分身無量壽佛分
身觀世音大勢至皆悉雲集極樂國土畟塞空中坐
蓮華座演說玅法度苦眾生。」

【【鈔】觀音行坐豈不動地集佛等耶但於勢至觀中
說耳若不然者何得云除頂上寶瓶餘與觀音等
無有異。
○三作此下結成觀相。】

「作此觀者名為觀見大勢至菩薩是為觀大勢至色
身相觀此菩薩者名第十一觀。」

【【鈔】經云色相疏稱法身若非全色是心色由心造
安令色相即名法身此乃三諦一境之法身發我
三觀一心之般若相冥見相則三脫圓彰故云佛
法界身入心想中疏云念佛三昧解入相應非此
相應不發勝相。
○三除無下滅罪以勸修。】

「除無數劫阿僧祇生死之罪作是觀者不處胞胎常
遊諸佛淨妙國土此觀成已名為具足觀觀世音大
勢至。」

【【鈔】名為具足觀觀世音大勢至者以二菩薩唯有
頂上化佛寶瓶二種有異餘相皆同同異分明名
具足見。
○六第十二普往生觀二初疏科二初對
雜辯異。

【疏】第十二普觀普雜何異而為二耶普觀作自身
往想稱彼境界一一具觀雜觀明佛菩薩神力自
在轉變非恒大小不定或隨物現故名為雜以此
為別。

【鈔】二普中下就普分科。

【疏】普中有二初從見此事時當起自心下作自身
往想次無量壽佛化身下佛及菩薩化身來現也。

【鈔】二經文二初明自身往想。】

「見此事時當起自心生於西方極樂世界於蓮華中
結加趺坐作蓮華合想作蓮華開想蓮華開時有五
百色光來照身想眼目開想見佛菩薩滿虗空中水
鳥樹林及與諸佛所出音聲皆演妙法與十二部經
合若出定之時憶持不失見此事巳名見無量壽佛
極樂世界是為普觀想名第十二觀。」

【【鈔】上來諸觀先依次正先主次徒雖皆觀成未為
普總又未想身生彼親見故今令想身終生彼一
時普見非獨所觀境界頓足亦乃往生心想成就
可類前文依報之觀初地樹池等別觀至樓觀成
四事總見名為總觀然但能總依報四事今想生
彼普見普聞依正諸相故名普觀問上品上生乘
金剛臺上品中生乘紫金臺上品下生入金蓮華
今三聖觀成方修普觀合是上品上生之者何故
同彼上品下生耶答十六觀人對九品位義有多
途今且一往以三聖觀及普觀成當上中品雜及
三輩四觀成者方是上上故上中品終時雖見坐
紫金臺此臺到彼成大寶華經宿則開此文亦云
生極樂界於蓮華坐作開合想蓮華開時見佛滿
空及說妙法正合上品中生之相若上品下生華
開七日乃得見佛仍於眾相心不明了故知此文
與上中品生相正齊若其以品對別圓位至三品
觀方得委論。
○二無量下明三聖來現。】

「無量壽佛化身無數與觀世音及大勢至常來至此
行人之所。」

【【鈔】上想終後生於彼土見佛菩薩今想未終三聖
常來入我心想良由當念即是來際故能預想將
生之事復由生佛體不別故故令三聖不來而來
斯乃三觀一心作是雙運致令心佛往彼來此故
知觀體不可言思。
○七第十三雜明佛菩薩觀今
評此觀略有二意一為前觀佛及菩薩勝相不成
者乃令捨大而觀丈六二為觀前勝相巳成之人
令其更觀勝劣化用徧十方界使品位增進若謂
不然前觀既成修後諸觀有何益耶疏從前意故
作拂疑生重釋以觀成者自知經意是故大師從
初意示釋此為二初分科。

【疏】第十三雜觀有二第一觀丈六像第二無量壽
佛身量無邊下明彌陀變現自在堅固行者常令
習觀修行不倦。

【鈔】二隨釋二初佛告下觀丈六像。】

「佛告阿難及韋提希若欲至心生西方者先當觀於
一丈六像在池水上。」

【【鈔】經若欲等者行人於前依正諸觀修雖不久求
生之意彌加敦督名為至心故令此人捨勝觀劣
未觀二侍前想彌陀故云先當觀於一丈六像行
人欲託彼土蓮池故令觀像在池水上應知勝身
既心作心是豈今丈六非作是耶圓人作為皆了
唯心全具而變全變是具具變不二故觀佛相勝
劣皆然。
○二明彌陀變現子科二初示化主隨物
二初如先下勸常修觀。】

「如先所說無量壽佛身量無邊非是凡夫心力所及
然彼如來宿願力故有憶想者必得成就但想佛像
得無量福況復觀佛具足身相。」

【【鈔】二阿彌下拂去眾疑。】

「阿彌陀佛神通如意於十方國變現自在或現大身
滿虗空中或現小身丈六八尺所現之形皆真金色
圓光化佛及寶蓮華如上所說。」

【【鈔】疏二初所觀下示相問疑。

【疏】所觀若大若小皆是佛身拂去眾疑生人重意
眾云何疑。

【鈔】二前聞下示疑明破。

【疏】前聞廣大無量今聞觀小疑非佛身於小不敬
故須拂去明皆是佛生其重意。

【鈔】勝身觀法修雖不成而且得知廣大無量今聞
觀小頓違前說寧免輕疑為拂此疑故說彌陀神
通如意能大能小皆全法界但以重心觀令成就
勿疑身謝不生西方。
○二明補處同生二初觀世
下明劣應同眾生。】

「觀世音菩薩及大勢至於一切處身同眾生。」

【【鈔】佛應既隨萬物補處亦同眾生。
○二但觀下倣
勝身論觀法。】

「但觀首相知是觀世音知是大勢至此二菩薩助阿
彌陀佛普化一切是為雜想觀名第十三觀。」

【【鈔】前明觀音勝身觀法先想冠髻則令眾相次第
皆明勢至觀中髻有寶瓶其餘身相不異觀音以
此二種是二大士身之別相令修觀者但觀別相
別相若顯同相則明。

【疏】但觀手相者有作頭首解者上言觀音頭上天
冠中有一立化佛勢至頭上有寶瓶以此為別作
手解者上云其手柔輭有八萬四千畫以此寶手
接引眾生皆是經文用無在。

【鈔】疏釋首相雖通兩說然頭首之首手足之手皆
是別相悉可以別而顯於通應知觀佛丈六之身
先觀白毫方彰眾相備如前疏約釋迦說。
○三後
三觀明三輩往生四初立觀所由。

【疏】第十四上品生觀此下三觀觀往生人者有二
義一為令識三品往生捨於中下修習上品二為
令識位之上中下即是大本中三品也。

【鈔】此中二義初即雜觀觀劣應者位在中下令識
三品進修勝觀登於上品次義即是前觀勝應及
修雜想了隨機化在八九信今令此人以妙三觀
分別九品即大本三輩事理窮深登第十信既云
此下三觀觀往生人有二義乃是修前觀法行者
觀於九品往生之相非是凡小求生之者讀今三
輩經文改轉行業縱通此義亦是傍兼非今增進
觀行意也。
○二釋會經論二初會論即無量壽經
論今云往生論是也天親所造有十七成就至第
十六大義門成就中偈云大乘善根界等無譏嫌
名女人及根缺二乘種不生長行釋云故淨土果
報離二種譏嫌過一者體二者名體有三種一二
乘人二女人三諸根不具足人無此三種過故名
離譏嫌也名亦三種非但無三體乃至不聞二乘
女人諸根不具三種名故此十七成就俱明彼土
果報故無二乘等悉約彼土非是此方二乘等不
得生也恐惑者不曉故和會解釋之分二初會二
乘二初會不生。

【疏】釋會經論者問依往生論二乘不得生此經中
輩小乘得生答正處小行不生要由垂終發大乘
種爾乃得生經說現今論舉本始。

【鈔】且據彼論二乘種不生句竝於此經小戒得生
以具足戒及沙彌戒等是小乘種故二說相違而
為詰問今以住小迴心以會釋之堅住小道志趣
無餘不求淨土故云正處若迴小向大轉小乘業
作淨土因故云要由經就現今向大時說是以得
生論就本始住小時說是故不生然論說彼土無
二乘人由在此身因轉故也。

【疏】何故復證小果釋雖復垂終發大心先多學小
至彼聞苦空無常發其本解先證小果得小果巳
於小不住必還入大。

【鈔】二何故下釋證果云垂終迴小向大方生彼國
何故中輩三品行人生彼復證小乘果耶今釋意
者迴心故得生慣習故證小知大證小不執偏真
而為究竟不久證大也。
○二問論下會女人。

【疏】問論女人根缺不生此經韋提希及五百侍女
同皆往生釋言論說女人根缺不生者就彼為言
生彼國者淨根離欲故無女人身根精上故無根
缺經語初往故有善心一切得往。

【鈔】復舉論偈女人根缺不生之文竝於此經韋提
侍女得生之說而為詰問今約彼此會釋二說論
就轉報是故彼土無有女人及根不具者若名若
體經就此土修淨業者故有善心一切得往故大
彌陀經薜茘多蠢動蜎蜚皆得往生故知經論無
少相違。
○二問大下會經二初對經雙問。

【疏】問大本五逆謗法不得生此經逆罪得生。

【鈔】逆罪得生即下品下生文。
○二釋有下立義雙
釋二初悔有輕重。

【疏】釋有兩義約人造罪有上有下上根者如世王
造逆必有重悔令罪消薄容使得生下根人造逆
多無重悔故不得生。

【鈔】上即利根下即鈍根俱舍云愚智所犯輕重不
同愚作罪小亦墮惡智為罪大亦脫苦如團鐵小
亦沈水為盋鐵大亦能浮涅槃云智者有二一者
不造諸惡二者作巳懺悔愚者亦二一者作罪二
者覆藏如阿闍世王殺父害母至涅槃會身瘡腫
熱生重慙愧悔過自責耆婆勸往佛所佛為說法
得無根信文載涅槃梵行品此經明逆罪得生淨
土者即同闍王上根利智能重心懺也彼經不生
者下根愚人至於臨終不能重悔也。
○二二者下
約行有定散。

【疏】二者約行行有定散觀佛三昧名定修餘善業
說以為散散善力微不能滅除五逆不得往生大
本就此故言不生此經明觀故說得生。

【鈔】大本就此者指上散善力微也此經明觀者即
觀佛三昧問若定力得生下下品云此人苦逼不
遑念佛善友告言若不能念者應稱無量壽佛如
是至心令聲不絕具足十念此與大本散心十念
理應無別答此雖造惡巳曾修觀故使臨終善友
勸稱十念定心則成亦是法行乘急戒緩人也修
觀故乘急造惡故戒緩由乘急故得值善友縱現
世不修三昧亦是宿種今熟故得往生所以華開
見二大士說實相法自非定善孰至此乎故十疑
論云臨終遇善知識十念成就者竝是宿善業彊
始遇知識等當知作此解釋方合此中定善之義
若本不修三昧之者則屬前悔有輕義也。
○三依
品定位二初通示九品二初就三下示三中具九。

【疏】就三品中更為九。

【鈔】經文顯示三輩各三。
○二判九品屬三二初上
品下約位判。

【疏】上品之人始從習種終至解行菩薩中品者從
外凡十信巳下下品即是今時悠悠凡夫。

【鈔】雖分九品以義定之不出三位即內凡外凡及
悠悠者然習種解行及十信名乃是別教地前凡
位以為今經往生位者略有三意一別位次第對
品顯故二別具四觀收機廣故三九品多判所觀
人故若以九品判今能觀圓觀位者則以三賢對
今十信彼之十信對今五品悠悠即對名字人也
以名字位通修未修故應知疏用此之三位判九
品人其意深細不可麤心今試略言葢一切善若
能迴向皆淨土因仍一切惡若能懺願亦淨土因
故種種善修之淺深無非九品其一一惡約懺功
力亦皆九品故上上品善通下下品下下品惡通
上上品三心六念或聞或修未能伏惑屬下三品
以此伏惑入中三品能破二惑方預上三如五逆
罪臨終十念為能消功屬下下品闍王重悔得無
根信即是上輩三品所攝豈非五逆隨於懺功自
分九品中間七品若善若惡若修若懺隨功淺深
一一皆須明於九品若據經文下三唯惡中下世
善中中中上即小乘行上三唯大疏則純用大乘
三位判九品者以中三品迴向大乘故下三品人
依大滅罪故故九品行一一成大隨一品行若至
三賢皆上三品若至十信皆中三品全未伏惑即
下三品應知經為收機盡故故以大小善惡分其
九品葢約增勝高下互顯也大師得意乃約三位
判乎九品則何機不攝何行不深乃由妙解大小
觀行善惡之業全修即性一一具於四種淨土但
能迴向隨功能顯四種樂邦如是說者多約一行
隨功淺深歷於九品亦自有人節節改行歷於九
品若以三位定其高下改與不改皆悉不濫問今
十六觀既是圓修為一一觀皆通九品為須節節
改觀入品答雖俱圓觀而所託境隨其宜樂有改
不改合有二途若就現文多從改觀歷於九品以
初心人雖了根塵皆是法界而心想羸劣勝境難
觀是故如來設異方便先觀落日於西定心疏云
除五逆罪下輩自論故知妙觀想落日成當下下
品次以三觀想水結氷合在下中轉想瑠璃麤見
彼地可對下上若得三昧見彼寶地及寶樹寶池
雖五品初而五住圓伏名得三昧品當中下總見
依報五品中心合當中中華座觀成五品後心即
中上品此之三品雖成三昧能伏五住見惑未斷
事識猶存未可即觀勝妙身相故修三觀觀於寶
像像想現前見思俱盡所以盡者以事定力深能
伏思見斷即登圓第七信即上下品事識既盡全
依業識可觀三聖真法之身及普觀成在八九信
即上中品故難思相法界光明十方佛事悉能洞
見後修雜觀及三輩觀成當第十信即上上品內
外塵沙任運除盡故隨機應相及差別行業觀察
明了宣示無窮此約修者從微至著三聖觀成後
修雜觀及三輩觀故當如此若觀勝相不成就者
始依雜觀及丈六身此人或在下之三品或沾中
輩今觀九品必能進功從劣觀勝求預上流是故
疏云令識三輩往生捨於中下修習上品此從節
節改觀次第入品如是說也有因改觀超品位者
不可定判此上皆從次第改境修觀者說其不改
者十六境中宜樂何境即用妙觀修之不捨乃從
名字修成觀行入相似位歷乎九品然十六中佛
境最宜從劣觀勝成於九品故疏令觀釋迦毫相
以為初心入門之漸雜觀令觀一丈六像經雖不
云從一相入據理合然若般舟經則從足下千輻
輪相次第上觀至頂肉髻故知但解今家住前三
位以判九品於境於行改與不改次比自成也非
獨今經九品如此法華五品其義亦然解一千從
矣。
○二何以下以經驗。

【疏】何以得知上品見佛聞法便悟無生故是道種
人下品備造四重眾罪亦得往生類此似爾。

【鈔】以無生忍位在別圓初地初住非別十向圓第
十信何能見佛便登此位上上既爾諸品例知復
以造罪驗下三品以別圓教內外凡位不造眾惡
既約罪說知是未入外凡人也類此似爾者經不
明示故以得悟及造罪等比類驗之此乃大師尊
經謙巳近人判解不遜者多。
○二別明上三二初
上品下約三位定。

【疏】上品位當道種中品位當性種下品位當習種。

【鈔】上以三品判於九品下至悠悠今則別明上輩
三品故約種性以分三位瓔珞經明六種性一十
住習種性二十行性種性三十向道種性四十地
聖種性五等覺性六妙覺性問今此上品是出假
位合在穢土利益有情何故求生淨土耶答大論
四十三正有此說故彼問云菩薩法應度眾生何
以但至清淨無量壽佛國土中答曰菩薩有二種
一者有慈悲心多為眾生二者多集諸佛功德樂
多集功德者至一乘清淨無量壽國土好多為眾
生者無佛法眾處讚歎三寶之音故知一等斷惑
菩薩而好樂不同故有二別又論第四十五云菩
薩有二有先自成就功德然後度眾生有先成就
眾生然後自成就功德者故知今十向菩薩求生
淨土乃是先自成就功德人也故十疑論明未得
無生忍巳還要須常不離佛故須求生。
○二一得
下約二義求。

【疏】一得道有遲疾二所乘有異初則金剛臺中紫
金臺下金蓮華。

【鈔】上上生巳即悟無生法忍上中經七日得不退
轉上下經三小劫住歡喜地得無生忍證念不退
即歡喜地也。
○四隨文解釋三即十六中後三觀
也疏前標云此下三觀觀往生人若但讀文不名
為觀必須覽經所詮之相入一念心用空假中微
妙之觀照於心性本具淨土因緣果報生佛咸然
三無差別諸佛淨土因果巳滿能應眾生眾生由
具淨土因果能感諸佛感應緣起不一不異一一
融妙相相宛然隨品隨功感佛感土觀之不巳則
難思俗諦淨土因緣自然明了明了之位大判有
三若相似明當上三品若觀行了即中三品名字
觀解屬下三品論斷伏等雖有高下而皆了知一
切善惡迴向懺悔皆通九品或共不共或超不超
或改不改或進或否狀類萬差難以言具若不爾
者豈得名為觀於三輩往生人耶初十四上品生
觀三初上品上生二初分科。

【疏】就初中文為三第一標第二若有眾生願生彼
國下正釋第三從是名下結釋中復四初明修因
第二從生彼國時下明值緣第三從行者見巳下
正明得生第四從生彼國下生後利益。

【鈔】二隨釋三初標。】

「佛告阿難及韋提希上品上生者。」

【【鈔】二釋四初明生因。】

「若有眾生願生彼國者發三種心即便往生何等為
三一者至誠心二者深心三者迴向發願心具三心
者必生彼國復有三種眾生當得往生何等為三一
者慈心不殺具諸戒行二者讀誦大乘方等經典三
者修行六念迴向發願願生彼國具此功德一日乃
至七日即得往生。」

【【疏】至誠心者即實行眾生至之言專誠之言實深
者佛果深高以心往求故云深心亦從深理生亦
從厚樂善根生故十地經言入深廣心涅槃經云
根深難拔故言深心六念者佛法僧施戒天六事
安心不動稱之為念也。

【鈔】經有二段初段既云發三種心即便往生知此
三心是一人發次段乃云復有三種眾生當得往
生據此合是三人各修成三種行然修之在人或
別一行或兼餘行或具足修但能位至別教道種
圓第十信即得名為上品上生言至誠等三心者
此與起信論中三心義合彼云一者直心正念真
如故二者深心樂集一切諸善行故三者大悲心
欲拔一切眾生苦故今初至誠疏以專實釋之非
念真如豈名專實解於深心疏雖三義而不相捨
求高深果順契深理欲契深理須厚樂善根此乃
立行依理求果也二經證成三種深義不出彼論
樂集一切諸善行也經迴向發願心疏雖不解義
當彼論大悲拔苦之義葢以真如實念趣果善心
二心功德善巧迴向願生淨土速證法忍廣拔一
切眾生苦惱然此三心順於三法何者初念真如
平等一性次二即是自行化他二種修義既是修
二性一乃就圓融三法而發心也今此三心一念
中修見思塵沙任運先去入第十信故當此品若
此三心但能圓伏即中三品若全未伏當下三品
文在此中義該下八經慈心不殺具諸戒行者以
無緣慈不害物命知性離非心具諸戒讀誦方等
者隨文成觀也修行六念者涅槃疏云前三念他
後三念自戒施是自因生天是自果戒是止善施
是行善天有近果遠果遠即第一義天也安心下
釋念義謂念同體三寶一心戒施第一義理悉不
為二邊所動故通名念經迴向發願等者總論不
殺等皆須善巧迴向願生淨土證無生後廣度含
識經具此功德者或全或分皆得言具一日乃至
七日即得往生者上一一行修之成就至道種位
長時彌善下至七日或唯一日皆得預於上上品
生也此等悉須約於斷伏及全未伏分下八品若
不爾者豈令初修六念等人三惑尚熾便登極品
耶須知九品難將法定只可隨功此去科節經疏
分明鈔不標也。】

「生彼國時此人精進勇猛故阿彌陀如來與觀世音
大勢至無數化佛百千比丘聲聞大眾無量諸天七
寶宮殿觀世音菩薩執金剛臺與大勢至菩薩至行
者前阿彌陀佛放大光明照行者身與諸菩薩授手
迎接觀世音大勢至與無數菩薩讚歎行者勸進其
心。

行者見巳歡喜踊躍自見其身乘金剛臺隨從佛後
如彈指頃往生彼國。

生彼國巳見佛色身眾相具足見諸菩薩色相具足
光明寶林演說玅法聞已即悟無生法忍經須臾間
歷事諸佛徧十方界於諸佛前次第受記還至本國
得無量百千陀羅尼門。」

【【疏】無生忍言登初地也陀羅尼者一能持善二能
遮惡是總持也。】

「是名上品上生者。」

【【疏】上品中生者有三第一標第二釋第三結釋中
有四初往生因第二行此下明值緣第三行者自
見下得生第四行者身作紫磨金色下往生利益。】

「上品中生者。

不必受持讀誦方等經典善解義趣於第一義心不
驚動深信因果不謗大乘以此功德迴向願求生極
樂國。」

【【鈔】上品中生明生因云不必受持方等經典善解
義趣等者是義持人不樂讀誦但於經中取一句
偈深窮旨趣於絕言思深廣之理心不驚動又復
其心安住中道不為二邊之所驚動了達因果皆
是實相名為深信雖不徧習或聞大教赴機異說
知顯一理不生疑謗此一種因亦通九品但令此
觀位至圓教八九信位故當此品若第一義解全
未伏惑秪在下品三品攝也如常不輕不專讀誦
但以一句禮拜授人深知義故多年不懈此以第
一隨喜品行始從名字歷於五品至六根淨故知
讀誦等四品行皆可從於名字修之至六根淨若
證分真無偏修者也。】

「行此行者命欲終時阿彌陀佛與觀世音大勢至無
量大眾眷屬圍繞持紫金臺至行者前讚言法子汝
行大乘解第一義是故我今來迎接汝與千化佛一
時授手。

行者自見坐紫金臺合掌叉手讚歎諸佛如一念頃
即生彼國七寶池中此紫金臺如大寶華經宿則開
行者身作紫磨金色足下亦有七寶蓮華佛及菩薩
俱時放光照行者身目即開明因前宿習普聞眾聲
純說甚深第一義諦即下金臺禮佛合掌讚歎世尊
經於七日應時即於阿耨多羅三藐三菩提得不退
轉應時即能飛行徧至十方歷事諸佛於諸佛所修
諸三昧經一小劫得無生忍現前受記。」

【【疏】甚深第一義者謂諸法實相言語道絕心行處
滅名之深妙精進最稱第一阿耨不退轉者謂道
種菩提亦通是道種地不退位現前受記者四種
受記一往現前也。

【鈔】生後利益中疏云名之深玅精進等者以聞眾
聲說第一義能成趣理不思議觀既頓泯絕情塵
微礙是故進趣其疾如風比餘事行雜而且滯故
此精進最稱第一疏牒阿耨不退釋云道種菩提
等以阿耨多羅三藐三菩提翻為無上正等覺斯
是行人心之本性所求之果於此不退其位有三
若破見思名位不退則永不失超凡之位習種性
也伏斷塵沙名行不退則永不失菩薩之行當性
種性及道種性也若破無明名念不退則永不失
中道正念聖種性也上中生者此土巳得性種菩
提到彼一劫始得無生聖種不退今於七日所得
菩提不退轉者義當道種菩提不退也通名地者
凡聖所依皆名地故四種授記一往現前者淨名
大疏出四受記謂未發心記密記現前記無生記
言一往現前者以現前記通於凡聖今無生位佛
就一往通名現前耳。】

「是名上品中生者。」

【【疏】上品下生中有三初標第二亦信因果下釋第
三是名下結釋中有四第一明往生之因第二行
者命欲終時下值緣第三見此事時下得生第四
一日一夜下生後利益。】

「上品下生者。

亦信因果不謗大乘但發無上道心以此功德迴向
願求生極樂國。」

【【鈔】上品下生亦信因果不謗大乘同上中品故名
為亦彼以解了第一義諦而為別行此以但發無
上道心而為別行究理攝生標心雖異從凡入聖
歷位無殊謂依無作四諦妙境發四誓願名為真
正發菩提心未度苦者誓令得度陰入皆如故未
解集者誓令得解塵勞本淨故未安道者誓令得
安即惑成智故未證滅者誓令得證即生成滅故
發此道心亦通九品名字中發自有靜散即下三
品觀行五位即中三品相似既分三般種性即上
三品今習種發故當此品此心深運分真可階豈
不能至上上品耶約位判之無法非九。】

「行者命欲終時阿彌陀佛及觀世音大勢至與諸眷
屬持金蓮華化作五百佛來迎此人五百化佛一時
授手讚言法子汝今清淨發無上道心我來迎汝。

見此事時即自見身坐金蓮華坐巳華合隨世尊後
即得往生七寶池中。

一日一夜蓮華乃開七日之中乃得見佛雖見佛身
於眾相好心不明了於三七日後乃了了見聞眾音
聲皆演玅法遊歷十方供養諸佛於諸佛前聞甚深
法經三小劫得百法明門住歡喜地。」

【【疏】得百法明門者地論云入百法明門增長智慧
思惟種種法門義故歡喜地者初證聖處多生歡
喜也。

【鈔】生後利益中經雖見佛身於眾相好心不明了
於三七日後乃了了見者以此品人位當習種見
思雖破塵沙未除故於眾相心不明了過三七日
進入性種侵斷塵沙故八萬相一一分明自此三
劫遊歷十方供佛聞法進入道種登於初地此地
即得百法明門言百法者如百法論所出名數今
於此法皆證三諦乃以百法而為明達三諦之門
三諦若明則了一切是故論云增長智慧思惟種
種法門義明此義故心大歡喜故名歡喜地也。】

「是名上品下生者是名上輩生想名第十四觀。」

【【疏】第十五中品生觀中品上生者有三第一標第
二從若有眾生下釋第三從是名下結釋中有四
初明生因第二從臨命終時阿彌陀佛下值緣第
三從行者見巳下得生第四從當華敷時下明生
後利益。】

「佛告阿難及韋提希中品上生者。

若有眾生受持五戒持八戒齋修行諸戒不造五逆
無眾過患以此善根迴向願求生於西方極樂世界。」

【【疏】五戒者不殺盜婬妄語飲酒也八戒者加不上
高牀不著華鬘瓔珞香塗身薰衣不得歌舞作樂
及往觀聽也。

【鈔】中品上生明生因中但言眾戒斯乃略舉三學
之初也若據生彼聞讚四諦便成羅漢三明八解
以果驗因不專持戒合修小乘理觀事禪但未證
果猶在賢位於臨終時聞讚方等迴心向大願生
淨土然迴向心須至別教七信巳上圓教觀行四
五二品方是中品上生人也若其小行巳至忍位
及世第一但案位迴即當此品若在煗頂及外凡
者須猛利迴超入此品大約小乘并世間善從迴
向心深淺高下判於九品。】

「臨命終時阿彌陀佛與諸比丘眷屬圍繞放金色光
至其人所演說苦空無常無我讚歎出家得離眾苦
行者見巳心大歡喜自見巳身坐蓮華臺長跪合掌
為佛作禮未舉頭頃即得往生極樂世界蓮華尋開
當華敷時聞眾音聲讚歎四諦應時即得阿羅漢道
三明六通具八解脫。」

【【鈔】生後利益疏二初正釋經文。

【疏】四諦者苦集滅道也羅漢者應供不生殺賊也
三明者過現未來明也六神通者天眼天耳他心
宿命漏盡身得如意此六悉皆無壅故為通八解
脫者一內有色相外觀色二者內無色相外觀色
三者淨四空處五識處六無所有處七非非想處
八滅盡解脫也此八中前三種微妙五欲無染無
著中四於下得離後一能脫心慮故名解脫亦名
背捨背者背彼淨潔五欲也捨者離是著心也。

【鈔】四諦者既是共二乘行由宿習故而聞生滅無
生二種四諦也生滅者苦則三相遷移集則四心
流動道則對治易奪滅則滅有還無無生四者苦
無逼迫相集無和合相道不二相滅無生相次三
明者過去宿命明現在漏盡明未來天眼明此三
名明復得名通餘三但得名通者婆沙云身通但
是工巧天耳但是聞聲他心緣他別想而巳是故
非明宿命知過去苦生大厭離天眼知未來苦生
大厭離漏盡正觀斷惑是故此三稱明大論問通
明何別答直知過去等名通知過去等因緣行業
名明次釋八解脫一內有等者內色即內身骨人
也為修八色流光故存骨人欲界結使難斷故以
不淨心觀外色也位在初禪能脫自地及下欲界
二者下位在二禪二禪內淨故壞滅內身骨人欲
惑難斷故猶觀外不淨之相三者下除外不淨相
但於定中練八色光明清淨皎潔故名淨也位在
三禪四空處者若滅根本四禪及三背捨等色一
心緣無邊虗空而入定即觀此定依陰入故有無
常苦空虗誑不實心生厭背而不受著五識處者
若捨空緣識入定即觀此定虗誑不實而不受著
六無所有處者若捨識緣無所有入定時乃至而
不受著七非非想處者若捨無所有處緣非非想
入定時乃至而不受著八滅盡等者背滅受想諸
心數法也諸佛弟子患厭散亂心欲入定休息以
涅槃法安著身中故云身證而想受滅也前三等
者位在色界能離自地五欲也中四等者位在無
色界皆展轉離下地然前三亦離下中四亦離自
地互現說耳後一可知亦名下背捨因稱解脫果
名。
○二釋會下釋諸疑妨三初會小乘不生疑。

【疏】釋會者論明小乘不生者決定不生此中得生
退菩提心得生至彼處無漏道熟即證第四果大
論亦然或接引小乘然彼實無。

【鈔】疏與釋論取法華意會於今經及往生論論云
不生據決定性入無餘者今經云生是退菩提取
小乘者疏前會云正處小行不生要由垂終發大
心故生若無宿種豈能垂終迴小向大故知與前
義不相反仍釋伏疑既因迴心向大得生何故至
彼却證小果故釋云無漏道熟等以退大既久習
小功深是故彼佛稱習說小且令證果或接下再
出經論引小之意今經釋論說至彼土證小果者
意欲別接小乘求生其若生巳咸慕大乘必不證
小然雖出此意前義為正。
○二中品下釋中不及
下妨。

【疏】中品應時即得羅漢何以不及九品解云是退
菩提聲聞往生彼國無漏道熟便證小果不守小
位而住還起大心進行彌速或五劫或十劫得成
初地如是階級猶是其勝。

【鈔】以下下品生彼聞法應時即發菩提之心中上
生彼何故只證無學果也耶以大小故難第四品
不及九品解云下以登地速而為答也中上順習
雖證小果不逾十劫必入初地九品惡重十二大
劫方得出胎雖發大心更經多劫方階法忍故以
速證比彼為勝。
○三大本下通中不出家難。

【疏】大本上品明其出家中品不明出家此中所明
是則中品若其不出家經云一日一夜持沙彌戒
故知有也而大本不明據長時始終為語今言出
家者就短時而論。

【鈔】彼明中品云雖不能行作沙門故云不明出家
長時始終者謂盡形出家者就短時者謂一日一
夜也是知若據短時大本約義亦有若論長時此
經約說亦無此乃二經事同也。】

「是名中品上生者。」

【【疏】中品中生者有三初標第二從若有眾生下釋
第三是名下結就釋中有四初明生因第二從如
此行者下明值緣第三從行者自見下明得生第
四在寶池中下明生後利益也。】

「中品中生者。

若有眾生若一日一夜持八戒齋若一日一夜持沙
彌戒若一日一夜持具足戒威儀無缺以此功德迴
向願求生極樂國戒香熏修。」

【【疏】十戒者即前八戒更足不捉金銀生像及不過
中食為十戒也具足戒者二百五十戒五百戒等。

【鈔】中品中生修因中疏云十戒者釋經持沙彌戒
也金銀生像者南山云胡漢二彰謂胡言生像此
翻金銀也善見云生色似色似即像也此謂金則
生是黃色銀則可染似金故云生像若爾生像此
方之言何謂胡語耶答謂五竺之北胡地言音有
涉漢者故謂生像胡人重譯又却入漢故存胡音。】

「如此行者命欲終時見阿彌陀佛與諸眷屬放金色
光持七寶蓮華至行者前行者自聞空中有聲讚言
善男子如汝善人隨順三世諸佛教故我來迎汝。

行者自見坐蓮華上蓮華即合生於西方極樂世界
在寶池中經於七日蓮華乃敷華既敷巳開目合掌
讚歎世尊聞法歡喜得須陀洹經半劫巳成阿羅漢。」

【【疏】須陀洹者翻修習無漏或逆流也。】

「是名中品中生者。」

【【疏】中品下生者有三初標第二從若有下釋第三
是名下結釋中有四初明因第二此人命終時下
明緣第三從聞此事下得生第四從經七日下生
後利益也。】

「中品下生者。

若有善男子善女人孝養父母行世仁慈。」

【【鈔】中品下生修因中經云孝養父母行世仁慈此
凡夫善不能伏惑豈預中輩疏前判位中輩人當
別教十信即圓五品斯由垂終善友廣說阿彌陀
佛隨順本性取極樂國及談法藏稱理發願行者
聞巳解悟大乘發迴向心求生淨土經雖不云發
迴向心既聞廣說豈不迴心特是影略臨終發心
心猛利故能入別圓外凡初位通惑頓伏故令世
善當此品位大師唯就大乘三位對於九品深有
其致。】

「此人命欲終時遇善知識為共廣說阿彌陀佛國土
樂事亦說法藏比丘四十八願。

聞此事巳尋即命終譬如壯士屈伸臂頃即生西方
極樂世界。

經七日巳遇觀世音及大勢至聞法歡喜得須陀洹
過一小劫成阿羅漢。」

【【鈔】生後利益中過一小劫成阿羅漢問到彼證小
皆順本習今此行人本習世善是人天因非聲聞
行至彼那得阿羅漢耶答孝養仁慈大小基址何
教不談而其阿含偏論此善以果驗因是依三藏
行孝順等雖行世善心在無常既久標心無漏道
熟故證小果。】

「是名中品下生者是名中輩生想名第十五觀。」

【【疏】第十六下品生觀下品上生者有三初標第二
從或有眾生下釋第三從是名下結釋中有四初
明因第二從爾時彼佛下明緣第三從作是語下
明得生第四經七七日下明生後利益也。

【鈔】第十六下三品人造罪輕重值緣得滅為往生
因須知經意為易解故以三業等惡滅為下三品
因迴向凡小為中三品因以大乘諸善為上三品
因此乃上下互相顯映為觀法境若稱實觀依義
而說大小善惡逐迴向心隨滅罪力淺深階位各
論九品今之三人聞法稱佛雖業障滅全未伏惑
位在名字故屬下三若滅罪心利入別圓外凡即
中三品能至內凡即上三品闍王悔逆得無根信
是其類也。】

「佛告阿難及韋提希下品上生者。

或有眾生作眾惡業雖不誹謗方等經典如此愚人
多造惡法無有慙愧命欲終時遇善知識為說大乘
十二部經首題名字以聞如是諸經名故除却千劫
極重惡業智者復教合掌叉手稱南無阿彌陀佛稱
佛名故除五十億劫生死之罪。」

【【鈔】下品上生經云雖不誹方等經典者此品不謗
顯罪猶輕至下下品云五逆十惡具諸不善則謗
經等一切惡業無不造作故言具也圓頓教說罪
無輕重悔則皆滅如仙預殺諸婆羅門地獄三念
知謗方等心生改悔即生佛國。】

「爾時彼佛即遣化佛化觀世音化大勢至至行者前
讚言善男子以汝稱佛名故諸罪消滅我來迎汝。

作是語巳行者即見化佛光明徧滿其室見巳歡喜
即便命終乘寶蓮華隨化佛後生寶池中。

經七七日蓮華乃敷當華敷時大悲觀世音菩薩及
大勢至菩薩放大光明住其人前為說甚深十二部
經聞巳信解發無上道心經十小劫具百法明門得
入初地。

是名下品上生者。」

【【疏】下品中生者有三一標二釋三結釋中有四初
明因第二從吹諸天華下明緣第三從如一念頃
下明得生第四從經六劫下明生後獲利也。】

「佛告阿難及韋提希下品中生者。

或有眾生毀犯五戒八戒及具足戒如此愚人偷僧
祇物盜現前僧物不淨說法無有慚愧以諸惡業而
自莊嚴如此罪人以惡業故應墮地獄命欲終時地
獄眾火一時俱至遇善知識以大慈悲即為讚說阿
彌陀佛十力威德廣讚彼佛光明神力亦讚戒定慧
解脫解脫知見此人聞巳除八十億劫生死之罪地
獄猛火化為清涼風。」

【【鈔】下品中生經偷僧祇物盜現前僧物者所盜之
物不出四種常住一常住常住謂眾僧廚庫寺舍
眾具華果樹林田園僕畜等以體通十方不可分
用故二十方常住如僧家供僧常食體通十方唯
局本處三者現前現前謂僧得之物四十方現前
如亡五眾輕物若未羯磨從十方僧得罪若巳羯
磨望現前僧得罪則屬第三現前現前盜前二種
名偷僧祇物盜後二種名現前僧物不淨說法者
但求名利非益物也無有慙愧者屏處為惡不慙
於天顯露為惡不愧於人慙愧猶羞恥也。】

「吹諸天華華上皆有化佛菩薩迎接此人。

如一念頃即得往生七寶池中蓮華之內。

經於六劫蓮華乃敷觀世音大勢至以梵音聲安慰
彼人為說大乘甚深經典聞此法已應時即發無上
道心。

是名下品中生者。」

【【疏】下品下生有三初標二釋三結釋中有四初明
因第二從見金蓮華下明緣第三從如一念頃下
明得生第四從於蓮華中下明獲利。】

「佛告阿難及韋提希下品下生者。

或有眾生作不善業五逆十惡具諸不善如此愚人
以惡業故應墮惡道經歷多劫受苦無窮如此愚人
臨命終時遇善知識種種安慰為說妙法教令念佛
彼人苦逼不遑念佛善友告言汝若不能念彼佛者
應稱無量壽佛如是至心令聲不絕具足十念稱南
無阿彌陀佛稱佛名故於念念中除八十億劫生死
之罪。」

【【鈔】下品下生疏釋修因中二初稱無下明念佛滅
罪。

【疏】稱無量壽佛至於十念者善心相續至於十念
或一念成就即得往生以念佛除滅罪障故即以
念佛為勝緣也若不如此者云何得往生也。

【鈔】二引大論問答二初問云下約少時責。

【疏】問云何行者以少時心力而能勝於終身造惡
耶大論有此責。

【鈔】二是心下約猛心答。

【疏】是心雖少時而力猛利如垂死之人必知不免
諦心決斷勝百年願力是心名為大心以捨身事
急故如人入陣不惜身命名為健人也。

【鈔】此猛利心從二緣發一值善友二為苦逼心怖
惡道耳聽佛名是故牢強至誠稱念既境勝心猛
故時少功多能超百年悠悠願力若此二緣猛心
不發此人乃是合墮地獄也。】

「命終之時見金蓮華猶如日輪住其人前。

如一念頃即得往生極樂世界。

於蓮華中滿十二大劫蓮華方開觀世音大勢至以
大悲音聲為其廣說諸法實相除滅罪法聞已歡喜
應時即發菩提之心。

是名下品下生者是名下輩生想名第十六觀。」

【【鈔】二明利益二初疏科。

【疏】第二利益中有二初明夫人道悟無生二明侍
女發心也。

【鈔】二釋經二初夫人悟道。】

「說是語時韋提希與五百侍女聞佛所說應時即見
極樂世界廣長之相得見佛身及二菩薩心生歡喜
歎未曾有豁然大悟逮無生忍。」

【【鈔】經豁然大悟逮無生忍者以凡夫心聞十六觀
即聞即修頓入圓住葢由了知依正應色即報即
法非縱非橫三一融妙全心作佛全心是佛能所
既忘思議泯絕三德秘藏當念頓開是故名為豁
然大悟悟通觀行及相似位是故特云逮無生忍
顯此大悟的在分真若十六觀非妙宗者豈令當
機頓入圓位經文結益顯此觀門非偏非漸信不
可用事相銷文。
○二明侍女發心。】

「五百侍女發阿耨多羅三藐三菩提心願生彼國世
尊悉記皆當往生生彼國已得諸佛現前三昧無量
諸天發無上道心。」

【【鈔】經文但云發無上正等覺心是何位耶經示夫
人無生忍後別云發心驗非真發淨名疏云菩薩
柔順忍方有發義故多約相似明發心位名字觀
行亦有發義去無生遠故不得論。
○大段第三流
通分金光明疏云流名下澍通名不壅欲使正法
之水從今以澍當聖教筌􂈤不壅於來世是故此
下舉名舉益勸人修習若不爾者安令法水下澍
不壅疏二初總別分科。

【疏】第三流通亦二第一明王宮流通第二爾時世
尊足步下明崛山流通初有四一列名教持二行
此下明修有益勸人奉信三告阿難下付囑令持
四說此下目連等聞歡喜。

【鈔】二隨科解釋今經兩處流通觀道初於王宮佛
自囑勸次迴靈鷲阿難備述初文自四初列名教
持二初阿難問二初當何下問經名。

【疏】初中阿難先問發何名下問經名字。】

「爾時阿難即從座起白佛言世尊當何名此經。」

【【疏】上來所說言義非一當於何義而名此經。

【鈔】疏云言義非一等者經文別示三種淨業十六
妙觀未審以何而為總目。
○二此法下問持法。

【疏】此法之要云何受持問受持法。】

「此法之要當云何受持。」

【【鈔】二如來答二初佛答前問。

【疏】佛答名觀極樂無量壽佛觀音勢至亦名淨業
生諸佛前對其初問。】

「佛告阿難此經名觀極樂國土無量壽佛觀世音菩
薩大勢至菩薩亦名淨除業障生諸佛前。」

【【鈔】觀之一字心觀妙宗也極樂三聖實相圓體也
此從宗體而立此名淨除業障極至五逆生諸佛
前該於九品此名從用總此三義即是釋名此四
既圓即當教相故示二名五章意足信今釋題冥
符佛旨。
○二汝當下答後問。

【疏】汝當受持無令忘失對其後問。】

「汝當受持無令忘失。」

【【鈔】無令忘失即是念心念心能成欲等四法良以
欲進巧慧一心若其忘失皆不成就佛令不忘則
具五法受持之功於茲盡矣。】

「行此三昧者現身得見無量壽佛及二大士。」

【【鈔】二舉益勸修三初明生善滅惡二初次明下直
明生見佛善。

【疏】次明有益行前十六觀門得大利益現身得見
彼佛菩薩。

【鈔】能見彌陀及二菩薩真法之身生善極也以深
比淺何善不生。】

「若善男子及善女人但聞佛名二菩薩名除無量劫
生死之罪何況憶念。」

【【鈔】二善男下況顯滅生死罪。

【疏】善男子善女人聞名下明其念佛菩薩之益但
得聞名除無量罪何況憶念明念佛菩薩有大利
益舉劣況勝。

【鈔】聞名是聞慧憶念是修慧舉聞之劣況其修勝
行者應知前無忘失亦是憶念然屬方便今之憶
念乃是正修名同義異善須分別。】

「若念佛者當知此人則是人中分陀利華。」

【【鈔】二明身勝友勝二初念佛下喻白蓮明身勝。

【疏】念佛者人中分陀利華明其身勝。

【鈔】分陀利者此云白蓮華涅槃云水生華中分陀
利最為第一顯修圓觀超餘一切修道之人即七
方便也。】

「觀世音菩薩大勢至菩薩為其勝友。」

【【鈔】二觀音下類補處明友勝。

【疏】觀音勢至為勝友伴勝。

【鈔】二聖本修圓念佛定今為補處行者今修亦是
此定位雖高下所修法同故可為友其猶世人道
術之交豈分貴賤。】

「當坐道場生諸佛家。」

【【鈔】三當坐下明得果起行。

【疏】當坐道場得通之場名曰道場菩提樹下得道
故名為坐依之得果義說為坐依之起行名生佛
家也。

【鈔】事相解釋菩提樹下坐金剛臺此處成佛名為
道場事本表理今觀本性彌陀覺體此體即是所
坐道場所生佛家理一義異名場名家此理為場
坐必得果此理為家生必起行果即分果行即真
修此觀本期分證之果無功用行欲以病行及嬰
兒行度眾生故修念佛觀求生淨土生彼速獲故
云當坐。】

「佛告阿難汝好持是語持其語者即是持無量壽佛
名。」

【【鈔】三結名下結名付囑。

【疏】結名付囑亦名觀無量壽佛亦名滅除業障也。

【鈔】經好持者好即妙也以不縱橫絕思議心方能
受持此經章句別文既妙是故能持經之總名上
以三一融妙釋者意在於此此寄阿難囑今人也。】

「佛說此語時尊者目犍連尊者阿難及韋提希等聞
佛所說皆大歡喜。」

【【鈔】四歡喜下眾聞歡喜。

【疏】歡喜者三義故喜一能說人清淨佛無礙智無
有錯謬名為清淨二所說法清淨能令眾生得證
三昧三依法所得果清淨依法修行滿足身證清
淨果也。

【鈔】言三義者一遇人二聞法三得果文出大論義
歸此經人既是佛佛必具足四無礙智謂法義詞
及以樂說說觀佛法離於錯謬故名清淨今遇此
人寧不歡喜法是觀法一十六門曲盡其妙能令
凡心入深三昧離虗設故名為清淨聞如是法豈
不歡喜果即修觀剋獲之果韋提希等聞法即修
登分真果侍女諸天得相似果目連阿難同佛化
機或能增道莫測淺深各以離惑名為清淨得如
是果豈不歡喜此三相由得果由法法由人說彼
眾歡喜具茲三義我於今日雖面不覩金容而為
妙智所被又得聞此微妙觀法但未獲果是故闕
於第三喜耳。】

「爾時世尊足步虗空還耆闍崛山。」

【【鈔】二崛山流通二初耆山下佛步空還。

【疏】耆山流通中初佛步空還耆闍崛山為增物敬
奉順其言故現此變。

【鈔】前赴請時從崛山沒於王宮出今步虗空還於
崛山二俱神通前隱後顯者前欲施化化法未成
故但密往今宣妙觀當機巳益欲使同遵此法是
故現變彰灼而還。】

「爾時阿難廣為大眾說如上事無量諸天龍夜叉聞
佛所說皆大歡喜禮佛而退。

佛說觀無量壽佛經。」

【【鈔】二次阿下阿難重述。

【疏】次阿難及天龍等聞法歡喜作禮而去也。

佛說觀無量壽佛經疏。

【鈔】王宮機悟崛山未知故遣重宣普令信受阿難
所述即是佛言是以文云聞佛所說皆大歡喜理
合同前三義故喜。】

佛說觀無量壽佛經疏妙宗鈔會本卷第五(終)