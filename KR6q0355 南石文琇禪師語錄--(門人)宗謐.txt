#+TITLE: 南石文琇禪師語錄--(門人)宗謐
#+DATE: 2016-06-11 12:30:22
#+SOURCE: github.com/kanripo/KR6q0355 master 4f938ff2                

* No. 1422-A

宗門一著子。惟貴眼正。殺活之機。如舟放狂浪中。縱
橫自在。又如獅子王食獸。了無剩肉。若也悟處不真。
入處不正。未免傷風犯手。得不畏乎。法舟和尚。向磬
聲邊。摸得些子。如龍得水。便興波作浪。活卓無依。應
機撇脫。猶春風之在花柳。轉見新鮮。彼時雙髻峰。安
頓何國土中。不識曾見此老一面否。

徑山千指菴圓信䟦
* No. 1422-B
 徑山南石和尚語錄序

余三十時。值元季繹騷。遯迹巖壑間。廼得參徑山愚
菴及公。咨叩禪要。公以余性頗慧。不倦開發。命掌記。
侍公左右三載。得甞鼎臠。而知其味矣。是時。浙河東
西禪林尊宿。如了菴欲。楚石琦。行中仁。恕中慍。了堂
一。木菴聰輩。提唱宗乘。若震雷掣電。人莫能測。於是。
諸大老道重天下。四方龍象奔走。雲臻而霧集。不異
宏智妙喜真歇。行道於宋紹興間也。余私喜之曰。像
季之世。何幸得見佛日之朗耀。法雨之廣澤。如此耶。
不數十年。諸大老相繼入滅。禪林中寥寥然。一無所
聞。縱有一人半人。號稱善知識者。惟務杜撰僻說。胡
喝亂棒。誑嚇里夫巷婦。真野狐種類也。故識者之所
哂而不道。祖翁命脉。一髮而巳。其可哀乎。間有俊傑
之士。深伏草野而不肯出。慮世之涇渭不分。珠璧瓦
礫之相混故也。如我南石和尚。儒釋兼備。宗說俱通。
負超卓之才。懷奇偉之器。行中仁公住雲巖。得和尚。
猶慈明之得黃龍也。後和尚出世。瓣香嗣公。葢不忘
其所自爾。和尚。初住蘇州普門。次靈巖。三遷主萬壽。
未幾。退隱吳淞之上。日與山翁野老。說無義語為樂。
而大忘人世也。逮我　聖天子即位以來。　詔天下
儒釋道流之深通文義者。纂修永樂大典。和尚應
　詔而起。留京三年。書完。值國家建報恩大齋會。而和
尚預焉。居無何。杭之徑山住持缺席。僧錄司公舉。非
南石和尚。不可補處。於是。和尚忻然遂行。登凌霄峰
頂。握黑漆竹篦。以驗方來。獅子哮吼。眾獸瘖伏。況野
狐者哉。余茲喜祖道復興。如雲開睹孤月。四眾歡悅。
而讚歎莫及。和尚老且病。倦於人事。即引退。卜地於
寂照塔左。結廬以居。然而參學者。亦肩摩接踵而至
也。上首弟子寶華文楙長老。錄和尚四會法語。裒為
一帙。持來京師。乞余序其首。余以和尚得法於行中
公。余參學於愚菴。二公同嗣元叟端禪師。余與和尚。
為法門昆季。敘不可得而辭也。和尚。諱文琇。字南石。
凡四坐道場。皆有成績可觀。此乃和尚之餘事。故略
之矣。於戲。和尚所說法語。圓轉混合。猶春之應物。而
不見其迹。此錄宜鋟梓。以垂將來。作後學楷模也。雖
然。同宗之士。非具金剛眼睛者。亦不能攬焉。是為序。

永樂十一年春二月二十七日。菩薩戒弟子資善
大夫太子少師吳郡姚廣孝序。

* 南石和尚語錄目錄


  
  * 序
  * 卷第一
  
  * 蘇州府普門禪寺語錄
  * 靈巖報國永祚禪寺語錄
  * 蘇州府萬壽報恩光孝禪寺語錄
  * 卷第二
  
  * 徑山興聖萬壽禪寺語錄
  * 頌古
  * 舉古(一十四則)
  * 拈古(一十三則)
  * 佛祖讚
  * 卷第三
  
  * 偈頌(上中)
  * 卷第四
  
  * 偈頌(下)
  * 法語
  * 題䟦
  * 小佛事No. 1422
南石和尚語錄卷一
門人　宗謐　妙門　等編

* 住蘇州府普門禪寺

洪武五年十二月初二日入院。

山門。盡大地。是箇普門境界。汝等諸人。從這裏入。

佛殿。佛身無為。不墮諸數。烏龜稽首。須彌柱。

諸山疏。習學謂之聞。絕學謂之隣。良久。黃九河曲。水
出崑崙。

江湖疏。同心之言。其臭如蘭。龍蛇易辨。衲子難謾。

陞座。祝　聖罷。僧出問。法筵巳啟。法皷巳鳴。四眾雲
臨。請師祝聖。師云。日月為天眼。須彌作壽山。僧云。世
尊出世。天雨四華。和尚出世。有何祥瑞。師云。一牛飲
水。五馬不嘶。僧云。恁麼則熈怡的旨傳千古。寂照宗
風播四方。師云。好事不如無。師乃云。如來出世。是檐
屎漢。祖師西來。是賣卜人。自餘德山臨濟雲門溈山
雪峰玄沙南泉趙州。各逞機鋒。互分照用。盡是販私
鹽賊。新普門這裏。一時與他掃蕩。何故。幸逢堯舜世。
自合樂無為。

復舉楊岐和尚。因僧問。如何是佛。岐云。三脚驢子弄
蹄行。僧云。莫只這便是麼。岐云。湖南長老。師云。大小
楊岐。被這僧一問。未免手脚俱露。

上堂。舉林陽端禪師。有僧夜參。陽云阿誰。僧云某甲。
陽云。泉州沙糖。舶上檳榔。僧良久。陽云會麼。僧云不
會。陽云。你若會。即廓清五蘊。吞盡十方。林陽道泉州
沙糖。舶上檳榔。甚有本分手段。及乎道箇會麼。早巳
郎當不少。那堪更云你若會即廓清五蘊吞盡十方。
只知一時嚼飯餧嬰兒。不覺旁觀者惡心。

上堂。學道人。有二種病。一起凡情。被五蘊十八界使
得。七顛八倒。一生聖解。被三明八解脫。六度四無量。
驅入毒海。無有出頭時。直饒不起凡情。不生聖解。到
衲僧門下。亦未有喫棒分在。還知麼。穿楊箭裏驚人
句。不是臨時學得來。

上堂。可貴天然物。獨一無伴侶。覔他不可見。出入無
門戶。促之在方寸。延之一切處。你若不信受。相逢不
相遇。寒山子來也。不審不審。

上堂。起心動念是妄。忘知泯見是妄。總不恁麼。亦是
妄。拈拄杖云。華陰山前。百尺井中。有寒泉徹骨冷。誰
家女子來照影。不照其餘照斜領。

上堂。舉真淨和尚云。昨日風氣暖。今朝天色寒。乾坤
共著力。衲子眼皮寬。恁麼說話。猶欠悟在。昨日風氣
暖。今朝天色寒。休於地上走。收足上蒲團。咄。

上堂。十方無異路。為什麼南尋天台。北尋五臺。目前
無異草。為什麼桃華紅李華白。良久。打破祖師關。總
是自家底。

上堂。欲言言不及。林下好商量。且商量箇什麼。脚瘦
草鞋寬。地肥茄子大。嫂嫂阿哥妻。師姑女人做。下座。

* 住靈巖報國永祚禪寺

洪武十二年四月二十二日入院。

佛殿。佛無去來。應緣即現。展坐具。大眾。莫言不見。

土地。指土地云。妙通乾坤。回斡造化。總不出這些子。
何故。滴酒落地。千神皆醉。

祖堂。建立叢林。傳佛心要。赤脚穿皂靴。露頂戴蓆帽。

據室。顢顢頇頇底。豈堪雕琢。縱有超然之作。且還我
本道公驗來。

山門疏。一句是一句。渾不涉文釆。信知家裏言。自然
無內外。

江湖疏。古人道。千里同風。作麼生是同風句子。定光
金地遙招手。智者江陵暗點頭。

指座。塵劫巳來。常坐寶華王座。諸人若也不信。山僧
起模畫樣去也。遂陞座。拈香祝　聖畢。次拈香云。非
從天上降來。不是地中湧出。三世諸佛。莫覔其蹤。天
下衲僧。難識其價。還有知得落處者麼。若也未知。奉
為前住萬壽行中大和尚。一爐焫却。未論報德酬恩。
且要盡大地人。咸知氣息。斂衣就座。萬壽和尚白槌
云。法筵龍象眾。當觀第一義。師云。象龍圍繞。燈燭煒
煌。一會靈山。儼然未散。還有共相證據者麼。無出問
者。師乃云。正法眼藏。亘古亘今。般若真燈。照天照地。
當陽無向背。直下絕承當。靈然獨露。透色透聲。廓爾
現前。絕聞絕見。常在一切處。不為一切處所拘。非離
一切時。不為一切時所攝。這裏見得。無迷無悟。非後
非先。百千法門。無量妙義。不假思惟。悉皆具足。建化
法中。斯為可矣。若是衲僧門下。直須向百尺竿頭濶
步。蟭螟眼裏藏身。娑婆擲去他方。妙喜拈來此土。不
知。承甚麼恩力。得恁麼奇特。良久。慣從五鳳樓前過。
手握金鞭賀太平。

復舉妙喜老祖。以竹篦示眾云。喚作竹篦則觸。不喚
作竹篦則背。不得向舉起處承當。不得向意根下卜
度。速道速道。新靈巖。今日開堂。不舉竹篦。亦不分背
分觸。且道。有何長處。萬壽和尚復白槌云。諦觀法王
法。法王法如是。便下座。

當晚小參。三間茅屋瓦溪頭。自意同盟有白鷗。今日
又來峰頂坐。因緣時節豈人謀。所以衲僧行履。如孤
雲出岫。忽彼忽此。動靜自繇。去來無相。二繇一有。一
亦莫守。一心不生。萬法無咎。擊拂子。莫謂從前多意
氣。他家曾踏上頭關。

復舉圓悟和尚示眾云。古德道。結夏巳十一日。寒山
子作麼生。又有道。結夏巳十一日。水牯牛作麼生。山
僧即不然。結夏巳十一日。燈籠露柱作麼生。若識得
燈籠露柱。即識得水牯牛。若識得水牯牛。即識得寒
山子。大眾。碎金鸞頭。出五色髓。固是還他三大老之
手。若是新靈巖。總無許多事。何故。家家門前赫日月。
太平不用將軍威。

上堂。塵說剎說。絕覆藏無間歇。橫按杖云。會麼。漠漠
水田飛白鷺。陰陰夏木轉黃鸝。

端午上堂。是處人家懸艾虎。靈巖伹喫菖蒲茶。莫言
淡薄無滋味。畢竟風流出當家。

前荊溪南嶽天錫和尚至。上堂。舉大顛通禪師。因水
空和尚來。顛把住坐具云。不用通時暄。亦不用通來
處。空云。擬欲恁麼。又恐人情不足。顛放手云。還足也
未。空提起坐具云。若通時暄。恐迷來處。顛云。暫時相
見也無妨。靈巖今日承前南嶽天錫和尚到來。通時
暄了。便云。從虎丘來。特為相賀。來處不迷。人情周足。
諸人縱是不知。賴有露柱證明。

上堂。盡大地是自已。草芥人畜。何處安著。盡大地不
是自已。森羅萬象。從何而有。會不得底。三十拄杖。會
得底。亦與三十拄杖。諸方盡是粥罷上堂。靈巖寺裏
參退喫茶。

上堂。舉六祖大鑒禪師示眾云。吾有一物。無頭無尾。
無名無字。無背無面。諸人還識麼。草本不勞拈出。時
荷澤神會出云。是諸法之本源。乃神會之佛性。癡人
面前。不許說夢。祖乃打一棒云。這饒舌沙彌。我喚作
一物尚不中。豈況本源佛性乎。賴有此語。祖復云。此
子。向後設有把茅葢頭。也只成得知解宗徒。前箭猶
輕後箭深。法眼益云。古人授記人終不錯。如今立知
解為宗。即荷澤是也。莫將鶴唳。認作鶯啼。山僧恁麼
批判。也是就地彈雀。若是眼目定動底。須別有出身
一路始得。

上堂。今朝七月初一。門外金風浙浙。特地打皷陞堂。
一字也道不出。露柱禮拜釋迦。燈籠問訊智積。獨有
無事衲僧。依然眼橫鼻直。敢問大眾。那箇是無事衲
僧。良久云。長三尺。

解制小參。祖師西來消息。頭頭顯露。處處昭彰。千日
並照。不足喻其明。五嶽崢嶸。不足喻其大。虗空包不
過。大地載不起。苟能直下會去。早成記劒刻舟。倘猶
佇思停機。巳是白雲萬里。更欲論臨濟三玄三要。洞
山五位君臣。雲門胡餅。趙州喫茶。總是癡狂外邊走。
須信其中無如是事。說妙說玄不可得。論實論權不
可得。行棒行喝不可得。舉古舉今不可得。只此不可
得亦不可得。雖然。恁麼也在我。不恁麼也在我。我為
法王。於法自在。如是則說妙說玄也得。論實論權也
得。行棒行喝也得。舉古舉今也得。終日說而無說。終
日動而無動。終日著衣。未甞掛一縷絲。終日喫飯。不
曾咬著一粒米。四月十五日結制。結無所結。七月十
五日解制。解無所解。到這裏。便能回天關轉地軸。揭
翻大海。推倒須彌。滅老胡種族。斷衲僧命根。且道。還
當宗門中事也無。良久。且待三日後。別與諸公剖露。
復舉雲門問僧云。初秋夏末。不觸平常。道將一句來。
僧無對。自云。初三十一。中九下七。師云。曾為浪子偏
憐客。自愛貪杯惜醉人。

上堂。法身無相。應物以形。般若無知。對緣而照。洞庭
七十一二峰。煙雲靄靄。太湖三萬六千頃。波浪滔滔。
箭涇與涵空閣相對。琴臺與穹窿山相朝。日照幽巖。
䳌啼古木。驀拈拄杖云。這箇是拄杖子。那箇是法身。
以拄杖指香卓云。這箇是香卓。那箇是般若。於此見
得明白。處處歸源。頭頭合轍。其或未然。靈巖拄杖子。
未肯分付你在。

光孝仲虗法弟禪師至。上堂。楊岐牽犂。九峰拽耙。閒
言語。道吾作舞。雪峰輥毬。閒言語。光孝仲虗和尚則
不然。凌霄峰頂碁盤石。攤向門前賣與人。誰道于今
行市少。一番拈起一番新。且道。靈巖又作麼生。卓拄
杖下座。

* 住蘇州府萬壽報恩光孝禪寺

洪武二十九年五月初十日入寺。

山門。法門廣大。到者方知。紅霞穿碧落。白日繞須彌。

佛殿。佛是西天老比丘。直下會得。玄沙道底。

祖堂。四七二三。單傳直指。南山起雲。北山下雨。

土地。虗而靈。寂而妙。天無私葢。日無私照。

據室。歷代諸大老。盡向這裏說黃道黑。放兩拋三。貴
圖接引後昆。續佛慧命。新萬壽。總不能勞攘。何故。若
是龍生金鳳子。自然衝破碧琉璃。

劄付。激濁揚清。扶宗闡教。澤廣藏山。理能伏豹。

山門。掛眉間劍。拋栗棘蓬。楊岐妙喜。不謀而同。

宗剎。建法幢於　帝都。扇真風於像運。象王回旋。獅
子奮迅。

法座。顧視左右云。會麼。欲提無相毗盧印。須向千峰
頂上行。

陞座。拈香云。至尊至貴。價重百億須彌。為瑞為祥。陰
覆大千沙界。䖍焫寶爐。端為祝延　皇帝。萬歲萬歲
萬萬歲。欽願。堯仁天廣。蕩蕩乎無能名焉。湯德日新。
皜皜乎不可尚矣。本支百世。壽考萬年。次拈香云。此
是第三度拈出。奉為前住當山文海慧辯禪師熈怡
大和尚。但陳供養。夫復何言。斂衣就座。提綱云云。靈
山奧旨。少室真機。十虗寬廣。不足比其大。千日照耀。
不足並其明。豈譬喻分別而可知。非寂默無說而能
及。有學無學。志絕窺覦。二乘三乘。寧希聽受。臨濟分
三玄三要。掉棒打月。洞山列五位君臣。緣木求魚。須
知此事不在言語上。世尊於靈山會上。拈起一枝華。
百萬人天。悉皆罔措。獨有飲光尊者。破顏微笑。世尊
道。吾有正法眼藏。付囑摩訶迦葉。豈有奇言妙句。炫
燿見聞。雖然。高亭見德山。隔江招手。遂橫趨而去。是
具眼不具眼。水潦被馬祖一踏踏倒。起來呵呵大笑。
是有所得無所得。望州亭相見了。僧堂前相見了。是
有指示無指示。新萬壽。恁麼提持。蚤巳龜毛長數丈。
若是靈利底。便應掩耳而去。何故。處處綠楊堪繫馬。
家家門首透長安。

復舉三聖道。我逢人則出。出則不為人。興化道。我逢
人則不出。出則便為人。師云。一人得其體。一人得其
用。總未有作家手段。萬壽既巳出了。且道。有為人處。
無為人處。祝融峰頂上。露滴萬年松。

當晚小參。塵劫來事。只在于今。緇素駢集。燈燭煒煌。
萬歲山從地而起。雙石幢屹立層霄。是禪月之道場。
蘇城之勝地。殿堂虗敞。烟雲蔽𧇾。紅闌三百九十橋。
綠浪東西南北水。頭頭顯露。法法全彰。黃面瞿曇。何
煩出世。缺齒老漢。安用西來。天下善知識。分宗列派。
各立門庭。具驅耕奪食之機。有摧邪顯正之用。正眼
觀來。總不消得。須知我此門中。別無奇特。只貴明自
本心。見自本性。聞聲見色。總是尋常。喫飯著衣。色色
仍舊。初不用希求勝妙。以為有得。豈不見。大茅和尚
示眾云。欲識諸佛心。向眾生心行中識取。欲識常住
不凋性。向萬物遷改處會取。古人恁麼說話。多少現
成。多少明白。今人不能洞曉。葢是自生知解。障却本
有一段光明。山僧今夜入門之始。聚首之初。終不肯
說玄說妙。愈增知解。只將現成句子。覿面拈出。且作
麼生是現成句子。以拄杖卓一下。

復舉僧問趙州和尚云。萬法歸一。一歸何處。趙州云。
我在青州做一領布衫。重七斤。這箇公案。諸方據曲
彔牀者。往往皆曾拈掇。多向此僧言下卜度。貴易起
疑。不能於趙州未開口前。一截截斷。大似楚人認山
雞以為鳳。獨有妙喜老子較些子。甞有頌曰。青州七
斤衫。盡力提不起。打破趙州關。元是自家底。新萬壽
効顰亦有一頌。青州七斤衫。年深黑如漆。颺向屋角
邊。光明耀紅日。

謝頭首兼祈雨。上堂。靈利衲僧。轉轆轆地。對賓客側
身而立。結眾緣化炭化糧。聽闌雞鼓翅而鳴。看茶瓢
從地𨁝跳。卓拄杖云。夜來江上雨。分作萬家流。

上堂。道體本無修。不修自合道。棄却一真性。來入閙
浩浩。若遇修道人。第一莫向道。古人可謂棒打石人
頭。嚗嚗論實事。雖然。知恩者少。負恩者多。

謝天封印宗及藥主并林月堂居士。上堂。今朝七月
初一。立秋巳得七日。林間涼意漸生。籬下蛩聲唧唧。
妙明心印。處處全彰。正法眼藏。頭頭顯出。須知靈利
衲僧。未舉蚤能委悉。何煩達磨西來。說甚魯祖面壁。
北山恁麼提持。拄杖唯應自喫。當陽一默顯全提。古
今只有維摩詰。喝一喝。下座。

解制小參。闔閭城裏。禪月山中。山僧與諸人聚首。是
第一夏。明日解制。今晚小參。若法皷纔鳴。大眾便一
時散去。可謂超出古今。更待撒土拋沙。堪作什麼。古
今日月。古今人倫。天左旋地右轉。增一絲毫不得。減
一絲毫不得。釋迦掩室於摩竭。蚤巳起浪生風。淨名
杜口於毗耶。未免起模畫樣。室中安水。堂前輥毬。閙
市卓牌。湖邊舞棹。盡是凌滅達磨宗風。枉作牟尼種
族。若是真正道流。縱是餓殺。終不食他殘羮餿飯。何
故。須知此事本自圓成。頭頭非取舍。處處勿張乖。欲
行時。舉步便踏著。欲言時。開口正道著。又何假三祇
修鍊。而後證得者哉。雖然。得之於心。伊蘭作旃檀之
樹。失之於旨。甘露乃蒺藜之園。雖鶖子有所不知。非
滿慈之所能辨。豈不見。馬祖一喝。百丈直得三日耳
聾。黃蘖聞之。不覺吐舌。全提大用。如擊石火。似閃電
光。正當恁麼時。釋迦彌勒。列在下風。文殊普賢。斫額
有分。說甚麼長期百二十日。中期百日。下期八十日。
雖然。且功成一句。如何舉似。鐵笛一聲天地靜。淡烟
輕日正清秋。

復舉昔有老宿。一夏不與師僧說話。有僧自歎云。只
恁麼空過一夏。不敢望和尚說佛法。得聞正因兩字
也得。老宿乃云。闍黎莫𧬊速。若論正因。一字也無。道
了扣齒云。適來無端。不合與麼道。隣壁有一老宿聞
得云。好一釜羮。被一顆鼠糞污却。這僧無事生事。老
僧應病與藥。線去絲來。針鋒不露。爭奈未會末後句
在。只如鄰壁老宿恁麼。又且如何。三臺須要大家催。

解夏上堂。圓覺能出一切法。一切法未甞離圓覺。螻
蟻知雨而封穴。石𧉧應節而揚葩。粘手粘脚底有甚
數。十字縱橫底有甚數。

上堂。知一切法。即心自性。成就慧身。不繇他悟。三面
狸奴脚踏月。兩頭白牯手拏烟。戴冠碧兔立庭栢。脫
殻烏龜飛上天。

中秋上堂。有進有退。有主有賓。有權有實。有照有用。
眼目人天。綱維法社。這箇是衲僧分上事。三家村裏
臭老婆。左塗右抹。十字街頭廖胡子。東倒西擂。且道。
是什麼人分上事。良久。此夜一輪滿。清光何處無。

上堂。舉百丈一日上堂。雲巖晟禪師問云。和尚終日
區區為阿誰。百丈云。有一人要。雲巖云。何不教他自
作。百丈云。他無家活。或謂百丈老人。口吞佛祖。眼葢
乾坤。未免拖泥帶水。殊不知。曾為浪子偏憐客。自愛
貪杯惜醉人。北山今日不惜眉毛。分明頌出。普使天
下衲僧。知得古人傾心露膽之處。終日區區為阿誰。
古人垂示太慈悲。雖然觸處光明現。懵懂之流自不
知。作恁麼會。合喫三十拄杖。豈不見道。入此門來。莫
存知解。

上堂。情塵易遣。理障難除。盡十方世界。空索索地。欲
求一法。了不可得。有什麼情塵可遣。有什麼理障可
除。雖然。山門頭佛殿上。切忌撞著露柱。下座。

開爐上堂。趙州和尚示眾云。老僧三十年前在南方。
火爐頭有箇無賓主話。直至如今。無人舉著。且道。如
何是無賓主話。若向這裏會得。一大藏教。是甚拭瘡
疣紙。雖然。若喚作無賓主話。玄沙道底。下座。

達磨忌拈香。這箇老鬍。渾無面目。攪得支那。天翻地
覆。不立文字。分明曳尾靈龜。直指人心。蚤巳畫蛇添
足。年年此日一爐香。斷絃須是鸞膠續。

行化歸上堂。教中道。無所從來。亦無所去。故名如來。
山僧出去。巳得兩箇月。歸來恰值殘冬。且道。有去來
相也無。眾中忽有箇英靈底。出來道。長老長老。這箇
是三家村裏。十字街頭。欺謾胡漢。誑諕閭閻底說話。
人天眾前。不勞拈出。山僧便須分付。向明牕下。如法
安排。何故。不貪香餌味。可謂碧潭龍。

除夜小參。不是心不是佛不是物。千聖仰之莫及。萬
靈窺覷無門。威音王巳前。風凜凜峭巍巍。威音王巳
後。淨躶躶赤灑灑。臨濟喝下知歸。了無交涉。德山棒
頭取證。且過一邊。直饒總不恁麼。終非本色衲僧。所
以道。我若真正舉揚。法堂前直得草深一丈。事不獲
巳。向諸人道。盡大地是箇解脫門。盡大地是箇光明
藏。盡大地是箇金剛眼。若作恁麼會。蘇盧悉唎。不作
恁麼會。悉唎蘇盧。恁麼不恁麼總拈却。悉唎蘇盧蘇
盧悉唎。截斷三路葛藤。放下舊年曆日。管取百城草
偃。四海浪平。還委悉麼。如王寶劍繇王意。揮斥縱橫
得自繇。

復舉藏叟老祖除夜小參。舉僧問古德。年窮歲盡時
如何。云依舊孟春猶寒。叟云。古德恁麼答話。只怕諸
人忘却。今日忽有人問年窮歲盡時如何。拈棒便打。
待他道因甚打某甲。即向他云。更要我道孟春猶寒
那。古德。曾為浪子偏憐客。藏叟老祖。愛向人前恣拍
盲。有問北山。即向他道。但得雪消去。自然春到來。

元日上堂。元正啟祚。萬物咸新。年新月新。日新時新。
大地山河。纖洪動植。一一俱新。且道。衲僧分上事。還
有新舊也無。喝一喝。下座。

請藏主維那侍者。上堂。一大藏教。是箇切脚。直指單
傳。秦時𨍏轢。國師喚侍者。淨地何必拋泥沙。興化打
克賓。瘥病豈假驢䭾藥。你有拄杖子。我與你拄杖子。
你無拄杖子。我奪却你拄杖子。

佛涅槃上堂。一切無涅槃。無有涅槃佛。無有佛涅槃。
遠離覺所覺。以拄杖畫一畫云。一把柳絲收不得。和
烟搭在玉闌干。

上堂。望州亭相見了也。烏石嶺相見了也。發明空劫
巳前事。燈籠與露柱交參。庫廳對僧堂發笑。顯示現
行三昧。嘉州牛喫禾。益州馬腹脹。天下覔醫人。灸猪
左膊上。三世諸佛搆不著。歷代祖師搆不著。

上堂。直下便會。尚涉廉纖。擬議不來。白雲萬里。北山
別有通天活路。要與諸人共行。便下座。

熈怡先師忌拈香。碁盤石斫破腦門。黑竹篦掀翻途
轍。殃及天下師僧。何止楚淮閩浙。恁麼傳持臨濟宗。
炎炎六月飄霜雪。

琴川陳從道設齋求嗣。上堂。饑來喫飯。困來打眠。踏
著尋常一路。恁麼衲僧。也甚希有。更要萬仞峰頭濶
步。荊棘林裏翻身底。萬中無一。馬祖一喝。百丈直得
三日耳聾。黃蘗聞之。不覺吐舌。且道。是尋常一路。是
萬仞峰頭濶步。旃檀圍繞旃檀樹。獅子還生獅子兒。

佛生日上堂。黃面老子。初出母胎。幸自可憐生。無端
道箇天上天下唯我獨尊。玉本無瑕。雕文喪德。只如
雲門道。我當時若見。一棒打殺。又作麼生。相識滿天
下。知心能幾人。

結制小參。明日結制。今夜小參。摩霄俊鶻。便合乘時。
止濼困魚。徒勞激浪。高亭隔江望見剎竿。橫趨而去。
脚跟下好與三十。玄沙築破脚指。遂云。達磨不來東
土。二祖不往西天。頂門上猶欠一槌。自餘央央庠庠。
莽莽鹵鹵。堪作什麼。北山今夜且放一線道。學道猶
如守禁城。晝防六賊夜惺惺。中軍主將能行令。不動
干戈致太平。古人恁麼說話。正是無奈老婆心太切。
不辭帶水復拖泥。雖然。且道誰是中軍主將。莫是見
聞知覺底麼。莫是語言動靜底麼。且喜沒交涉。若向
這裏承當得去。何翅白衣拜相。善財入樓閣。香巖聞
擊竹。靈雲見桃華。總不出這箇時節。阿呵呵。一即三
三即一。牧羊海畔女貞花。拒馬河邊望夫石石擊赤。
赤土畫簸箕。從教眼𥉌眵。

復舉古德偈云。護生須是殺。殺盡始安居。會得箇中
意。鐵船水上浮。圓悟老祖云。且道。殺箇甚麼。殺眾生
物命。是凡夫見解。殺六賊煩惱。是座主見解。殺佛殺
祖。是大闡提人見解。衲僧分上。畢竟殺箇甚麼。只知
開口易。不覺舌頭長。

結制上堂。世尊掩室因沙。窮則計拙。東山設一家燕。
義出豐年。北山這裏。室不掩燕不設。行則與諸人同
行。坐則與諸人同坐。饑則飯。困則寢。自然踏著向上
玄關。顯示衲僧巴鼻。洞山五位。不用分張。臨濟三玄。
何勞花擘。正恁麼時。如何是衲僧行履處。拄杖且將
閑靠壁。草鞋乾曬待秋風。

上堂。舉世尊。因黑氏梵志。以左右手。擎合歡梧桐華
兩株供養。佛召仙人。梵志應諾。佛云。放下著。梵志遂
放下左手一枝花。佛又召仙人云。放下著。梵志又放
下右手一枝花。佛又云。放下著。梵志云。世尊。我今兩
手俱空。更教放下箇甚麼。佛云。吾非教汝放捨其花。
教汝放捨外六塵。內六根。中六識。一時捨却。無可捨
處。是汝免生死處。梵志於言下。悟無生忍。佛為三界
大師。尚墮在識情數量。合喫二十棒。梵志雖然悟去。
亦未出得識情數量。合喫二十棒。北山恁麼批判。且
道。有過無過。蕭何制律。

上堂。世尊道。一切眾生。輪轉生死。皆繇不知常住真
心。性淨明體。用諸妄想。此想不真。故有輪轉。著衣喫
飯不放閑。是用諸妄想。屙屎送尿不放閑。是用諸妄
想。行住坐臥不放閑。是用諸妄想。不如著衣喫飯。但
著衣喫飯。屙屎送尿。但屙屎送尿。行住坐臥。但行住
坐臥。自然虗而靈。寂而妙。淨躶躶絕承當。赤灑灑沒
可把。三世十方空蕩蕩。無佛無祖無眾生。

解制小參。解制巳臨。大眾雲集。且道。說甚麼法。若說
有法。即被有礙。若說空法。即被空礙。若說不有不空
法。即被不有不空礙。若說亦有亦空法。即被亦有亦
空礙。且道。說甚麼法即得。古今日月。古今山河。天左
旋地右轉。一夏九十日。一日十二時。喫飯打眠。騰騰
任運。如此衲僧。有甚麼過。雖然。此去有問夏在何處。
切不得說道在北山。既不許說道在北山。且說道在
甚麼處。若到諸方。但恁麼舉。

復舉翠巖參禪師夏末示眾云。一夏巳來。為兄弟東
語西話。看翠巖眉毛在也無。和麩糶麵。

解制。施主捨禪牀蓆并法衣。上堂。九夏安居。纖魔不
起。一眾高人。行藏輕利。沉香井水。飲者除渴。潮田米
飯。食者不饑。仰山燒畬種粟。溈山夜寢晝飡。百丈捲
拜蓆向馬祖。世尊以伽梨圍飲光。良久。夜來金氣應。
涼到竹牀多。

謝首座藏主維那。上堂。柴瓣颺處。顯示向上提持。桶
篐爆時。洞見本來面目。雖然玉振金聲。盡屬鬼家活
計。一喝分賓主。照用一時行。面南看北斗。日午打三
更。也是無風波浪生。

上堂。今早承天祝讚。思量歸來上堂。及至打皷陞座。
無語可以敷揚。一大藏教。不曾記得。祖師公案。歲久
都忘。雖然一場懡㦬。却喜家用平康。豈不見道。若無
閑事掛心頭。便是人間好時節。喝一喝。下座。

開爐。請藏主維那。兼明首座設齋。月西堂至。上堂。往
來不往來。是藏不是藏。機先解洞明。依然未諦當。拈
起金槌。放下鈯斧。要知有實有權。挂眉間劍。借香積
飯。灼爾能奪能縱。雖然。未是火爐頭話。且如何是火
爐頭話。今朝初一。明朝初二。

達磨忌拈香。在西天。曾挫異見王。到東土。撞著梁武
皇。廓然無聖。大似秦時𨍏轢鑽。九年面壁。正如喪車
後藥囊。雪中覔得一箇。方始能破天荒。從此惡毒滋
長。喚作五葉聯芳。北山忝為末裔。不知滿面慙惶。一
甌山茗一爐香。家醜重重又外揚。

上堂舉古德云。日出心光耀。天陰性地昏。不知天地
者。剛道有乾坤。與麼說話。古今徹悟者。如稻麻竹葦。
古今錯會者。如稻麻竹葦。以拂子畫一畫云。阿耨達
池。深四十丈。濶四十丈。

除夜小參。龍猛滿盛鉢水。迦提擲下綉針。德山隔江
招手。高亭橫趨而去。朝鳴鐘暮擊鼓。風動塵起。鵲噪
鴉鳴。無一處不是這箇時節。今當臈月三十日夜。敢
問諸人。還曾會麼。有際天之雲濤。方可容吞舟之魚。
有九萬里風。乃可負垂天之翼。

復舉僧問古德云。年窮歲盡時如何。古德云。家家門
底野狐兒。家家門底野狐兒。滯句承言盡墮疑。庾嶺
老梅春獨早。花開不待曉風吹。

上堂。吾宗此事。只貴痛快底。向未舉巳前。一肩擔荷。
若是思量測度。了無交涉。豈不見。趙州問南泉云。如
何是道。南泉云。平常心是道。趙州云。還假趣向也無。
南泉云。擬向即乖。趙州云。不擬爭知是道。南泉云。道
不屬知。不屬不知。知是妄覺。不知是無記。若真達不
疑之道。如太虗廓然蕩豁。豈可強是非耶。古人將心
肝五臟。一時吐露了也。摩霄俊鶻。便合乘時。止濼困
魚。徒勞激浪。

法座成示眾。劫初有箇寶華座。孰謂今朝始作成。為
念眾生猶未了。故將隻手特經營。聲聞欲上心先怯。
列祖高陞話大行。謂是法空還不得。從來佛道絕途
程。

上堂。舉東山演和尚。因僧問云。一大藏教。是箇切脚。
未審。切箇甚麼。東山云。鉢囉娘。東山道箇鉢囉娘。往
往禪流妄測量。不是張華安識劒。徒看光射斗牛傍。

佛涅槃上堂。釋迦老子。從兜率天上。托生大術胎中。
早是染却生死重病。及乎降生。便乃一手指天。一手
指地。可見是攢簇不得底。迨見明星出現。豁然悟道。
正是病眼見空華。四十九年。三百餘會。廣說略說。直
說曲說。顯說密說。豈非熟睡饒譫語。至於臨末稍頭。
摩胸告眾云。善觀吾紫磨金色之身。瞻仰取足。毋令
後悔。若謂吾滅度。非吾弟子。若謂吾不滅度。亦非吾
弟子。病入膏肓。莫能療治。非但世醫拱手。便是耆婆
神醫。只得倒退三舍。北山遠孫。今日却要為他療治。
若療治不得。後代兒孫。永失恃怙。若療治得。便見紫
磨金色之身。巍巍堂堂。煒煒煌煌。觸處顯現。擊拂子。
柳色黃金嫩。棃花白雪香。

施主設齋粥。上堂。繁興大用。舉必全真。維摩以一鉢
飯。飽三萬二千菩薩。甘贄行者設粥。南泉打破粥鍋。
且道。是繁興大用。不是繁興大用。等閑認得東風面。
萬紫千紅總是春。

上堂。但參活句。莫參死句。頭頭上顯。物物上明。是死
句。舉步踏著。南辰轉身。觸翻北斗。是死句。且作麼生
是活句。蘇州街雨過著繡鞋眾擬議。擲拂子下座。

上堂。魯祖面壁。禾山打皷。雪峰輥毬。金牛作舞。撿點
將來。盡是開眼尿牀漢。爭如北山一眾。不作伎倆。自
出常情。鐘鳴盡歸堂。飯來齊合掌。

南石和尚語錄卷一

南石和尚語錄卷二
門人　復初　廷璨　等編

* 住徑山興聖萬壽禪寺

永樂七年四月初六日入寺。

山門。無門法門。一超直入。逐電驊騮追莫及。

佛殿。佛者覺義。覺者何義。頭上是天。脚下是地。

祖堂。拜起收坐具云。祖祖傳持。只這一著。耀古騰今。
填溝塞壑。

據室。以拄杖橫按云。只恁麼。早巳鈍置汝輩了也。更
待搖唇鼓舌。堪作甚麼。以拄杖畫一畫。便起。

劄付。權衡佛祖。船筏羣生。兵隨印轉。將逐符行。

山門疏。是家裏人。說家裏話。山茶及時摘。蒲鞋趂晴
曬。

指法座。如來座者。一切法空是。看看。平地波濤起。

此香。體鍾九五陽剛。如金如玉。葉覆大千沙界。為葢
為雲。名超優鉢曇華。價重甄叔迦寶。焫向寶爐。祝延
　皇帝。萬歲萬歲萬萬歲。欽願。壽同百億須彌。福等
三千剎海。山如礪河如帶。益固皇圖。五日雨十日風。
仰歌　聖化。上首白槌云。法筵龍象眾。當觀第一義。
師垂語云。舉不顧即差互。擬思量何劫悟。還有超然
獨脫不落此轍者。麼(此日無問話者)師乃云。如來四
十九年說法。不曾道著一字。達磨十萬里西來。何曾
遇大乘器。自餘德山臨濟雲門趙州。天下善知識。設
大機施大用。盡是青天霹靂。旱地波濤。正眼觀來。不
直一笑。雖然。爐鞴之所多鈍鐵。良醫之門足病人。縱
是舉一明三。目機銖兩之士。於毫毛未動之先。便解
承當。早巳不堪種草。所以道。言前薦得。猶為滯殻迷
封。句下精通。未免觸途狂見。古人為誘接方來。多向
第二義門。拋三放兩。一向拖泥帶水。山野曩於智積
峰頂。禪月山中。曾開皂角燈心鋪子。聽他要者來買。
縱是法堂前草深一丈。終不將佛法當人情。三載之
中。於九重城內。日與陶泓毛穎對談。亦不煩略動一
念。今到凌霄峰頭。更是不勞心力。何故。幸有吾祖妙
喜佛照寂照。舊化儼存。麻三斤乾屎橛。不用提持。黑
竹篦碁盤石。何須拈出。人人鼻孔遼天。箇箇腦門著
地。行則同行。坐則同坐。自然上古風規。灼爾西來的
意。且喜。四海八紘。風恬浪靜。含齒戴髮。盡樂無為。且
道。應時及節底句子。作麼生舉。拈起少林無孔笛。等
閑吹出萬年懽(敘謝不錄)。

復舉保壽開堂。三聖推出一僧。保壽便打。三聖云。恁
麼為人。瞎却鎮州一城人眼去在。保壽便歸方丈。雪
竇顯禪師云。保壽三聖。雖發明臨濟正法眼藏。要且
只解無佛處稱尊。當時這僧。若是箇漢。纔被推出。便
掀倒禪牀。直饒保壽全機。也較三十里。保壽三聖。發
明臨濟正法眼藏。直是斬釘截鐵。爭奈承當者少。雪
竇既是權柄在手。便合與這僧雪屈。說甚麼當時。諸
人還會麼。若無舉鼎拔山力。千里烏騅不易騎。

當晚小參。十字街頭。紅塵浩浩。孤峰頂上。白雲依依。
不是目前法。非耳目之所到。不是靈山拈花之旨。不
是少室面壁之機。不可以智知。不可以識識。不可以
語言造。不可以寂默通。直得十方無影象。三界絕行
蹤。正是黑山下活計。設使掀翻宇宙。打破虗空。坐斷
古今。高超物表。也知未出常情。若是通方作者。俊快
衲僧。別有出格神機。焉肯循途守轍。現前大眾。自合
知時。山野遠離蘇城。來此凌霄峰頂。且道。為甚麼邊
事。良久。從前汗馬無人識。只要重論葢代功。

復舉臨濟示眾云。我於先師處。三度問佛法的的大
意。三度喫六十棒。如蒿枝拂相似。如今再思一頓。誰
為下手。時有僧出云。某甲下手。臨濟拈棒度與。僧擬
接。臨濟便打。臨濟大似貧人思舊債。者僧渾若餓狗
喫縴𦃇。雪竇道。臨濟放處較危。收來太速。醉我落花
天。借他絃管裏。

佛誕上堂。東山五祖演禪師。因僧問云。如何是諸佛
出身處。五祖云。東山水上行。圓悟和尚云。天寧則不
然。如何是諸佛出身處。薰風自南來。殿閣生微涼。妙
喜老祖聞得。當下豁然大悟。五祖圓悟。恁麼提持。鄭
州出曹門。妙喜悟去。真州望長蘆。徑山見處。也要諸
人共知。諸佛出身處。渾不用思惟。早晨喫白粥。如今
肚又饑。

上堂。理契則神。貧女獲衣中之寶。情封則物。力士失
額上之珠。五臺山上雲蒸飯。佛殿階前狗尿天。剎竿
頭上煎䭔子。三箇胡孫夜簸錢。

上堂。森羅及萬象。一法之所印。前面是鉢盂峰。後面
是凌霄峰。中間是佛殿。喚甚麼作一法。良久。國一祖
師。元是崑山人。

上堂。馬祖大師道。自從胡亂後三十年。不少鹽醬。此
地無金二兩。俗人沽酒三升。

京都回兼謝書記知事。上堂。動若行雲。止猶谷神。既
無心於彼此。寧有象於去來。山野去年五月初。赴
召入文淵閣。圈點永樂大典。出入禁庭。波波挈挈。繼
預大會。蒙賜華嚴大經。動經八月。回來姑蘇訪舊。又
過兩月。及到山中。恰值仲春。且道。有心於彼此耶。無
心於彼此耶。有象於去來耶。無象於去來耶。靈利衲
僧。未言先領。未舉先知。便能伸出佛手。抹過祖關。滅
却老胡種族。扶起千古叢林。雖然。　國恩深重。言思
莫窮。敬成一偈。以述鄙懷。經從　內府特頒賜。人自
九重城裏歸。五髻峰頭春日暖。山林泉石盡光輝。

佛涅槃上堂。不厭生死。不求涅槃。古廟香爐去。一條
白練去。熱謾海內參玄士。笑倒階前石敢當。

上堂。知一切法。即心自性。成就慧身。不繇他悟。有智
人前莫舉。無智人前莫說。

熈怡先師忌拈香。巴陵下三轉語。苦瓜不堪待客。楊
岐作女人拜。家醜何須外揚。徑山這裏。總不與麼。爐
香椀茗雖清淡。也勝蒿湯備禮儀。

結制上堂。以大圓覺。為我伽藍。身心安居。平等性智。
開眼寐語。護生須是殺。殺盡始安居。會得箇中意。鐵
船水上浮。誑諕閭閻。直饒總不與麼。亦未是衲僧行
履處。且作麼生是衲僧行履處。長短三期俱莫立。饑
來喫飯困來眠。雖然。切忌隨徑山舌頭轉。

上堂。目前無法。意在目前。不是目前法。非耳目之所
到。洗硯池頭雲冉冉。埋雞塚上草離離。

上堂。拈拄杖云。國一祖師。向東弗于逮。西瞿耶尼。南
贍部洲。北鬱丹越走一遭。却來山僧手裏呈身。子細
看來。元是黑漆拄杖。還見麼。縱饒見得分明。也是秦
時𨍏轢鑽。

上堂。舉法眼和尚偈云。見山不是山。見水何曾別。山
河及大地。都是一輪月。法眼恁麼。徑山則不然。見山
是山見水是水。到處走來。不如家裏。咄。

上堂。舉僧問雲門。不起一念。還有過也無。雲門云。須
彌山。者僧無量劫來。著此貼肉汗衫。若不遇雲門作
家。誰為脫却。

請藏主侍者。上堂。少林心印。觸處昭彰。衲子生涯。隨
時施設。側身對客。原夢度茶。擎叉輥毬。卓牌打地。一
一全體全用。著著邁古邁今。十地菩薩尚顢頇。四果
聲聞應罔措。徑山這裏。又且不然。含暉亭上望滄溟。
凌霄峰頭挹南嶽。

解制小參。諸方提唱。貴在出格。纔陞堂小參。便要舉
入門便棒。入門便喝話。望州亭與汝相見話。隔江招
手話。見僧便面壁話。直使龍睛鶻。眼莫能窺覰。鶖子
目連。安能湊泊。謂有宗師手段。高則高矣。妙則妙矣。
其奈法道衰微。利根者少。正如方木逗圓竅。安能脗
合。徑山相席打令。看風使帆。不惜帶水拖泥。一任諸
方笑恠。久參上士。不在多言。晚進初機。莫嫌苦口。出
家人。棄捨父母。不顧奉養。巳為不孝。是名教之罪人
矣。期在悟明心地。續佛慧命。廣度眾生。如是則非但
報答今生父母養育。以成大孝。直使累世父母。冤親
俱獲解脫。豈小可哉。若只區區碌碌。今日二明日四。
戒律不能持。禪定不能習。甚至傷風化玷宗社。非但
為名教罪人。亦是法門之罪人矣。一旦生死到來。將
何抵敵。捨此報身。難逃淪墜。古人謂。牢獄未是苦。地
獄未是苦。袈裟下失却人身。是為苦也。藥石之言。可
不銘佩。眾中忽有一箇出來道。長老長老。好合取臭
口。山僧只得向明牕下安排。何故。近代三吳并百越。
箇般作略眼中稀。

復舉九峰䖍禪師。因僧問。西天夏末。有人得道。此間
夏末。還有得道者麼。九峰云。有。僧云。何者是。九峰云。
頭戴午夜月。脚踏黃金地。今日忽有問徑山此間夏
末有人得道麼。徑山但答云。無。忽更問云。何謂無。便
向他道。箇箇眉毛橫眼上。人人鼻孔大頭垂。且道。九
峰是。徑山是。便下座。

上堂。秋風涼秋夜長。未歸客思故鄉。誰是未歸客。何
處是故鄉。一千七百老古錐。提掇不起。五千四十八
卷破古紙。詮註不及。

雙塔壽寧禪寺上塔珠。誦法華經。請陞座。師拈香祝
　聖畢。乃云。此法。非思量分別之所能解。惟有諸佛。
乃能知之。上是天下是地。喚甚麼作此法。若向這裏
領略得去。便見靈山一會儼然未散。其或未然。徑山
未免畫蛇添足去也。須知此法頭頭上顯。物物上明。
無一塵不是此法顯現之處。無一時不是此法出生
之時。所以世尊得之。從兜率降王宮。逾城出家。苦行
成道。住世七十九年。說法三百餘會。末後拈花示眾。
以正法眼藏。獨付飲光。諸祖得之。各立化庭。共揚法
道。或立一心三觀。或說十玄六相。或只直指單傳。或
設三玄五位。聖天子得之。仁及四海。化及萬邦。騶虞
忽現。而黃河澄清。暘谷來朝。而虞淵入貢。百僚得之。
坐朝堂而揚政化。爕陰陽而撫黎庶。金湯吾教。柱石
邦家。住持一源禪師得之。不動聲色。檀施雲歸。重修
寶塔。不日成之。現前大眾得之。不勞跬步。入此道場。
六萬餘言。若建瓴水。施財施力。若見若聞。無不是此
法施設。無不是此法圓成。雖然。若喚作此法。則落聖
解。不喚作此法。則墮凡情。且作麼生即得。拈拄杖云。
拄杖子聞得出來。對眾決斷去也。卓拄杖。無二無二
分。無別無斷故。大眾。正恁麼時。因齋慶讚一句。如何
舉似。紫旃檀塔六七級。紅菡萏花三四枝。(敘謝不錄)。

拄地撑天無縫塔。拈來又是一番新。緣因即是了因
種。作福須還有福人。阿育建時還逐妄。薩訶禮處亦
非真。當陽見得無差別。鐵樹花開別是春。

達磨忌拈香。達大道兮過量。通佛心兮出度。不與凡
聖同纏。超然名之曰祖。只如大光和尚。具甚麼見。却
道不是祖。甜瓜徹蔕甜。苦瓠連根苦。

佛誕上堂。未出母胎。天左旋地右轉。巳出母胎。天左
旋地右轉。僧問德山密禪師云。佛未出世時如何。山
云。河裏盡是木頭船。僧云。出世後如何。山云。這頭踏
著那頭軒。良久。相逢說盡平生話。依舊心肝不帶來。

結制上堂。世尊入因沙室。將謂謾人。反謾自已。西院
商量兩錯。瓜甜徹蔕。瓠苦連根。現前一眾。箇箇是大
丈夫漢。不陞兜率。說摩訶衍。不探驪頷。抉摩尼珠。自
然超越古今。坐斷報化。凌霄峰頂。白雲揚揚。流止亭
前。青松鬱鬱。三世諸佛不知有。歷代祖師不知有。

粧達磨百丈國一三祖師像完。開光明。拈筆示眾云。
達磨大師。與大智國一。即今在毫端上現大人相。大
眾還見麼。若道見。向甚麼處見。若道不見。蹉過三大
祖師。畢竟作麼生。海神知貴不知價。留與人間光照
夜。

退院上堂。衲僧行履。如火燒冰。如箭離絃。如雲出岫。
如月行天。本無來而無去。曷有象而有形。圓悟老祖
辭天寧。有偈云。幻軀將逼縱心年。懶汩塵緣久世間。
憑仗護身箇符子。強扶衰疾且歸山。熙怡先師。辭萬
壽歸松林。有偈云。幻軀將逼縱心年。松下經行石上
眠。珍重北山龍象眾。普通年話幾時圓。山僧今日辭
徑山。亦有一偈。雖不能克紹祖父風烈。却自胸中流
出。幻軀巳及縱心年。衰朽仍兼疾病纏。宗教出門媿
無補。匡徒合讓後來賢。

* 頌古

** 世尊初生下時

指天指地獨稱尊。真實之言足可論。薄福闡提還不
信。自甘騎馬傍人門。

** 疎山造塔

疎山一片不良心。泰華非高海未深。羅山箇漢是同
惡。直欲陷人荊棘林。

** 德山托鉢

不因年老成魔魅。亦非家富小兒嬌。只為趙王心好
劒。闔國之人盡帶刀。

** 雲門云。世界恁麼廣濶。為甚麼鍾聲披七條

衲僧從來有大病。藥醫無效為年深。雲門老有通神
術。解向膏肓穴上鍼。

** 世尊未離兜率。巳降王宮

口縫纔開落二三。之乎者也轉非堪。舉頭但看天邊
月。風捲蟭螟入海南。

** 世尊拈花

百萬眾前親舉華。無端淨地撒泥沙。飲光尊者破顏
笑。水母何曾離得蝦。

** 國師三喚侍者

三呼三應無回互。三應三呼絕正偏。此是神仙真祕
訣。灼然父子不相傳。

** 溈山有句無句

遙禮殷勤伸悔謝。胸中端的少靈樞。當時不向溈山
去。始是男兒大丈夫。

** 南泉心不是佛智不是道

白鷺下田千點雪。黃鸝上樹一枝花。寥寥獨立乾坤
外。更有何人得似佗。

** 黃蘖汝等諸人盡是噇酒糟漢

豎起當門放告牌。今朝御史大開衙。可憐抱屈㗸冤
者。猶在階邊不上階。

** 臨濟坐次麻谷問

慣跨驊騮競彩舟。當機各自逞風流。揚鞭舞棹人皆
見。妙處安知得自繇。

** 趙州使得十二時

使得人間十二時。口開巳自落人機。眼光爍破四天
下。不免渾身墮水泥。

** 趙州從殿上過

殿上殷勤呼侍者。趙州老倒覺心孤。雖然好一殿功
德。何事都將臭屎塗。

** 青州布衫

誰無一領七斤衫。倒著橫穿儘自堪。叵耐古人無道
理。故來官路販私鹽。

** 僧辭趙州

三關不吝一齊開。白日堂堂任往來。若向封人詢可
否。丈夫徒負濟川材。

** 趙州問僧甚處來

雪峰隻眼照天地。趙州鍬子重千鈞。算來總是閑家
具。不受方為有智人。

** 百丈野狐

雄峰計劣智全疎。真是深山老野狐。惟運闍黎皮有
血。當時便不受塗污。

** 甘贄設粥

南泉甘贄兩閑人。相近相親忘主賓。拂袖打鍋無甚
事。却令典座動疑情。

** 興化打克賓

身遭憲罰罷官職。籍沒家私播遠陬。剩得一身空索
索。不風流處也風流。

** 興化示眾云。今日不用如何若何

不用如何與若何。出來禮拜巳誵訛。莫將支遁籠中
鶴。喚作山陰道士鵞。

** 三聖問雪峰。透網金鱗以何為食

明中有暗暗中明。海底山頭亦共行。三聖當時機若
活。便能日午打三更。

** 溈山三種生

念念紛飛不暫停。猿驅馬躍未縱橫。當頭坐斷無搖
動。四海八荒朝上京(想生)。

萬法皆非向外來。家親往往自為災。于今巳得和同
了。大地山河絕點埃(相生)。

起滅無休孰解知。水因流急似平夷。髑髏直使能乾
盡。方是乾坤未剖時(流注生)。

* 舉古(一十四則)

舉初祖菩提達磨大師。初至梁。因武帝問如何是聖
諦第一義。祖云。廓然無聖。帝云。對朕者誰。祖云。不識。
帝不契。遂渡江至魏。師云。削跡伐樹未為過。

舉六祖大鑒禪師。因風颺剎旛。二僧對論。一云幡動。
一云風動。祖云。不是風動。不是幡動。仁者心動。二僧
竦然。師云。大小祖師。為人錯下註脚。合喫三十棒。

舉臨濟玄禪師垂問。有一人論劫在途中。不離家舍。
有一人。離家舍不在途中。阿那箇合受人天供養。師
云。寐語作麼。

舉福州皷山晏國師。初參雪峰。纔入門。峰搊住云。是
甚麼。山釋然契悟。舉手搖舞。峰云。子作道理耶。山云。
何道理之有。峰乃撫而印之。師云。臥龍纔奮迅。丹鳳
便翱翔。

舉明州翠巖參禪師示眾云。一夏以來。為兄弟東語
西話。看翠巖眉毛在也無。長慶稜云。生也。雲門偃云。
關。保福展云。作賊人心虗。翠巖芝云。為眾竭力。禍出
私門。師云。一隊無孔鐵槌。

舉撫州曹山章禪師。一日聞鐘聲。乃云。阿耶阿耶。僧
云。和尚作麼。章云。打著我心。師云。賊不打自招。

舉福州羅山閒禪師。問石霜云。起滅不停時如何。霜
云。直須寒灰枯木去。一念萬年去。函葢乾坤去。全清
絕點去。山不契。却往巖頭去。如前問。頭云。是誰起滅。
山有省。師云。殺人須是殺人劒。

福州長慶安禪師。問百丈云。學人欲識佛。如何是佛。
丈云。大似騎牛覔牛。慶云。識後如何。丈云。如人騎牛
至家。慶云。未審。始終如何保任。即得相應。丈云。譬牧
牛之人。執杖示之。勿令犯人苗稼。師云。潭州紙貴。一
狀領過。

舉臨濟玄禪師示眾云。有一無位真人。常向汝等諸
人面門出入。未證據者看看。有僧出問。如何是無位
真人。濟下繩牀搊住云。道道。僧無語。濟托開云。無位
真人。是甚麼乾屎橛。師云。前箭猶輕後箭深。

舉五臺秘魔巖和尚。常持一木叉。凡見僧來。遂舉起
云。甚麼魔魅。教汝出家。甚麼魔魅。教汝行脚。道得也
杈下死。道不得也杈下死。速道速道。師云。我當時若
見。謂云放下木杈。向汝道。待他擬議。即抗聲云。甚麼
魔魅。教汝與麼。

舉南泉示眾云。王老師賣身去也。還有人買麼。時有
一僧出眾云。某甲買。泉云。不作貴不作賤。你作麼生
買。僧無對。師云。契券分明。

舉南泉願禪師。因陸亘大夫云。肇法師也甚奇恠。解
道。天地同根。萬物一體。泉指庭前牡丹花云。大夫。時
人見此一株花。如夢相似。師別指庭前牡丹云。大夫
還見此一株花麼。

舉南嶽讓禪師。因僧問。如鏡鑄像。光歸何處。嶽云。大
德未出家時相貌。向甚處去。僧云。成後為甚不鑒照。
嶽云。雖不鑒照。瞞他一點也不得。師云。喪車後掉藥
囊。

舉寂照老祖。見僧入門便云。碁盤石。砍破你腦門。鉢
盂池。浸爛你脚板。僧擬答。寂照便喝。師云。著甚來繇。

* 拈古(一十三則)

舉世尊在靈山會上。拈花示眾。是時眾皆默然。唯迦
葉尊者。破顏微笑。世尊云。吾有正法眼藏。涅槃妙心。
實相無相。微妙法門。不立文字。教外別傳。付囑摩訶
迦葉。師云。世尊拈花。人貧智短。迦葉微笑。馬瘦毛長。
若云吾有正法眼藏。付囑摩訶迦葉。也是空拳誑小
兒。

舉仰山寂禪師。因僧問。法身還解說法也無。山云。我
說不得。別有一人說得。僧云。說得底人在甚處。山乃
推出枕子。溈山聞乃云。寂子用劒刃事。師云。仰山推
出枕子。乞兒伎倆。溈山道。寂子用劒刃事。正是溺愛
者不明。妙喜老祖道。妙喜雖則借水獻花。理無曲斷。
即今莫有傍不肯底出來。我要問他。推出枕子。還當
得法身說法也無。也是驢揀濕處尿。

舉趙州諗禪師。因侍者報大王來也。州云。萬福大王。
者云。未到在。州云。又道來也。師云。侍者報客。不知客
是何人。趙州蝦為子屈。不覺打失眼睛。且道。徑山恁
麼批判。又且如何。巡人犯夜。

舉趙州問新到。曾到此間麼。僧云曾到。州云。喫茶去。
或云。不曾到。州亦云。喫茶去。後院主云。為甚麼曾到
也云喫茶去。不曾到也云喫茶去。州喚院主。主應諾。
州云。喫茶去。師云。有謂。趙州茶九轉透瓶香。殊不知。
却是平胃散。醫不得人病。斷不得人命。

舉百丈海禪師。再參馬祖。侍立次。祖目視禪牀角拂
子。丈云。即此用。離此用。祖云。爾向後開兩片皮。將何
為人。丈取拂子豎起。祖云。即此用。離此用。丈掛拂舊
處。祖震威一喝。丈當下大悟。直得三日耳聾。師云。馬
祖一喝。百丈耳聾。巨靈擘開泰華。金翅直取龍吞。汾
陽昭云。悟去便休。說甚三日耳聾。石門聰云。若不三
日耳聾。何得悟去。三臺須要大家催。雪竇顯云。大冶
精金。應無變色。休把鄭州棃。喚作青州棗。

舉台州瑞巖彥禪師。每自喚主人翁。復自應諾。乃云。
惺惺著。他後。莫受人謾。後有僧到玄沙。沙問。近離甚
處。僧云瑞巖。沙云。有何言句示人。僧舉前話。沙云。一
等是弄精魂。也甚奇恠。却云。何不且在彼中住。僧云。
巳遷化了也。沙云。而今還喚得應麼。僧無對。師云。驚
羣須是英靈漢。敵勝還他獅子兒。這僧只解傳言送
語。不能懸崖返擲。非但蹉過瑞巖。亦乃蹉過玄沙。

舉仰山寂禪師。夏末問訊溈山。溈云。子一夏不見上
來。在下面作何所務。仰云。某甲在下面。鋤得一片畬。
種得一籮粟。溈云。子今夏不虗過矣。仰却問。和尚今
夏作得箇甚麼。溈云。日中一食。夜間一寢。仰云。和尚
今夏亦不虗過。道了乃吐舌。溈云。寂子何得自傷已
命。師云。鋤一片畬。種一籮粟。欵出囚人口。日中一食。
夜間一寢。兔子不離窠。溈仰父子。纔相見。便要打口
皷。直饒說得天雨四花。地搖六震。爭如一默好。

舉徑山國一欽禪師。因馬祖遣人送書到。書中作一
圓相。國一發緘見。遂於圓相中。著一點。却封回。後忠
國師聞乃云。欽師猶被馬師惑。師云。馬祖無風起浪。
國一隨邪逐惡。雖是解弄精魂。未免二俱失利。致使
忠國師。道欽師猶被馬師惑。汝諸人。還知落處麼。鵓
鳩樹頭啼。意在麻畬裏。

舉郢州芭蕉情禪師示眾云。你有拄杖子。我與你拄
杖子。你無拄杖子。我奪却你拄杖子。師云。你有拄杖
子。出入得他扶持。你無拄杖子。未免扶籬摸壁。雖說
你有你無。且喜不曾失却。芭蕉與麼。用盡自已心。笑
破他人口。

舉汾州昭禪師示眾云。識得拄杖子。行脚事畢。師拈
拄杖云。這箇喚作拄杖子。早是頭上安頭。那堪更云
識得行脚事畢。大小汾陽。話作兩橛。

舉鎮州三聖然禪師。問雪峰。透網金鱗。以何為食。雪
峰云。待汝出網來。向汝道。三聖云。一千五百人善知
識。話頭也不識。峰云。老僧住持事繁。師云。三聖合喫
山僧手中拄杖。何故。趕人不要趕上。雪峰可謂沒量
大人。得饒人處且饒人。徑山恁麼批判。汝諸人。還會
麼。若也未會。拄杖子為汝指出。遂以拄杖卓一下。

舉終南山祖禪師問南泉。摩尼珠人不識。如來藏裏
親收得。如何是如來藏。泉云。王老師與你往來者是。
祖云。不往來者。泉云。亦是。又問如何是珠。泉召師祖。
祖應諾。泉云。去。汝不會我語。祖從此信入。師云。看風
使帆。相席打令。還他南泉。爭奈費鹽費醬。今日忽有
問徑山。即向他道。汝莫問藏。且識取摩尼珠。或更問
如何是摩尼珠。拈棒便打。

舉廬山歸宗常禪師。因小師辭。乃問甚處去。僧云。諸
方學五味禪去。宗云。諸方有五味禪。我這裏只有一
味禪。僧便問。如何是和尚一味禪。宗便打。僧云。會也
會也。宗云。道來道來。僧纔開口。宗又打。師云。五味禪
一味禪。總拈向一邊。當時這僧見歸宗擬拈棒。拂袖
便行。非但靠倒歸宗。管取話行天下。

* 佛祖讚

** 釋迦出山相

出山只似入山時。牧女何煩獻乳糜。辛苦幾多都受
了。依前鼻孔大頭垂。

塵點劫前成正覺。六年麻麥又何為。白頭翁作三臺
舞。辛苦應緣教小兒。

棄却輪王入雪山。何輕其重易其難。生憎平地興波
浪。榜樣堪留後世看。

** 觀世音菩薩

涼月耀長空。千江無不現。陽春回大地。萬卉無不至。
良哉觀世音。悲願亦如是。微塵國土中。尋聲常救苦。
維此閻浮提。音聲為佛事。大士圓通門。示以聞中入。
眾生以耳聽。是故逐聲塵。大士以眼聽。特顯圓通理。
一根既圓通。六根總無礙。聞與所聞盡。聞性亦無得。
非惟無受苦。亦復本無救。聞性既無得。是故常能聞。
無苦亦無救。是故常救苦。普告世間人。當作如是解。
即能悟圓通。與觀世音等。

椎髻荊釵。提魚出賣。只緣太煞慈悲。現出幾多鬼恠。
滯貨于今買者稀。逢人勿索遼天價。

大士發心無始劫。所事如來觀世音。從因感果若持
券。故今獲證名不異。十方世界諸眾生。循環生死受
諸苦。一稱其名即往救。是故乃有此嘉號。能救之智
即機境。所救機境豈離智。維智維境常互融。是故亦
曰觀自在。機境元空智亦無。亦無是解及是說。一切
眾生苦永離。剎那頓入三摩地。

施十四無畏。泥牛吼月。現三十二應。石臼翻空。眾生
有盡。悲願無窮。善財歷百十城。難尋蹤跡。文殊具擇
法眼。曷選圓通。垂衣宴坐碧巖中。大千沙界揚慈風。
寶瓶楊柳舞春風。鸚鵡翩翩下碧空。補怛洛伽觀自
在。為人隨處示圓通。

** 草衣文殊

拈玻璃問無著老。著草衣迎呂惠卿。只有這些兒伎
倆。何當七佛祖師名。

頭髮鬆髼身衣蒲。臺山嬴得轉荒蕪。惠卿眼底生花
翳。却被人傳作畵圖。

身以蒲纏手執經。等閑出語使人驚。天生伎倆雖奇
恠。也只能謾呂惠卿。

** 達磨

西來要覔大乘器。冷坐九年無轉智。覔心不得巳安
心。悞殺神光空斷臂。我昔若見則不然。為渠驀胸搥
一拳。若也略能知痛癢。急携隻履回西天。免得分皮
又分髓。接響承虗傳直指。延蔓從茲不可圖。殃害兒
孫竟無巳。

一花五葉謾流傳。老子何曾解會禪。不得神光一臂
力。應無良計返西天。

眼深鼻大兩眉橫。佛法全無要度生。對却梁王云不
識。日輪當午打三更。

渡海浮江作麼生。要傳佛法救迷情。爭知未到支那
日。箇箇眉毛眼上橫。

六宗破後入支那。伎倆須知苦不多。道箇一花開五
葉。分明平地起風波。

** 寒山拾得

手裏生苕。猶放不下。嬴得埃塵。徧滿華夏。

那一句子。不在思量。擎蕉執筆。鴈過瀟湘。

拾得磨玄玉。寒山把毛錐。擬向萬仞崖。寫此一首詩。
雖未形點畵。文釆光陸離。渴讀即止渴。饑讀即止饑。
除却老豐干。知音今有誰。

不是顛狂不是癡。或看經卷或吟詩。閭丘曾被豐干
悞。却向枯樁覔兔蹊。

拾得展卷。寒山指月。用無所用。說無所說。惹得豐干
饒舌閭丘屈節。謂其起佛見法見。貶向二鐵圍山。也
是喚鹿作馬。證龜為鼈。別別別。大洋海底輥紅塵。六
月炎天飛白雪。

** 朝陽對月

布衫多年。七花八裂。好趂斜陽。補此一缺。

案上是經。松梢是月。欲覔了時。虗空釘橛。

** 九祖伏䭾蜜多為劉仲傑讚

舍上白光騰。應有大乘器。何為五十年。不言復不履。
父母非親誰最親。了知諸佛心即是。那爛陀寺塔婆
顛。至今撼地清風起。

** 布袋

靠布袋坐。手搯輪珠。袒胸露腹。天下無如。謂是彌勒。
有甚憑據。謂非彌勒。轉費分疎。從來本是無形相。誰
把丹青畵太虗。

長汀汀上恣遊戲。半似顛狂半似癡。待得這場春夢
覺。龍頭花吐巳多時。

放下布囊仍拄杖。不知立地等何人。分身何翅百千
億。自是時流眼少筋。

** 政禪師

心在林泉興在詩。簉羣國土不相宜。莫言世上無知
已。自有溪邊白鷺鶿。

** 白侍郎參鳥窠

鳥窠棲宿非為險。位鎮江山未是安。八十翁翁行不
得。侍郎開眼被佗謾。

** 靈雲

從來了了絕狐疑。大似蓮開夢覺時。謂見桃花方悟
道。刻舟記劒不勝遲。

一見桃花早巳差。若言悟道轉周遮。如今描出成圖
畵。失馬尋驢認犢車。

** 藥山同李長者共㡧

藥嶠翻經松樹下。通玄造論土龕中。破臀螺殻舀滄
海。折柄笊籬撈北風。

** 慈明

汾陽陷穽禁不殺。楊李門頭恣往來。盆水草鞋安室
外。分明死店活人開。

** 明覺

結友蚤逢韓大伯。拂衣抹過老林禪。翠峰乳竇兩山
色。直到于今青接天。

** 羅漢奕棊圖

見思巳斷欲應離。妙用無方孰與齊。却笑浮山柴石
老。還從十九路中迷。

南石和尚語錄卷二

南石和尚語錄卷三
門人　良玓　等編

* 偈頌上

** 送瑛白石住穹窿

松源一脉傳來久。木翁端能繼其後。道人蚤得格外
機。叢林久俟揚真吼。高提鈯斧居穹窿。叱咤萬象驅
雷風。大悲千眼覰莫及。十聖三賢曷敢從。掇轉南辰
安向北。六合雲陰萬山黑。覿面施呈有變通。拋出金
圈并栗棘。平地忽現釋梵宮。中下之流焉可測。渡河
香象解截流。懸崖獅子能返擲。我今說偈聊讚揚。本
無言語無商量。二祖當年錯斷臂。達磨何曾來大梁。

** 贈善住道人誦法華

大事因緣離言說。七喻三周謾分別。是馬何曾喚作
牛。雲收秋宇家家月。天台一妙談九旬。口開未免沾
凡塵。黑非是字白非紙。看不用眼方通神。善住道人
冰雪志。靈山昔應受懸記。端坐胡床蜹紫檀。六萬餘
言若翻水。最初一句知不知。林鳩啼在斜陽裏。

** 次天界全室和尚韻。贈來藏主

龍河早歲能相從。朝來日出扶桑東。子啐母啄兩時
至。須彌粉碎虗空墜。一機超越殊有神。體用既全知
見親。出窟於菟嘯林下。乘風俊鶻騰海濵。蟭螟眼中
世界𤄃。一任橫該并豎抹。四七二三不是祖。半滿偏
圓亦非法。終日談玄誰動口。空非空兮有非有。抹過
他家向上關。佛面從教自百醜。

** 送萬壽忻侍者

雨歇雲林清。風靜萬籟寂。盤膝坐終夜。機智俱巳息。
五更鐘動東方明。突然扣我山房扄。平生氣誼有相
合。欲別眷眷難為情。卷衣直上金陵去。落落襟懷絕
塵慮。鳳凰臺上肆遐觀。護龍河頭扣玄旨。　九重丹
闕天下奇。樓臺金碧相交輝。鍾山秀色聳霄漢。長江
東下如龍飛。我亦平生愛登賞。興來幾度携藤杖。病
體衰羸不遂行。目送遊踪謾悽悵。豈不見會通侍者
辭鳥窠。布毛吹起誠若何。烟熏日炙幾百載。清光照
世何其多。

** 賀益仲虗住江陰光孝

妙喜中興臨濟宗。五世傑出熙怡翁。禪師既得親印
可。何妨隨處揚真宗。始從天峰啟密室。青山陟覺回
春風。近携紙被入光孝。海邦緇素咸景從。揚水波濤
滾舌底。應器隨根演真理。慈雲普覆一雨施。草木無
情總忻喜。有時倒握黑竹篦。龍睛鶻眼那能窺。青天
白日霹靂起。半夜海底金烏飛。棊盤石話喧天地。終
古應知播無巳。江城作偈展賀忱。一聲漁笛沙頭起。

** 送恭上人參萬壽瑩中禪師

德山見龍潭。箇事何曾會。一吹紙燭滅。虗空百雜碎。
寬廓見非外。寂寥亦非內。殺活并縱擒。一一無拘礙。
獅子百獸王。遊戲得自在。三世佛與祖。藐之若兒輩。
道人根性聰。咨詢況不怠。但當拍其肩。自然無向背。
迅捷豈玄機。祕密誠三昧。欲見見還難。擬思思莫逮。
北山今代雄。妙用誰堪對。直教脫葢纏。初不勞動喙。
豁開摩醯眼。深入華藏海。一切但尋常。自有通人愛。

** 送萬壽茂知客

禪必須參道須學。不是現成非造作。直下衝開萬仞
崖。頭頭拶入毗盧閣。乳竇曾司大陽客。開口也知應
不錯。一任旁觀笑不休。胸中自有超羣略。禪流見得
胡為難。回天轉地須臾間。儻隨語脉未忘解。對面自
隔千重關。汝今無求我無語。七佛傳來此規矩。瞥向
人前恣拍盲。南山起雲北山雨。

** 客中有懷。寄留止菴法弟

止菴遠自　京都歸。殷勤訪我雙江湄。東軒淨掃置
特榻。通宵相對情怡怡。提起葛藤截不斷。鐵蒺藜值
金剛鑽。五須彌山高何高。四大海水滿非滿。拈却洞
山三頓棒。􂱻瞎摩醯頂門眼。千聖頭邊掉臂還。明月
清風有何限。此心正欲同細論。為眾行乞婁江村。眨
眼俄驚巳旬日。未甞頃刻忘賢昆。茲因便風聊致敬。
百里雖遙猶對鏡。定光金地招手時。智者江陵點頭
聽。異復異兮奇復奇。寥寥宇宙誰能知。回來擬與重
提持。歸心莫向祁川飛。

** 寄中竺幻居禪師

千歲巖前大開士。手面縱橫妙無比。娑婆擲去猶針
鋒。妙喜撮來如粟米。多生願力深且堅。要度迷流出
生死。不辭播土兼揚塵。豈憚入泥仍入水。玄機妙用
有若此。出現人間豈徒爾。普使熱惱俱清涼。拂拂秋
風動天宇。佛華自媿渾無能。徒解覔火敲層冰。有時
唱出少林曲。紛紛末學誰來聽。千鈞一絲吾祖道。紹
續須還真種草。逐塊韓獹似稻麻。咬人獅子何方討。
光陰疾速驚波翻。別來又見三剝棗。何時夜雨煑山
茶。對床重與論懷抱。

** 禪牀歌

我此禪牀。不屬作造。非竹非木。非土非草。了知無短
無長。豈云有大有小。又非濶狹并高低。或坐或眠俱
恰好。李白七寶奚須誇。魚容象牙安足道。誰能旋繞
行一遭。孰敢當陽解掀倒。明珠產蚌兔懷胎。暹公臭
口徒勞開。道為何物又誰證。却言斯是證道媒。歸宗
雖則較些子。究竟依然費唇齒。縱饒放下便安穩。未
放下時應不是。玉局仙翁尤更癡。要從人借四大為。
佛印剛認大千是。無相之相猶成疑。堪嗟幾多老凍
儂。指出與我牀非同。非同却也亦非別。如水合水空
合空。禪床禪床奇復異。不堪比況曷思議。千七百祖
從此來。三世諸佛從此去。禪床禪床異復奇。人人盡
有無少虧。曠大劫來不肯坐。自甘途路長驅馳。我今
亦不向此坐。向此坐時誠不可。夜來展脚正酣眠。霹
靂一聲驚夢破。

** 次韻松下一首答蘗菴

松頭一片月。正照松下經。披衣偶來翻。瓦爐栢烟青。
長天露萬象。微風動幽聲。思議不可得。師曠焉解聽。
十方空索索。豈獨心境并。馬師踏水潦。汾州詬慈明。
俊鷹突雲日。鴈過蕭湘汀。

** 古禪歌。追次休居和尚韻

古禪歌古禪歌。字字句句猶芬陀。今非無兮古非有。
佛祖何曾論授受。列五位兮分三玄。拈得鼻孔失却
口。直饒滅向瞎驢邊。依然落在他人後。羣盲認象徒
捫摸。是誰解脫誰遭縛。擬議不來山萬重。彎弓須是
金牙作。女媧斷鰲立四極。歲晚寒花疎寂歷。雲門拄
杖化為龍。趙州葫蘆還挂壁。古禪歌真好聽。虗空發
笑開金睛。陽春白雪和者寡。老猿啼斷巖松青。

** 寄靈隱空叟和尚

靈山拈花露消息。百萬人天明不得。飲光一笑開微
顏。是精識精賊識賊。鼻祖遠汎重溟來。大乘根器何
方覔。覔心無處即心安。波斯走入支那國。東南年來
此道微。若累九卵猶非危。踞牀提唱豈不有。奔輪朽
索焉能羈。冷泉勝絕天下希。慧文曾向其中居。吾兄
獨能繼祖武。大開爐鞴提鉗鎚。湖光山色晴雨好。朝
鐘暮皷無停時。舌端滾滾波濤湧。棒頭愬愬雷霆飛。
有時將身藏北斗。二三四七不知有。石頭土塊寶光
騰。萬象森羅獅子吼。轟天裂地原無作。謂是度生全
大錯。佛華特地寄伽陀。六月炎天飛雪雹。

** 草菴贈錢居士(參無字話)

威音劫外一莖草。縛成為菴居更好。中間不窄亦不
寬。規模非大元非小。石頭謾言含法界。巳忘其小猶
存大。縱云法界即此菴。也是強將情傅會。逢人問道
作何色。當門特地栽荊棘。堪笑南陽一國師。開眸走
入華胥國。荒田不揀知何憑。萬里無處非惺惺。縱橫
妙用解拈掇。依然尚守寒巖青。琴川有士志猛烈。見
處超然與人別。丈六金身不用論。瓊樓玉殿何須說。
明朗朗兮空寥寥。六牕洞廓無絲毫。千年鐵樹產曇
蕚。石人驀地凌雲霄。趙州狗子無佛性。出語巳知俱
是賸。道有道無都掃除。滿盤更把青泥飣。于今此話
休重提。饑來喫飯寒來衣。㗸花百鳥絕消息。杜䳌啼
在簷松枝。

** 次韻答虎丘滅宗和尚

少室真燈𦦨將息。此日有誰能續得。瞻風撥草競驅
馳。捨妄取真自戕賊。神魚巳化蒼龍飛。􂲖􂲖只向空
池覔。渴鹿癡狂認陽𦦨。迷客首燕趨越國。雲巖機用
超玄微。懸崖峭壁非險危。碎珠驪頷豈遭睡。分飡鷹
爪寧緣羈。如斯宗匠今古希。度生正合隨方居。不辭
老大賈餘勇。輥毬豎拂還拈槌。默照邪禪望風靡。渾
如妙喜凌霄時。劒池吞却華藏海。燈籠𨁝跳空中飛。
維南有箕北有斗。趙州甲子蘇州有。何時來扣峰頂
關。洗耳松風聽雷吼。生公千載今復作。頑石點頭應
不錯。莫言學者少當機。寸腹蛇醫還吐雹。

** 示徒弟海長老

古靈歸大中。佛果歸太平。伸出揩背手。錯聽闌雞鳴。
一能啟師悟。一得師發明。偉哉二大老。千古流芳聲。
汝從鐘阜還。江柳絲絲青。老我無佛法。何慰離別情。
紹隆吾祖業。十載親經營。出入冐霜雪。臥起操准繩。
匪煩困思慮。孰憚勞其形。竹頭與木屑。莫不知苦辛。
久從汙漫遊。未識新戶庭。固當細語汝。還須著眼聽。
山門向佛殿。僧堂朝庫廳。一柱對一柱。一甍連一甍。
院事既巳領。汝宜思守成。家業復委付。吾懷坦然平。
須彌亦起舞。半夜金烏昇。斷却甘蔗種。笑倒西來僧。

** 樂善室贈陳均錫

孜孜為善而自樂。起念便應成有作。本然之善那屬
修。況亦從來非對惡。離修自得方名善。禹顏孔聖猶
欽羨。不樂之樂始為樂。笑殺東平謾矜衒。居士巳知
如是意。更究熊峰真旨趣。既不覩惡曾生嫌。亦不觀
善加勤措。菩提解脫心無著。生死輪迴豈纏縛。長年
一室唯自居。佛來魔來俱不著。若謂本善何勞求。也
應未到真無修。莽莽蕩蕩撥因果。不知輥入沉空流。
恁麼有時不恁麼。世出世間無取舍。有問誰為樂善
人。一掌攔顋便須打。

** 次天序和尚韻。贈滋維那

道人參方不暫閑。那辭露宿并風飡。手胼足胝尚矻
矻。南尋雪嶠西溈山。驀知一老一不老。直下灑然銷
熱惱。雲峰何曾見翠巖。鐵牛豈食闌邊草。序翁為汝
頻提撕。大似工瑟求於齊。佛華潦倒無可說。太湖水
濶青天低。

** 次虎丘無說和尚韻。贈通藏主

撥草瞻風事行脚。走徧天涯尋不著。忽然突出拄杖
頭。方信從來謾騷屑。無欠無餘同太虗。祖師未必能
識渠。木人唱起無聲曲。泥牛拽動黃金犁。禪流直下
便休去。推不向前留不住。仰天大笑下雲巖。秋風拂
拂生庭樹。

** 月海贈楊居士

蟾蜍飛浴滄溟中。乾坤一箇水晶宮。靈山指與曹溪
話。此中深淺那能窮。萬象森羅同一色。上下四維無
等匹。縱然挨拶到斯時。光境依前忘不得。恁麼須知
非恁麼。拂袖去來何足訝。鐵鞭擊碎珊瑚枝。七八四
三俱列下。道人見處能如斯。坐在這裏還成非。長沙
踏倒仰山老。千尋波底黃塵飛。

** 送思藏主

道人初入鍾山室。布毛未舉先超軼。道人今登禪月
堂。鼻孔眼睛俱打失。如來四十九年中。縱橫說有并
談空。青天無雲撒白雨。石上臈月蓮花紅。碧眼黃頭
盡拈却。大坐當陽展韜略。一舉三山連六鰲。風前笑
倒黃幡綽。

** 送遠藏主

對一說倒一說。六月炎天飛白雪。十方世界空寥寥。
三千剎海波濤竭。竹篦話布毛機。一筆勾下何須提。
露柱朝來忽發笑。蟭螟昨夜吞須彌。北山雲太湖水。
信口道來無不是。背明投暗如稻麻。盡使回光歸自
已。咄咄咄力圍希。抹過趙州東院西。呈橈舞棹笑奯
老。何如留取雙雙眉。

** 次韻贈徑山海藏主

道人歷諸方。所貴在聞道。不辭躡屩并擔簦。豈憚瞻
風兼撥草。驀然踢破脚指頭。百億須彌眼中小。五千
藏教一字無。三世如來何處討。猗頓忽失富。黃金豈
為寶。相逢自有知音知。何待開談始傾倒。阿呵呵好
不好。李公喫酒醉張老。泥牛𨁝跳舞三臺。夜半金烏
光杲杲。

** 示鎧維那

維那且喜大事畢。白日青天轟霹靂。廓清五蘊空十
方。諸佛眾生無可得。應用著著能隨機。輕提重按無
差違。火中撥出一輪月。樹頭釣得雙雙魚。北山老矣
沒碑記。開眼分明成瞌睡。子來索我贈行篇。抖擻屎
腸無覔處。信手援毫信意書。撒出數斛摩尼珠。照天
照地發光恠。驚倒西來碧眼胡。

** 示謐侍者

北山初入院。謐禪來執侍。志氣甚不凡。直欲明此事。
此事殊易明。初不勞指示。問訊及燒香。頭頭無覆蔽。
圓悟聞雞鳴。依然不離位。未知向上機。焉會末後句。
要作他家兒。莫墮他圈䙡。盡底俱揭翻。斬新成活計。
鍼眼裏𨁝跳。剎竿頭遊戲。三世婆伽婆。盡是眼中翳。
笑殺老達磨。西來傳祖意。

** 送彧藏主

以字不成。八字不是。一機忽投。千差自靡。眼頭宇宙
既能分。逆順卷舒無的旨。可行則行。可止則止。移南
辰換北斗。曷用勞神。裂窠臼碎玄關。不消彈指。三千
剎海一毫頭。百億須彌脚跟底。阿呵呵。囉囉哩。明月
清風安可比。趙州東壁挂葫蘆。慈明室中橫草履。

** 示玓侍者

國師三喚。侍者三應。謂是啐啄機。猶為佛祖病。當陽
坐斷上頭關。臨濟德山來乞命。玓禪志不凡。天姿況
清勁。既知教外傳。著著自殊勝。豈惟抹過靈山花。等
閑擊碎曹溪鏡。撒土拋沙。摧邪顯正。道人行履合如
斯。昨日定兮今不定。

** 示律侍者

神通目犍連。天眼阿那律。祖師向上事。何曾能委悉。
烏窠吹布毛。魯祖唯面壁。三昧苦不多。繇來總堪述。
臈月蓮花開。半夜日輪出。本自沒商量。何須論得失。
叉手立吾前。超然無等匹。壁梭俄化龍。驚倒維摩詰。

** 送璨維那

解心巳極欠著力。白槌相似那繇得。龍門苟不解憐
兒。竹菴豈達箇消息。啐啄未是通神機。草木瓦礫騰
光輝。二三四七俱膽碎。百千諸佛無全威。我未曾言
汝先契。非類雄峰煩扭鼻。地北天南話大行。馬駒騰
踏渾相似。

** 示任藏主

大藏教中奇特事。日用現行常顯示。殫思研精擬欲
求。炎炎猛火尋浮漚。九嵕見處何其隘。剛言展軸光
千界。投子雲巖謾度量。演出演入非相當。任爾從頭
俱抹過。未許全肩能負荷。爭如者也并之乎。文殊普
賢俱他奴。

** 次韻。送妙藏主遊方。後歸省慶壽獨菴和尚

舉步踏著長安道。觸境逢緣無不妙。睍睆鶯啼鍾阜
松。聯拳鷺宿長洲草。紅吐南薰葵正妖。青點西湖荷
葉小。半字滿字莫能詮。萬里碧天紅日杲。北山恁麼
為提持。無端累汝成不了。如欲了。歸把老禪急推倒。

** 示趣侍者

原夢度茶無指趣。家家門首長安路。乾坤未剖早回
頭。鷂子巳過新羅去。崖崩石裂先天機。著著直爾超
玄微。黃頭碧眼搆不著。龍睛鶻眼安能窺。藏器待時
何慶快。矩範先宗毋自懈。霹靂一聲轟禹門。萬里脩
途任行邁。

** 送里侍者

淨躶躶。赤灑灑。纔欲承當。便涉知解。一機瞥轉上頭
看。萬浦千溪俱渤澥。有不有空不空。堪濟苦厄開盲
聾。善侍者拈一塊石。驚倒翠巖真點胸。向上機絕比
擬。陵轢古今耀寰宇。摩挱老眼北山頭。要看鵬搏九
萬里。

** 送妙侍者之　京

淨智妙圓。本自空寂。逼塞虗空。無蹤無跡。狸奴白牯
却應知。三世如來渾不識。道流志氣殊不凡。三喚聲
前親薦得。倒拈楖栗上蓬萊。颯颯清風生八極。

** 送真侍者

頭頭俱妙。法法皆真。山河大地。那有纖塵。機先搆得
便回去。手頭著著能通神。旋乾轉坤。不勞餘力。利生
接物。堪據要津。滅却臨濟正法眼。少林花木回陽春。

** 送湧藏主

往來不往來。是藏不是藏。信口道將來。自然能諦當。
直得四七二三。魂飛膽喪。縱饒德山臨濟。棒如雨點。
喝似雷奔。至於呈橈舞棹。打地輥毬。弄出千態萬狀。
臈月開敷十丈蓮。平地湧出千尋浪。道人祁川來。志
氣一何壯。曾不待揚眉。所得超格量。風前笑別拈烏
藤。萬里乾坤春浩蕩。

** 送蕡維那

興化打克賓。赤土塗牛嬭。罰錢設饡飯。𤨏蛣恒腹蟹。
當機一笑俄掀翻。敲空作響胡為難。插翅於菟笑林
樾。凌風彩鳳翔雲間。江南二月春正好。頭頭直截無
之繞。禪月堂前送別時。一箇黃鸝啼木杪。

** 送璞侍者

代人答話。對客敲牀。方鑿圓枘。那得相當。道流初未
入吾室。浩氣直欲摩穹蒼。道流既巳入吾室。胸中蕩
蕩無留藏。便恁麼去。猶涉商量。直忘能所絕情謂。自
然著著非尋常。斷索麒麟步天岸。覂駕騄駬馳康莊。
妙喜竹篦抝作兩截。番湖滴水普灑八荒。竺乾四七
真丹二三。危分險布謾爾誇聯芳。

** 送解空律師歸錢唐

法師初自錢唐來。青山秀拔烟雲開。盛談條章演持
犯。辯傾河漢真奇才。邇遐聽受集如坌。利器鈍機咸
遂願。異果珍花捷疾持。名香甘露非人獻。聲譽落落
聞八紘。疑是南山今再生。為憐末運戒方緩。豈徒愛
向人間行。法師今復錢唐去。一錫一瓶隨所住。天竺
峰前訪舊遊。蘇臺月落桫欏樹。

** 送門侍者之徑山

不即文字亦不離。開口巳知成第二。瞥轉機來向上
看。別有清風振天地。百丈初參馬簸箕。胸中萬斛皆
狐疑。鼻頭喫扭忽知痛。百億日月揚光輝。男兒學道
宜奮志。擺尾直如赤梢鯉。等閑一躍透龍門。千峰頂
上波濤起。

** 錢氏廉貞。刊圓覺疏板薦父母。請題其後

大圓覺海元澄寂。諸佛眾生不可得。曼殊平地起波
濤。薄伽未免成狼藉。如來本起曾無因。況知無我兼
無人。四病既離三觀泯。大千何處求纖塵。圭峰老禪
太饒舌。無分別中恣分別。以疏註經鈔註疏。炎炎六
月飄霜雪。草菴居士龐蘊流。圓覺妙義曾研求。臨終
了了心不亂。出生入死何優游。其女孝思尤莫測。經
疏命工重板刻。天長地久永流通。用酬生育劬勞德。
佛華說偈聊稱揚。謗沉無馤譽金黃。森羅萬象齊起
舞。笑倒階前石敢當。

** 送訓蒙菴住諸暨寶林

隨菴尊者吾法兄。全機妙用何縱橫。舌翻波濤筆風
雨。聲譽拍肩嵩仲靈。入寂滅來雖巳久。海內猶聞獅
子吼。詵詵弟子盛傳持。星布城隍與休藪。訓師蚤依
鍾阜顛。桶篐爆處參得禪。曾蒙吾兄親印可。餘子誰
復能爭先。又向冷泉施一默。曷許智知兼識測。五十
年中譚不全。四七二三傳不得。從茲話落叢林中。設
施不與尋常同。驊騮固當出洼水。鳳凰終是遭樊籠。
出處隨緣又隨福。圓悟當年尚歸蜀。寶林非為故鄉
榮。也知自可追先躅。老吾客居鳳阜邊。來索贈行無
可言。住山慎勿為名利。古人標格宜勉旃。

** 次蘧菴和尚韻。示徐福遠

纔涉思惟非正句。安許耳聞兼眼覰。千聖繇來不可
傳。堪笑維摩談不二。直下會得誠差強。自然便達無
何鄉。頭頭物物盡成現。了知更不勞搏量。鼻直眼橫
從此識。面向南辰看北極。借婆帔也拜婆年。騎賊馬
兮仍趕賊。三要三玄俱擘破。臨濟德山生按過。莫嫌
意氣何更多。大丈夫宜如此作。

** 次韻送天界田藏主

入雲巖室登鳳山。巳了平生參學志。既能還却犀牛
兒。等閑一默酬問字。摩醯正眼頂門開。山河大地無
纖埃。那分暗合與明合。從教胡來并漢來。老吾渾沒
為人句。傳燈廣燈白魚蛀。笑渠中邑太無端。剛把獼
猴六窻喻。

** 送深維那

禪流毗陵來。厥志非小小。佛祖上頭關。一笑盡掀倒。
三玄頓擘開。五位亦蕩掃。文殊杳無蹤。普賢何處討。
大地風寥寥。十虗日杲杲。桶篐墮猶遲。桃花開匪早。
此去宜勉旃。大振少林道。

** 送雨知客

雨夜讀傳燈。窮神俱破墮。咄哉老龍門。還於炭裏坐。
禪流切記莫學渠。學渠畢竟非丈夫。從來自握靈蛇
寶。肘後況亦懸神符。北山無端與麼道。蚤是全身入
荒草。撒手威音那畔行。自有清風來浩浩。

** 送閑藏主

如來四十九年說。大似烏龜喚作鼈。慶喜從頭結集
來。又向虗空剛釘橛。柴瓣颺下還未然。竇八布衫都
破穿。一氣轉得較些子。饆饠䭔子尤堪憐。道人志氣
殊猛烈。東請南詢要分決。叢林作者既親從。北山詎
可重饒舌。楊岐正脉猶懸絲。此去未必容閑居。千尺
長竿快須把。釣取東海吞舟魚。

** 示路侍者

向上一路。千聖不傳。直下洞達。只在目前。見得分明
提得去。千手大悲攔不住。任運旋乾復轉坤。全機出
沒無回互。圓悟初見東山時。鐵山萬仞何巍巍。小玉
聲中打失鼻。金雞飛上闌杆啼。恁麼恁麼何奇特。眼
裏無筋被他惑。擺手毗盧頂𩕳行。方是西來好消息。

** 送瑟侍者

琴瑟箜篌有妙音。若無妙指不能發。含生本住如來
家。良導不逢終莫達。所以圓悟參東山。周旋曾不辭
艱難。闌雞一唱眼睛活。掉臂直過千重關。煆烹佛祖
鉗鎚妙。有用灼然還有照。追風木馬山頭嘶。抱兒石
女溪邊笑。道流遠來自霞城。執侍左右殊專精。負吾
負汝俱莫論。要看萬里搏鵬程。

** 送性藏主(諱自性。建昌府人)

父母生前那一著。未出盰江巳了却。入門振錫繞禪
牀。無病剛然要求藥。徑山恁麼為提持。黃葉謾止癡
兒啼。頂門正眼皎如日。掉頭歸去驊騮馳。秋山蒼蒼
秋水碧。一句了然超百億。蛾眉女子鬍鬚長。舜若多
神面門赤。

** 贈聰藏主

七穿八穴如來藏。從來只在毫端上。見得分明識得
親。究竟依然非諦當。東山道箇鉢囉娘。尺箠剛把虗
空量。雲門颺下柴一瓣。炎炎火裏飛清霜。我宗無法
無語句。竹篦亦嬾向人舉。終朝兀坐觜盧都。那問負
吾并負汝。道流來自金泉湄。胸中浩氣吞虹蜺。繞牀
三帀卓然立。徑山更不勞揚眉。露柱燈籠齊稽首。風
吹石臼空中走。一著全超曠劫前。釋迦不在然燈後。

** 示學藏主

大藏小藏俱拈却。演出演入那問著。千聖頭邊露一
機。瘥病豈假驢䭾藥。笑他德山口謾開。拭瘡疣紙從
何來。跛脚韶陽欠敏捷。對一說也徒迂回。賴有東山
較些子。畢竟何曾容擬議。當陽道箇鉢囉娘。明月清
風播無巳。幾多絡索都掃除。熊峰面壁輸老鬍。若到
徑山門下過。還知居然在半途。道流別自有奇計。肯
落他家圈䙡裏。不畜粒米與莖虀。坐斷要津接雲水。

** 送地藏主

地水火風空覺識。徧周沙界無形跡。一顆如來藏裏
珠。紙衣脫下親收得。黑月即隱白月現。照古照今光
耀炫。白牯狸奴解點頭。三世如來渾不薦。道流昨自
吾鄉來。胸吞虹蜺何壯哉。竹篦一抝作兩截。鉢池吸
盡生塵埃。秋風瑟瑟動高樹。拄杖穿雲忽歸去。他日
人前恣拍盲。五色祥麟天岸步。

** 示春藏主

道人蚤歲來姑蘇。曾侍佛華北山裏。機先曾不待三
呼。諸佛頓空無自已。柴瓣颺下鍾阜顛。神機出沒何
超然。俊鶻翱翔戾碧漢。驊騮騰踏衝飛烟。凌霄峰頂
重相見。那論日面與月面。明窻一榻草為茵。飯有黃
糧蔬有莧。要識淡中滋味長。好思神鼎并法昌。草屋
瓿酒尚誇詫。豈有千倉及萬箱。媿我未能行古道。賴
子符合雅為好。相與扶持濟北宗。千古清風彌浩浩。
有時拈起黑竹篦。具摩醯眼那能窺。電光影裏驀掣
去。峰頂他年恣設施。

** 次佛幻法兄和尚韻。示周道祥居士

真佛安有相。大道元無方。可見及可到。了知非吉祥。
東平謾說能為善。思邈徒誇書梵典。當頭一著如未
明。究竟皆為隨物轉。如今且莫問如何。放下只在一
剎那。回斡天關轉地軸。盡皆繇我非繇他。

** 示繪藏主

道流未離栢山寺。巳入徑山佛華室。及來燒香打問
訊。鼻孔拈得眼睛失。德嶠撞著龍潭時。龍潭只把紙
燭吹。一條白棒便胡楦。電砰雨射雷霆飛。箇般伎倆
慎勿學。接響承虗轉成錯。掀翻舊轍展新條。渺渺晴
空飛一鶚。

* 偈頌中

** 洪武壬子夏。予居虎丘。記司山中諸名勝。咸
以偈見賀。遂成一首奉答

海湧峰前一笑間。當機覿面不相謾。仰山夢裏神通
妙。積翠胸中藻思寬。拈起布毛明體用。掀翻藏海絕
波瀾。幾多鐵眼銅睛漢。一曲陽春和總難。

** 賀萬壽中道行藏主

道人纔入熙怡室。華藏重重盡揭翻。百草頭邊明祖
意。一毫端上識根源。龍潭吹滅德山燭。良遂推開麻
谷門。肝膽等閑俱裂破。蟭螟吞却鐵崑崙。

** 送僧受戒後還華亭

離心無戒亦無心。平地休栽荊棘林。法解不存塵自
盡。妄情纔動業還深。四禪畢竟非成壞。十世何曾有
古今。抑下威光重與說。朱涇船子是知音。

** 寄獨菴法兄。兼呈西麓和尚

坐斷寰中更有誰。海雲深處足棲遲。銅頭鐵額言前
死。鶻眼龍睛喝下迷。線路放開分內外。牢關把定絕
毫釐。那邊別有真消息。只許渾家父子知。

** 寄臥佛融室法師

勝幢高建眾魔摧。白牯狸奴歎善哉。良夜月輪諸暗
滅。中流砥柱百川回。上乘禪理詮方著。九會圓譚疏
巳裁。應有南詢童子至。願聞禪指閣門開。

** 送年藏主省母

汀蒲過雨綠芽抽。慈母年來況白頭。本是出家宜割
愛。那堪逢景却生愁。負薪底用依盧老。捆屨何須効
睦州。撒手到家無物獻。劬勞恩德一時酬。

** 賀蘧菴和尚住北禪

宿承願力擅多聞。蚤悟天台觀行門。千聖頂中施斧
鑿。一毛頭上立乾坤。硎山糞火煨黃獨。金殿茶甌對
至尊。此日北禪開法席。定應四海象龍奔。

** 送福維那再參天全室和尚

道人法戰龍河後。與奪臨機總自繇。猛虎豈曾飡伏
肉。神仙何必待封侯。域中日月縱橫挂。塞外英雄叱
咤收。却笑馬師施一喝。無端屋裏販揚州。

** 次薦嚴蘭江和尚韻。送夏正因東歸

一念生時一佛成。恒沙煩惱等閑傾。頭頭盡是毗盧
藏。在在皆為極樂城。抹過五時兼五味。掃空三慧及
三明。風前唱起還鄉曲。竹杖芒鞋側耳聽。

** 次韻答前開原愚仲和尚

橫陳一榻古禪宮。高致超他五髻峰。拄杖欲拈機盡
喪。伽陀纔出義俱空。舟航苦海長迷客。橐籥曹溪欲
墜宗。禪不在譚那有病。舌長應笑老黃龍。

** 寄天寧顯雪心

自與毗陵大有緣。度門重啟示單傳。棊盤石話喧天
地。篾戾車人脫葢纏。赫赫紅輪消黑暗。雄雄大將據
中堅。先師公案登時了。何待廿年三十年。

** 借全室和尚韻。悼華嚴瑩中和尚

見得分明沒點虧。也應只有弟兄知。山塘路上同行
處。水竹軒中一笑時。不特泥牛還汗下。直教石女亦
心悲。莫言此話無分付。萬象森羅解受持。

解無偏僻行無虧。堪受賢王特見知。道猛初為綱領
日。拙菴三宿觀堂時。玄風方振天龍悅。佛日俄傾草
木悲。大定本無生滅相。頹綱此去孰扶持。

** 次韻寄定山貞松石

八月秋高月滿空。西來消息與誰通。蛇生繩上還因
識。幡動竿頭不是風。能所量忘知見泯。離微根極是
非融。松間宴坐蒲團穩。信是超然世少同。

顯出分明自劫空。遊梁歷魏要流通。神弓解破千重
甲。鵬翮能搏萬里風。境不起時心不起。理圓融處事
圓融。輸他濟北兒孫手。倒用橫拈自不同。

** 寄一舟和尚(時退天寧。歸普照)

老禪出處曷優游。只為從來有一舟。上載便須教下
載。入流終不肯隨流。奯公桂棹呈還舞。誠老絲綸擲
又收。且喜眾生今度盡。依然歸泊古灘頭。

** 月波軒

只為軒當湖上居。蟾來豈待夜深時。觸瀾不散非為
妙。穿水無痕未是奇。投子酬僧殊特達。南泉拂袖涉
狐疑。直教光境俱亡了。方與曹溪話合宜。

** 送淨心源住崇恩

捧檄東歸作住持。江城梅子半黃時。單傳門戶如能
啟。累世風流便可追。拈出韶陽乾屎橛。揭翻寂照鉢
盂池。教他海上參玄者。知得奚家有此兒。

** 次韻答報本武菴和尚

雙𩯭皤然老景臨。囅然投枕起蘿陰。宗綱解紐雖非
昔。佛日回光在即今。水漲定應船自汎。醯酸還有蜹
爭尋。祖翁一片棊盤石。何翅價高逾萬金。

** 用韻示別海居士童福宗

少室門庭未共臨。認陶多是錯為陰。等閑踏著渠非
我。奇特商量古到今。說處意根須用絕。覺時夢境曷
能尋。野狐種族徒成隊。一角麒麟自糞金。

** 寄徑山敬中和尚

昔同承聘入　皇都。騏驥駑駘曷共途。道業黃楊逢
閏歲。神機驕將得靈符。為人慣用山頭鯉。老我徒看
屋上烏。聞道室中籌欲滿。其如才俊正奔趨。

天下名山五髻峰。欽承　帝命闡真宗。號頒國一恩
同渥。茶盪延和道並隆。井底蓬塵休舉似。南山筀笋
好流通。衝樓跨竈猶閒事。絕喜遙同月下風。

** 寄松隱唯菴和尚

問法如雲咳唾酬。東南祖道近逾優。豈唯鑄印即銷
印。應是看樓還打樓。四十二門彈指頃。百千三昧一
毫頭。諸方作者皆兒戲。不似翁翁輥綉毬。

** 悼靈谷隨菴法兄和尚

妙明心印得真傳。十載　皇都闡化權。擊虎不施三
尺箠。釣鰲時下一棬攣。旋嵐遽偃陰涼樹。苦海俄翻
般若船。牢落叢林秋日冷。希音誰復奏鯤絃。

** 寄承天東堂野舟和尚。求題先人道巖居士
傳

目飛巖電貌含霜。大法元龜佛紀綱。俯仰周旋皆祖
意。笑譚怒罵盡文章。趙州老去機尤峻。天瑞傳來道
益昌。大施門開無雍塞。先人猶待發幽光。

** 次韻答天封密印宗和尚

鍾阜山頭海湧峰。幾回連榻話先宗。宏機密用難窺
測。奕世真傳克紹隆。路轉千盤單騎入。珠穿九曲一
絲通。巖頭雪嶠鰲山店。合豎降旗在下風。

** 送正維那

提起金鎚耀日明。百千諸佛膽魂驚。神魚定逐春雷
去。彩鳳寧遭鐵網縈。興化棒頭施重罰。翠巖堂上笑
相迎。不消謦欬都拈却。雲外青山一帶橫。

** 示興藏主

空劫巳前一段事。明明動植共宣揚。彩鴻戞漢橫秋
影。丹桂含風吐晚香。大藏固知詮不及。祖師猶是錯
論量。道人胸次機輪活。化腐為奇別有方。

** 次韻答前崇聖性源和尚瑀書記禧藏主

笑別常人棄却山。翩翩野鶴自東還。全機妙用誰能
測。一種高風孰敢攀。慶喜無端分八藏。黃龍特地立
三關。嗟予老不能忘世。塵土奔馳覺厚顏。

** 示機藏主

東山道箇鉢囉娘。杲日揚輝洞十方。遮表二詮渾莫
及。君臣五位曷相當。機先坐斷千差路。頂後常輝萬
里光。一著更能超列祖。木瓜枝上覺花香。

** 送銘首座之杭

小玉聲中得路歸。揭翻藏海顯全提。不施一喝分賓
主。脫略羣機絕悟迷。丹鳳定應翔碧漢。蒼龍安肯困
淤泥。春風西子湖頭路。白鳥雙雙度柳堤。

** 送澤維那

一聲佛下一聲槌。正是虗空粉碎時。露柱燈籠齊起
舞。木人石女盡掀眉。智如鶖子應難測。辯似空生謾
度思。相送不煩重指示。秋風淅淅黍離離。

** 示崧維那

師資緣遇信非輕。豈比尋常世俗情。不是克賓心自
肯。也知興化令徒行。石人頷下鬚方出。鐵樹枝頭果
巳成。我既入泥仍入水。闍黎道眼合須明。

** 送紀維那

選佛場中曾法戰。不勞叱咤定封疆。萬方烽燹俱消
殞。六聚魔軍悉遁藏。徹底明宗猶第二。透峰見性也
尋常。龍泉未出豐城匣。巳有寒光射斗傍。

** 送楙維那

宣州一箇木瓜種。接影連輝徧八荒。洞裏碧桃難並
茂。月中丹桂合同芳。壽山雨潤根應活。崑阜風清花
巳香。佇看他年成大器。叢林千古作陰涼。

** 示播維那

桶篐墮地便知歸。未是懸崖撒手時。語透重玄猶涉
解。心空萬法尚存疑。若耶溪上蘋花白。斜玉峰前木
葉飛。何用北山多指註。當機無順亦無違。

** 示施了全居士

了知全性復全脩。祖意明明百草頭。謂有得時安有
得。不堪優處却堪優。雙眸烱烱懸穹壤。萬境紛紛任
獻酬。抹過衡陽龐蘊老。腰錢騎鶴上揚州。

** 送熏維那

北山多眾巳綱維。自已靈源合自知。非似殿中陳佛
處。端如堂裏白槌時。桶篐墮地元非妙。露柱生花未
是奇。掃蕩二三并四七。洞庭波漾碧琉璃。

** 次韻答澱山仁默菴

東敲況復解西撾。箇是雲巖真克家。絕類獅絃瘖眾
響。豈同蛙步𩥇泥沙。炎天普下繽紛雪。臈月遄開爛
熳花。老我住山無異䇿。長年一鉢作生涯。

** 送煥維那

未曾舉起解承當。觸境隨時煥本光。水綠山青非點
染。鴉鳴鵲噪豈尋常。却憐德嶠能焚疏。深笑雲峰事
化糧。津筏四生恢列祖。理應時至自然彰。

** 示乳侍者

侍者參得禪了也。須知更有上頭津。有呼有應投籠
鳥。全境全心滯網鱗。金出鑛中猶待鍊。乳非城內始
為真。佛華老矣慵忉怛。雲歛蘇臺月色新。

** 送𤣱藏主歸崇明

等閑抹過布毛機。半夜金烏海底飛。書字藏空渾是
妄。側身對客亦成非。聖凡迷悟空中翳。霧露雲霞體
上衣。沙浦潮生家巳到。菊花香噴滿林扉。

** 送信藏主之武林

信脚踢翻華藏海。扶桑夜半日輪紅。翻身獅子曾無
訣。掛角羚羊豈有蹤。頓復真規并素範。掃空密證與
潛通。武林故舊如相見。為道年來兩耳聾。

** 送頓侍者

一聽闌雞拍翅啼。胸中無悟亦無迷。凡情聖解俱消
泯。妙旨玄言曷用提。達磨徒煩來震旦。永嘉空自到
曹溪　帝城此去春光好。渠柳條長水面齊。

** 次光孝萍菴韻。贈徑山嚴藏主

的是衝樓跨竈兒。行藏語默總玄機。鉢囊向自鍾山
付。錫杖今從徑塢歸。大法有源能力討。芳名無翼自
長飛。度生悲願扶宗志。此去毋令或暫違。

** 示湛侍者

千聖頭邊有一機。當陽搆得絕離微。脫鞲俊鶻衝霄
去。戴角於菟插翅飛。三喚三酬還涉解。全心全佛未
忘依。試看倒用橫拈處。忿怒那吒也失威。

** 示鑑藏主

心鑑圓明洞十虗。中天雲淨月輪孤。靈光赫赫輝今
古。妙體如如離有無。五教三乘徒展演。單傳直指強
名模。木人拍手泥牛舞。驚倒西來碧眼鬍。

** 示宣維那

少林一段大因緣。物物頭頭共廣宣。窻外黃鸝方囀
竹。溪邊綠柳正含烟。翠巖有計煩營炭。興化無端要
罰錢。截斷兩條明暗路。閻浮樹在海南邊。

** 示亶維那

疊妙重玄力討尋。到頭都是枉勞心。片言解使凡為
聖。丸藥能令鐵化金。妙喜宗風無指的。閻浮佛事在
聲音。目前法法無遮掩。鸎囀碧桃春正深。

** 示奎維那

威音那畔箇消息。顯露分明在即今。要辨泥中還有
剌。須知法外本無心。撑天拄地何殊特。撥草瞻風謾
訪尋。脫落桶篐方悟去。流鶯巳過綠楊陰。

** 悼示光震止菴

十載高居四示堂。為人曾不憚敷揚。揭翻佛祖開玄
路。掃蕩荊榛化寶坊。曉角驚殘槐國夢。旋嵐吹倒葛
藤樁。白雲早世人皆惜。非我同門獨歎傷。

** 送洪維那(受業法華寺)

直指單傳無授受。法華七喻與三周。非權畢竟元非
實。有放還應亦有收。室輥木毬憐雪嶠。牀懸塵拂笑
洪州。箇般保社俱休入。草偃風行得自繇。

** 次韻賀萬壽象初禪師

早從梁邸印心來。皂角燈心鋪慣開。妙用電砰還雨
射。玄談玉轉又珠回。吸乾眼底西江水。細抹階前下
馬臺。如此話頭重舉起。石人笑豁半邊腮。

** 悼呂敬夫(書華嚴。誦法華)

學博才優德行隆。參禪況亦邁龐翁。十玄六相毫端
上。七喻三周一念中。生滅去來那有相。聖凡迷悟本
無蹤。我來獨弔邪旬後。潮滿寒塘月滿空。

** 次萬壽象初韻。送旻藏主

拶破機先那一關。回天轉地不為難。直教攬草皆成
藥。安用推波更助瀾。湖上山排青玉案。海門月湧爛
銀盤。瞿曇四十餘年內。剛要將來寄舌端。

** 血書楞嚴為胡覺性題

佛頂楞嚴義甚深。言言戞玉又鏗金。如來演暢三摩
地。菩薩修成萬行林。見不見時名正見。心非心處是
真心。指頭一滴娘生血。流出尤能冠古今。

** 夜坐示謝玄機居士

夜雨頻將栢子然。掀翻疊妙與重玄。大千界在毫端
上。不二門開曠劫前。靈運鑿池獹逐塊。通玄造論蟻
尋羶。寥寥坐斷言思表。海寺鐘聲隔岸傳。

** 送廸藏主

寶藏圓成自劫空。眾生諸佛體元同。得來不假資熏
力。顯出非煩啟廸功。洛浦置書龜曳尾。德山燒疏鳥
投籠。豁開頂𩕳金剛眼。海岸瞳矓曉日紅。

** 示英藏主

揭開自已光明藏。那問往來非往來。自古自今常烜
赫。無脩無證絕縈迴。手頭落落神機活。頂𩕳堂堂正
眼開。黃蘖三番打臨濟。平於淨地輥塵埃。

** 示進侍者

三喚聲中親搆得。臨機總不失其宜。迦提鉢水投針
處。圓悟闌雞拍翅時。向上自來曾不昧。胸中從此更
無疑。奚翁三尺金剛劍。有待他年恣設施。

** 送初維那

一槌打著最初機。直得無毛鐵鷂飛。萬壽堂前風䬃
颯。七金山外日暉暉。豈惟全照仍全用。況是有儀還
有威。歸去故園聊暫息。參方心志莫相違。

** 送琇維那

維那名與我名同。正合全肩荷此宗。潦倒慙無圓照
德。瓌奇似有法雲風。金槌颺下無諸佛。楖栗橫檐入
萬峰。拈却三玄與三要。曉庭雨歇若榴紅。

** 示有維那

驀地金槌輕颺下。北山頂上浪翻空。孰論有學并無
學。誰問宗通與說通。黃蘖棒頭謾濟北。翠巖笑裏賺
雲峰。須知別有超然處。北斗西移南斗東。

** 悼清塵外菴主

憶與交遊三十年。幾回松下夜牀連。掃空五教無餘
法。擘破三玄作兩邊。忽爾郭郎絲線斷。依然竇八布
衫穿。從教破屋隨紅𦦨。留得莖茅翠拂天。

** 謝傅復初醫士

老去偏多疾病侵。扶持衰幻曷堪任。袪寒必藉綿州
附。養胃還須上黨參。思邈豈無援世術。毗耶徒有利
生心。朝來起坐渾如舊。寫罷伽陀復自吟。

** 送述侍者

列祖傳持只此心。洞然無古亦無今。花明柳碧非他
物。燕語鶯啼盡正音。原夢度茶安可及。敲牀示客却
堪任。大鵬展翅九萬里。孰謂南冥烟水深。

** 送善藏主

雞唱闌干驀轉身。踏翻藏海起紅塵。層霄飛舞九苞
鳳。天岸奔騰五色麟。得處既能無向背。用時應不有
疎親。故園歸去秋光好。桂子飄香菊蕋新。

** 血書華嚴。為壽寧安長老題

華嚴大典冠諸詮。瀝血書成豈小緣。百十餘城俄頃
徧。三阿僧行一生圓。羣峰頓落須彌聳。眾曜潛暉杲
日懸。却笑善財空費力。南詢走得脚皮穿。

** 寄佛幻法兄和尚

慙愧交承主徑山。羨兄高致莫能攀。清風浩浩南堂
遠。古道悠悠積翠還。禪病不談機自峻。慈顏無改𩯭
從斑。佛華近亦歸東院。天地能容二老閑。

** 次韻答前因聖玉坡禪師

霅溪深處掃閑扉。祖佛無心更欲為。離相本來還離
性。無禪畢竟亦無師。虗檐竹動風生處。遠嶺雲開月
上時。萬象熾然常演說。山翁那用折松枝。

** 贈天界習藏主

金雞唱處透玄機。換調移腔任設施。習學詎應殊絕
學。有為終不異無為。毫端現剎元非妙。空裏書經未
是奇。提起夜明簾外話。優曇花綻不萌枝。

** 示昌維那

本來無對待。何用更商量。坐斷聲前路。輝騰腦後光。
竹菴心獨苦。佛眼舌何長。老我疎慵甚。誰能抖屎膓。

** 示初侍者

布毛初舉起。閃電孰能追。擬議還成礙。思量更涉疑。
龍潭滅燭處。德嶠揭簾時。一擲他方外。燈籠展笑眉。

** 示俊侍者

扇破索犀牛。鹽官匪善謀。當機能脫略。隨處得風流。
覔火清波底。捎鯨碧樹頭。北山雖強項。亦為爾掀眸。

** 次韻答前北禪照菴法兄和尚

奚家真種草。觸處解鷹揚。高揭胸中鏡。斜輝腦後光。
風雲藏杖屨。江海飽星霜。大坐高登處。施為別有方。

** 謝管叔純書南嶽戒儀

未舉毛錐子。戒文書巳終。安容曇諦會。不許道宣通。
取相還成礙。無心尚滯蹤。爐薰初展處。南嶽聳晴空。

** 為道日損。次普慶振此宗韻

饑飡冷著衣。應用但隨時。禪巳無心坐。經何有意持。
春光從自去。逝水任東之。誰謂千年教。危如九鼎絲。

** 贈圓藏主

默酬僧問字。大藏實難詮。懵懂焉承領。聰明曷受傳。
毋添眼裏屑。好種耳中田。逈出威音外。秋空夜月圓。

** 示奇侍者

吾宗奇特事。畢竟絕言思。便是猶非是。能知亦未知。
勿將禪板度。休待布毛吹。烏石嶺頭見。當機何太遲。

** 示臻藏主

擊碎藏中珠。光明爍太虗。頂門開正眼。肘後卸靈符。
妄泯真還泯。心如境亦如。要津輕坐斷。靠倒老臊鬍。

南石和尚語錄卷三

南石和尚語錄卷四
門人　良玓　等編

* 偈頌下

** 佛誕

纔出胎來便自尊。周行特地弄精魂。渠儂本是風塵
客。慎勿當陽叫浣盆。

** 石崖

屹立空中萬仞高。幾人斫額謾徒勞。要知險處平如
砥。撒手須親到一遭。

** 訪隹仲行

鹿飲泉頭老作家。如何不肯上龍華。我來相見無言
說。問訊燒香便喫茶。

** 贈虎丘喜藏主

扶桑國打禾山皷。海湧峰參臨濟禪。擘破三玄與三
要。風搖江柳綠如烟。

毗盧閣下鬼仙詩。四海禪流切要知。看盡元來惟一
句。若言一句早成疑。

** 寄前永懷觀無我(時住淨慧菴)

是窻是壁總書心。脫賺平人用計深。露柱堂前開活
眼。高山流水有知音。

喝下有賓兼有主。胸中無我亦無人。一千七百陳年
話。直截掀翻語路春。

** 病中寄奐天章并諸名勝

身本是空誰受病。病無身受病還空。此時無處存知
解。隔岸斜陽映水紅。

石牀烟裊瓦爐香。千聖頭邊較短長。兩口果然無一
舌。莫將消息到諸方。

堂堂臨濟下兒孫。重按輕提廓頂門。七穴八穿無味
話。何妨嚼碎鶻侖吞。

** 贈萬壽達首座

彈壓叢林氣象新。金毛獅子解翻身。等閑拈出眉間
劍。驚倒閻浮主地神。

** 贈嚴藏主

古教照心心自明。莫將粟柄當禾莖。德山只見龍潭
老。毒藥醍醐一道行。

** 送南維那

佛未生時下一槌。刻舟求劍不勝遲。脚頭幸有知方
眼。肯學尋常擿埴兒。

** 心海

無形無相亦無名。萬象森羅一印明。諸佛難窮深與
淺。古今錯喚是滄溟。

** 禮應菴和尚遺像

梅陽特愛老歸宗。能使楊岐正脉通。末代不知先德
意。布伽棃下立門風。

** 賀琛石隱住菴

住院住菴無大小。都來只要藥頭靈。祥公不下蓮峰
頂。冷語閑言自好聽。

不辭杓柄手親提。入水何妨更入泥。海上士民緣巳
熟。好教一一到曹溪。

** 送戩履菴住宣城多寶

草屋單丁非是陋。千倉萬礎豈為榮。杖頭突出金剛
眼。贍部洲中話自行。

** 行化途中偶作

六度門頭第一機。皎如千日晝揚輝。相逢不憚頻頻
舉。自是時人會者稀。

** 勉習三經(并引)

洪武十一年　皇上以萬機之暇愍。念吾徒為佛
弟子。鮮能精通教典。深究禪學。特頒　睿旨。俾習
般若心經金剛楞伽。晝則講演。夜則坐禪。務期曉
達。豈非古佛應化而弘宗教者耶。臣僧文琇。誠慮
吾徒不能。仰承　聖意。精勤習學。因說七偈以勉
焉。

聖皇親受靈山記。手執金輪御萬方。詔諭僧徒令講
習。叢林頓覺有輝光。

印心莫讓楞伽妙。蕩相無如般若親。會得三經真的
旨。千紅萬紫一般春。

了知緣句非緣句。要識真空本不空。轉得身來堪喫
棒。却將消息與君通。

佛法淵源豈易窮。直須日夜痛施功。一朝覰破經頭
意。鐵壁銀山有路通。

得旨須令見莫偏。禪非異教教猶禪。羣盲摸象言諸
色。究竟何曾得象全。

註釋諸師各本宗。同中有異異中同。但當體取如來
意。莫墮尋常死語中。

窮通教典與參禪。是大因緣非小緣。幸遇　聖君能
注意。吾徒何事不加鞭。

** 看花示楊月軒

偶來東院一凭闌。紅白花開錦綉團。最愛南泉好言
語。時人只作夢中看。

** 寄盈藏主

海雲道人到江上。夜話知兄在海雲。却是八年前會
處。真如松下日初曛。

** 寄靈源講主

老來萬事巳都忘。日月昇沉一任忙。喫飯著衣隨分
過。了無心念想西方。

七軸靈文一篆烟。閑房消盡世間緣。夜深燈暗鼠虫
出。翻落茶瓢臥榻前。

** 江居自述寄元一宗

平生癡鈍百無能。結得茅茨在釣汀。接脚柴牀榆木
枕。夜多一覺到天明。

** 江居雜言

聖皇不忘靈山記。詔起叢林有道僧。高據大牀譚大
法。果然續得少林燈。

閑齋獨掩晝沉沉。碧色浮階蘚暈侵。一住江皐今十
載。世間誰識道人心。

壁粘祖偈風吹落。簷罥蛛絲雨打開。滿徑綠陰花落
盡。門前百鳥不曾來。

一室寥寥秋夜長。悠然獨坐破柴牀。明明有句道不
出。江月松風自舉揚。

勸人架屋著閑漢。平地上堆三尺泥。三世如來不知
有。養雞意在五更啼。

虎馴當道翟三叔。鬼助開基響大師。一片江光淨如
練。倚闌獨立夕陽時。

** 次韻答蘖菴

道人行處火燒冰。湊泊那容座主僧。箇是木瓜真種
草。光明輝耀劫前燈。

識塵緣影久銷沉。萬境紛紜作麼侵。坐斷古今空佛
祖。海風推月到天心。

祖庭觸處蔽風塵。鐵石心腸亦愴神。大展挈綱提領
手。也知須是斗南人。

小軒叢竹大江湄。雨足春深笋蕨肥。五彩雲從天外
至。一雙鶴向樹頭歸。

** 次韻寄慧性泉

行道匡徒第二頭。茅茨竹榻萬緣休。獻花釋梵來無
路。渺渺白雲千頃秋。

** 次韻答法性海留別

坐對圍爐撥冷灰。一聲鴻鴈海邊來。此中不與同人
遇。謾把柴門竟夜開。

** 寄慶壽獨菴法兄

丁家寺裏話分携。恰恰黃鶯柳外啼。屆指數來今十
載。𩯭霜應重似當時。

瞥轉當頭那一機。逢人專勸念阿彌。昔年扁鵲咸陽
去。只說偏能治小兒。

弟子編成淨土詩。三千里外寄江湄。聲槌普請師僧
看。燁燁虹光射布衣。

秋來吳水不勝清。雲淨燕山月更明。若謂弟兄心不
問。也知猶未出常情。

** 送僧之徑山(此偈因緣。寄呂敬夫。故著語於每句之下)

五髻峰高凌碧漢(千聖仰之不及)。長年不見一人遊(可知禮也)。道
流志氣吞虹蜺(只恐不是玉)。拄杖穿雲到上頭(未敢相許)。

石瀨灘頭繫野航(未是到家時節)。山雲漠漠樹蒼蒼(好箇消息)。欽
師面目分明在(切忌認驢鞍橋作阿爺下頷)。見得依然未廝當(玄關
更有百千重)。

** 題血書楞嚴

八還辨見七徵心。直向勞生痛處針。於一毫端輕抹
過。曉霜紅葉滿東林。

** 道山贈周道成

只在尋常日用中。豈居南北與西東。趙州指出墻外
底。何翅高於萬仞峰。

** 次韻送盛藏主

擊碎玄關那一重。千溪萬浦盡朝宗。德山燒却青龍
疏。空裏蚊虫弄猛風。

** 無鏡

從來一法何曾立。只箇容成也不留。却笑雙林還有
照。尚來臨水自觀頭。

** 寄薦嚴蘊道微

東吳禪法正荒涼。喜見開筵古佛場。無限苾蒭爭聚
集。左肩偏覆聽敷揚。

** 送有維那

諸方作者贈維那。饡飯桃花舉更多。萬壽不能循眾
例。點茶相送下前坡。

** 送茂維那

雲峰聞得桶篐聲。錯認廚中火板鳴。却笑翠巖猶儱
侗。朝來特地笑相迎。

** 塑三世佛化人念佛圖

巍巍相好紫金山。只在尋常一念間。要使人人親敬
禮。又煩塑出大家看。

** 笑菴贈羅覺悟

一見花枝便破顏。飲光真是管窺斑。爭如兀坐茅簷
下。百鳥不來春晝閑。

** 心鏡贈蔡妙靜

法性爐中親鑄出。信知元不是青銅。廓然瑩徹周沙
界。萬象森羅一照中。

** 化長明燈

一椀燈然古佛堂。長年粲粲復煌煌。雖然本自無昏
昧。也要當人共發揚。

** 宗淵贈海維那

滄溟浩浩殊深廣。誰道滄溟向此歸。縱是文殊難徹
底。夷溪孺子曷能知。

** 送疎山盟藏主

木蛇頭上放無端。鐵壁銀山萬仞寒。一默巳能輕抹
過。三吳百越任盤桓。

** 送皎禧二禪人禮峩眉

普賢朝夕鎮相隨。參禮何勞特遠之。見堠子名能識
路。始知元不在峩眉。

峩眉翠掃雨餘天。赤脚波斯鼻孔穿。更待象王雲裏
現。依然墮在髑髏前。

** 示甫維那

賜棒罰錢仍出院。却憐興化計何深。向吾未舉先知
得。巳逐流鶯過柳陰。

** 示高侍者

學道先須志趣高。雨簦霜履不徒勞。幸然頂眼明如
日。何待北山吹布毛。

** 次韻答智門澤天霖

諸方浩浩播玄風。伯樂歸來萬馬空。不舉蓮花與荷
葉。自然越格又超宗。

大開門戶接禪流。那問南州與北州。直截更無些葢
覆。白巖雲淨月如鈎。

** 送虎丘南侍者之靈谷

小玉聲中得指南。不虗親見老雲巖。明朝拂袖鍾山
去。千里東風一布帆。

** 析蘧菴和尚偈。示吳淨完居士

自心是佛鮮承當。剎剎塵塵放寶光。夜聽松風朝聽
雨。寒來向火熱乘涼。

念到心空佛亦忘。更無餘事可思量。柴牀睡覺東方
曉。紅日暉暉照竹房。

坐斷自家真淨土。九苞彩鳳丹霄舞。黃面瞿曇非是
佛。缺齒老鬍豈為祖。

更於何處覔西方。馬廐牛欄正覺場。潦倒蘧菴剛指
註。分明好肉上剜瘡。

** 示暹侍者

與汝往來者是藏。當陽拋出鐵崑崙。等閑一擊百雜
碎。半夜陽烏出海門。

** 示鎰侍者

國師三度喚侍者。侍者三回酬國師。不是須彌安芥
子。分明芥子納須彌。

** 示縫人馬生

大千沙界一端布。覿面相呈見也麼。好把金刀輕剪
破。為吾製取鬱多羅。

** 示實維那

北山為說真實話。道在尋常日用中。化得糧歸仍化
炭。翠巖老漢得雲峰。

** 送堅維那

罰錢喫棒匪尋常。鐵石心堅始克當。且喜北山無許
事。不須傳說到諸方。

** 寄法喜仁敬中

準高僧寺去譚玄。屈指于今又四年。秋水挼藍山撥
黛。封書不用鴈魚傳。

** 靜山

一峰兀兀復巍巍。任爾旋嵐八面吹。劫歷僧祇成又
壞。巋然曾不動毫𨤲。

** 送萬壽宗侍者

禪月機先達此宗。凡情聖解廓然空。南陽三度喚侍
者。濕紙將來褁大虫。

** 化茶

入得吾門便喫茶。風流越格也堪誇。雖然用處無多
子。領略須還是作家。

** 示禧侍者

饑飡渴飲困來眠。日用頭頭自顯然。報眾巡廊虗揑
恠。少林門下本無禪。

** 次韻答送祥簡菴和尚

京畿道俗共懽呼。屹屹泉巖碧漢孤。與奪縱擒全殺
活。神機曾不讓孫吳。

師兄妙解服羣公。融會千差到大同。南北東西天地
濶。塵塵咸播少林風。

** 送承天斆維那

峩阜曉來雲霮䨴。長洲雨後水漣漪。翠巖堂上笑迎
處。畢竟何曾異此時。

** 宅心示中維那

尋常不離一毫端。能所俱忘作麼觀。堪笑神光迷本
妙。却從鼻祖持求安。

** 送忻藏主

野水白蓮滄海遠。湖山翠聳碧空寒。渾崙一箇毗盧
藏。莫似從前作境看。

** 古石

威音那畔一盤陀。元自天成匪琢磨。若也更論心內
外。巳隨秦􃂍過新羅。

** 明白菴首座鬀髮表䞋結萬僧緣

一僧緣結萬僧緣。善法堂前寶網懸。囓鏃一機能倒
用。不同契此覔文錢。

** 病中偶成

病裏逢人口嬾開。床頭木枕不曾推。銚烹山茗鑪然
栢。童子應門接往來。

淨名臥病毗耶室。佛勑文殊特問安。身毒真丹成話
柄。老僧終不被他謾。

一回熱了一回寒。腦痛腰疼骨又酸。欲覔病從何處
起。木人拍手舞雲端。

** 示管叔純(正因)

道人巳達本源心。遇境逢緣克荷任。却笑外邊之遶
者。盡成擔草棄黃金。

隨時俯仰與周旋。那假持心常一緣。公暇書經仍念
佛。頭頭盡是少林禪。

九衢人馬日奔忙。富貴榮名滿　帝鄉。住得久來心
自穩。彌陀觸處放毫光。

昔年相見練溪濆。此日相逢白下門。土榻蒲團松火
冷。並無佛法可譚論。

** 禮法眼祖師塔

不撥萬象撥萬象。鷂過新羅十萬程。潭北湘南無覔
處。月明潮撼石頭城。

只將明道便為功。見色聞聲不用聾。一切但教仍舊
去。言中有響句藏鋒。

地藏指頭親薦得。塵毛剎海露堂堂。江南江北參玄
者。窣覩波前聽舉揚。

** 送悟長老住崇恩

住山不易苟如知。歲久應能大有為。藥嶠牛欄煨糞
火。至今光耀滿坤維。

** 贈髮生

五蘊山頭荒草盛。歷塵沙劫未消磨。寶刀一舉都除
却。也與從前不較多。

兩目昏花巳少明。耳根閉塞髮鬅鬙。吳生刀鑷精來
久。識取箇般癡鈍僧。

髮生脚未跨山門。金鑷聲聲到耳根。好箇為人消息
子。不知誰是解知恩。

** 山中懷古

山上鯉魚井底塵。無端費盡老精神。晚生總不能勞
擾。慚愧也為同里人(國一)。

吾宗直截貴亡詮。鷂過新羅萬八千。誰謂寥寥天地
內。雲牙過後世無賢(無上)。

光靴任爾自光靴。開口何曾動齒牙。縱是目機銖兩
客。後園茄子巳開華(法濟)。

平欺佛祖眇諸方。倒握竹篦誰敢當。殃害子孫無日
了。合應盡世貶梅陽(妙喜)。

月臨溪水碧𥻘𥻘。日照孤峰翠色新。喚作祖師玄妙
訣。欲投東魯却之秦(真歇)。

正法眼藏破沙盆。黃河九曲出崑崙。非心非佛又非
物。不是興家是滅門(密菴)。

賜經建閣渾閑事。水到渠成亦未真。獨有舉拳交互
處。分明好笑又驚人(別峰)。

特旨移幢上徑山。時時欲要見慈顏。曾於鷲嶺同聽
法。今日重來現世間(佛照)。

邛州磁碗遂州鉢。價重渾無物比倫。莫道世間人不
識。一回拈出一回新(無準)。

眼生三角似愁胡。恠恠奇奇一解無。慣使三脚驢拽
磨。如何也上祖師圖(藏雲)。

鯨吞海水露珊瑚。挾筞親曾上帝都。千古禪宗如按
堵。叢林誰識赤鬚鬍(雲峰)。

凌霄峰頂棊盤石。斫破幾多人腦門。若只又從言下
覔。却成記劍刻舟痕(寂照)。

只言格物理非常。物格誰知趣更長。不向人前呈半
偈。誰知措大會文章(子韶)。

梵語唐言成一塊。吾家三昧俗人知。從茲更不藏頭
角。逢著詩人便獻詩(濟川)。

** 次韻送靈隱秀藏主

不滯文身與句身。未離西蜀早知津。倒拈即栗逢場
用。真是靈山會上人。

** 送慈書記

黃龍怒枕擲雲峰。撞著慈明大脫空。徑塢不拈三頓
棒。願言奮力繼高風。

** 寄陸覺海

蚤結長期限巳圓。住行坐臥總為禪。春風二月婁江
上楊柳絲絲盡帶烟。

** 贈沈伯祥(閱華嚴)

眼裏能聞耳裏觀。重重華藏一毫端。善財特地南方
去。剛被文殊苦熱謾。

** 次韻答野雲講師

釆雲飛上五峰頭。卞璧陏珠曷與侔。龍象滿堂來競
看。越山吳水只空遊。

** 次韻答前薦嚴宗竺源

閑房一榻古城陰。曲几團蒲識此心。名落乾坤今古
重。趙州元只住觀音。

** 次韻答淨秋江西堂

閑房古寺樂優游。不落無脩與有脩。却笑鰲山深雪
夜。雪峰剛要問巖頭。

** 示默藏主

往來與不往來同。畢鉢羅巖死水中。玄辯樞機空蕩
蕩。少林門下路方通。

* 法語

** 示傳禪人

單傳一著。曾無委曲。說無委曲。早是落七落八了也。
德山見僧入門便棒。臨濟見僧入門便喝。雖喚作劈
面提持。直截分付。正是第一。等拖泥帶水。所以道。便
是猶倍句。動目即差違。若問曹溪旨。猶成第二機。雖
然。這般根器。今亦罕有。且於日用之中。密密參究。登
山渡水。喫飯著衣。語默動靜。莫令斯須有間。直得五
欲八風。無入作處。歷歷明明。更無毫髮許為障為礙。
亦未為究竟。直須啐地折嚗地斷。大死一番。方能慶
快平生。然後入佛入魔。入邪入正。總是平等境界。便
解垂手塵勞。應機利物。為末世光明幢矣。

** 示桂正真

父母未生前。那箇是我本來面目。這箇公案。是破生
死網之利劍。斷煩惱樹之巨斧。但於折旋俯仰之際。
行住坐臥之間。密密參究。頃刻不忘。日久歲深。自然
純一。不提自提。不舉自舉。繇頂至踵。通身只是這一
箇話頭。到恁麼時。從前塵勞妄想。覔一絲毫起處。了
不可得。驀然漆桶底脫。前後際斷。方知大聖原在泗
州。雖然。猶有末後一著在。塗菘善女人桂氏正真。宿
熏善種。深信已躬一事。出紙求開示。因書前語。以貽
之。

** 示潘正智

若論此事。猶如太虗。本無形相。豈可以青黃赤白長
短濶狹而能比況。本無方所。豈可以奔走馳逐窮討
尋覔而能造詣。本無事理。豈可以雄譚博辯眩耀知
見而能髣髴。本無玄妙。豈可以利根上器舉一明三
而能𠯗啖。設使於形相泯。方所空。事理亡。玄妙絕處。
挨拶得出。亦是弄識神漢。直饒總不恁麼。別有轉身
一路。亦是依草附木精靈。雖然。若是得底人。轉轆轆
地。自然處處歸源。頭頭合轍。物我一妙。境智一如。盡
大地。無纖毫許為障為礙。縱得恁麼。亦未與此事相
應在。豈不見。三角禪師示眾云。若論此事。貶上眉毛。
蚤巳蹉過。時麻谷出眾云。蹉過即不問。如何是此事。
三角云。蹉過了也。谷便掀倒禪床。三角便打。有如此
體裁。方能擔荷此事。如擊石火。如閃電光。豈容擬議。
練川潘正智居士。雅號一如。切切偲偲。有擔荷此事
之志。必期㘞地一番而後巳。若㘞地一番。則前之所
說。速付丙丁無疑矣。所以道。若人學道道不行。萬般
邪境競頭生。智劍出來無一物。明頭未顯暗頭明。且
喚甚麼作智劒。有智人前莫舉。無智人前莫說。

** 示沈正行

正法眼藏。自世尊拈花。迦葉微笑。展轉相傳。至於菩
提達磨。始以此道傳于此土。乃為初祖。復傳至曹溪。
遂枝分派列。彌滿天下。是皆以心傳心。以器授器。曾
無毫髮差悞。總是大力量人。目機銖兩。於毫毛未動
之先。便能領略。又豈如文字之師。義學之士。章分句
析。巧辯曲喻。以為傳授者哉。所以云。我宗無語句。亦
無一法與人。後代。法逐時遷。根漸昧劣。遂教令提箇
話頭。亦不得巳而然耳。練川沈正行居士。深信此道。
參究趙州和尚無字話。請語為警。因謂曰。這箇無字。
是一柄吹毛劍。要將心識所有起滅不停底。如一綟
絲相似。一斬斬斷。更不相續。常令歷歷然逈逈然。則
本有佛性。不離一念。自然廓爾現前矣。沈正行。宜著
精釆。

** 室中勘辨

師垂語云。道源不遠。在甚麼處　祖師西來。為甚麼
事　菩提無樹。誰為立名。

僧問。如何是賓中賓。師云。扶杖傍人門。僧云。如何是
賓中主。師云。堂前倚露柱。僧云。如何是主中賓。師云。
性命屬他人。僧云。如何是主中主。師云。手握金剛杵。
胡覺海居士問。如何是衲僧門下事。師云。你俗人家。
如何曉得衲僧門下事。又問。如何是宗門下事。師云。
今日忙無暇。與汝說宗門下事。胡擬議。師遂喝出。

一日。師見一僧庭中行過。遂厲聲云。屋簷㘱下來也。
僧遂仰望驚懼。師云。鷂子過新羅。

師纔見僧入門。便云。你這踏州縣漢。脚跟下好與三
十棒。僧云。某甲話也未問。便蒙賜棒。師云。待你開口。
堪作甚麼。僧擬議。師便喝出　僧參。擬展坐具。師云。
我這裏無殘羮餿飯。不用使破炊巾。僧云。和尚慈悲
受禮。師云。笑倒門前青石幢　僧請問。昔有僧問巴
陵和尚。祖意教意。是同是別。巴陵云。雞寒上樹。鴨寒
下水。此意如何。師云。你問我。僧云。祖意教意。是同是
別。師云。齾瓦鉢破蒲扇。僧云。某甲不會。望和尚慈悲
指示。師云。鉢好盛餅。扇好取風。僧擬議。師厲聲云。思
而知。慮而解。鬼家活計。出去。

師問侍者云。南陽忠國師。一日三度喚侍者。侍者三
度應諾。你還會麼。者云。也只為老婆心切。師云。你恁
麼會。國師汗臭氣。也未夢見在。者云。望和尚點破。師
云。待鉢盂峰點頭。向汝道。

* 題䟦

** 北㵎和尚墨跡為漸藏主題

吾宗先德。善於詩文者。非以此自多。欲敷暢佛理。曉
人心地耳。明教曰。禪伯脩文豈徒爾。要引人心通佛
理。此之謂也。今觀薤室和尚答梅坡詩。有云坐到忘
言處。蕭然似舊時。正如閙市裏颺碌塼。打著者方知。

** 橫川和尚示濵侍者偈。為舟絕海藏主題

宗師家。得處諦當。見處明白。凡出語言。皆從本有發
現。初無意於工拙。故能絕義路。忘情謂。弗容湊泊。近
世尊宿。若橫川和尚是也。或謂。師拈提贊示。必岩聳
嶽立。務特起以映古。必與務全。是起心作意。安契直
指之道。是重誣於師也。舟藏主。以其示濵侍者五偈。
請題。因贅鄙見于後云。

** 伯淵深法師心經義鏡

予觀潛溪法師所著心經義鏡。文辭簡要。略諸師之
詳。詳諸師之略。折衷眾說。覈歸至理。若引菩提資糧
論。證智攝餘度。尤為切當。誠使學者。一觀如揭明鏡。
萬象昭然。題為義鏡。不亦宜乎。亦猶吾宗永明和尚。
折衷諸宗。而曰宗鏡者焉。是書之行於宗教。豈小補
哉。雖然。其中有一字不曾道著。且道。是甚麼字。諸方
具擇法眼者。試請指出。

** 危內翰宋太史。送哲用明律師序後

諸宗學者。咸以律為先務。弘律之師。豈易為哉。法入
此土可宗者。北臺南山靈芝數人而巳。律之學難能。
又較然矣。用明。解行高。吳越之人。尊為宗師。危內翰
素宋太史濂。序以稱美。殆亦宜乎。太史精於佛理。條
陳律學。源委尤詳。斯文既傳。柳柳州送濬師之作。不
得專美於前矣。用明赴開原。戒壇師範。始識荊因。獲
觀二文。故題其後云。

** 瓊禪人書雲峰小參語後

妙喜老祖。在湛堂會中。持茅書雲峰語以自警。湛堂
曰。此子。他日必任重致遠。巳而一住鄮峰。兩坐徑塢。
法雨大施。奔走天下奇衲。悅服名公巨儒。道契宸衷。
中興臨濟。噫湛堂識見。何其明且驗歟。其猶蕭何識
韓信。曾開識葉顒也。今時叢林下衰。雛道人終日游
譚無根。詎肯如妙喜。為眾結緣乎。書古語自警乎。余
愛瓊禪人。有慕古人之志。故為識于左方。

** 束本日墨書金剛經後

金剛般若。有不可思議不可稱量無邊功德。聞此而
信心不逆。尚超恒沙七寶。三時身命。布施之福。況書
寫受持讀誦者乎。吳門伊蒲塞束本日。持誦巳久。茲
復書寫。深信般若可知矣。觀者謂。必為當來成佛之
緣。豈可與世福相較。殊不知。未舉筆之先。巳成佛竟。
如其不信。試入日光定。問取兜率慈氏。

** 題溫日觀書大慧語。寧謐中所藏

甞讀首楞嚴經。至殺彼身命或食其肉經微塵劫相
食相誅猶如轉輪互為高下。不覺毛髮俱竦。今觀妙
喜老祖之詞。有云。輪迴近改頭換面。只在霎時中信
乎。佛祖。同一舌頭。同一慈愍。末世眾生。但嗜其味。不
顧酬償輪轉之苦。恣行殺戮。非但自暴自棄。甘受惡
報。其孤佛祖之心多矣。日觀書之。以示人。謐中藏之。
時以展玩。得非能契佛祖之心乎。余獲拜觀。故書其
後。以識歲月。

** 題血書楞嚴經後。胡本澄請

練川王福源。平昔發心。刺血書首楞嚴經。至第八卷
而亡。其友胡本澄。為續書完。復來雙江。永懷再拜請
識其後。噫。張方平。前身書楞伽未了。再生續書。酬本
願也。今王福源書楞嚴。未了而亡。其友胡本澄續書。
而福源不勞再生。而了其願。即於此身。便成真脫矣。
本澄。實可謂福源知心友也。若挂劍墓樹。安可同日
語哉。

** 題血書法華經

練川諸正智。剌血為墨。書寫妙法華經。既完。載拜請
題其後。因謂曰。經中有云。藥王菩薩。與二萬菩薩。皆
於佛前。作是誓言。惟願世尊。不以為慮。我等於佛滅
後。起大忍力。讀誦此經。持說書寫。種種供養。不惜身
命。善哉居士。乃是二萬數中菩薩。乘願力而再來者
也。不然。何以能於末法之中。起大忍力。不惜身命。剌
血為墨。書寫此經者耶。雖然。未下金針。未舉毛錐之
前。此經元自具足。若向點畫巳形之後。而見此經。劒
去久矣。

** 題東山觀主克承傳後

東山觀主終後。其孫景安。得　太子少師姚公為作
傳。仍以師所述淨土經像讚墨跡連于後。裝潢成卷。
其意。欲人觀其傳。知吾祖之行業。觀其讚。知傳之言
不虗。復來請題其後。余覽傳讚。信乎觀主。有其言而
有其行。非尋常學語之流可比得。非是蓮花國中菩
薩。乘願力而來。化引迷流。同生淨土歟。不然。何行解
卓越。纔三十二歲。而遂長往乎。於戲。法運衰替。僧多
汎濫。求如承師者難得。傳謂。近世一人。豈過褒哉。故
不辭為書。如左方。

** 題慧無盡藏主塔銘後

沙門者。貴在明佛心宗。行解相應。近世為沙門。或有
行無解。或有解無行。或行解俱無。間有行解兼全。渠
能明佛心宗者乎。若夫有行有解。而能明佛心宗。中
吳慧無盡藏主其人歟。無盡。戒撿冰清。禪誦勤勇。剌
血書諸大乘經。攻苦敷淡。備行三寶中事。孜孜弗懈。
豈非有行乎。學教觀於古庭。聽楞嚴於融室。皆有所
入。豈非有解乎。又從行翁於虎丘。究別傳之旨。豈非
明佛心宗乎。是三者。出世大丈夫事。無盡既兼而有
之。其出生入死。得大自在。固宜然矣。若示身火聚。乃
遊戲三昧。灰燼出舍利。乃行之顯驗。豈為異哉。蘧菴
法師。狀其行。吾佛幻法兄。銘其塔。誠與蔡邕作郭林
宗碑銘無異也。稗沙門觀之。得不其顙有泚。

** 題故女居士張氏悼偈卷後

心之靈妙。不可思議。貫三際而包十虗。含百界而攝
萬有。頭頭處處。莫不全彰。剎剎塵塵。何曾有間。世出
世間之法。離心之外。豈別有一絲毫可得哉。吳門王
本道居士。以其室張氏本寧終後。諸方知識悼偈卷。
請著語于後。余遂徧觀。若張氏平昔所行。終後光明。
發揚亦盡矣。惟其拭經綿現佛像。鐙𦦨現瑞相。謂是
誠信所感。則不然。若是則心外有法矣。余故證以小
偈。頭頭不間。處處非差。心外無法。緜佛燈花。本道。閱
大藏究心學。其於佛理。應巳洞明。當視此以為如何。

** 薤室西菴梅洲蒲室四尊宿墨蹟

經書呪禁術。工巧諸伎藝。盡現行此事。饒益諸羣生。
故宗師家。得處親切。見處明白。發為文章詩詞偈頌。
至於戲笑怒罵咄嗟棒喝。無非揭示向上一著。誘接
來學。豈有他哉。四尊宿遺墨。今中吳萬壽住持象初
璿公。寶而藏之在此也。凡展卷者。亦當如是而觀。若
祇重其語句合作。字畫得體。正如盲者摸象。但逐其
頭尾耳牙鼻足而巳。安能識象之全體也哉。

** 血書華嚴經

經云。剝皮為紙。析骨為筆。剌血為墨。書寫經典。積如
須彌。為重法故。不惜身命。且道。如何是法。七處九會
佛菩薩所說。是法耶。雲臺寶網。自然出聲。是法耶。五
十三知識。為善財所說。是法耶。若是靈利衲僧。便能
直下領略。則知七處九會佛菩薩所說。不是法。雲臺
寶網自然出聲。不是法。五十三知識為善財所說。不
是法。既皆不是法。且畢竟喚甚麼是法。明眼人前。不
得錯舉。中吳利濟比丘聞韶。甞典藏靈谷。發心剌血。
書華嚴大經。用報父母劬勞之恩。余因獲。觀遂為書
于卷末。

** 血書法華經

是真精進。是名真法供養如來。中吳清信士顧福敬。
誓誦妙法華一萬部。復剌指血。書寫此經。且道。是是
真精進。非是真精進。是是名真法。非是名真法。須知
真精進真法。在未啟口。未舉筆之先。洞然明白。靈山
一會。儼然未散。若向聲音字畫求之。鷂子巳過新羅
矣。蘧菴一雨一菴諸尊宿。聲偈以讚。在于別卷。盡是
畫蛇添足。徑山恁麼批判。在裏許不在裏許也。是洋
瀾左蠡。

* 小佛事

淨上座葢棺。一念心清淨。則生死永絕。隨波逐浪句。
截斷眾流句。函葢乾坤句。總不勞拈出。

月維那新上座火。綱維巳經歲月。不是新入叢林。死
生大事。苟或未明。且聽。火𦦨為汝說法。

淨上座火。淨智妙圓。體自空寂。出生入死。如火燒冰。

茂知客火。未悟客塵煩惱。幟茂既了一真。廓清宇宙
直得死柴頭。火𦦨揚真吼。

達性空首座火。鐘樓上念讚。牀脚下種菜。直下了達。
生死無礙。性空真火。性火真空。蟭螟吞却須彌峰。

澄藏主火。颺下柴瓣。剎海波澄。了知無佛無祖。誰云
有死有生。泥揑金剛雲裏走。筆描菩薩火中行。

江心澤中洲茶。見了幻而悟無生。是第二機。向江心
而啟密室。是第三首。且作麼生是第一機。鞏縣茶瓶
二箇觜。

前慧日褀曇石鎻龕。稽留峰前親見了幻。左眼八兩。
慧日堂上握黑竹篦。右眼半斤。打破生死關。坐斷涅
槃路。紫皇按前五色麟。等閑掣斷黃金鎻。

前僧錄司左善世蘧菴和尚茶。轉無上法輪於吳中。
如日當午。罄無側影。提毗盧正印於輦下。猶風吹水。
自然成紋。鎔凡鍛聖。只在剎那。入死超生。如同遊戲。
大眾。還知蘧菴和尚平生妙用處麼。縱橫手面與人
別。拈出蒿湯便是茶。

堂司庫行者淨守火。碓坊舂米。是生死岸頭事。廊下
報眾。是生死岸頭事。作麼生出得生死。二繇一有。一
亦莫守。火裏䳭鷯開笑口。

南石和尚語錄卷四(終)