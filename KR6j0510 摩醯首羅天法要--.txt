#+TITLE: 摩醯首羅天法要--
#+DATE: 2016-06-11 12:29:04
#+SOURCE: github.com/kanripo/KR6j0510 master eb64f01c                


No. 1279
摩醯首羅天法要


爾時摩醯首羅天。於天上與諸天女遊戲化
樂作諸伎樂。忽然於髮中化出一天女。容顏
端正伎藝第一。諸天之眾無能過者。而說呪
曰。

曩謨欝爾灑摩毘藥(二合)尸佉地毘也(二合)鉢囉
(二合)鉢底(丁以反)野式伽羅者僧(去)林僧(去)林但儞
也(二合)他濕嚩(二合)諾底兼跋囉麼諾哩儞吽泮
吒(半音)

持誦此呪者。不問淨與不淨。有妻無妻。食五
辛酒肉與不食。常誦持者。一切善願悉得成
就。況三業清淨人早成悉地。更有何疑。若有
人日沒之時。誦此呪一百八反。即有効驗。

次畫像法　先畫摩醯首羅天像。容顏奇特
端正殊妙。從髮際化出一天女。端正第一垂
妙瓔珞。兩手絡環釧。左手捧天花。與天王相
視喜媚之容。右手向下捻裙之勢。於左膝上
坐摩登伽天。

次說手印相。二羽外相叉。左押右成縛。檀惠
進力竪禪智申相合禪庾為請召。真言曰。

唵尾跢羅娑(上)柅跛羅摩哩馱抳瞋馱抳瞋馱
抳頻馱尼頻馱抳娑嚩(二合)賀

若有人日日受持此印真言。供養摩醯首羅
天者。種種得驗。亦每作是印呪。供養一切諸
佛。諸佛生歡喜。兼療一切諸病有驗。

若誦滿一千反。令婦人生歡喜。若誦二千反。
令一切人生歡喜。若誦三千反。得非人愛樂。
誦四千反。一切毘那多羅鬼皆歡喜。誦五千
反。一切龍女生歡喜心。乃至誦一萬反。一
切天龍藥叉五通神仙皆悉歡喜。若人欲見
本身者。取燒死人。殘柴誦呪一百八反招之。
即得見本身。又法若能降伏怨家者。取赤土
畫其形。書其姓名。以左脚踏之。誦呪一百
八反。不論遠近彼人自然來向所降伏。又法
若欲令夫婦相愛。畫其形書姓名。准前法踏
之。即相愛敬。又法若欲欲得國王大臣一切
諸人敬愛者。准前法作之。若療鬼病者。取伽
陀木。截作二十一段。呪二十一反。一呪一燒
病差。若神病。取阿魏安悉香雄黃青木香苦
練葉。各等分擣篩和水為丸。誦呪燒之病即
差。若狐媚病。取雄黃安悉香芎藭獨頭萩𡱝
角羝羊尿白馬懸蹄驢夜等。各分此八味為
朱燒之。薰入鼻孔及塗身上。若欲成結界者。
以水呪七反。散灑四方。隨意遠近如法成結
界。
摩醯首羅天王法要

此法中摩醯首羅者東北伊舍那天也。