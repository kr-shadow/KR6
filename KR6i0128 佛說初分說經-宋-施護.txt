#+TITLE: 佛說初分說經-宋-施護
#+DATE: 2016-06-11 12:28:39
#+SOURCE: github.com/kanripo/KR6i0128 master b8994d48                


No. 498
《佛說初分說經》卷上

西天譯經三藏傳法大師
賜紫臣施護奉　詔譯

爾時，世尊往詣優樓頻螺耆年迦葉所，到彼
處已。時彼迦葉見佛世尊自遠而來，即白佛
言：「善來，大沙門！諸有所須衣服飲食，我悉供
給。」

是時，世尊即謂迦葉言：「我今於汝此舍之
中，止息一夜。」

迦葉白言：「此舍非我所止之
處，是我事火之舍。有一大龍，見止其中，彼
龍具大神通，有大威力，汝今若止其中，恐彼
侵害。」

於是世尊第二、第三謂迦葉言：「但令我
今於此會中，止息一夜。」

時彼迦葉亦復再
三而白佛言：「大龍居中，恐彼侵害，汝今宜
應信受我語。」

爾時，世尊即作是念：「我今不應多與其言，起
悲愍心，決定轉故。」作是念已，即入火舍，以
僧伽梨衣四疊，安置淨草之處，然後世尊加
趺而坐。

是時，彼龍心生瞋恚，乃吐煙焰，充
塞其舍。世尊即入火界三昧，亦出煙焰，周
匝其舍，都成一聚大火熾焰。彼龍復出青、黃、
赤、白種種色相大惡火焰，世尊亦出青、黃、赤、
白種種色焰。

爾時，優樓頻螺耆年迦葉與自眷屬，於其火
舍，周匝旋轉已，作如是言：「此大沙門，最上
色相，先不聽我言，必為龍所害。」

是時，世尊
以神通力，於須臾間，彼龍威光，自然收攝。

時彼迦葉知佛世尊亦得神通，盡其夜分，隨
其所應，佛現神通，時即往觀察，乃見其龍，
威光漸少，世尊光明，轉復熾盛。

爾時，世尊於明旦時，攝伏彼龍，入其鉢中，持
示迦葉言：「此是火舍中龍，我已攝伏。迦葉！
此龍有大威力，若諸凡夫，即不能入其舍。」

時
彼迦葉即生歎異，乃發淨信：「我出家心，豈
可止耶！」

復次，優樓頻螺耆年迦葉，欲於日初分時作
事火法，即作是念：「此大沙門，有大威力，具
大神通，乃至大威力，龍亦能攝伏。我今但於
日初分時，作事火法，彼大沙門，於日後分時，
應作神通事。」

是時，世尊知彼迦葉信佛神通，
世尊即為攝神通力，而彼迦葉於日初分，得
作大事已，即生歎異，乃發淨信：「我出家心，
豈可止耶！」

又復，迦葉欲於日後分時作事火法，即作是
念：「此大沙門，有大威力，具大神通，乃至大
威力，龍亦能攝伏，我今但於日後分時，作
事火法。彼大沙門，於日初分時，應作神通
事。」

是時，世尊知彼迦葉信佛神通，世尊即為
攝神通力。而彼迦葉於日後分時，得作大
事已，即生歎異，乃發淨信：「我出家心，豈可
止耶！」

又復，迦葉別作然火法種種施作，皆不能然，
復以乾木，投擲其中，及以乾草、乾瞿摩夷、蘇
油等物。所應用者，悉擲其內，復作不善相，
出是呪言：

「伊梨薩哥　多梨薩哥　一切能燒，此何不然？」

作是呪已，火亦不然。時彼迦葉即作是念：「此
大沙門，具大神通，有大威力，乃至大威力，
龍亦能攝伏，我以何物，當為供養？」

是時，世
尊知彼迦葉信佛神通，世尊即為起神通力，
其火乃然。時彼迦葉即生歎異，乃發淨信：「我
出家心，豈可止耶！」

又復，迦葉既作法已，欲滅其火，種種施作，不
能息滅，乃取淨土，傾擲其中，復投以灰，乃
灑以水，亦作不善相，出是呪言：

「伊梨薩哥　多梨薩哥　一切燒已，此何不滅？」

作是呪已，火亦不滅。時彼迦葉，即作是念：
「此大沙門，具大神通，有大威力，乃至大威
力，龍亦能攝伏，我以何物，當為供養？」

是時
世尊，知彼迦葉信佛神通，世尊即為攝神通
力，其火乃滅。時彼迦葉，即生歎異，乃發淨
信：「我出家心，豈可止耶！」

復次，迦葉於晝日分，而暫睡眠，世尊即化五
百耆年，眾狀如迦葉，俱詣其所。化眾到已，高
出其聲，互相戲笑。迦葉由戲笑聲，乃從睡
覺，作是思惟：「我今何故耽著睡眠？同梵行者，
來亦不知。」時彼化眾咸讚是言：「善哉！善哉！」是
時，迦葉普遍觀察，各各見其色相，乃作是念：
「豈非大沙門神力所化邪？彼大沙門，具大神
通，有大威力，乃至大威力，龍亦能攝伏，我
以何物，當為供養？」

是時，世尊知彼迦葉信佛
神通，世尊即為攝神通力，彼諸化眾忽然不
見。時彼迦葉即生歎異，乃發淨信：「我出家
心，豈可止耶！」

爾時，世尊離彼迦葉住處，往詣泥連河岸，珂
那聚落中阿惹播羅樹下。世尊行時，體具威
儀，容相可觀，既到彼已，而暫止息。是時迦
葉即作是念：「我等今時，亦往泥連河岸，作
潔淨事水法，而大沙門亦復在彼。」

作是念已，
即與眷屬，詣泥連河岸，到已忽見其水逆流，
復作是念：「此水逆流，豈非大沙門神通所作
邪？而此大沙門，具大神通，有大威力，乃至
大威力，龍亦能攝伏，我以何物，當為供養？」

是時，世尊知彼迦葉信佛神通，世尊乃為攝
神通力，水即順流。時彼迦葉即生歎異，乃
發淨信：「我出家心，豈可止耶！」

又復，世尊漸次欲渡泥連河，往縛象聚落中，
是時大雲忽起，暴雨澍流，河聲泛漲，如角
貝響。世尊爾時於急流中，徐緩而進，水分
兩派，步步塵生。

時彼迦葉乃作是念：「此大
沙門，方涉中流，河水迅急，將非漂沒。」作是
念時，乃見世尊，於急流中，水分兩派，步步
塵生，漸至其岸。即生歎異：「希有難得！此大
沙門名，我於諸世間，曾所未聞。」迦葉爾時
乃發淨信：「我出家心，豈可止耶！」

迦葉見佛
如是等神通事已，轉發最上清淨信心，深生
愛樂，乃發是言：「佛大沙門！能作如是神通
事業，我以何物，當為供養？」

爾時，世尊既至彼岸於縛象聚落中，而乃止
息。即於是夜，東方持國天王，來詣佛所，恭
敬禮足，彼身光明，廣大照耀。

迦葉是夜覩
斯光已，至明旦時，往詣佛所，到已白言：「大
沙門！夜中何故東方光來廣大照耀？」

世尊
告言：「夜中所現東方光者，是彼持國天王，來
禮我足，彼身光明，照耀如是。」

迦葉爾時即作
是念：「彼之名字，我等雖聞，而不能見，況復能
來禮沙門足？我觀是事，希有難得。」乃發淨
信：「我出家心，豈可止耶！」

第二夜中，南方增
長天王，來詣佛所，恭敬禮足，彼身光明，廣
大照耀。

迦葉是夜覩斯光已，至明旦時，往
詣佛所，到已白言：「大沙門！夜中何故南方
光來廣大照耀？」

世尊告言：「夜中所現南方
光者，是彼增長天王，來禮我足，彼身光明，
照耀如是。」

迦葉爾時即作是念：「彼之名字，我
等雖聞，而不能見，況復能來禮沙門足？我
觀是事，希有難得。」乃發淨信：「我出家心，豈
可止耶！」

第三夜中，西方廣目天王，來詣佛
所，恭敬禮足，彼身光明，廣大照耀。

迦葉是
夜覩斯光已，至明旦時，往詣佛所，到已白言：
「大沙門！夜中何故西方光來廣大照耀？」

世尊
告言：「夜中所現西方光者，是彼廣目天王，來
禮我足，彼身光明，照耀如是。」

迦葉爾時即
作是念：「彼之名字，我等雖聞，而不能見，況
復能來禮沙門足？我觀是事，希有難得。」乃
發淨信：「我出家心，豈可止耶！」

第四夜中，北
方多聞天王，來詣佛所，恭敬禮足，彼身光
明，廣大照耀。

迦葉是夜覩斯光已，至明旦
時，往詣佛所，到已白言：「大沙門！夜中何故
北方光來廣大照耀？」

世尊告言：「夜中所現
北方光者，是彼多聞天王，來禮我足，彼身
光明，照耀如是。」

迦葉爾時即作是念：「彼之
名字，我等雖聞，而不能見，況復能來禮沙
門足？我觀是事，希有難得。」乃發淨信：「我
出家心，豈可止耶！」

第五夜中，上方帝釋天
王，來詣佛所，恭敬禮足，彼身光明，廣大照
耀。

迦葉是夜覩斯光已，至明旦時，往詣佛
所，到已白言：「大沙門！夜中何故上方光來
廣大照耀？」

世尊告言：「夜中所現上方光者，是
彼帝釋天主，來禮我足，彼身光明，照耀如
是。」

迦葉爾時即作是念：「彼之名字，我等雖
聞，而不能見，況復能來禮沙門足？我觀是
事，希有難得。」乃發淨信：「我出家心，豈可止
耶！」

第六夜中，四方四大天王、上方帝釋天
主，俱詣佛所，恭敬禮足，四王身光，四方互
照；帝釋身光，上方照耀。然彼諸光，悉於世
尊三摩地光中之所收攝。

迦葉是夜覩斯光
已，至明旦時，往詣佛所，到已白言：「大沙門！
夜中何故四方光來，及彼上方光來照耀？」

世
尊告言：「夜中所現四方光者，是彼四方天王；
上方光者，是帝釋天主；俱來禮足，彼諸身
光，照耀如是。」

迦葉爾時即作是念：「五方俱
來，禮沙門足，我觀是事，希有難得。」乃發淨
信：「我出家心，豈可止耶！」

復次，世尊謂迦葉言：「汝今為我，於菴摩勒林
中，取彼菓來。」迦葉以佛威神力故，如言即
取持以奉佛。

世尊又言：「汝於呵梨勒林中，取
彼藥來。」迦葉如言取以奉佛。

世尊又言：「汝
於贍部樹，先取其菓，次復可取隨應知者
種種菓來。」迦葉如言取以奉佛。

世尊又言：「汝
於北俱盧洲，取彼飯來。」迦葉如言取以奉佛。

世尊又言：「汝於三十三天中，取彼曼陀羅華
來。」迦葉如言取以奉佛。

爾時，迦葉知佛世尊
有如是等種種神通，轉復發起最上淨信。世
尊知彼心已，於迦葉前，復以神力，以虛空
中，別見身相，起三威儀：謂住威儀、行步威
儀、加跌坐威儀。如是所現諸威儀相，皆
悉迅疾，如履急流，是相亦然；又於空中，化
現眾寶，所成樓閣；又復普現，黃金色相。世
尊現如是等諸神通已，還攝神力，本相如
故。

爾時迦葉，常於年中，而擇一日，於自住處，
作祀天會。所有摩伽陀國王舍大城頻婆娑
羅王，及其國中一切人民，咸來赴會。而彼
迦葉，知設會時至，還本住處，乃作是念：「我
常所設祀天施會，今正是時，王及人民，咸
悉來集。彼大沙門，面相平滿，遠離顰蹙，無
復恚怒，出善語言，見者歡喜。此最上善人，
若來我舍，我祀天會，何能施作？」

爾時世尊，
知彼心念已，即現神力，往北俱盧洲，如常
乞食，還詣雪山邊，安坐而食，食已於彼作
草菴舍，止息一夜。

時彼迦葉，祀天既畢，
設會亦周，飲食所須，而尚豐溢。迦葉見已，
即作是念：「彼大沙門，今時若來，我當授食。」

世尊知其念已，從虛空中來現其前。迦葉見
已，作如是言：「善來，大沙門！我昨設會，汝何
不來？」

世尊答言：「知汝起念，故我不來。」世尊
即為如念而說。

迦葉復言：「汝於今日，何故
乃來？」

世尊答言：「亦知汝念，欲授我食，故我
斯來。」

是時，迦葉即作是念：「希有難得！此大
沙門，知我心意，此必同我，亦得阿羅漢。」

世
尊知其所念，即時謂言：「迦葉！汝非阿羅漢，
不知阿羅漢法。」

迦葉聞已，復作是念：「希有！
希有！此大沙門，若心若意，若尋若伺，皆悉
能知。」作是念已，頭面著地，前禮佛足白言：
「世尊！我今歸佛，出家受具足戒，惟願善逝，
哀愍攝受。」

佛言：「迦葉！汝今不應投佛出家。所
以者何？摩伽陀國王及人民，皆悉宗敬、供
養於汝，汝於親屬知識眾中，是最善人，宜應
今時審自思忖。」

迦葉白佛言：「莫作是說！莫作
是說！我於世尊所，生極喜心，發勝愛樂，豈
復審思，我今決定歸佛出家。何以故？世尊！
我出家已，於沙門婆羅門外道眾中，摧伏一
切譏毀過失者，執持勝幢，於王舍大城中，次
第經行，表示我優樓頻螺耆年迦葉，能於世
尊清淨法中而得解脫，是故我今決定歸佛
出家。惟願世尊，哀愍攝受。」

佛言：「迦葉！汝能
決定歸佛出家者，斯為甚善，然汝今時，亦
應與自眷屬而共評議。」

爾時，迦葉如佛教勅，
即與眷屬而相議言：「汝等當知，佛大沙門，
具大神通，有大威力，一切見者，咸生歡喜。
我於佛所，深發最上清淨信心，我今決定歸
佛出家。」

諸眷屬言：「我師聖者尚能如是發
輕利心，我等諸人豈不出家？是故今時，亦
各樂欲，歸佛出家。」
《佛說初分說經》卷上



《佛說初分說經》卷下

西天譯經三藏傳法大師
賜紫臣施護奉　詔譯

爾時，優樓頻螺耆年迦葉，與五百眷屬，還詣
佛所。到已，偏袒右肩，右膝著地，合掌頂禮，
而白佛言：「世尊！我今歸佛出家，奉持戒律，
願佛攝受。」

佛言：「善來，汝今於我法中，修持
梵行。」

時彼迦葉，鬚髮自落，袈裟被身，執持
應器，成苾芻相。

爾時，尊者優樓頻螺迦葉，即以其髮，奉上世
尊，作如是言：「世尊！此我之髮，用拭佛足，願
佛慈悲，受我所獻。」如是迦葉，既出家已，
彼諸眷屬，亦各出家。

復次，迦葉即時取彼
先事火具，所謂淨草、虎皮、牛皮、果樹皮、三杖、
淨水瓶、珂哩哥潔淨器等，而悉棄擲泥連河
中。

爾時那提迦葉，在於彼河下流之側，與三百
眷屬俱，見所棄擲事火之具流至彼已，乃作
是念：「我兄優樓頻螺耆年迦葉，豈非為彼人
或非人所惱害邪？若不然者，何故棄擲所用
之物？」作是念已，即與眷屬，往詣其所。

到已，
乃見兄及五百眷屬，俱在佛邊，而為苾芻，修
持梵行，即作是言：「我兄優樓頻螺，此摩伽
陀國王及人民，尊重恭敬，供養於汝，汝於
今時，何所見聞，乃於大沙門邊，而能出家，
修持梵行？我觀是事，甚為希有。」

優樓頻螺
迦葉言：「佛世尊者，具大神通，有大威力，能
作種種神變等事，我見是相，乃發淨信，於
佛法中，出家修道。汝今宜應亦發淨信，歸
佛出家。」

是時，那提迦葉聞其語已，發出家心，
即與眷屬，前詣佛所，偏袒右肩，右膝著地，
合掌頂禮，而白佛言：「世尊！我等歸佛出家，
奉持戒律，願佛攝受。」

佛言：「善來，汝今於我
法中，修持梵行。」時彼那提迦葉，鬚髮自落，
袈裟被身，執持應器成苾芻相。彼諸眷屬，亦
各出家。

復次，那提迦葉即時取彼先事火具，所謂淨
草、虎皮、牛皮、果樹皮、三杖、淨水瓶、珂哩哥潔淨
器等，而悉棄擲泥連河中。

爾時，伽耶迦葉亦在彼河下流之側，與二
百眷屬俱，見所棄擲事火之具流至彼已，乃
作是念：「我兄優樓頻螺迦葉、那提迦葉，豈
非為彼人或非人所惱害耶？若不然者，何
故棄擲所用之物？」

作是念已，即與眷屬，漸
次前詣，詢問其故。乃見二兄并諸眷屬，俱
在佛邊，而為苾芻，修持梵行。即作是言：「我
兄優樓頻螺，此摩伽陀國王及人民，尊重恭
敬，供養於汝，汝於今時，何所見聞，乃於大
沙門邊，而能出家，修持梵行？我觀是事，甚
為希有。」

優樓頻螺迦葉言：「佛世尊者，具大
神通，有大威力，能作種種神變等事，我見
是相，乃發淨信，於佛法中，出家修道。汝今
宜應亦發淨信，歸佛出家。」

是時，伽耶迦葉聞其語已，發出家心，即與
眷屬，前詣佛所，偏袒右肩，右膝著地，合掌
頂禮，而白佛言：「世尊！我等歸佛出家，奉持
戒律，願佛攝受。」

佛言：「善來，汝今於我法中，
修持梵行。」時彼伽耶迦葉，鬚髮自落，袈裟
被身，執持應器，成苾芻相。彼諸眷屬，亦各
出家。

復次，伽耶迦葉即時取彼先事火具，所
謂淨草、虎皮、牛皮、果樹皮、三杖、淨水瓶、珂哩
歌潔淨器等，而悉棄擲泥連河中。

如是三迦葉并諸眷屬，俱出家已。時尊者優
樓頻螺迦葉於眷屬眾中，即謂一人言：「汝往
頻婆娑羅王所，如我詞曰：『優樓頻螺迦葉告
白王言，我今并弟眷屬俱，已隨佛出家修道，
我先受王諸有信施，今日已還，願王止息。』」
使人受命，即往白王。

爾時，世尊化三迦葉已，與如是等苾芻眾俱，
往詣象頭山。到已安止，即作是念：「迦葉眷
屬，雖復耆舊先事火天宗信火法，而不能知
諸法無常，我今為說。」世尊作是念已，即時
踴身，於虛空中，現大火焰，光明熾盛如是
現已。還復本座，告諸苾芻言：「汝等當知，眼根
無常，色境無常，眼識無常，眼觸無常。眼觸
為緣所生，苦樂捨受，皆悉無常。耳鼻舌身意
根無常，聲香味觸法境無常，耳鼻舌身意識
無常，耳鼻舌身意觸無常，耳鼻舌身意觸為
緣所生諸受，皆悉無常。諸苾芻！貪火無常，
瞋火無常，癡火無常，生老死憂悲苦惱，皆
悉無常。諸苾芻！是故汝等應如是知諸法無
常。

「復次，諸苾芻！汝等當知，眼根不受，色境不
受，眼識不受，眼觸不受，眼觸為緣所生諸
受，皆悉不受。耳鼻舌身意根不受，聲香味
觸法境不受，耳鼻舌身意識不受，耳鼻舌身
意觸不受，耳鼻舌身意觸為緣所，生諸受，皆
悉不受。

「諸苾芻！由如是故，一切法不受，以
不受故，即遠離塵垢，而得解脫。我生已盡，
梵行已立，所作已辦，不受後有。」

佛說是法
時，會中有六十苾芻，不受諸法，得心解脫，
餘諸苾芻，亦悉知法。

爾時，世尊說是法已，與
苾芻眾，往詣杖林山，到已安止。世尊乃為
諸苾芻，現三種神通，所謂神境通、說法通、
教誡通，以如是神通，而示利喜。佛言：「諸苾
芻！汝等應當如是作意，如是伺察，如是了
知，當如是行，即獲利樂。」

時，諸苾芻於是三
種神通等事，而悉見聞，示利喜已，會中有
得心解脫者，說是伽陀曰：

「象頭山與杖林山，
　世尊說法現神變，
　攝伏外道歸正真，
　使彼邪心皆解脫。」


爾時，世尊謂苾芻眾言：「我今欲入王舍大城。」

時頻婆娑羅王，初聞有如來、應供、正等正覺、
明行足、善逝、世間解、無上士、調御丈夫、天人師、
佛、世尊十號具足，出興於世。於諸天人、梵
魔、沙門、婆羅門、大眾中，以自智力，而成正覺，
宣說諸法，初善、中善、後善文義深遠，純一
無雜，圓滿清白，梵行之相。彼佛會中，有優
樓頻螺迦葉、那提迦葉、伽耶迦葉，并諸眷
屬，歸佛出家，修持梵行。是佛世尊今日欲
入王舍大城，其王即勅修治王城內外，街巷
道陌，悉令清淨，燒眾名香，散諸妙華，張設
珠瓔，樹立幢蓋，如是普遍處處嚴麗。乃至
城中，一切人民，發歡喜聲，互相得聞。

時頻
婆娑羅王，被新妙衣，著眾寶履，嚴整四兵，
與無數眷屬，前後導從，出王舍城，迎候世
尊。其王與諸眷屬，出城向遠，漸近世尊，王
乃下車，徒步而進。

爾時，世尊與諸苾芻，前後圍遶，諸王舍城。
王及眷屬，見佛遠至，肅恭前迎，從佛入城。
佛入城時，城中人民，異口同音，說伽陀曰：

「世尊入此王舍城，
　出現師子光明相，
　解脫耆年清淨眾，
　彼彼恭敬而圍遶。」


爾時，頻婆娑羅王前導，世尊往迦蘭陀竹林
園中。到已，世尊周遍觀察，王乃為佛敷設其
座，佛處座已諸苾芻眾，各居佛後。

是時王及
眷屬眾中，有禮佛足者，有但合掌頂禮者，有
發歡喜心者，有隨發歡喜心即生愛樂者，如
是各各伸敬已，退坐一面。王乃復從座起，偏
袒右肩，右手執持上妙金瓶，出妙香水，灌
世尊手，灌已白言：「我此園林，奉上世尊并
四方僧，安止受用此，是最初園林布施，惟
願世尊，為我納受。」佛即為受。

王禮佛足已，
向尊者優樓頻螺迦葉前，歡喜合掌，作如是
言：「迦葉此摩伽陀國中，一切人民，宗敬於
汝，我亦常所尊重供養，汝今何所見聞，歸
佛出家，修持梵行？」

迦葉答言：「大王當知，今
佛世尊，具大神通，有大威力，能作種種神
變等事，以是緣故，我發淨信，歸佛出家。」

時眾
會中，有生疑念：「此優樓頻螺迦葉，今在大
沙門邊，修持梵行，何所求耶？此能歸心，佛
能攝受，互見何相，致如是耶？」

又復眾中，有
作是言：「此優樓頻螺迦葉，今在大沙門邊，修
持梵行，不復能得頻婆娑羅王恭敬供養。」

爾時，世尊知眾疑已，即告尊者優樓頻螺迦
葉言：「迦葉！汝今知時，宜現神通。」

是時，迦葉
受佛勅已，隨其所應，即入三摩地，猶如鵝王，
起現空中，以神通力，身上出火，身下出水；身
下出火，身上出水；右邊出火，左邊出水；左邊
出火，右邊出水；於其四方，現行坐臥相。現是
神通已，從空而下，還住佛前，偏袒右肩，右
膝著地，合掌恭敬，頂禮世尊，作是白言：「佛
是我師，我是聲聞弟子，若我所知，若我不
知，佛悉能知，如佛所了知，是為最上知。」

佛
言：「迦葉！汝先所作事火之法，汝見何義，為
於其中得寂靜耶？能作染耶？如汝所作，
皆不解脫，今問此義，汝隨應答。」

迦葉白佛
言：「我無智故，先所不知，世尊大龍，善為救
度，令我今時見無上句。世尊！我先所作，以
飲食供設，然火祀天，實不解脫。而飲食者，
設使美味種種具足，終不能離三欲之數，今
蒙佛開導，我如是見。」

佛言：「迦葉！又如汝所
作事火等法，於天人世間，不可愛樂。」

迦葉
白佛言：「我今於佛正法，見最上句，住寂靜
意，畢竟不復墮於欲有，別異教中更不修習，
是故棄捨事火等法。」

爾時，尊者那提迦葉白
尊者優樓頻螺迦葉言：「佛世尊者，證涅槃法，
離過無染，最上清淨，出世說法，廣大利益。
而汝迦葉，亦能善說。」

爾時，尊者伽耶迦葉為頻婆娑羅王說伽陀曰：

「善來大王聽我說，
　我大居止伽耶山，
　正等正覺出世間，
　說涅槃句我得利。
　佛最勝者大象龍，
　無上調伏最上尊，
　無畏善御諸眾生，
　三摩呬多心寂靜。
　我昔長夜心染污，
　起諸邪見不解脫，
　佛今破我邪見心，
　一切纏結皆消散。」


是時，眾會疑念皆息，乃知尊者優樓頻螺迦
葉，并諸眷屬，歸佛出家，修持梵行，甚為希有。

爾時，世尊知彼眾會已息疑心，乃為頻婆娑
羅王等，宣說法要，如先佛世尊所說法式，謂
施論、戒論、生天之論，欲為染污，生諸過失，愛
若不生心即離障。

時王并諸眷屬，聞是法已，
咸發淨信，歸依佛法僧，受持學句。即於世
尊，起安樂心、柔軟心、最上心、離障心、無著
心、善順心。

是時，世尊知王及眾心開意解，如
先佛世尊所說法式，以無數方便，復為宣說，
苦集滅道四諦法門。

時王并眾不起于座，悉
能了知苦集滅道四聖諦理，見法知法，得白
淨法、平等法、堅固法、安住法、無恚法、無壞
法、無墮法，猶如白衣易受染色，王等獲利，亦
復如是。

時王并諸眷屬，蒙佛宣說法要，示
利喜已，從座而起，頂禮佛足。是時有守空
神、守種子神、守國界神、守事業神、守草神、
守木神、守畜類神、守樹林神、守道路神，如
是諸神，咸作人言，互相謂曰：「世尊具大神
通，有大威力，能作種種神變等事。」即說伽
陀曰：

「今日頻婆娑羅王，
　并諸眷屬歸依佛，
　聞法獲利竹林中，
　我等諸神亦歸佛。」


爾時，頻婆娑羅王并諸眷屬，右遶世尊，出
離眾會。

復次，王舍城有一外道，名刪闍夜，與
自眷屬，居止其中。而刪闍夜，後亡歿已，彼
二弟子，一名舍利子，一名大目乾連。是二
弟子，棄捨彼眾已，互相謂言：「我等二人，若
先有所證，必相告語。」

後於一時，有尊者烏
波西那，食時著衣持鉢，入王舍城，次第乞
食。時舍利子，見彼尊者自遠而來，諸根調
寂，威儀整肅，即作是念：「今此尊者威儀進
止，希有最上。」念已，前詣問言：「尊者！汝師何
人？復說何法。」

烏波西那答言：「我師是大沙
門，於大眾中，決定宣說無屈伏力廣大法門。」

舍利子言：「汝今可能於彼法門，若少若多，為
我宣說。」

烏波西那言：「我師所說，緣生之法。
緣生法者，謂一切法從因緣生、從因緣滅。」復
以是義，說伽陀曰：

「若法因緣生，
　法亦因緣滅，
　是生滅因緣，
　佛大沙門說。」


時，舍利子聞是法已，遠塵離垢，得法眼淨，即
說伽陀曰：

「如是緣生妙章句，
　尊者為我善開示，
　我於那庾多劫中，
　不見不聞今得遇。」


說是伽陀已，又言：「尊者！世尊今在何處？」

烏
波西那答言：「世尊今在迦蘭陀竹林精舍。」又
言：「我今得詣世尊處不？」彼答言：「汝當隨意。」

時舍利子憶念大目乾連先所言約，今應往
告，念已即往。時大目乾連見舍利子進止威
儀勝彼先時，知必證法，乃謂舍利子言：「汝有
所證耶？」

舍利子言：「世尊所說緣生之法，烏
波西那為我略說，我已證悟，如彼所說伽陀
曰：

「『若法因緣生，
　法亦因緣滅，
　是生滅因緣，
　佛大沙門說。』」


大目乾連聞是法已，遠塵離垢，得法眼淨。

佛說此經已，迦葉等諸大聲聞，及一切世間
天人、阿修羅、乾闥婆等，聞佛所說，歡喜信
受。
《佛說初分說經》卷下