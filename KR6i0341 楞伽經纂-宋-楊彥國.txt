#+TITLE: 楞伽經纂-宋-楊彥國
#+DATE: 2016-06-11 12:28:45
#+SOURCE: github.com/kanripo/KR6i0341 master dd2d7574                

* No. 325-A
 楞伽經纂序

洪惟。此道不容以聲。靈山破顏而法巳傳。少林面壁
而意默示。惟授心要不立言文。俾之眉宇相得而大
道無餘。針艾不施而沉痾頓釋。奈何學者。膠於曩昔
之業習。搖於知見之風波。菴摩漸熟者不無。日輪頓
照者或寡。月氛俱現。金礦混殽。遂使妙明每多塵翳。
而況世久而傳必謬。師多而習必訛。不載之書。何以
示證。於是。我祖爰自西來。指出秘文。併以傳授。將使
世替而法愈固。人訛而文尚存。但有志於披砂。亦何
艱於得寶。我祖達磨甞曰。吾有楞伽四卷。是諸佛之
心印。付之二祖。祝俾護持。傳之老師。歷代稱讚。盖取
大乘之器。授之上味之珍。咸滌細微愆。置彼真淨地。
只為竺廣異壤。文語殊音。覽者彌旬。困於句讀。安能
披文見義。了然得於心胷哉。深嘆覺皇妙旨。因循與
蠧俱捐。想惟諸聖之寒心。豈有仁人而坐視。愚甞於
此精誠嚮慕。意義潛通。繼晷披尋。大理昭晣。深嘆前
文僻古。遂令後學輟觀。於是纂敘玄樞。為之詮注。方
啟琅函秘典。蠲日施功。果然金飾婦人。中宵見夢。強
鞭不敏。鄙頌兼成。願階學徒。目觀心了。朞年之久。四
軸巳周。不敢與正經竝行。但號曰楞伽經纂。遂以百
八句義。列為七十餘門。撮彼玄機。隨為標目。使學者
披文得義。以義證心。非特佛印可傳。抑使雄文不墜。
噫。眾生昏昧。習業纏綿。不知自擲家財。終日為他運
糞。性識飄忽。老死奔馳。乃至埋沒四生。輪迴六趣。間
有上乘之士。難逃邊見之塵。泯心相於斷空者。不知
其反溺於無。認靈識之幻塵者。不知其反墮於有。無
為大道。寧落識塵。擬議迷源。澄神愈動。靈光相續。影
裏藏身。默坐觀空。窟中活計。況乃見聞覺識。認作真
如。那將文字語言。師為密旨。但得靈源返本。何虞諸
法不真。故我能仁大垂方便。闡一心之妙。杜諸見之
邪。必欲醇酌醍醐。待將普灌窮子。以出世慧。入凡夫
心。指擿瑕玭。洗除垢染。七性七義。鍛鍊真心。三相四
禪。簡除情識。立四小果。以排空想。述五無間。以袪妄
緣。念所證之未圓。遂分十地。究諸法之無相。乃示七
空。三智三身。而俾之同歸法身。二法五法。而俾之共
底如法。只為情存見量。誰知失在錙銖。因示離想之
混槃。乃顯無我之識藏。斷妄絲而不令相續。俾寶印
而使佩真空。滅有非有情。超性非性覺。將欲為後來。
絕情見之寶。開自覺之場。冀鑛石都捐。即真金徧體。
而乃關防位前之岐徑。點檢地上之瘢痕。刮削透金
塵。發明隔羅膜。咸使二障頓盡。無乘可登。永脫世世
垢衣。坐進如如妙地。是故。寶藏垂標。而獨謂之心品。
江西稱讚。而甞嘆其無門。謂之心品。則心外無宗。謂
之無門。則有門離法。仰斯妙旨。實有真歸。寶貨森陳。
只求大價。醫方紛委。曲為微痾。大價得而諸貨可捐。
微痾除而群方何用。先佛授受唯是一心。秘典密嚴
只除心病。真識空寂。緣妄情生。空寂還源。情塵自泯。
即此真識廓爾無依。心境俱忘。緣續永離。是謂正智。
豈有他求。探得元珠。不出家中舊物。抉除翳眼。自然
空裏無花。水非別體。而一任成波。鑑無自心。而何妨
照物。上佛密意。千聖同歸。楮毫可殫。稱讚莫盡。此愚
所以不辭爝火以助日光。普願有情同居無漏。

太姥
居人楊彥國序

* 楞伽經纂目次

  
  * 序
  * 卷第一
  
  * 一切佛語心品第一
  
  * 指明真相分第一
  * 了妄明真分第二
  * 澄識明心分第三
  * 超乘證幻分第四
  * 有無俱遣分第五
  * 漸淨即頓分第六
  * 離二種聲聞分第七
  * 常不思議差別分第八
  * 生死涅槃差別分第九
  * 一切法不生差別分第十
  * 五無間種性差別分第十一
  * 一闡提差別分第十二
  * 三自性差別分第十三
  * 觀二無我分第十四
  * 離建立誹謗分第十五
  * 隨類普現分第十六
  * 空離自性分第十七
  * 離言即義分第十八
  * 卷第二
  
  * 一切佛語心品第二
  
  * 無我如來藏分第十九
  * 修行大方便分第二十
  * 離緣因俱漸分第二十一
  * 離言說妄想分第二十二
  * 淨離四句分第二十三
  * 禪差別分第二十四
  * 涅槃差別分第二十五
  * 離言事自性分第二十六
  * 如來神力建立分第二十七
  * 因緣言說差別分第二十八
  * 離惑亂見分第二十九
  * 如幻差別分第三十
  * 離名句形身分第三十一
  * 離相止惑分第三十二
  * 離四果差別分第三十三
  * 二種覺分第三十四
  * 離四大造色分第三十五
  * 諸陰自性相分第三十六
  * 離四種涅槃差別分第三十七
  * 離妄想自性差別分第三十八
  * 自覺一乘相分第三十九
  * 卷第三
  
  * 一切佛語心品第三
  
  * 意生身分第四十
  * 離五無間分第四十一
  * 佛知覺分第四十二
  * 佛等一切分第四十三
  * 自得本住分第四十四
  * 離有無有相分第四十五
  * 宗說俱通相分第四十六
  * 離不實妄相分第四十七
  * 離語義妄想分第四十八
  * 祛別智識相分第四十九
  * 離外道轉變見分第五十
  * 解脫相續相分第五十一
  * 了妄即空分第五十二
  * 壞諸法不生宗分第五十三
  * 離智即心分第五十四
  * 如來說宗俱通相分第五十五
  * 離世論分第五十六
  * 離涅槃相分第五十七
  * 卷第四
  
  * 一切佛語心品第四
  
  * 離一切根量分第五十八
  * 不生不滅離言說分第五十九
  * 祛外道不生不滅分第六十
  * 祛外道七無常見分第六十一
  * 超諸地相分第六十二
  * 滅諸地而證圓覺分第六十三
  * 離常無常分第六十四
  * 滅識即藏分第六十五
  * 五法三自性二無我分別相分第六十六
  * 優曇恒沙譬喻分第六十七
  * 剎那壞相差別分第六十八
  * 三種波羅蜜差別分第六十九
  * 如來說法離諸過差別分第七十
  * 戒飲食分第七十一
  * 䟦


楞伽經纂目次(終)No. 325
楞伽經纂卷第一

* 一切佛語心品第一

「五法自性識二種無我。究竟通達。」

【名相妄想正智如如。曰五法。妄想緣起成自性。曰
三自性。識。即八識是也。二種無我。即人法是也。楞
伽。以佛語心為宗。無門為法門。所以成之者。在此。】

「諸佛心第一。」

【此心。如樹木堅實心。非念慮心也。】

「常句非常句。」

【凡有三常。此常。梵音與上常音異也。】

「數句非數句。」

【此物之數也。】

「數句非數句。」

【此數。霜縷切。】

「大慧是百八句。先佛所說。汝及諸菩薩。應當修學。」

** 指明真相分第一

「爾時大慧菩薩。復白佛言。世尊。諸識有幾種生住滅。
佛告大慧。諸識有二種生住滅。非思量所知。」

【唯般若智。乃能照觀。】

「諸識有二種生。謂流注生。」

【謂心念緣生。如水流注。】

「及相生。」

【謂覩一切色相而生。】

「有二種住。謂流注住及相住。有二種滅。謂流注滅及
相滅。大慧。諸識有三種相。謂轉相業相真相。」

【真相。即常住真心也。下文自真相實不滅者。是也。
業相。謂真相為無明所覆。業所由生。故曰業相。轉
相。謂無明覆故。本來不動者。今轉而受染。故曰轉
相。】

「大慧。略說有三種識。廣說有八相。」

【八相。即八識也。】

「何等為三。謂真識現識及分別事識。」

【如如實相。逈離塵妄。故曰真識。能受所現之色。故
曰現識。即諸經之第八識。亦謂之藏識也。色為所
現。識為能現。以其如鏡現像。故曰現識。分別事識。
即諸經第六意識是也。】

「譬如明鏡持諸色像。現識處現亦復如是。現識及分
別事識。此二壞不壞相。展轉因。」

【壞者。分別識也。所謂分別已則壞。不壞者。現識也。
謂所現雖滅。而能現者常存。二者互相因。故曰展
轉因。】

「不思議薰及不思議變。是現識因。取種種塵及無始
妄想薰。是分別事識因。」

【本來無諸識相。從無始冥薰。及種種變異。故有現
識。攬取諸塵。及為妄想所薰。故有分別事識。】

「大慧。若覆彼真識。種種不實諸虗妄滅。則一切根識
滅。是名相滅。」

【覆有反復之義。謂回光返照。還於真識。則一切根
塵泯為法界。所有性相。復何覩哉。】

「大慧。相續滅者。相續所因滅。則相續滅。所從滅及所
緣滅。則相續滅。所以者何。是其所依故。依者。謂無始
妄想薰。緣者。謂自心見等識境妄想。」

【所從所緣所依。皆虗妄相續之因。惟滅其因。則相
續滅矣。一心真相。本自廓然。逈脫根塵。復何所依。
心不自心。復何所緣。盖為膠於薰習。未免依他。雖
悟本心巳獲明了。緣立心相續妄不休。唯是續病
併除。方即如如妙地。如來續滅。誠為此爾。強立自
心。與識境同。故曰等識境妄想。】

「大慧。譬如泥團微塵(乃至)而自真相實不滅。」

【因真想而有藏識。因藏識而有轉識。有所因則非
異矣。真相不滅。則藏識亦不滅。若夫轉識。有所攝
受。所謂業相也。此則未甞不滅。一滅一不滅。則非
不異矣。盖不異者。其體也。異者其用也。譬泥團金
具雖不同一。本於微塵與金言此。以明業相轉識
雖滅。皆本於不滅之真相爾。】

「是故大慧。非自真相識滅。(乃至)無始流注應斷。」

【無始流注斷。乃斷見也。以不了唯心故。】

「大慧。外道說流注生因。(乃至)若時若微塵。」

【謂外道異因。非必眼界識界色界無明界所生也。
又有因於勝妙等說。論曰不滅真相。即達磨所傳
之一心也。明靈虗徹。亘古亘今。究其本源。無有間
雜。妄想和合。乃有諸識。諸識所現。乃有諸相。諸相
不常。乃有生住滅。覺此則涅槃樂。迷此則生死河。
達道之人。覺彼所現幻塵不實。皆由無始妄想所
薰。回光返照。還於真識。如水歸坎。流浪自停。如火
歸空。光芒頓滅。便可逍遙自在。心境俱忘。永謝諸
塵。端然實相。盖為薰習尚在。未免攀緣。終日依他。
不自知覺。則有強生知見。立自本心。不知陰界藏
身。徒然以佛覔佛。一則依他境界。一則以心緣心。
二病未除。妄相相續。故如來必欲所緣俱息。依因
竝捐。轉業兼離。真相永淨。是道也。非從他得。只是
家珍。目前歷歷孤明。認著依前埋沒。不須取捨。本
自圓成。但離妄緣。即是實際。佛語心品明此而巳。

頌曰。

「　如何歷劫沉生死
　只為從前有識因
　當覺二生無別體
　要知八相亦非塵
　有情須信唯心起
　分別都緣妄想薰
　若覆根塵皆不實
　就中不滅相還真」
】

** 了妄明真分第二

「復次大慧。有七種性自性。(乃至)性自性第一義心。」

【此是。梵音肝栗大。謂如樹木心。非念慮心。念慮心。
梵音女質多。】

「以性自性第一義心(乃至)不與外道論惡見共。」

【採諸境而集於心曰集。心生則性生曰性。性生而
相現曰相。四大從之曰大種。依他而生曰因。緣因
而作曰緣。覺性圓照曰成。如如真相中。不容他緣。
妄情生幻出諸性。唯是大覺照觀真源。達彼性生
無非妄現。彼諸體寂本空。皆是覺心自為現量。知
自現巳。乃滅幻塵。幻滅覺圓。即如如爾。楞伽自性。
盖皆如此。道光返照一心。故曰心。明心必本於燭
邪之慧。故曰慧。用慧必貴於決斷之智。故曰智。有
智而後正見明。故曰見。有正見者。然後超有無。故
曰超二見。超二見。然後超佛子地。故曰子地。超子
地巳。然後捨法雲之灌頂。登正覺之道場。故曰如
來。自到如來。以出世心。造此境界。超諸塵妄。過越
邪宗。外道不能踵其門。二乘不能造其奧。故曰第
一義。夫一心本寂。烏有性相。萬法皆空。孰名境界。
然如來言自性不同。皆以識破外塵。故言第一義
不同。皆以超然全真故。惟其外塵不染。獨爾全真。
如來成就心法者。實出於此。故曰第一義心。】

「云何外道論惡見共。所謂自境界妄想見。」

【外道惡見。於自境界。伹起妄想之見。】

「不覺識自心所現。(乃至)自心所現幻境隨見。今當說。」

【以三有苦滅故。能覺見自心所現。於所現境。忽如
幻化。】

「大慧。若有沙門婆羅門。」

【自沙門巳下。至妄稱一切智說。皆外道見。】

「欲令無種有種(乃至)破壞斷滅論。」

【外道斷見。於若相續等句。一切破壞。而斷滅之。】

「所以者何(乃至)及見始非分故。」

【以不見根本故。曰見始非分。】

「譬如破缾(乃至)不作牙事。」

【外道斷見。於法。悉如破缾焦種者。】

「如是大慧(乃至)彼無次第生。」

【彼欲一切斷滅。使妄想無因。則無生也。】

「大慧。若復說有種無種識三緣合生者(乃至)自見過
習氣作如是說。」

【外道以三相承。彼覺想之地轉。而不自知。非自覺。
而隨境有覺。曰覺想過。在已見。曰自見過。】

「如是愚癡凡夫惡見所害(乃至)健闥婆城無生幻燄
水月及夢。」

【數者虗幻。而謂有自性。以喻妄念。汝門若正見。當
離此也。自諸餘沙門巳下。皆論正見與外道異。】

「內外心現妄想。無始虗偽不離自心。」

【所以能離彼自性者。以覺知所現妄偽。悉不離自
心故。】

「妄想因緣滅盡(乃至)攝受及攝受者不相應。」

【謂之不相應。則其情滅矣。】

「無所有境界離生住滅。」

【識境不相應。則無所有矣。至無所有。則一切生滅
離。】

「自心起隨入分別。」

【所謂真心任遍知也。】

「大慧。彼菩薩不久。(乃至)無開發方便。」

【謂心地如如。無所開發。】

「大慧。彼於一切眾生界。皆悉如幻。不勒因緣。」

【不勒云者。不勞心於因緣者也。】

「遠離內外境界(乃至)住般若波羅蜜。」

【始也覺惟心現。至於度自心現。則廓然無朕無智
無得。乃依般若而住。】

「捨離彼生所作方便。」

【心無依他。則能離彼生之所作。】

「金剛喻三摩提(乃至)隨入如如化。」

【化物而未甞化。故曰如如。】

「神通自在(乃至)心因緣所作方便生住滅妄想虗偽。」

【固緣生滅。皆心所造。故曰心也。言此悉當遠離。】

「唯心直進(乃至)思惟無所有。」

【於三界思惟。悉無一法可當情者。故曰無所有。】

「佛地無生。」

【至於佛地。萬法無生。】

「到自覺聖趣自心自在(乃至)諸地漸次相續建立。」

【謂以十地。漸次觀眾生心量。隨根而度之。故如眾
色摩尼。】

「是故大慧。自悉檀善應當修學。」

【悉檀宗也。非宗人而自宗為善。
頌曰。

「　七般性義最精微
　成就如來上上機
　陰似破缾皆斷見
　性同幻焰亦須離
　真心直進非他物
　佛地無生更無疑
　從此始隨心量度
　宛如隨眾色摩尼」
】

** 澄識明心分第三

「爾時大慧菩薩。復白佛言世尊。所說心意意識。(乃至)
自心見等所緣境界不和合。」

【大慧言。一切諸佛菩薩所行。與彼妄心見所緣境
界者不同。故曰不和合。】

「顯示一切說成真實相。」

【惟與妄心不同故。顯示以真實相。】

「一切佛語心為楞伽國摩羅耶山(乃至)境界法身。」

【心之與識。猶海之與浪。本無同異。真源還復。即是
心宗。妄緣無明。乃名為識。馬祖語楞伽經。謂以佛
語心為宗。以無門為法門。以佛語心為宗者。謂即
心為宗。除外更無別法。以無門為法門者。謂即心
是法。有門即是妄緣。心外無宗。有門離法。楞伽大
旨。其在斯乎。故此一篇。特以心識為喻。】

「爾時世尊告大慧菩薩言。四因緣故眼識轉。(乃至)隨
次境界生亦復如是。」

【藏識譬則水流處。轉識譬則浪生。如眼之有識則
六根。毛孔如塵而生。諸境界之生。亦然。】

「譬如明鏡現眾色像(乃至)合業生相。」

【謂外攬所作之事。而內之業相乃生。故曰合也。卅
二相。若異若不異。】

「深入計著不能了知色等自性故。五識身轉。」

【色等如幻。還彼自性了知者如此。】

「大慧。即彼五識身。俱因差別分段相知。(乃至)攝受不
具故滅。」

【彼五識轉時。不自覺知。亦如入禪三昧者。不知其
識實不滅也。入禪定者。非必習氣滅也。伹攝受諸
相。不具於心爾。】

「如是微細藏識究竟邊際(乃至)餘地相智慧巧便分
別。」

【餘地相。謂地前菩薩見解也。當巧便分別。以祛其
病爾。】

「決斷句義。最勝無邊。(乃至)能見自心妄想流注。」

【妄想永淨。故曰離。有必見之。故又曰能見自心妄
想。】

「　心名採集業」


【因心採集。乃有諸法。】

「　意名廣採集
　諸識識所識
　現等境說五
　受用建立身
　是眾生現識」


【因彼現識。建立其身。】

「復次大慧。若菩薩摩訶薩欲知自心現量。(乃至)當通
達自心現妄想之相。」

【頌曰。

「　因緣四種惑痴盲
　心海從茲浪不平
　有似猛風吹巨浸
　又如明鏡現諸形
　本來廓徹休言性
　纔有纖毫墮識情
　堪嘆細微難測了
　悉離覺想始無生」
】

** 超乘證幻分第四

「復次大慧。菩薩摩訶薩。建立智慧相住巳。」

【能了識明心。即住於智慧。故曰建立智慧相住巳。】

「能捨跛驢心慧智相。」

【謂第七地觀三界生死不定心。名跛驢。以不能行
故。】

「是故大慧。聖智三相當勤修學。」

【頌曰。

「　智慧巳除諸識浪
　宜觀三相善勤行
　先離斷見云非有
　次證如來自願生
　性相頓忘無所著
　世間如幻不留情
　從茲始到空王殿
　聖智于今決定成」
】

** 有無俱遣分第五

「爾時大慧菩薩知大菩薩眾心之所念(乃至)百八句
分別所依。」

【謂此經。乃百八句分別之所依歸。】

「入自相共相妄想自性。」

【謂之自性。凡以法性自爾。非若二乘外道之斷絕
也。經凡言自性。皆如此。】

「佛告大慧。有一種外道。作無所有妄想計著。覺知因
盡。」

【因盡。則無復自覺知矣。】

「兔無角想。如兔無角。一切法亦復如是。」

【此外道計無。而生斷見也。】

「復有餘外道。見種求那極微陀羅驃形處橫法各各
差別。」

【說云。求那依也。陀羅驃主也。謂外道。見四大種依
於極微所主形處。遂橫計其差別。作牛有角想。】

「見巳。計著無兔角橫法。作牛有角想。」

【此外道。計有而生常見也。以懲兔角之無。乃墮牛
角之有。橫法。謂非法之正耳。】

「大慧。一切法性亦復如是。」

【一切法性。亦受用而建立。】

「離有無不應作想(乃至)乃至微塵分別事性悉不可
得。」

【以懲彼有無二見。乃謂如兔無角。故曰待觀。以至
微塵分別性。皆不可得。是皆邪想爾。】

「大慧。聖境界離。不應作牛有角想。」

【兔無角想。是墮斷見。聖之所離。恐其反此復墮常
見。而興牛有角想。故又言不應作牛有角想。】

「爾時大慧菩薩白佛言世尊(乃至)隨此思量觀察不
生妄想言無耶。」

【大慧謂隨比而思之。見妄不生。而遂言無耶。此疑
辭也。】

「佛告大慧。非觀察不生妄想言無。所以者何。妄想者
因彼生故。」

【謂妄想。皆因攬彼而生。故曰因彼生故。】

「依彼角生妄想(乃至)離異不異故。」

【謂兔無角而生妄想。是有所依。角與妄想。非異非
不異。】

「大慧。虗空是色。隨入色種。色是虗空。持所持處。」

【以色為所。則空為能矣。謂所持者雖實。而能持者
常空。】

「所建立性。色空事分別當知。(乃至)若言觀餘物者。彼
法亦然。」

【人見其廓然大空。以是為空。而不知色之所聚。人
見其具諸名相。以是為色。而不知為空所持。是皆
於無性之中。而妄有建立者然也。此以明外道因
牛角之有。而遂言兔角之無。不知析彼牛角為微
塵。又復歸於無矣。謂牛角既析而歸空。又何所觀
故。而言兔角之無也。四大種。雖不住空。而非無空。
亦如牛角之有。而復歸於無。】

爾時世尊欲重宣此義而說偈言。

「　色等及心無」


【言色與慮心皆寂。】

「　不起色妄想」


【巳上廣說所說。】

「　心量安立處
　惡見所不樂」


【不樂惡見。】

「　救世之所說
　自覺之境界」


【頌曰。

「　昧者不知真境界
　却將妄想汙情田
　離空論色徒偏見
　棄有歸無墮一邊
　萬法但從心鏡現
　群愚只向識根緣
　圓光本是無私照
　纔有纖毫總不玄」
】

** 漸淨即頓分第六

「爾時大慧菩薩。為淨除自心現流故。(乃至)為頓為漸
耶。」

【自心現習氣流。曰現流。現流不巳。輪轉生死。如來
於諸眾生。蠲彼幻塵。悉還實相故。以漸除為始。頓
照為成。】

「彼諸依佛亦復如是(乃至)以修行者安處於彼色究
竟天。」

【依佛者。胡本云津膩。謂化佛。是真佛氣分也。依佛
所化。亦為分別自心所現。及身受用境界。故以藏
識依佛。譬能頓示眾生不思議智。】

「譬如法佛所作依佛光明照耀(乃至)有性無性惡見
妄想。照令除滅。」

【法佛無作。光明照耀者。化佛也。然化佛之照耀。非
離法佛。故曰依佛。法佛者。自覺聖智境界。於法相
有無惡見。皆令除滅。亦如化佛之照耀也。自菴羅
果巳下。言漸淨。自譬明鏡巳下。言頓熟。】

「大慧。報佛說一切法。(乃至)種種計著不可得。」

【種種計著。亦如幻化。求其所有。皆不可得。】

「復次大慧。計著緣起自性。(乃至)彼諸妄想亦無真實。」

【工幻師譬心。草木瓦石譬緣起。一切若干形色。譬
妄想自性相。】

「如是大慧。依緣起自性起妄想自性。(乃至)是名報佛
說法。」

【法佛。不以說法為事。所謂說法者。報佛也。起信論
云。因諸波羅等無行薰。及不思議薰之所成就。具
足無量樂相。故說為報佛。以是知報佛說法者。以
觀照種種不實。成就圓滿報身故。】

「大慧。法佛者離心自性相。」

【說自心所現。尚有心之性相。至於法佛。不以說法
為事。故曰離心自性相。】

「自覺聖所緣境界建立施作(乃至)超外道見無色見。」

【自施戒忍。至無色見等。皆以一法身。而示現眾多
法門。故曰化佛說法也。】

「又法佛者。離攀緣。攀緣離。(乃至)自心現見應當除滅。」

【佛身一也。論其本來清淨。逈脫諸塵。曰法佛。論其
具足樂相。法界圓滿。曰報佛。論其即彼一真。建立
萬法。曰化佛。法佛離心自性相故。自覺聖當勤修
學。報佛化佛。分別自心境界故。自心現見。應當除
滅。
頌曰。

「　本來離相亦離名
　即一分三示眾盲
　始淨諸塵須積漸
　終能頓照甚分明
　報身真淨蠲諸想
　化佛隨緣應有情
　惟是法身根量滅
　無心無證亦無成」
】

** 離二種聲聞分第七

「復次大慧。有二種聲聞乘通分別相。(乃至)真諦離欲
寂滅。」

【謂於無常苦空等境界。計著寂滅。巳得人無我。未
得法無我。】

「息陰界入自共相。外不壞相如實知。」

【於陰界外。存不壞相。是以無明與佛性為兩也。皆
自慧分別。】

「心得寂止(乃至)三昧道果正受解脫。」

【自覺聖差別相。其所樂住者。此也。】

「不離習氣不思議變易死。」

【以習氣未離故。未度不思議變易死。】

「得自覺聖樂住聲聞(乃至)非滅門樂。」

【於自覺差別相樂住。此乃決定寂滅聲聞。非菩薩
所行寂滅門樂。故曰非滅門樂。】

「正受樂。」

【謂得三昧正受樂。】

「􂈙憫眾生及本願不作證(乃至)堅濕暖動非作生自
相共相。」

【一切自生。而吾無作生。故曰非作生。】

「先勝善說見巳。」

【如來所說善事。曰先勝善說。】

「於彼起自性妄想。」

【大種青黃。本非作生。於彼起非作生之自性。先勝
善說。本來無性。於彼起善說之自性。故曰性妄想
自性。是皆未入法無我相。而有所計著。故住聲聞。】

「菩薩摩訶薩於彼應知應捨(乃至)是名諸聲聞性妄
想自性計著相。」

【頌曰。

「　號為自覺巳無遺
　反墮聲聞不自知
　巳達苦空能寂止
　彼於習氣未能離
　優游正受雖其樂
　顧憫眾生不帶悲
　更有一般聞勝善
　妄生自性却狐疑」
】

** 常不思議差別分第八

「爾時大慧菩薩白佛言世尊。世尊所說常不思議。(乃
至)非諸外道所說常不思議因緣耶。」

【常住真心。如金剛舍利。故曰常。不可以心思言議。
故曰不思議。】

「佛告大慧。(乃至)若常不思議不因自相成者。何因顯
現常不思議。」

【自相。所謂真相。】

「復次大慧(乃至)常不思議不成。」

【以有作為因相。故不成。一切取捨。莫非有作。】

「大惠。我第一義常不思議。(乃至)得自覺相故有相。」

【自覺相者。廓然無朕之相也。光境俱忘。相復何有。】

「第一義智因故有因。離性非性故。」

【雖曰有相有因。常離性非性見。】

「復次大慧。外道常不思議無常。性異相因故。」

【外道常不思議。以性及非性。互相為因。所以無常。】

「非自作。因相力故常。(乃至)見巳思量計常。」

【一切所作性與非性。皆無常。外道觀彼無常。即自
卜度妄計我常。】

「大慧。我亦以如是因緣所作者。(乃至)說彼常無因故。」

【伹惟自覺無因。而說彼常也。】

「若復諸外道(乃至)自因相性非性同於兔角。」

【謂外道雖因相成。而非因於自相。故曰性非性同
兔角。】

「此常不思議但言說妄想。(乃至)得自覺聖智境界相
遠。彼不應說。」

【外道計常。則離去自因之相。遠於自覺境界。故曰
不應說。
頌曰。

「　無知外道太茫茫
　於彼無常妄計常
　却向識根生作想
　又如兔角絕形彰
　堪嗟幻燄應難久
　須信真金鍊轉剛
　惟有如來因自相
　豈同電露暫時亡」
】

** 生死涅槃差別分第九

「復次大慧。諸聲聞畏生死妄想苦而求涅槃。(乃至)一
切性妄想非性。」

【於一切性妄想。以為非性。】

「未來諸根境界休息。作涅槃想。」

【謂之休息。非根量滅。】

「非自覺聖智趣。藏識轉。」

【但藏識轉爾。】

「是故凡愚說有三乘。說心量趣無所有。」

【凡愚說心量。曰無所有。故墮斷見。】

「彼不知過去未來現在(乃至)生死輪常轉。」

【自心現則覺知。所現者。唯自心。外心現。則計著客
塵。不自覺。而計客塵。茲所以生死輪常轉也。
頌
曰。

「　聲聞不委惟心境
　却向無中作涅槃
　縱待根塵休息盡
　誰知生死出還難」
】

** 一切法不生差別分第十

「復次大慧。一切法不生。(乃至)離有非有生故。」

【謂本來空寂。而自心於無生中。現出性及非性之
見。現性。即有見生。現非生。即非有見生。如來一切
法不生。則離於是矣。】

「大慧。一切性不生。(乃至)身財建立趣自性相。」

【有妄想自性。而有妄想身財建立。趣彼自性相計
著。故曰趣自性相。】

「大慧。藏識攝所攝相轉。(乃至)於彼應當修學。」

【頌曰。

「　遠離性相絕廉纖
　諸法無生不用占
　空認兔頭成斷見
　妄從自性起諸炎
　難於眼裏藏金屑
　休向空中作白粘
　若問如來心現說
　無生有性却成添」
】

** 五無間種性差別分第十一

「復次大慧。有五無間種性。(乃至)及樂修相智。」

【修諸有相之智。故曰相智。】

「不修緣起發悟之相。」

【所緣萬境必有所起。原其所起。一心是也。於此當
求發悟。不於起處而求發悟。雖欲滅相。適增妄想。】

「起煩惱斷。習煩惱不斷。」

【如波之起。曰起煩惱。習煩惱。謂習氣也。】

「不度不思議變易死(乃至)乃至得般涅槃覺。」

【有涅槃想。故曰得涅槃覺。】

「大慧。各別無間者。我人眾生(乃至)作如是覺。」

【謂作離四相見解者。】

「求般涅槃。復有異外道。說悉由作者。」

【言一切性。皆是有作。】

「見一切性巳(乃至)不出出覺。」

【於未出中。作出離想。故曰不出出覺。】

「彼如來乘無間種性有四種。謂自性法無間種性。」

【自性法。謂一切性。彼自有性。離性非性見。】

「得自覺聖無間種性。外剎殊勝無間種性。」

【自覺。即無相三昧。外剎。則塵塵三昧。】

「大慧。不定種性者。謂說彼三種時。」

【未到如來乘無間。故言三種而巳。】

「隨說而入。隨彼而成。此是初治地者。謂種性建立。為
超入無所有地故作是建立。」

【謂雖隨種性建立。要之不著聲聞緣覺之乘。故能
超入無所有地。無所有地。初地菩薩也。故云此是
初治地者。】

「彼自覺藏者(乃至)當得如來最勝之身。」

【自覺藏。謂不定種性中。能自覺者也。雖得三昧樂
而住聲聞。至此當證佛地。故曰當得。】

「諸聖遠離寂。」

【聖亦不滯於寂。故曰遠離。】

「第一義法門　　遠離於二教(乃至)亦無有心量。」

【頌曰。

「　五般無間有差殊
　見性還歸各別塗
　緣覺妄隨神化勝
　聲聞空斷陰雲麤
　滿懷了了他無性
　外剎塵塵用不殊
　方顯如來真種性
　更無心量可名模」
】

** 一闡提差別分第十二

「大慧。彼一闡提。非一闡提。世間解脫誰轉。」

【謂世間皆有解脫之性。若非一闡提。則世間解脫
誰復背轉。以一闡提者。於善法中。不生信心故。】

「二者菩薩本自願方便故。」

【謂本意自願涅槃樂。】

「非不般涅槃(乃至)是名不般涅槃法相。」

【涅槃法相。乃真解脫。解脫者。空無相無願。今也本
自願方便。非不欲涅槃。一切眾生巳。而後般涅槃。
畢竟自著於寂滅之相。非無相無願也。故曰不涅
槃法相。若夫如來。滅度一切眾生巳。而無有一眾
生實滅度者。以無相無願故。】

「此亦到一闡提趣。」

【此非為捨善根者說。故曰亦到一闡提趣。】

「佛告大慧。菩薩一闡提者。(乃至)而非捨一切善根一
闡提也。」

【謂知一切本來涅槃巳。而自著於寂滅之相。是墮
斷見。故曰畢竟不般涅槃。】

「大慧。捨一切善根一闡提者。(乃至)以是故菩薩一闡
提不般涅槃。」

【頌曰。

「　惟有慈悲一闡提
　度他迷者自還迷
　若論捨善猶能轉
　菩薩都無趣寂期」
】

** 三自性差別分第十三

「復次大慧。菩薩摩訶薩當善三自性。」

【本來空寂。所有性相。如幻如夢。彼皆自爾。如來無
攝取之情。亦無滅之之想。經言性自性。皆如此。】

「佛告大慧。緣起自性事相相。行顯現事相相。」

【緣起。謂心從緣起。顯現。謂所作巳。著於彼事相之
相。而計著之。故曰事相相。】

「計著有二種種妄想自性(乃至)謂即彼如是內外自
共相計著。」

【名虗而事實。故有二種相之異。】

「是名成自性如來藏心。」

【惟自覺聖。乃可言成自性。惟成自性。乃可言如來
藏心。】

「大慧。是名觀察五法自性相經。」

【此楞伽之異名。】

「自覺聖智趣所行境界。汝等菩薩應當修學。」

【頌曰。

「　二般妄想性無窮
　緣起依他妄亦同
　惟有離名成自性
　吹毛寶劒但揮空」
】

** 觀二無我分第十四

「復次大慧。菩薩摩訶薩善觀二種無我相。(乃至)謂離
我我所。」

【人無我者。則能離我我所。其所離者。謂如下文所
述。】

「陰界入聚(乃至)謂一切諸根自心現器身藏。」

【由陰界入聚。即生無知業愛。由攝受眼色等。而計
著之。即生一切業識。以此知一切諸根。皆由自心。
現出形器身財也。】

「自妄想相施設顯示。如河流如種子。」

【生出不巳。】

「如燈如風(乃至)生死趣有輪。」

【以有虗偽習氣之因。乃有生死輪轉之趣。】

「種種身色如幻術神呪。」

【幻。則現出不實。呪。則無而忽有。】

「發起像起。」

【如機括之發不可禦。如鏡之像因彼而現。】

「善彼相知。」

【善彼相知。謂善知彼相皆當遠離。以前一離字該
之。若能善知。即能遠離。非假於滅之之斷見。故伹
曰善彼相知而巳。】

「是名人無我智。云何法無我智。(乃至)如陰界入離我
我所。」

【陰界妄想自性人也。能覺而離之。使離我我所。則
人無我矣。覺而離之者法也。於其覺性又當離之。
亦如陰界入之離我我所。然後法無我矣。】

「陰界入積聚。(乃至)生無動搖。諸法亦爾。」

【陰界積聚。本皆無性。因於業愛。其縛如繩。展轉相
緣。生於無動搖之境。此人無我者之善觀也。一切
法性。本亦寂然。因於愛取攬攝而生。所生之境。本
亦不動。法無我者所觀亦然。故曰諸法亦爾。】

「離自共相不實妄想(乃至)非賢聖也。」

【一切虗偽。故曰不實妄想相。如河流種子。是也。為
彼驅使。故曰妄想力。如機發繩縛。是也。但能離此。
則知人無我而巳。此凡夫所能離爾。故曰非聖賢
也。】

「心意識五法自性離故(乃至)一切法無我。」

【心意識五法自性離。即至法無我矣。故繼之。以菩
薩當分別一切法無我也。言菩薩當分別法無我。
凡以別其善人無我者。二乘與凡夫爾。】

「善法無我菩薩(乃至)大寶宮殿幻自性境界修習生。」

【一切法如幻。彼幻惟自性。覺彼如幻自性。則一切
法如幻矣。至法雲地。方知法如幻。乃不住虗寂。而
建立一切慈悲法行。即大寶蓮華王像等。是也。】

「於彼而坐。同一像類。(乃至)是名法無我相。」

【聲聞地前。皆未能了法無我故。未能證如來自在
法身。於此始言當得如來法身。】

「汝等諸菩薩應當修學。」

【頌曰。

「　如來實相等無差
　學者紛然亂似麻
　將謂巳除人陰界
　誰知又被法雲遮
　慧燈自是無狂𦦨
　定水從何覓覺花
　萬法了知如幻化
　莊嚴端坐法王家」
】

** 離建立誹謗分第十五

「爾時大慧菩薩復白佛言世尊。建立誹謗相唯願說
之。」

【本來空寂。妄有所立。曰建立。或觀建立。自無所得。
而生誹謗。故曰誹謗。皆不明心量故。】

「爾時世尊於此偈義(乃至)有四種非有有建立。」

【本來非有。以妄想而有建立。故曰非有建立。】

「云何為四(乃至)觀察非分而起誹謗。」

【於前所建立。不善觀察。即生斷見。而起誹謗。】

「是名建立誹謗相。復次大慧。云何非有相建立相。(乃
至)人眾生壽命長養士夫見建立。」

【四相之見。亦如陰界入之妄想虗偽。是無見中。而
妄立有見。】

「是名非有見建立相。非有因建立相者。(乃至)生巳實
巳還壞。」

【諸識本無所因。以眼界色界無明界在念前而生。
則是於無因中。有建立也。】

「是名非有因建立相。非有性建立相者。(乃至)是名非
有性建立相。」

【虗空涅槃。假名以顯道。其本離性及非性。兔角垂
髮。執妄以迷真。本亦離有及非有。是皆情計。妄立
性相故。】

「建立及誹謗愚夫妄想。(乃至)是故離建立誹謗惡見。
應當修學。」

【頌曰。

「　佛地難登理謂何
　只因沉溺斷常河
　建言謂有應為病
　謗法稱無即是魔
　湛寂性中離取捨
　圓明境界絕偏頗
　須知自覺惟心境
　鏡本無塵不用磨」
】

** 隨類普現分第十六

「復次大慧。菩薩摩訶薩善知心意意識五法自性二
無我相趣。(乃至)所謂一切法如幻如夢光影水月。」

【為安眾生。建立萬法。猶如色現摩尼。以至普現佛
剎。聽受經法。亦如幻夢水月。未甞一法有計著性
者。故龍宮滿字之浩煩。而如來云。未曾說一字也。】

於一法離生滅斷常(乃至)爾時世尊欲重宣此義而
說偈言。

「　心量世間
　佛子觀察
　種類之身
　離所作行
　得力神通
　自在成就」


【頌曰。

「　巳圓大智為懷悲
　却効眾生性相迷
　顯示法王諸像類
　宛如隨眾色摩尼
　龍宮萬卷聲喧谷
　行海千門月在池
　到此徧遊諸佛剎
　宣揚三寶作天師」
】

** 空離自性分第十七

「爾時大慧菩薩。復請佛言。惟願世尊。(乃至)疾得阿耨
多羅三藐三菩提。」

【說空者。多墮斷見。墮斷見。則有生有二。而有自性
相。大慧於此。願聞說空。而繼之以無生無二離自
性相。故如來亦言。為妄想自生性計著者。說空。】

「大慧彼略說七種空。謂相空。性自性空。」

【前言惟自性。至此性自性亦空矣。】

「行空。一切法離言說空。(乃至)自他俱性無性故相不
住。」

【自他俱見亦皆無性。則不住於相矣。恐人於無性。
又生斷見。不住相云者。非無相也。但不住爾。】

「是故說一切性相空。是名相空。云何性自性空。謂自
已性自性不生。」

【性自性云者。為欲識破外塵。還一切性於其自。而
自已無有性自性想。則一切性自性空矣。】

「是名一切法性自性空(乃至)云何行空(乃至)因所成
所住業方便生。」

【陰之所蘊。本離我我所。皆因所作方便而生。以此
知行空。】

「是名行空。即此如是行空。(乃至)是名無行空。」

【彼行空者。亦無自性。故曰無行空。】

「云何一切法離言說空(乃至)是名一切法離言說空。」

【妄想自性。本無言說。既無言說。復何所離。故曰離
言說空。】

「云何一切法第一義聖智大空(乃至)一切見過習氣
空。」

【能見一切過患。曰見過。自覺聖智。雖巳離過患。而
見過之心未忘。雖止見行。而習氣未除。至此則一
切皆空矣。】

「是名一切法第一義聖智大空。」

【此空為大。故曰大空。祖師曰。廓然無聖。是之謂歟。】

「云何彼彼空。謂於彼無彼空。是名彼彼空。」

【謂彼中無彼物。故言空。不知其雖無彼。而又有此
也。盖法自有相。何用分別。其分別性亦空。曰故彼
彼空。】

「譬如鹿子母舍(乃至)亦非比丘比丘。性空。」

【舍本不空。故曰非舍空。說舍則有舍。故非舍性空。】

「非餘處無象馬(乃至)是名彼彼空。」

【有鹿子母舍。則舍性非空。有比丘眾。則比丘性非
空。雖無象馬。餘處有之。亦非空。然皆一切法之自
性相。又何必言彼無彼。當知無彼性亦空矣。故曰
彼彼空。世間法相。本來常住。謂之無彼。未免墮斷。
故曰是空最麤。】

「是名七種空。(乃至)大慧。不自生。非不生。」

【即真而動。了無生滅之性。故曰不自生。非執無生
之性。若木石然。故曰非不生。】

「除住三昧。是名無生離自性。」

【唯住三昧正受。更不立無生之想。】

「即是無生離自性(乃至)是故一切性離自性。」

【剎那之頃。流及他性。以是而現一切性。皆離自性。
一切性者境也。言境則知。所謂無生者法也。】

「云何無二(乃至)是名無二。」

【萬法體空。本無性相。涅槃生死。豈有二耶。苟於涅
槃生死。有彼此二性。則有二相。故曰異相因有性
故。】

「如涅槃生死(乃至)應當修學。」

【為有妄想計著故。言空以治之。然謂之空。則無生
矣。無生有性。則反墮斷見。謂之空則無二矣。無二
有性。則反墮常見。故如來說空。而繼之以無生無
二。又曰離自性相者。盖於空之無生無二。又當離
自性相故也。】

爾時世尊欲重宣此義而說偈言。

「　我常說空法
　遠離於斷常
　生死如幻夢
　而彼業不壞
　虗空及涅槃
　滅二亦如是
　愚夫作妄想
　諸聖離有無」


【頌曰。

「　眾生妄想未消除
　諸佛談空為歛麤
　須到不生仍不二
　更無自性即無虞
　有心未解袪常斷
　離性方能度有無
　若是大空何所證
　冰霜一點在紅爐」
】

** 離言即義分第十八

「爾時世尊復告大慧菩薩言。空無生無二離自性相。
普入諸佛一切修多羅。(乃至)是故當依於義莫著言
說。」

【頌曰。

「　覺皇不捨大慈悲
　言說紛紜為止啼
　若到岸頭何用筏
　休如渴鹿妄生疑」
】

楞伽經纂卷第一

楞伽經纂卷第二


* 一切佛語心品第二

** 無我如來藏分第十九

「爾時大慧菩薩白佛言世尊(乃至)轉三十二相入於
一切眾生身中。」

【三十二相者。如來之色相也。如來藏者。如來無相
之真心也。如來回轉三十二相。而以無相之相。入
於一切眾生身中。】

「離於求那周遍不滅。彼說有我。」

【求那依也。外道。亦謂有常作者。離於所依。與如來
同。】

「未來現在菩薩不應作我見計著。」

【謂如來甞說空無相等句。雖不說如來藏。而如來
藏之說。巳在是矣。若夫心見未捐。妄立藏性。則是
空中捏怪。𩕳上安頭。認而有之我所立矣。故如來
貴乎無我。愚夫無知。見彼無我。反生怖畏。是故佛
說如來藏。欲不墮空故。目無所有境界。令不墮有
故。】

「譬如陶家。於一泥聚。(乃至)入三解脫門境界希望。」

【華嚴謂菩薩觀緣起。而知自性空。得空解脫。觀十
二有支自性滅。得無相解脫。入空無願求。唯為教
化眾生故。得無願解脫。故曰三解脫。】

爾時世尊欲重宣此義而說偈言。

「　人相續陰
　緣與微塵
　勝自在作
　心量妄想」


【外道緣陰。作微塵勝自在說。皆是心量妄想。
頌
曰。

「　寶藏圓明絕我情
　堪𠷣外道自營營
　不因大覺垂慈旨
　誰識純真沒現成
　途路弗曾為旅泊
　家山何用指歸程
　無依無住如來住
　休向如來住處行」
】

** 修行大方便分第二十

「爾時大慧菩薩觀未來眾生。(乃至)三界種種色行繫
縛身財建立。妄想隨入現。」

【謂以色行。建立身財。隨入自心。而現妄想。】

「是名菩薩摩訶薩善分別自心現。云何善觀外性非
性。(乃至)作如是善觀外性非性。」

【以無始虗偽。本來寂靜。法皆自爾。故曰自性。】

「謂如幻夢一切性。自他俱性不生。」

【真源虗廓。仗境而生。境滅心亡。一如幻夢。何有生
滅之可云。】

「隨入自心分齊故。」

【覺惟心現。故曰隨入自心分齊。】

「見外性非性見識不生。及緣不積聚。」

【非特見外性。以為非性。而此所見之識亦不生。而
緣亦不聚。】

「見妄想緣生於三界(乃至)見離自性生見悉滅。」

【所見無自性生。而見亦無見。故云。】

「知如幻等諸法自性(乃至)得離心意意識五法自性
二無我相。」

【巳上八地。一切悉離。若其餘地。未足語此。】

「聖種類身一時俱生。」

【聖種類身。謂後文一切佛法緣自得樂相。是也。】

「猶如意生無有障礙。(乃至)成就四法。得修行者大方
便。當如是學。」

【為離心意意識五法自性二無我相巳。於寂滅中。
現出妙相。無有障礙。猶如意生。此皆通達。如幻三
昧。不滯於空。乃能如此。
頌曰。

「　如來為愍眾沉淪
　指出修行四種因
　令見妄心惟自現
　了明外性悉非真
　境緣出沒皆如幻
　聖智縱橫不是塵
　從此廓然無障礙
　神通乃得意生身」
】

** 離緣因俱漸分第二十一

「爾時大慧菩薩復請世尊。惟願為說一切諸法緣因
之相。」

【萬法本空。緣因而有。】

「是名外緣前後轉生。」

【緣外所作一切名相。緣者雖在內。所緣者實在外。
故曰外緣。】

「云何內緣。(乃至)相現作現作。如燈照色等。」

【作則有相。無有間斷。故曰無間。相現。謂妄想生巳。
則一切相從心而現。昭然可見。】

「待因者。滅時作相續斷。不妄想性生。」

【滅時。謂妄想滅時。凡斷妄亦妄想也。待斷乃無。故
曰待因。】

「大慧。彼自妄想相(乃至)不然但妄想耳。」

【真理廓然。本無生滅及與相續。盖因設為相續方
便。滅巳復生。乃有是說。此皆妄想。】

「因攀緣次第增上緣等生所生故。漸次生不生。」

【漸次生。非能生。乃妄心之所生也。】

「妄想自性計著相故。漸次俱不生。」

【漸次及俱。皆本不生。因妄自性。而計著之。】

「自心現受用故。自相共相外性非性。」

【妄想自性計著。皆自心現身財。而自共相。皆是外
性。非本有性。】

「　一切無所有
　斯皆是言說」


【頌曰。

「　真相圓明絕芥塵
　休從妄想起緣因
　悉離漸次俱生見
　始作逍遙自在人」
】

** 離言說妄想分第二十二

「爾時大慧菩薩復白佛言世尊。惟願為說言說妄想
相心經。」

【此經。上佛語心也。】

「則能通達言說所說二種義。」

【言說妄想。皆心所現。心本無名。以現得名。故曰言
說妄想相心。】

「疾得阿耨(乃至)淨一切眾生。」

【見於聲音曰言說。言說之事曰所說。菩薩以此能
淨眾生。不著言說。】

「先所經境界隨憶念生。從覺巳境界無性生。」

【憶先所經與夫覺巳。而知無性。以是而有言說。彼
悉如夢。故曰夢言說。】

「過妄想計著(乃至)隨憶念生。」

【謂怨先所作業。而憶持之。以生過念。為是而說。】

「無始妄想言說者(乃至)自種習氣生。」

【習氣積緣。如自下種。故曰自種。】

「佛告大慧。言說妄想。(乃至)謂彼因生相故。」

【謂有生相。乃有言說。若無生相。言說亦亡。茲所以
不可言同異也。】

「大慧。若言說妄想異者。妄想不應是因。」

【因有妄想。乃聲為言說。云何有異。】

「若不異者。語不顯義而有顯示。」

【不顯之義。說能顯之。云何無異。】

「謂第一義聖樂言說所入是第一義。」

【聖樂言說所入。雖由言說而入。而過於言說遠矣。】

「言說相不顯示第一義。」

【自相他相。本來無性。言說相者。不過分別自他。故
不顯示第一義。】

「復次大慧。隨入自心現量故。(乃至)言說妄想不顯示
第一義。」

【一切言說。皆自心所現。本無性。故不示第一義。】

「　自覺聖智子
　實際我所說」


【頌曰。

「　言說皆因妄想情
　齒齗喉舌眾緣成
　若從聖智求言說
　打破鐘來覓響聲」
】

** 淨離四句分第二十三(謂一異。俱不俱。有無非有非無。常無常。曰
四句)

「爾時大慧菩薩復白佛言世尊。惟願為說離一異俱
不俱。(乃至)趣部分之相。」

【相行所現一切。皆有部秩分數。相行雖現。各趣部
分。以如眾色現摩尼故。】

「隨建立誹謗以是惡見當隨地獄。」

【言遠離者。當如是見。】

「而彼水泡。非摩尼非非摩尼。取不取故。」

【心所執取。乃有是相。】

「如是外道惡見(乃至)緣有者言滅。」

【緣有著空。又墮斷見。】

「復次大慧。有三種量五分論。(乃至)而作性妄想計
著。」

【諸外道。建立三種量五分論。而自謂實得聖智。離
二自性事。乃起有性妄想。而計著之。】

「大慧。心意意識身心轉變。(乃至)不於彼作性非性想。」

【謂正修行者。不於彼境界而作生及非性生。】

「若復修行者(乃至)得聖智自覺三昧樂住者分別顯
示。」

【謂化佛說法。為隨順凡夫所見。令其修行。非為建
立如實修行。及顯示聖智三昧樂境界。】

「復次大慧。如來說法離如是四句。(乃至)離於有無建
立誹謗。」

【離是四者。】

「分別結集真諦(乃至)非自性相續而為說法。」

【如來說法。以結集真諦為首。非若外道性與自在。
及無因等。而相續說。】

「復次大慧。為淨煩惱爾炎障故。(乃至)善分別諸乘及
諸地相。」

【為淨眾生故。建立百八句。凡以善分別諸乘。及地
相爾。其本實無有也。
頌曰。

「　眾生計著似狂酲
　四句依他妄想情
　一異俱緣隨處暗
　有無常見競頭爭
　摩尼垂髮元非性
　樹影風聲假彼成
　一切須知心鏡裏
　妍𡟎狀貌本無形」
】

** 禪差別分第二十四

「復次大慧。有四種禪。(乃至)前後轉進想不除滅。」

【謂於無常苦空不淨等。相堅著不捨。漸次增進。至
非想滅定。】

「云何觀察義禪(乃至)外道自他俱無性巳。」

【於人無我相。及於外道自他俱見彼皆觀察知無
性巳。】

「云何攀緣如禪。謂妄想二無我妄想。」

【妄想分別也。謂若分別無我有二。即是尚有分別
也。】

「如實處不生妄想。」

【若如實知。則彼分別不復生矣。】

「　如虗空火燼
　修行者觀察」


【言顯幽明暗之不同。】

「如是種種相。」

【巳下四句。言三種禪。】

「　一時摩其頂
　隨順入如相」


【頌曰。

「　堪笑堪嗟不免疑
　禪那因此又支離
　愚夫作意袪除我
　觀察留心相義推
　如實攀緣懲妄想
　如來聖智絕思惟
　慈悲苦為眾生辨
　問著元來總不知」
】

** 涅槃差別分第二十五

「爾時大慧菩薩復白佛言世尊。般涅槃者。說何等法
謂為涅槃。佛告大慧。(乃至)見習轉變。名為涅槃。」

【巳上七者。有所轉變而即寂。名為涅槃。】

「諸佛及我涅槃。自性空事境界。」

【謂如來涅槃。無所計著。亦無所轉變。無依無作。一
切成現所作境界。悉空無事。故曰空事境界。言諸
佛涅槃。以明前者非也。】

「復次大慧。涅槃者。(乃至)不顛倒見妄想不生。彼等於
彼作涅槃覺。」

【頌曰。

「　諸佛慈悲為指蹤
　涅槃自性要通融
　斷常死壞皆無染
　藏意因緣巳絕同
　堪笑二乘生覺想
　及袪顛倒墮塵籠
　如來路上無消息
　擾擾忩忩一鑑中」
】

** 離言事自性分第二十六

「復次大慧。二種自性相。(乃至)從不覺自心現分齊生。」

【頌曰。

「　胷喉唇舌發音聲
　萬事縱橫盡日營
　皆是妄緣空計著
　自心覺了即無生」
】

** 如來神力建立分第二十七

「復次大慧。如來以二種神力。(乃至)及手灌頂神力。」

【謂令入三昧。然後為現神力。】

「大慧。菩薩摩訶薩。初菩薩地住佛神力。」

【謂初入菩薩地。必依神力。方入照明三昧。如下云。】

「大慧復白佛言世尊。以何因緣如來(乃至)佛告大慧。
為離魔業煩惱故。」

【謂令其離魔業煩惱等。】

「及不墮聲聞地禪故(乃至)則墮外道惡見妄想。」

【如來所加神力。非由外至。亦因無依無作法性而
巳。故不墮外道見。】

「　神力人中尊
　大願悉清淨
　三摩提灌頂
　初地及十地」


【頌曰。

「　如來普照徧河沙
　魔業皆離絕等差
　菩薩盡承神力攝
　遂令端坐寶蓮華」
】

** 因緣言說差別分第二十八

「爾時大慧菩薩復白佛言世尊。佛說緣起即是說因
緣。(乃至)然世尊所謂因緣生諸性言說。」

【因緣生諸性言說。佛與外道。其異否。故云有間悉檀。】

「有間悉檀無間悉檀。」

【悉檀者。譯義。或言宗。或言成就或言理也。】

「建立作如是說。此有故彼有。」

【謂有無明乃有緣行。故曰此有故彼有。】

「佛告大慧。我非無因說。(乃至)不覺自心現量。外境界
性非性。」

【謂於外境。有性非性見。】

「彼有如是過。(乃至)佛告大慧。無性而作言說。謂兔角
龜毛等。世間現言說。」

【無而現有。乃世間言說。】

「大慧。非性非非性。但言說耳。」

【佛告以言說非有性。亦非有非性。】

「　如汝所說言
　不能如實知
　輪迴三有宅」


【頌曰。

「　因緣勿為從他起
　言說休論性有無
　若覺唯心或現境
　鏡明鐘響自如如」
】

** 離惑乱見分第二十九(妄想為惑。誰其不然。凡夫迷悟。昏不自知。
二乘悟迷認為顛倒。昏不自知。病不服藥。認為顛倒。飲藥增痾。遂使真常無由旋復。故如來。為
惑亂而說常。祖師云。迷生寂亂。悟無好惡)

「爾時大慧菩薩復白佛言世尊。常聲者何事說。」

【謂聲言為常者。以何事而說。】

「佛告大慧。為惑亂。」

【執惑亂。以為顛倒。而生滅之心生。茲所以役於取
捨而不得常。祖師曰。良由取捨。所以不如。故大慧
問常。而佛答以為惑亂。】

「以彼惑亂。諸聖亦現而非顛倒。」

【諸聖亦現惑亂。與人同。無倒與不倒。覺想與人異。】

「非明智也。然非不現。」

【謂之明智。非如木石。安得不現。彼但如幻。雖現不
現。】

「所以者何。謂離性非性故。」

【本來離性。因妄而生。一翳在目。空華亂墜。彼安能
作無常哉。】

「云何離性非性惑亂。謂一切愚夫種種境界故。」

【種種境界。謂如不文恒河。】

「如彼恒河。餓鬼見不見故。無惑亂性。」

【餓鬼。於河不見有水。是無恒河之性。如彼愚夫。溺
於惑亂。不自知也。】

「於餘現故。非無性。」

【餘具覺知。見為恒河。是有恒河之性。如彼聲聞。執
為實有。於惑亂性欲壞滅之。】

「如是惑亂。諸聖離顛倒不顛倒。是故惑亂常。謂相相
不壞故。」

【諸聖於惑亂。非愚夫之無惑亂性。而不自知。亦非
如二乘之有惑亂性。而務欲壞滅。故離倒與不倒
之覺。斯不期於常。而自常矣。所以常者。以未甞相
相而務欲滅之故也。故下文云云。】

「大慧。云何惑亂真實。(乃至)於此惑亂有少分想。非聖
智事相。」

【聖於惑亂。巳得如幻。倒不倒見。皆悉無有。除此之
外。有少分覺。即覺想也。故曰非聖智事相。】

「大慧。凡有者愚夫妄說。非聖言說。」

【有者。謂執惑亂性而有之。此愚妄爾。】

「彼惑亂者倒不倒妄想。起二種種性。」

【巳下雖聖種性。亦是不倒妄想也。】

「大慧。即彼惑亂妄想起緣覺乘種性。謂即彼惑亂自
共相不親計著。」

【有緣而覺。非不計著。但有所覺。而不親之爾。】

「云何智者即彼惑亂起佛乘種性。謂覺自心現量。外
性非性不妄想相。」

【謂不於外性而起非性之想。】

「起佛乘種性。是名即彼惑亂起佛乘種性。」

【雖曰佛乘。以有心量故。不免妄想。若知如幻。則佛
乘亦妄爾。】

「又種種事性凡夫惑想。起愚夫種性。」

【愚夫分別種種事性。決定如是。決定不異。故曰惑
想。】

「彼非有事非無事。是名種性義。」

【聲緣聖凡。皆即惑亂。而起種性。彼種性中。種種事
物。非即是物。亦非非物。皆隨心而現。故曰是名種
性義。】

「大慧。即彼惑亂不妄想。(乃至)是故說如離心。」

【即惑亂之性。而不妄想故。諸聖能轉捨心意意識
等習氣。而為真如也。說如離心者。謂離心意意識
等。】

「大慧白佛言世尊。若惑亂如幻者。復當與餘惑作因。」

【謂一切如幻。前後轉生。諸餘惑亂。因此而起。又大
慧之疑也。】

「佛告大慧。非幻惑因。不起過故。幻不起過。無有妄想。」

【一切如幻。諸過潛消。過之能消。以無諸妄。】

「大慧。幻者從他明處生。非妄想過習氣處生。」

【惟彼覺明。乃能如幻。】

「是故不起過。大慧。此是愚夫心惑計著。非聖賢也。」

【餘惑作因。以是生疑。是愚夫計。非聖賢也。】

爾時世尊欲重宣此義而說偈言。

「　聖不見惑亂
　中間亦無實
　中間若真實
　惑亂即真實
　捨離一切惑
　若有相生者
　是亦為惑亂
　不淨猶如翳」


【若有離相。亦惑亂也。故曰不淨。
頌曰。

「　寂寂空凝絕較量
　妄疑惑亂敗真常
　却將覺想袪顛倒
　撓破無心佛道場
　影像不辭潭底現
　妍媸終豈鑑中藏
　但知一切皆如幻
　萬法紛紜掣電光」
】

** 如幻差別分第三十

「復次大慧。非幻無有相似。見一切法如幻。大慧白佛
言。(乃至)言一切法如幻。為異相計著。」

【種種謂一切相。異相謂顛倒相。變異不同。猶如幻
化。此大慧之疑也。】

「若種種幻相計著。(乃至)世尊。有性不如幻者。」

【大慧謂既有性相。即不遽滅。安可計著如幻。】

「所以者何(乃至)種種相現如幻。」

【一切色相非因。而然既無所因。則種種相現。自如
幻爾。】

「大慧。然不實一切法速滅如電。是則如幻。」

【以法不實。速滅如電。故言如幻。】

「譬如電光(乃至)非愚夫現。」

【愚夫執著。不能速滅。故云。】

「如是一切性(乃至)非現色相計著。」

【謂於一切性相。若能觀察無性乃如幻。非於色相
有所計著。】

「佛告大慧。非我說無生如幻。(乃至)謂生無生。」

【性體空寂。凡有所生。悉如幻夢。故雖有生。實未甞
生。】

「覺自心現量。有非有外性非性無生現。」

【但覺自心有及非有外性非性。皆無生現。】

「大慧。非我前後說相違過。(乃至)非自妄想種種計著
緣。」

【外道。從有無生一切法。不說自心妄想執著因緣
而生。】

「大慧。我非有無有生。(乃至)為攝受生死故。」

【說言人之有性。為欲眾生知死生有去來。非如斷
滅之見。】

「壞無見斷見故(乃至)種種業受生處故。」

【謂有是業。有是受生。】

「以性聲說攝受生死(乃至)為離性自性相故。」

【佛說如幻。非有所立。欲有所離故也。】

「隨愚夫惡見相希望(乃至)說幻夢自性相一切法。」

【愚夫惡見。不知自心。如來。欲令破壞因緣計著之
見。故說幻夢。為之對治。】

「不令愚夫惡見希望(乃至)如實處見作不正論。」

【法法如幻。即無緣想。亦無滅見。遂令法相一切如
實。愚夫執著。而以此說為不正論。】

「大慧。如實處見一切法者。謂超自心現量。」

【知心有現。則心為現轉。未能無心。心如實處。則心
無自心。法惟自法。如鏡現像。不將不迎。心量之見。
亦將除滅。】

爾時世尊欲重宣此義而說偈言。

「　無生作非性
　有性攝生死
　觀察如幻等
　於相不妄想」


【頌曰。

「　世間萬法自形彰
　昧者依他盡日忙
　故說幻因明遽滅
　要同掣電暫時光
　無生為破愚夫執
　有性須知應病方
　儻若無心如實處
　曾無一物可思量」
】

** 離名句形身分第三十一

「復次大慧。當說名句形身相。(乃至)隨入義句形身。」

【假名顯道。故覺名句。即入義句。】

「疾得阿耨多羅(乃至)自性決定究竟。是名句身。」

【事以名立。名以句定。句以顯義。義有自性。因自性
故。決定究竟。】

「形身者(乃至)是名形身。」

【形身者。即字也。】

「又形身者。謂長短高下。(乃至)自相現故說形。」

【制字者。長短高下。像其本形。故曰自相現。】

「是名名句形身(乃至)應當修學。」

【知名句形身。即知所以言者在於言外。而言者特
筌蹄爾。】

「　名身與句身
　及形身差別
　凡夫愚計著
　如象溺深泥」


【頌曰。

「　形名章句亂紛然
　不免鷄窻坐究研
　萬里江湖如到岸
　行人何用守空舡」
】

** 離相止惑分第三十二

「復次大慧。未來世智者(乃至)而言說無記止論。」

【無記。猶無所記錄。謂不立說也。止論。謂置而不答
也。如來。為彼眾生怖其著有故。說言無記。所以通
之。外道計著攝所攝性。不知自心現量故。止而不
為說。昧者。不知佛之通義不在此。而直以此稱佛。
盖失之矣。】

「非彼痴人之所能知(乃至)於因作無記論。」

【若因於身命者是也。故曰於因。】

「不知自心現量故止彼。」

【佛之止論。為此而巳。】

「如來應供等正覺。以四種記論。(乃至)不為熟者。」

【四種記論。謂直答。反質答。分別答。置答。置答即止
論也。】

「復次大慧。一切法離所作。(乃至)一切法不生。」

【以外道於因作無記論故。佛說因緣不生。及性相
不可得。】

「大慧。何故一切性離自性。(乃至)說一切法不生。」

【自覺。則一切性相。皆無所得。故一切法不生。】

「何故一切法不可持來(乃至)欲持去無所去。」

【無所攝受。故無所來。既無所來。復何所去。】

「是故一切法離持來去(乃至)一切法不滅。」

【性自性相。悉無所有。法不可得。又何所滅。】

「何故一切法無常(乃至)是故說一切法無常。」

【本來寂滅。何有無常。無常性者。因於世間諸相起
故。】

「何故一切法常(乃至)說一切法常。」

【謂一切相起。本無生性。既本無生。無常常矣。】

「　正覺所分別
　自性不可得
　以離於言說
　故說離自性」


【頌曰。

「　外道愚痴義不通
　妄為止記混真空
　若論聖智無蹤跡
　性相皆離絕異同」
】

** 離四果差別分第三十三

「爾時大慧菩薩復白佛言世尊(乃至)以一切法境界
無盡身財攝養一切。」

【一切法無盡身財。即華嚴之行海。是也。】

「佛告大慧。有三種須陀洹(乃至)以彼非有非無非有
無。無實妄想相故。」

【須陀洹。無愚夫想。有無非有無。及一切法皆無實
想。此之妄想。亦如愚夫。緣起自性。種種計著。而生
妄想也。】

「愚夫妄想(乃至)是須陀洹妄想身見。」

【謂欲去愚夫妄想。如此而不知反隨無實妄想。妄
想身見者。以有人無我見。】

「大慧俱生者須陀身見(乃至)大種及色不集故。」

【謂須陀洹。見自身它身。色相本空。雖曰遣色。適長
生相。是乃俱生身見。俱生身見者。以有色不集等
見。】

「須陀洹觀有無品不現(乃至)是名身見相。」

【觀有無。一切不現。方斷身見。而不生貪。】

「大慧疑相者(乃至)是名疑相須陀洹斷。」

【謂疑法不生。故曰疑相斷。】

「大慧戒取者云何(乃至)求受生彼則不取。」

【謂諸愚夫。持戒精勤。種種苦行。求受生處。饗未來
樂。彼須陀洹。不取是相。故曰不取戒。】

「除回向自覺勝(乃至)受持戒支。」

【唯於回向等。受持戒支。則雖取而不取也。】

「是名須陀洹戒相斷(乃至)墮身見及諸結不斷。」

【須陀洹。若作是念。此是三結。我離三結者。是名見
二法。反墮身見。而所謂結斷者。復不斷矣。】

「佛告大慧愛樂女人(乃至)非趣涅槃貪斷。」

【須陀洹果。得正受樂故。能斷世間貪。非能斷趣涅
槃貪。】

「大慧云何斯陀含相(乃至)見相不生。」

【照破色相。及妄想生想。於彼見相。又皆不生。】

「善見禪趣相故(乃至)使妄想不生故。」

【於色相性以及非性。而自生過患之見。盖彼於妄
想。使不生故。】

「為菩薩摩訶薩方便示現阿羅漢為佛化化。」

【以佛之化。化導眾生。曰化化。一乘道果。菩薩方便
示現。為佛化化。此三種也。】

「佛告大慧得寂靜一乘道聲聞非餘者。」

【謂今所說阿羅漢。乃一乘道。非彼二種。故於下文
述二種行。以明一乘其行不然。】

「大慧於妄想處種種說法(乃至)得果相說名得果。」

【禪者。入禪一切遠離。是謂得禪。以見心現量。是謂
得果。說名得果。非實得果。巳上二種。未超心量故
非一乘。】

「復次大慧。欲超禪無量無色界者。(乃至)有心量故。」

【以前二種未離。受想正受。唯超自心現量者。乃不
復爾。故曰不然。凡以別二種有心量故。自欲超禪
無量無色界。巳下皆述寂靜一乘道也。】

「　此則妄想量
　若覺得解脫」


【頌曰。

「　諸佛真機不易傳
　過諸色量實難肩
　斷除三結高持戒
　頓照無生果巳圓
　唯有那含能見過
　堪任羅漢得諸禪
　一乘除是超心量
　體合虗空不立玄」
】

** 二種覺分第三十四

「復次大慧有二種覺(乃至)是名觀察覺。」

【覺性自性。亦無性見。即無四句之可離。故曰選擇
離四句不可得。】

「大慧此四句離(乃至)觀察一切法應當修學。」

【覺性自性。即離四句。法自法爾。於此始名為一切
法。離此四句。觀察諸法。始超四句而即自在。故當
修學。】

「大慧云何妄想相攝受計著建立覺(乃至)是名妄想
相攝受計著建立覺。」

【計著四大種之所宗。即自因相。而生譬喻。且曰彼
皆不實之所建立。計著於此。是有建立。本無所有。
有立皆妄。又當覺此。】

「是名二種覺相(乃至)成就此二覺相。」

【善覺二種。故曰成就。】

「人法無我相(乃至)得初地入百三昧。」

【無所有覺。即能觀察行地。方得初地。入百三昧。不
旋踵間。而超法雲。言其速也。】

「善繫心十無盡句。」

【華嚴教中。十無盡句。】

「成熟眾生(乃至)得自覺樂三昧正受。」

【頌曰。

「　觀察覺中離四句
　計他不實亦非真
　到頭無覺方為覺
　始作如來閫域人」
】

** 離四大造色分第三十五

「復次大慧菩薩摩訶薩。當善四大造色。云何菩薩善
四大造色。」

【以有四大之性。造出四大之色相。】

「彼真諦者四大不生。」

【真諦寂靜。故云不生。盖無生想乃不生矣。】

「彼四大不生。作如是觀察。(乃至)是名心現妄想分齊。」

【於彼四大。作不生觀。乃能覺知妄想分齊。悉由自
心所現分齊。而知外性率皆非性。】

「謂三界觀(乃至)離四句通淨。」

【菩薩於三界中。觀四大造色之性。本無所有。離於
四句。通淨而無所染。】

「離我我所。如實相自相分段。」

【造色巳離四句。即於實相自相。一切如之初。無生
滅之想。即相而言。故說分段。】

「住無生自相成。」

【若住實相。即住無生。如此自相乃成。】

「大慧識者因樂種種跡境界故。餘趣相續。」

【四大生色。以諸根識。樂於一切形跡境界。其餘諸
趣。以是續生。】

「大慧地等四大及造色等(乃至)大種不生。」

【若覺無性。四大種子。亦無有生。故云非彼四大緣。】

「性形相處(乃至)外道妄想非我。」

【頌曰。

「　地水火風名四大
　誰知和合眾緣成
　若知四大元無性
　自相如如總不生」
】

** 諸陰自性相分第三十六

「復次大慧當說諸陰自性相(乃至)而妄想言一虗空。」

【四大種性。周徧法界。然其色相。猶可指陳。若夫非
色諸陰。逈離數相。如人妄言為一虗空也。】

「大慧如是陰(乃至)非聖賢也。」

【諸陰。離相離性及離四句。因迷而有。覺後皆空。愚
夫妄執。以為實有。故曰非聖賢也。】

「大慧聖者(乃至)離異不異故。」

【聖者之於五陰。倐有忽無。如幻出種種色像。又如
幻夢影像。未甞計其同異。故永嘉云。五陰浮雲空
去來。】

「大慧聖智趣(乃至)汝當除滅。」

【諸陰性相。本來空寂。皆因妄想而現。聖智旨趣。不
墮有無。同其妄想所現。而無所著。故云是名諸陰
自性相。汝當除滅。】

「滅巳說寂靜法(乃至)法無我見淨。」

【法雖無我。其見猶存。見性兼忘。乃真寂靜。】

「及入不動地(乃至)普濟眾生亦復如是。」

【頌曰。

「　五陰浮雲性本離
　還如夢影勿生疑
　法無我見仍虗淨
　空手廛中一幻師」
】

** 離四種涅槃差別分第三十七

「復次大慧。諸外道有四種涅槃。云何為四。謂性自性
非性涅槃。」

【謂不覺性自性。而以為非性。即涅槃者。】

「種種相性非性涅槃。」

【謂以一切性相。皆為非性。即涅槃者。】

「自相自性非性覺涅槃。」

【謂初以性相為非性。今乃覺焉。而實覺想於此。即
涅槃者。】

「諸陰自共相相續流注斷涅槃。」

【謂斷諸陰流注。而即涅槃者。】

「是名諸外道四種涅槃(乃至)妄想識滅名為涅槃。」

【外道涅槃。不離妄想識陰種子。如來所言一切識
滅。名為涅槃。非實有性。】

「大慧白佛言世尊(乃至)云何離意識非七識。」

【大慧謂。既立八識。何故。於此伹說意識滅。而非七
識滅也。】

「佛告大慧彼因及彼攀緣故七識不生。」

【因及攀緣。初由意識。若意識滅。則七識無由而生。】

「意識者境界分段計著生(乃至)是故意識滅七識亦
滅。」

【自境界分段計著。至因緣生。意識之所生也。自不
壞身相。至亦如是。七識之所生也。習氣滋生。長養
藏識。意與之俱。計著我所。而有思惟。相續因緣乃
生。意識若夫不壞身相。藏識則如來藏也。藏識。為
之因攀緣所現。而聚於心。乃生七識。七識。即前所
謂現識。意識即前所謂分別事識。不壞身相。藏識。
即前所謂真識。心之所現。意識分別。七識隨之。意
識滅盡。無所攀緣。七識空名。故當自滅。】

「　如是意識滅
　種種識不生」


【頌曰。

「　妄想紛拏不自知
　却於心鏡現形儀
　遂令七識攀緣起
　留得諸塵意裏推
　境上根莖如不著
　靈源澄湛更何疑
　超然寶藏無形像
　對面知他是阿誰」
】

** 離妄想自性差別分第三十八

「復次大慧。今當說妄想自性分別通相。(乃至)謂有所
說事自性聖智所知依彼而生言說妄想。是名所說
事妄想。」

【聖智所知了義妄說。若依彼而生言說。故名所說
事妄想。】

「是名自性妄想。」

【本無所有。妄立自性。以為此法如是。如是不異。此
意見也。】

「謂縛不縛因緣計著如士夫方便若縛若解。」

【謂執因能縛。而有所縛。如人以繩方便力故。縛巳
復解。】

「大慧計著緣起而計著者(乃至)如幻示現種種之身。」

【計著緣起。於妄自性。而生計著。如依於幻見種種
物。】

「凡夫妄想見種種異幻。」

【凡夫以此。轉執幻相。】

「　心縛於境界
　覺想智隨轉」


【隨境而覺。謂之覺想。】

「　無所有及勝
　平等智慧生
　妄想自性有」


【巳下。皆妄立緣起之性。】

「　世諦第一義」


【以世諦及第一義為二。】

「　第三無因生」


【又立無生之說為三。】

「　妄想說世諦
　斷於聖境界」


【巳上諸妄。惟聖則斷。】

「　譬如修行者
　於一種種現」


【於一理而現種種。】

「　究竟不成就
　則度諸妄想」


【究竟而諸相不就。則度矣。】

「　自覺知爾炎
　彼無有差別」


【唯自覺。則知差別者皆爾炎也。】

「　成巳無有性」


【謂成自性。】

「　云何妄想覺」


【至成自性。則一切無性。云何用覺。】

「　妄想種種現
　清淨聖境界」


【唯聖。乃知雖現而非實。】

「　離二妄想者
　如是則為成」


【頌曰。

「　妄想皆因緣即起
　更論無有異兼同
　還如無裏重占夢
　覺後方知一切空」
】

** 自覺一乘相分第三十九

「大慧菩薩復白佛言世尊(乃至)離見妄想。」

【覺其不由於他因心。而見於此心見。又當遠離。】

「上上昇進入如來地(乃至)及覺法無我。」

【煩惱習氣巳斷。又當覺法無我。若不覺法無我。則
未能忘法。如味著三昧樂。及非性無漏界。是也。】

「彼一切起煩惱(乃至)非性無漏界覺。」

【煩惱習氣雖斷。而未能覺法無我。方且味著三昧
樂。及非性無漏境界。智者於此。又當覺也。觀察一
切。皆本非性。而證無漏。性相未忘。故當覺也。】

「諸乘非究竟。」

【有心即墮三乘。
頌曰。

「　聖智無乘名自覺
　盖言自照不由人
　味貪三昧皆為障
　無漏為心未免塵
　終被相風時皷轉
　猶如浮木泛江津
　廓然覺性空中泯
　始得如來自在身」
】

楞伽經纂卷第二

楞伽經纂卷第三


* 一切佛語心品第三

** 意生身分第四十

「爾時世尊告大慧菩薩言。意生身分別通相我今當
說。(乃至)修行者了知初地上增進相得三種身。」

【心本無相。孰名以身。自其所得之受用而生。猶如
意生無有障礙。故曰意生身。得三種身者。進於初
地。故曰了知初地增進相。】

「知自心現境界性非性。」

【知所現之性。皆非其性。】

「身心轉變。」

【謂轉捨心意意識五法自性二無我相身。】

「得如幻三昧(乃至)迅疾如意。」

【本一法界。成現百千三昧清淨蠲潔。明如妙華。隨
心化現。故曰迅疾如意。前言實相所現。此言照諸
幻相。】

「猶如幻夢水月鏡像(乃至)通達自性法故。」

【以能通達一切法。皆彼自性。而吾無性。故曰自性
法。若是則雖現一切法。而法常無染。】

「云何種類俱生無行作意生身(乃至)無行作意生意
生身。」

【即一心而普造。則萬法齊彰。如海印像。故曰種類
俱生。即一心而隨緣。則無作而作。如風過空。故曰
無行作。】

「　種種意生身
　自在華莊嚴」


【頌曰。

「　豁達巳除諸識浪
　遂於三種現身財
　安然初覺元非性
　如幻徐知法障開
　功德海中騰雨露
　莊嚴門裏結樓臺
　須知無作而俱作
　一切皆從自得來」
】

** 離五無間分第四十一

「爾時大慧菩薩白佛言世尊。如世尊說。若男子女人
行五無間業。(乃至)名五無間事亦名無間等。」

【華嚴經云。菩薩。觀諸緣起自性空。得空解脫。觀諸
有支性滅。無有少法相生。得無相解脫。無相無願。
唯除慈悲。得無願解脫。此名三解脫。謂行五無間
者。其意欲以三解脫。及無漏想。斷彼七識佛。其實
未能解脫。故曰惡想。】

「復次大慧有外無間(乃至)於三解脫一一不得無間
等法。」

【斷此五種。名無間等。斷之者。是有心於善業者也。
若於三解脫中。不見有無間等法。】

「除此巳餘化神力現無間等。」

【化現無間。則非究竟斷彼。故曰外無間。唯化現無
間是。則以智慧方便。而行無間。非有心於善業。故
能為作五無間罪者。除疑悔也。】

「謂聲聞化神力(乃至)無有一向作無間事。」

【神力化現。現巳還滅。非究竟斷彼。故曰無有一向
作無間事。】

「不得無間等除覺自心現量。」

【化現無間。即於無間等法。實無所有。唯覺自心現
量。而自心現量之性。本亦非性。故下文(云云)。】

「離身財妄想(乃至)解脫餘趣相續妄想。」

【化現無間。本以智慧方便。而為眾生。若有餘趣相
續之想。則亦未超心量。故云。】

「　是謂五無間
　不入無擇獄」


【頌曰。

「　五般無間最為精
　正眼觀來是業生
　爭似無心三解脫
　不須防檢自圓成」
】

** 佛知覺分第四十二

「佛告大慧覺人法無我。」

【覺人法無我。則無復有無我之相矣。】

「　善知二無我
　二障煩惱斷
　永離二種死
　是名佛知覺」


【頌曰。

「　皆言人法兼無我
　子細尋思了得麼
　只這二邊無取捨
　如來知覺沒殽訛」
】

** 佛等一切分第四十三

「佛告大慧以四等故。」

【等。謂與之齊等無有分別。】

「於大眾中唱如是言。」

【字語身法。既與諸佛。無有差別。則與諸受生一切
種類。皆悉平等。無有同異。達此然後知天地同根。
萬物一體。】

「　迦葉拘留孫
　拘那含是我
　以此四種等
　我為佛子說」


【頌曰。

「　眾生諸佛亦均齊
　大覺皆言我昔為
　若論四般無異等
　即同於彼更何疑」
】

** 自得本住分第四十四

「何因說言不說是佛說。」

【大慧言。正覺即佛也。而云不說是佛說。故疑。】

「云何二法謂緣自得法及本住法。」

【自覺而不從外得。曰自得。萬變而法界如然。曰本
住。】

「離言說妄想離字二趣。」

【離言及字。故曰二趣。】

「於其中間不說一字亦不巳說當說。」

【佛以自得及本住法故。離言字二趣。一切所說。對
病設藥。如鏡現像。悉無所得。亦無增減。】

「　緣自得法住
　故我作是說
　彼佛及與我
　悉無有差別」


【頌曰。

「　圓明妙體絕思惟
　若墮三乘豈易知
　自得樂中離所說
　真常法界弗曾移
　眾生有病根根別
　我佛施方種種醫
　若信古今無異體
　不談一字更何疑」
】

** 離有無有相分第四十五

「佛告大慧此世間依二種(乃至)欲見不離離相。」

【依於有無。即墮性及非性。而欲見可離及不可離
相。以不知心量故。】

「云何世間依有謂有世間因緣生。」

【本來寂滅。凡說有者。皆因緣故。】

「非不有從有生非無有生。」

【此世間說有者。】

「彼如是說者是說世間無因。」

【有無常相因故。說有者。為無之因。】

「大慧白佛言(乃至)後不復取。」

【此皆論愚夫依無也。彼諸愚夫。受貪恚巳。又計非
性。其意不取有性者。謂彼自寂靜故。又謂諸佛聲
緣。亦不取彼有無之性。一切斷滅。殊不知其不了
自心現量。反墮壞滅之想。此所以言懷也。】

「佛告大慧善哉善哉(乃至)於聲聞緣覺及佛亦是壞
者。」

【此難辭也。如來謂若以貪恚癡為壞滅。前言聲緣
及佛。亦可謂壞。盖貪恚癡。與佛聲緣。同歸於內外
不可得故。】

「佛聲聞緣覺自性解脫故縛與縛因非性故。」

【佛及聲緣。既見本性。而得解脫於縛與因。皆本無
性。】

「大慧若有縛者(乃至)是名無有相。」

【若以貪恚癡為我之縛。而欲壞去。即是有縛者。反
為縛因。念念壞去。以為非性。是墮斷見。故曰是名
無有相。】

「　誰集因緣有」


【非因於他。自心緣起。】

「　觀世悉空寂
　有無二俱離」


【頌曰。

「　休說有無皆巳離
　因緣生滅又沉淪
　若能悟了惟心境
　一似醒來看醉人」
】

** 宗說俱通相分第四十六

「大慧宗通者謂緣自得勝進相。」

【反照自心。曰自得。超離緣妄。曰勝進。】

「遠離言說文字妄想(乃至)遠離一切虗妄覺想。」

【非見自心曰覺想。】

「如應說法。」

【如響之應。曰如應。】

「　云何起妄想
　非性為解脫」


【何起非性以為解脫。】

「　從愛生諸陰
　有皆如夢幻」


【頌曰。

「　光明自覺證宗風
　方便隨機說亦通
　此是如來真淨境
　有無覺想悉皆空」
】

** 離不實妄想分第四十七

「世尊第一義亦如是離量限分譬因相。」

【第一義相。無數。無形。無際。無可喻。無可因。故曰離
量限分譬因相。】

「將無世尊說邪因論耶說一生一不生。」

【大慧假問。謂外義亦離性相。與第一義同。為計著
或言妄想生。或言妄想不生。何為而異耶。】

「佛告大慧非妄想一生一不生(乃至)妄想不生。」

【謂有無之想。本自不生。外現之性。本自非性。覺自
心現。則一切唯心。妄不期滅。
頌曰。

「　圓明法界絕虗凝
　萬種皆因外假成
　若覺惟心無別物
　不袪妄想自無生」
】

「大慧我說餘愚夫自心種種妄想相故(乃至)如來自
覺境界離五法自性事見妄想。」

【至此。又拂五法自性之迹。】

「　一切緣所作
　所作非自有」


【所作皆緣於心。】

「　事不自生事
　有二事過故」


【謂有緣及所緣。】

「　種種意生身
　我說為心量」


【頌曰。

「　若到如來自覺境
　逈然無古亦無今
　真常玄旨猶無見
　妄想情塵何處尋」
】

** 離語義妄想分第四十八

「如緣言說義計著墮建立及誹謗見。」

【彼不生不滅等。當無所緣而自證。】

「異建立異妄想如幻種種妄想現。」

【見一切法各別異相。而起妄想。謂如種種幻相。故
曰異建立異妄想。】

「譬如種種幻(乃至)非聖賢也。」

【佛言如幻。但言其速滅。爾非為其別異而起如幻
之想也。】

「　以彼建立故」


【緣彼言說而建立。】

「　不實如彼見
　亦非無所有」


【謂一切無性無有者。亦不實之斷見。
頌曰。

「　緣他言義立宗風
　異此同歸妄想中
　情識茫茫無實見
　不知何處覔真空」
】

** 袪別智識相分第四十九

「無事方便自性相是智。」

【本無所事。一切方便。還他自性。】

「復次得相是識不得相是智。」

【諸識寂滅。心境俱忘。了無所得。故曰不得。】

「自得聖智境界不出不入故如水中月。」

【自得境界。實相如如。不見去來。如水中月。是謂聖
智。】

「　逮得自在力
　是則名為慧」


【不採為智至此乃慧。】

「　縛境界為心」


【心未離緣。不免於縛。】

「　覺想生為智
　無所有及勝
　慧則從是生」


【覺想為智。至此乃慧。】

「　遠離思惟想」


【言慧如此。】

「　二乘不相應」


【以思惟攝受故。不相應。】

「　超度諸心量
　如來智清淨」


【頌曰。

「　開標智識示群生
　只為凡愚眼未明
　三智立名皆是妄
　二乘非性亦非精
　如來地上超心量
　佛子須知絕想情
　自得界中無出入
　還如月湛水中形」
】

** 離外道轉變見分第五十

「復次大慧外道有九種轉變論外道轉變見生。」

【謂之轉變即有見相。】

「所謂形處轉變(乃至)是名九種轉變見。」

【今而非昔。故曰轉變。】

「乃至事變妄想彼非如非異妄想故。」

【非有如是。非不如是。皆心現妄想。】

「自心現外性非性。」

【彼不知自心所現外性本非性。】

「大慧如是凡愚眾生(乃至)如見幻夢色生。」

【如實真心。本無生滅。有無轉變。外道妄習。如彼幻
夢。遽生色相。一切非實。】

「　然世間緣起
　如乾闥婆城」


【頌曰。

「　法身常住不遷移
　轉變皆因性相迷
　萬法縱橫如幻夢
　覺來無物可思惟」
】

** 解脫相續相分第五十一

「爾時大慧菩薩復白佛言世尊(乃至)不墮如所說義
計著相續。」

【一切諸法。本來空寂。盖因言說文字。計著其義。故
云。】

「四大於一切地(乃至)見一切法如幻夢等。」

【內觀四大。悉離妄想。外觀諸法。一切如幻。】

「復次大慧覺外性非性自心現相無所有。」

【菩薩當覺外性非本有性。惟自心現。本亦無有。】

「隨順觀察自心現量(乃至)於一切法無相續不相續
相。」

【以見分別有無故。名相續。以見諸法寂靜故。名不
相續。菩薩於此悉無是相。】

「復次大慧彼中無有若縛若解(乃至)無眾生可得故。」

【有縛有解。是眾生計著有無。然有無。畢竟無眾生
可得。】

「復次大慧愚夫有三相續謂貪恚痴及愛未來有喜
愛俱。」

【未來愛俱。所以相續。】

「　愚夫妄想縛
　相續不觀察」


【頌曰。

「　真空無相沒鬖髿
　相續還能綴得麼
　堪笑凡愚依妄想
　如蠶纏了復纏他」
】

** 了妄即空分第五十二

「大慧復白佛言如世尊所說(乃至)妄想彼彼性。」

【妄性非。故曰彼彼。】

「非有彼自性但妄想自性耳。」

【謂非本來有性。但自已妄想所成。故曰妄想自性
爾。】

「世尊若伹妄想自性(乃至)一切法妄想自性非性故。」

【大慧謂。以一切性。為妄想自性。則必以性自性為
非矣。故曰非性自性相待。若是則是以煩惱清淨
一切無性為過。而世尊所說不然。盖謂一切妄想。
皆自心現。非本有性。】

「佛告大慧如是如是(乃至)性自性妄想真實。」

【惟覺自心現性。則一切如幻非如。愚夫。執以為真
實。】

「此妄想自性非有性自性然。」

【聖所以不執為真實。以其本非有性。但自心現性
相而然爾。】

「大慧如聖智有性自性(乃至)如是性自性知。」

【言妄想之性自性而不執著。亦如聖。知聖見之性
自性所知。】

「大慧白佛言若使如聖(乃至)非如愚夫妄想。」

【此假問也。聖亦不有天眼肉眼之分別。但知性自
性而巳。不同愚夫分別妄想。】

「云何愚夫離是妄想不覺聖性事故。」

【大慧謂。愚夫以不覺聖性事。亦同諸聖之離妄想
也。】

「世尊彼示非顛倒非不顛(乃至)不見離有無相故。」

【大慧謂。聖以不見愚妄想為得。而愚亦不見聖知。
見何為而不得。】

「世尊聖亦不如是(乃至)不以自相境界為境界故。」

【聖亦不如愚夫之見於外妄想。一切如之自已境
界。未甞自認。】

「世尊彼亦性自性相(乃至)謂墮性相見故。」

【彼謂愚夫。】

「畢境界非如彼等如是無窮過不覺性自性相故。」

【自大慧白佛巳下。其意謂。聖雖非如愚夫妄想。然
亦有聖知等性自性。愚夫。雖不離妄想。然亦又離
聖性妄想。聖離有無相。愚夫又不見離有無相。聖。
亦不見事妄想。不執自境界。愚。任妄想自性。而不
說因無因。謂愚墮性相見。而聖之異境界。非如彼
愚妄想無窮。然亦不覺性自性相。皆大慧反覆詰
問之辭。】

「世尊亦非妄想自性相(乃至)如實知妄想。」

【聖亦非妄想。而因性自性。云何愚夫。妄想自見非
為妄想。亦如佛之實知妄想。】

「世尊妄想異(乃至)而愚夫不如實知。」

【聖凡。若妄想異則自性異。今也凡聖異者。以聖能
因妄想自性相故。然聖因性。凡亦非妄想。則是各
不妄想。云何愚夫。不如聖之實知也。】

「然為眾生(乃至)妄想相不如實有。」

【以愚夫不如實知故。為眾生離妄想而說。如謂彼
妄想相不如聖之實有。即是墮有見。述在下文。】

「世尊何故遮眾生(乃至)而說聖智自性事。」

【盖云。佛遮眾生有無自性計著。而聖智境界計者。
反墮有見。佛。既說空法及非性。而又說有見聖智
自性事耶。】

「佛告大慧非我說空非性(乃至)大慧我不說性自性。」

【佛。為聖智事計著自性相見。方說空法。若有性自
性見。即墮有相。故曰我不說性自性。所說皆為眾
生故。此又拂前性自性之迹。】

「大慧伹我住自得(乃至)離自心現性非性見。」

【若以自心現性。皆本有性。是著有也。以為非性。又
著無也。惟佛離此故。得如實空法。及如實印所印
也。】

「得三解脫如實印所印(乃至)離有無事見相。」

【佛言性自性。盖欲眾生。觀察妄念不離本心。若執
此相。即墮有無。當於自覺離諸有無。
頌曰。

「　如實真空佛所安
　還如用印一般般
　須知無住方為住
　要識如來住也難」
】

** 壞諸法不生宗分第五十三

「復次大慧一切法不生者(乃至)謂宗一切性非性故。」

【謂法不生。則是於一切性。有非性之見。】

「及彼因生相故。」

【因有生對方立不生之宗。】

「立一切法不生宗者彼說則壞。」

【不壞真相。本自不生。今乃建立是宗。而入一切法。
則彼建立。何為不壞。】

「大慧有無不生宗(乃至)展轉因異相故。」

【立一切不生宗。外道五分論也。謂之不生。是對異
相而立名。若自相。即無生與不生之見。】

「及為作故不應立宗分。」

【本來寂滅。今又言一切不生。則有作病。故不應立
宗。】

「謂一切法不生(乃至)現不現故及見覺過故。」

【謂一切法。如幻夢之不實。以明其現而未甞現。則
是現出不現之相。故曰現不現相故。一切不實。覺
而後滅。則不免覺想之過故。但云幻夢。則是倐有
還無。不待覺而自滅。故曰見覺過故。盖言菩薩當
說如幻夢。不當說一切法不生。】

「當說一切法如幻夢性除為愚夫離恐怖句故。」

【愚夫怖其著有墮空。而離大乘之智。故佛說無生。
以袪其惑。】

「　無自性無說
　無事無相續」


【此皆愚夫不生之見。】

「　彼愚夫妄想
　如死屍惡覺」


【如死屍之不能變動。此為惡覺。】

「　一切法不生
　非彼外道宗」


【外道。不達其本。】

「　至竟無所生
　性緣所成就」


【不生之說。緣想所成。】

「　施設於三有
　無有事自性」


【雖有施設。其體本空。】

「　施設事自性
　思惟起妄想」


【若有自性。是思惟想。】

「　若能壞彼者
　心則平等見」


【頌曰。

「　萬法如空自不生
　有無實理復何曾
　若於此說留宗旨
　飲藥誰知病轉增」
】

** 離智即心分第五十四

「爾時大慧菩薩復白佛言世尊如世尊說如攀緣事
智慧不得是施設建立。」

【於攀緣事。無所用智如之而巳。故曰如攀緣事。若
不因施設。亦不說攀緣也。】

「施設所攝受非性(乃至)唯施設名耳。」

【用智照以息攀緣。則智生。如攀緣而不與之分別。
則智滅。故曰智慧不得。以是故。凡施設建立。皆無
攝受性。而一切如幻。故於施設惟名存耳。】

「會爾炎故名為智。」

【爾炎識會。故名為智。】

「佛告大慧不如是無智應是智非非智。」

【萬法如如。不開智眼。乃為大智。此破大慧無智。及
非智之疑。】

「我不如是隱覆說(乃至)有無有外性非性知而事不
得。」

【但覺自心現量。則一切有無及性非性之所知。皆
非所知也。故曰事不得。】

「不得故(乃至)智亦不得。」

【雖順三解脫。而智亦不自知其所順。經凡言智。不
得皆然。】

「非妄想者(乃至)作如是知。」

【此智不得。非如妄想者。習無始虗偽。立為知見。如
此。】

「是知彼不知故。」

【是知。乃智者所不知故云。】

「於外事處所相性無性妄想不斷。」

【妄想計其有性無性。】

「自心現量建立(乃至)依於斷見。」

【昧者。以有智而起妄故。於外性非性。莫之有得。乃
謂一切皆空。此斷見也。】

「　而實有爾炎
　是亦說邪智」


【頌曰。

「　如所攀緣隨建立
　勿開智眼見紛紜
　但知一切惟心現
　萬里秋空絕點雲」
】

** 如來說宗俱通相分第五十五

「復次大慧愚痴凡夫無始虗偽(乃至)來世凡夫聲聞
緣覺不得其短。」

【一有所蔽。則得以短之。】

「佛告大慧三世如來(乃至)為說種種眾具契經。」

【秦曰契。今曰經。】

「　說者授童蒙
　宗為修行者」


【頌曰。

「　為對眾生有說言
　誰知說裏絕蹄筌
　宗通更了諸心識
　逈若虗空不立玄」
】

** 離世論分第五十六

「要壞帝釋千輻之輪隨我不如斷一一頭以謝所屈。」

【彼。謂欲使隨於我。我或不如。即斷頭以謝。】

「當破壞結集。」

【結集。謂藏教。】

「自事計著者。」

【但於自事而有計著。】

「自心現處二邊妄想所不能轉。」

【於自心所現。不墮有無二邊。】

「相境非性覺自心現則自心現妄想不生。」

【覺一切法自心所現。則能知他妄想來處。故妄想
無從而生。】

「一切剎那耶。」

【剎那。梵語一念。】

「我諸根義三合智生。」

【謂知三緣和合而生者。此外道見。】

「復次大慧。爾時(乃至)有三有耶。」

【三有即三界也。】

「乃至意流妄計外塵皆是世論。」

【謂意之流注。計著外塵。】

「以於外性不實妄想虗偽計著故謂妄想不生。」

【外道。於外性有所計著。而不知。自謂妄想不生。】

「受無因論則起常見外因壞因緣非性則起斷見。」

【以一切無因曰常。緣於非性而墮空曰斷。皆不免
有生滅相。】

「　不觀察二心」


【能現所現。曰二心。】

「　去者事不現」


【如鏡現像。】

「　此世他世等
　斯皆世論通」


【頌曰。

「　外道不明心量說
　妄將幻識詰真宗
　誰知眼裏元無病
　自起空花亂太空」
】

** 離涅槃想分第五十七

「如諸外道妄想涅槃非彼妄想隨順涅槃。」

【一切妄想隨順涅槃。即真涅槃。】

「如種子壞妄想不生斯等於此作涅槃想。」

【此云妄想不生。謂以不生為想者。】

「大慧非以見壞名為涅槃。」

【彼。盖壞滅諸見。而即涅槃。】

「大慧或以從方至方(乃至)猶如風止。」

【從方至方。謂無有異趣。境界之想雖滅。而想性不
滅。如風暫止。】

「或復以覺所覺見壞(乃至)作解脫想。」

【謂不起分別常無常見。作解脫想。以有想故。不得
解脫。】

「去來現在有性不壞(乃至)一切法壞作涅槃想。」

【不壞墮常。壞即墮斷。】

「或見時是作者時節世間如是覺者作涅槃想。」

【凡有見時。自謂有作時節。凡夫覺此。即墮斷見。】

「大慧如我所說涅槃者謂善覺知自心現量。」

【量有四種。一現見。二比知。三譬喻。四先勝相傳。彼
外道。於四度量。悉皆不成。】

「一切度量不見所成愚於真實不應攝受。」

【於真實相。不自立。知同於愚者。亦無攝受。】

「棄捨彼已。」

【棄捨。謂不著外性。以至不應攝受等。】

「　不識心及緣
　則起二妄想」


【愚昧本心。與緣為二。】

「　事現而無現」


【心無計著故。】

「　如彼愚妄想」


【萬法如如。無所分別。故如愚者。】

「　三有惟妄想
　外義悉無有」


【外義外境也。】

「　妄想種種現」


【外義。皆以妄想而現。】

「　凡愚不能了
　經經說妄想
　終不出於名
　若離於言語
　亦無有所說」


【頌曰。

「　純真法界自圓成
　外道如何墮想情
　展轉只因生滅相
　漂沉還落斷常坑
　自心覺了非他物
　四句袪除更不萌
　清淨境中無所得
　涅槃惟有一虗名」
】

楞伽經纂卷第三

楞伽經纂卷第四


* 一切佛語心品第四

** 離一切根量分第五十八

「如我所說一切法無我當知此義無我性是無我。」

【佛說諸法無我。以諸法中無有我性。故說無我。非
是無有諸法自性。故下文云云。】

「一切法有自性無他性(乃至)馬牛性。」

【譬如牛無馬性。馬無牛性。非無自性。】

「一切諸法非無自相(乃至)以妄想故。」

【聲緣外道。棄有墮空。不離妄想故。於諸法自性。未
能了知。】

「如是一切法空無生無自性當如是知。」

【謂若知此。乃證空義。】

「如是如來與陰非異非不異。」

【如來清淨法身。與諸陰界。無異不異之性相。】

「若不異陰者應是無常若異者方便則空。」

【若離陰。即是斷見。】

「若二者應有異(乃至)一切法亦如是。」

【非離陰而別有法身故。如牛角之相似。然以方便
而成實相。茲所以有差別。】

「如是智及爾炎。」

【謂之爾炎。則因物而起矣。】

「　悉離一切量」


【見聞覺識。是名為量。】

「　正觀察我通」


【我通即無我是也。】

「　是名為正觀
　不毀大導師」


【頌曰。

「　彿陀實際絕行蹤
　非事非因蔑異同
　根量兩頭俱截斷
　逈然忘照若虗空」
】

** 不生不滅離言說分第五十九

「如世尊說修多羅攝受不生不滅。」

【梵語修多羅。此間契經。謂經中。攝受不生不滅之
說。】

「不生不滅亦非無義。」

【不生不滅。若無實義。即斷見也。】

「大慧我說意生法身如來名號彼不生者。」

【謂之意生。雖生而未甞生。乃是不生者。】

「我於此娑訶世界。」

【娑訶。譯言能忍。】

「大慧彼諸痴人作如是言義如言說義說無異。」

【謂彼義說。不知自通。亦如言說。】

「大慧彼惡燒智。」

【惡能滅慧。如燒物然。】

「令離心意意識故不為得自覺聖智處。」

【於聖智。言處以別。聖智不在言說。】

「一切虗偽息是名如實。」

【謂之如實。以明其非有是相。】

「與此相違計著言說應當遠離。」

【頌曰。

「　如來境界豈容聲
　苦口紛紛為眾情
　離說離言方合道
　不生不滅只空名
　真心出入波中月
　法相縱橫鑑裏形
　實際義中無一字
　涅槃生死坦然平」
】

** 袪外道不生不滅分第六十

「外物因緣亦如是。」

【言外物則以別。無明愛業者內也。】

「外道示說四大不壞(乃至)世尊所說亦復如是。」

【外道分別諸大。佛亦分別諸大。】

「如向所說一世界中應有多佛無差別故。」

【大慧謂。佛不可多得故。言無有是處。若言多佛。豈
外道亦是佛。而佛與外道。更無差別耶。】

「佛告大慧我說不生不滅(乃至)得不生不變相。」

【此性自性。謂自立不變之性相。】

「我不如是墮有無品(乃至)如種種幻夢現故非無性。」

【佛說無性。伹如幻夢而巳。既不著有。亦不墮空。故
下文(云云)。】

「云何無性(乃至)攝不攝故。」

【色本無自性。但人攝受與不攝受。現與不現。乃有
或有或無之見。】

「以是故一切性無性非無性(乃至)妄想不生。」

【謂之無性。非同斷見。但覺自心現量。而妄想不生。
則自無性矣。】

「非諸聖賢不如實者。」

【聖賢不除妄想。亦不如實。然不起生滅想。與凡夫
異。】

「不爾如性自性(乃至)不見寂靜。」

【不爾者。異前之辭也。如來。於一切性自性如之而
巳。於妄想。未甞有異之之念。】

「不見寂靜者(乃至)非相見相者受生因故不勝。」

【見無相者。各為勝相。若非相而見有相。則不斷有
生之因。故為不勝。】

「無相者妄想不生(乃至)離先妄想心心數法。」

【如真實義見。則雖見而無所見。心心數法。悉皆離
之。盖如來涅槃。如實印所印。無起滅之性相故也。】

「　一切法不生
　無性無所有」


【亦非無性。】

「　無因而相現」


【謂本無因。惟心所現。】

「　熾然無因論
　恐怖諸外道故」


【或說無因。以恐怖外道故。】

「　其身隨轉變」


【謂轉所依。】

「　無外性無性」


【亦無無性。】

「　慧無所分別」


【離鉤鏁而求法。愚夫所分別爾。】

「　是則不成就」


【謂非聖智。】

「　離數無異法」


【謂離鏁更無別法。】

「　唯說一乘法
　是則為大乘」


【頌曰。

「　不生不滅義如如
　外道如何辨等殊
　只為立名兼立相
　遂令歸有或歸無
　一靈妙覺波還水
　萬種塵緣雪在爐
　如實界中亡取捨
　更無真妄可名模」
】

** 袪外道七無常見分第六十一

「佛告大慧一切外道有七種無常(乃至)無常毀一切
性轉。」

【即色言色之相。色轉變言色之性。故別立此句。一
切色相。轉變無窮。而其中間轉變之性。不住散壞。
莫見其迹。若乳變為酪。是謂色轉變無常也。】

「有說性無常(乃至)有說一切法不生無常入一切法。」

【以本不生。而復生一切法。是以不生而入生也。以
不生而入生故。云不生無常。入一切法。】

「大慧性無性無常者(乃至)四大自性不可得不生。」

【外道。謂四大相壞。而四大自性不生不可得。故言
性無性無常。】

「彼不生無常者(乃至)墮一切外道生無常義。」

【外道。分析一切法。皆不生故。自立不生之相。乃有
不生無常之句。若不覺此。則是於不生中。而反有
生。】

「大慧性無常者是自心妄想(乃至)謂無常自性不壞。」

【立無常性者謂。無常自不壞滅。而能壞滅諸法。故
下文云云。】

「大慧此是一切性無性無常事(乃至)作所作無異者
一切性常無因性。」

【立無常性者。將以壞滅一切法性。令皆無性。如以
杖瓦石等。破壞諸物。令各歸壞滅。所謂無常事也。
彼盖不知作者在乎心也。所作者。事物之有相也。
作與所作不同。而外道謂。非有差別。皆欲歸於無
常。故曰性無常者。是自心妄想。】

「大慧一切性無性有因(乃至)作所作無有別異而悉
見有異。」

【性無性。因自心現。非因不相似事而生。若不深探
其因心所現。而云因不相似事。是著一切色相。而
見一切性。皆無常矣。若是則向之外道所謂作所
作。無有別異。而今於一切色相。悉見有異。】

「若性無常者(乃至)一切性不究竟。」

【真空無作無因。立無常性。以破壞一切色相。是有
作也。因一切不相似色相。而壞滅之。是有因也。以
其溺於性相故。曰不究竟。】

「一切性作因相墮者(乃至)一切性不無常應是常。」

【墮作因相。則無常自性。與物俱轉。亦無常矣。自無
常故。一切性相。皆應是常。】

「若無常入一切性者(乃至)一切三有四大及造色在
所知有生滅。」

【大種造色。非異非不異。其自性亦不壞。彼外道不
滅諸大。以三界依四大及微塵等。是故隨彼所知。
說生住滅。】

「離四大造色(乃至)四大不生自性相不壞故。」

【外道虗妄分別。謂離四大諸塵等法。更有無常。是
故說言諸大不生。以自性相常不壞故。】

「離始造無常者。」

【謂作已而捨也。】

「非四大復有異(乃至)四大不壞形處壞現墮在數論。」

【外道以四大造色不壞。分析乃至微塵。但滅形狀
長短異見。不滅四大造色。故墮世論。】

「色即無常者(乃至)若四大無常者非俗數言說。」

【外道謂。色無常。即是形處無常。非大種性。若大種
性。亦無常者。則無世事。無世事者。則墮世論。故下
文云云。】

「世俗言說非性者(乃至)火燒四大時自相不燒各各
自相相壞者四大造色應斷。」

【外道言。如火燒諸大。而自相尚在。彼盖謂必待自
相皆壞。然後四大造色之相斷。巳上皆外道見。】

「大慧我法起(乃至)謂外性不決定故。」

【如來於外性如幻。未甞決定有無之想。】

「唯說三有微心(乃至)二種妄想離外性無性二種見。」

【四大及造色二種事。本來空寂。皆以有攝及所攝
性乃知爾。如來如實。而知二種妄想。以不取有無
二種相故。】

「覺自心現量妄想者(乃至)離心性無性妄想。」

【覺自心現量者。唯見自心妄想。名為作行生。而實
不生。以離心性及無性妄想故。】

「　如是我所說
　唯是彼心量」


【頌曰。

「　外道雖聦智弗長
　溺於性相說無常
　誰知心外無餘法
　不攝纖塵是道場」
】

** 超諸地相分第六十二

「爾時大慧菩薩復白佛言世尊唯願為說(乃至)不墮
一切聲聞緣覺外道愚痴。」

【自初地至十地。皆由滅正受。而入佛地。故云滅正
受次第相續。或有聲聞緣覺。於此起涅槃想。而於
如來地不滿足。此大慧所以云不妄捨滅正受樂
門。不墮聲聞外道愚痴。不妄捨者。謂於三昧樂有
所持也。】

「佛告大慧六地起菩薩及聲聞緣覺入滅正受。」

【此聲聞。乃第六地聲聞。】

「第七地菩薩念念正受離一切性自性相正受。」

【滅諸念而正受者。六地也。隨念不離正受。七地為
然。以能離一切法自性相故。】

「非聲聞緣覺。」

【此是七地菩薩。非是七地聲聞。】

「諸聲聞緣覺墮有行覺(乃至)非念正受。」

【聲聞緣覺。緣有為行。而入正受。及先墮攝所攝境
界。是七地聲聞。未能隨念正受故。曰非念正受。所
以別七地菩薩。】

「得一切法無差別相非分得種種相性。」

【未得一切法無差別。故曰非分。以見諸法種種異
相故。】

「覺一切法善不善性相正受是故七地無善正念。」

【分別善不善性相。而入正受。是七地聲聞也。於隨
念正受。則無善巧方便。故曰無善念正受。亦以別
七地菩薩。】

「大慧八地菩薩(乃至)心意意識妄想相滅。」

【此聲聞乃八地聲聞也。八地菩薩聲聞。於意識妄
想。非有斷滅之想。故曰相滅。相滅者。如圓覺云。於
一切處。不起妄想。於妄想境。不加了知。是也。】

「初地乃至七地菩薩(乃至)外性種種相。」

【七地菩薩。觀三界心意意識。其本離我我所。唯是
自心妄想。乃墮外性種種諸相。此謂自七地墮外
道邪徑者。】

「愚夫二種自心攝所攝(乃至)虗偽習氣所薰。」

【二種自心。謂外道於我我所。及有無二邊。而生攝
所攝計著。不知由無始來過惡薰習。】

「大慧八地菩薩聲聞緣覺涅槃。」

【此文。亦以別八地菩薩與八地聲聞。雖皆曰涅槃。
而實不同。】

「菩薩者三昧覺所持(乃至)不般涅槃。」

【八地菩薩。於三昧正受。覺而有所持故。雖有三昧
樂。而不作涅槃想。】

「若不持者(乃至)佛種則應斷。」

【三昧覺所持故。不忘大悲本願。而為眾生。若一切
滅盡。而證涅槃。即墮斷空。何眾生之能顧愍。】

「諸佛世尊(乃至)無量功德。」

【諸佛。所以示現如來功德者。為欲菩薩顧愍眾生
故。】

「聲聞緣覺三昧門得樂所牽故作涅槃想。」

【此八地聲聞也。菩薩非不涅槃。無心於涅槃。故不
般涅槃。聲聞牽於三昧門樂。則是有心於涅槃。故
曰想。】

「大慧。我分部七地。」

【分別部分其所得法。】

「善修心意意識相(乃至)人法無我生滅自共相。」

【人法無我生滅自共相。皆善修也。】

「善四無碍(乃至)次第相續入道品法。」

【佛之分部七地菩薩所得。如此。】

「不令菩薩(乃至)立地次第。」

【佛所以立地次第。而分部七地者。為此。】

「大慧。彼實無有。(乃至)除自心現量。」

【諸地次第。皆是自心所現。其實無有若生若滅。如
來於此但指惟心。而一切生滅頓了。】

「所謂地次第相續及(乃至)及說三界種種行。」

【世尊及諸佛。以對治眾生病故。有諸地次第。及三
界種種行之說。愚夫不覺而有執著。殊不知佛說
而未甞說也。
頌曰。

「　十地皆因邪徑設
　那堪地上有聲聞
　初根斷滅方歸正
　七地惟心妄始分
　八地常持三昧覺
　每於群品布慈雲
　自心若了無餘事
　階漸紛綸只謾云」
】

** 滅諸地而證圓覺分第六十三

「復次大慧。聲聞緣覺第八菩薩地。」

【謂聲聞在第八地者。】

「滅三昧門樂(乃至)妄想涅槃想。」

【謂有人法無我之相。及攝受法之見。盖以妄想心。
為涅槃故。】

「非寂滅智慧覺(乃至)本願哀愍大悲成就。」

【第八菩薩。見寂滅三昧樂門。便能憶持本願。依大
慈悲。成就眾生。】

「知分別十無盡句(乃至)非佛法因不生隨智慧生。」

【八地菩薩。巳離諸法妄想。於是復修一切佛法。非
因於此。則餘無所生。然所以生。非妄想生。隨智慧
生。】

「得如來自覺地(乃至)為正為邪非正非邪。」

【八地菩薩。於如來自覺之地。如人夢。臨大水欲渡。
其身未渡中間。忽然便寤。寤已思惟。此為是實。為
復是虗。】

「餘無始見聞覺識(乃至)心意意識夢現。」

【向之所見。非虗非實。唯是無始見聞覺識習氣所
薰。不離有無二相。至此則心意意識。一切頓覺。悉
如幻夢。隨緣而現。無去之之想。覺巳則滅。無留之
之情。故曰夢現。謂之夢現。則現巳還滅。非有斷滅
之想也。】

「大慧。如是菩薩摩訶薩。於第八菩薩地。(乃至)行巳作
佛法方便。未得者令得。」

【第八地。巳無妄想生之見。所可見者。乃初地轉進。
至七地。所修行者。皆第八地所見之妄想也。唯見
一切如幻。而善離攝所攝心。至此疑墮於空。而乃
勤修佛法。未得令得。故曰方便。】

「大慧。此是菩薩涅槃。(乃至)得無生法忍。」

【見如幻巳。而又復作佛事。此乃涅槃方便。非壞滅
諸法。名為涅槃。故曰不壞。盖由善離心意意識。是
以得證無生法忍。】

「大慧於第一義(乃至)無所有妄想寂滅法。」

【次第說。為喻菩薩之入外道邪徑者。妄想寂滅。皆
是對治法。若第一義諦。一切根量滅。則妄想寂滅。
皆無所有矣。】

「　心量地第七」


【第七地。未離心量。】

「　無所有第八」


【至第八。方無所有。】

「　第三為第六
　無所有何次」


【頌曰。

「　纔登八地絕疑情
　心量因緣更不萌
　自得涅槃方便巧
　巳離意識頓無生
　自心覺了誰求寂
　佛法何妨度眾盲
　若到如來無所證
　夢中度水覺何曾」
】

** 離常無常分第六十四

「佛告大慧。如來應供(乃至)常者有作主過。」

【謂常者。是於虗寂中。強立真常之性。故云作主。】

「常者一切外道(乃至)非常非作常。有過故。」

【如來之常。非無因而常。亦非作主而常。常與作常。
皆不免有過故。】

「若如來無常者(乃至)陰壞則應斷而如來不斷。」

【五陰相相。本來無性。若必欲陰壞。而諸相斷滅。然
佛如來。實非斷滅。】

「大慧一切所作(乃至)一切皆無常過。」

【若謂無常如缾衣之無定相。則一切法。皆墮無常。】

「一切智眾具方便應無義。以所作故。」

【若一切所作皆無常。則一切智眾皆具有。所修福
慧。悉空無義。以無常有所作故。】

「一切所作皆應是如來(乃至)自覺聖智眾具無義過。」

【前言如來非無常。此言如來非常。若如虗空之常
空無所有。則自覺聖智眾皆具有。一切皆無義矣。】

「大慧譬如虗空(乃至)是故如來非常。」

【此言雖非如虗空常。然亦如虗空之性無所變動。
離常無常等過。一有所說。即有情量名相。幾何而
不墮於常無常耶。】

「復次大慧。若如來無生常者。(乃至)以無生常過故如
來非常。」

【執無生而有常。如兔馬等角。悉無所有。則一切方
便皆無義。若是又墮斷見。此如來所以非常。】

「復次大慧。更有餘事(乃至)謂無間所得智常故如來
常。」

【此述如來實有常住之法。而非世之所謂常無常
者。】

「大慧若如來出世(乃至)諸佛如來無間住。」

【聲聞緣覺。與如來所得智。皆無間斷。故曰住。】

「不住虗空。亦非愚夫之所覺知。(乃至)如來不從不實
虗妄想生。」

【謂如來無間之智。畢定常住。非住虗空。非墮陰識。
但離妄緣。即如如矣。】

「大慧以二法故(乃至)無二生相故。」

【語常無常則有二法。唯不二法。乃能寂靜。諸法以
不二法者。無生無二。無性相故。】

「　眾具無義者
　生常無常過
　若無分別覺
　永離常無常
　從其所立宗
　則有眾雜義
　等觀自心量
　言說不可得」


【頌曰。

「　楞伽頂上絕纖塵
　常與無常屬作因
　兔角無生歸斷見
　虗空籠統亦非真
　若能自覺方為道
　纔有言辭便不親
　須到如來無間智
　超然常住邁群倫」
】

** 滅識即藏分第六十五

「佛告大慧。如來之藏是善不善因。(乃至)生無明住地。
與七識俱。」

【無明本無住地。以有識藏乃生。】

「如海浪身(乃至)畢竟清淨。」

【言如來藏。離作無常。及有我論。】

「其餘諸識有生有滅。」

【若墮於識。即有生滅。】

「意意識等念念有七。」

【言因意識而有七識。】

「自心所現色相不覺苦樂。」

【起苦樂受。故云不覺。】

「不至解脫名相諸纏貪生生貪。」

【因貪生故。乃生貪著。】

「名如來藏識藏。七識流轉不滅。(乃至)自共相攝受生
陰界入。」

【謂如來藏識藏。止是其名不同。因彼識藏。而有攀
緣。故生諸識。然非聲聞外道所知境界。以彼不覺
二無我。及於蘊界處。而取自相共相故。】

「見如來藏五法自性(乃至)相續轉進。」

【謂修行者。若見如來藏。及五法三自性。於人法悉
皆無我。乃能滅諸地次第。而住不動地。】

「得十三昧道門樂(乃至)不受三昧門樂及實際。」

【以觀察佛法自願。則能顧愍眾生。不滯空寂。故於
三昧門樂及實際。皆不受。】

「及身智意生。」

【所立之智。如意之生。】

「離三昧行。」

【著三昧行。即有三昧相。故當離之。】

「當淨如來及識藏名(乃至)名如來藏者則無生滅。」

【有如來藏及識藏二種名。則有是性相。而生滅起
矣。故當淨之。淨之則無所有也。】

「大慧然諸凡聖悉有生滅(乃至)不捨方便。」

【雖曰如來藏。無名亦無生滅。而諸聖亦未甞與木
石同性。故悉有生滅。以是故。修行者。雖自覺聖智
法樂現前。而不捨於勇猛精進。故曰不捨方便。】

「大慧此如來藏識藏(乃至)非諸如來。」

【如來無我之藏。如如絕想。本來清淨。一切聲緣而
以想見。盖由客塵所覆而見不淨。】

「如來者現前境界。猶如掌中視阿摩勒果。」

【自覺境界。常現在前。則不復有心想之見。盖以無
客塵覆故。】

「大慧我於此義(乃至)令勝鬘夫人。」

【藏中勝鬘經。是也。】

「唯佛及餘利智依義菩薩智慧境界。」

【知聲聞計著寂滅。則如來藏不可離。知心想有生
滅見。則如來藏不可即。以是唯佛菩薩智慧境界。】

「莫但聞聲作知足想。」

【未能自覺。故曰聞覺。】

「　甚深如來藏
　而與七識俱
　二種攝受生」


【二種。謂藏與識。】

「　智者則遠離
　如鏡像現心」


【心之所現。如鏡現像。】

「　心為工伎兒
　意如和伎者
　五識為伴侶
　妄想觀伎眾」


【頌曰。

「　如來寶藏只虗名
　善惡皆由彼造成
　諸識盡時方合道
　靈機不染始無生
　有心作想應難淨
　真諦攀緣亦未精
　爭似現前無覆盖
　還如摩勒掌中擎」
】

** 五法三自性二無我分別相分第六十六

「佛告大慧五法自性識(乃至)現法樂正受住現在前。」

【謂修行者。若觀察此法。入於如來自覺境界。則得
現法樂三昧。常現在前。未甞闇昧。所謂猶如掌中
視阿摩勒果。】

「佛告大慧愚夫計著俗數名相(乃至)離相所相及生
住滅從自心妄想生。」

【無實如幻。奔馳如野馬。隨現如水月。彼皆自現。其
自現之性。本來離我離相。皆從自心妄想而生。】

「如此不異象馬車步男女等名。」

【謂以象馬等名。而顯其相。】

「大慧正智者(乃至)猶如過客。」

【非有斷滅之相故。】

「捨離二見建立及誹謗知。」

【離有無二見。及建立誹謗之所知。】

「名相不生。」

【非必不立名相。名相自不生矣。】

「分別幻等一切法自覺法趣相。」

【分別如幻等法。而證自得聖智。所行法相。】

「為種種意解眾生分別說法。」

【隨意生解。曰意解。】

「法身離意所作。」

【法身無為。悉離意識之所作。至此乃名如如。】

「是名菩薩入如如所得。

爾時大慧菩薩白佛言(乃至)為各有自相宗。」

【三自性。謂妄想自性。緣起自性。成自性。而皆不離
於五法之內。故曰入於五法。】

「佛告大慧三種自性(乃至)是妄想自性。」

【本無名相。皆妄想生。】

「若依彼妄想生(乃至)各別分別持。」

【心本無所持。以分別諸相。而有所持。故曰分別持。
以是故有緣起。】

「謂識藏意意識及五識身相者。」

【識有身財。故曰身相。】

「若如是相名為缾等。」

【謂有缾相。即有缾名。】

「缾等心心法是名妄想。」

【若依缾相。而生缾名。心及心法。皆然。】

「始終無覺。」

【凡有覺。皆覺想。】

「施設顯示於彼。」

【示彼眾生。】

「一切外道聲聞緣覺所不得相。」

【無復有聲聞外道之相。故曰不得相。】

「　正智及如如
　是則為成相」


【頌曰。

「　三般自性示真詮
　悉入楞伽五法玄
　須了相名皆是妄
　逈離妄想即忘緣
　如如正智何須覺
　人法忘情始得圓
　高步便超三界外
　從茲親摘火中蓮」
】

** 優曇恒沙譬喻分第六十七

「佛告大慧莫如說受。(乃至)諸佛易見。非如優曇鉢華
難得見故。息方便求。」

【若言難遇如優曇鉢華。即生退怯。故說易見如恒
河沙。所以誘之欲其進也。】

「有時復觀諸受化者(乃至)優曇鉢華無巳見今見當
見。」

【說諸佛出世。如優曇鉢華者。依可化眾生故。故云
觀諸受化者。】

「如來者世間悉見(乃至)如優曇鉢華。」

【謂世間雖悉見如來。而不得自覺聖智境界。故說
言如優曇鉢華。】

「大慧自建立自通者過世間望。」

【謂自覺聖智所得。世間無等。過諸譬喻。故云過世
間望。】

「大慧然我說譬佛如恒沙無有過咎。」

【譬佛如沙。非為多故。所譬具在下文。非一義也。】

「猶如恒河等無有異又斷貪恚故。」

【其待魚鼈輸收等物。等無有異。故曰又斷貪恚。】

「譬如恒沙是地自性(乃至)如是如來法身如恒沙不
壞。」

【地以火生。而愚夫作地燒想。地實不燒。一切有身
俱壞。凡夫作法身壞想。而如來法身實不壞。】

「如來法身非是身法。」

【身法。即有壞之身相。】

「如壓恒沙油不可得(乃至)不捨法界自三昧願樂以
大悲故。」

【眾生極苦。遂感如來發大悲本願。故曰逼迫猶壓
沙也。壓沙而油不可得。欲令如來。捨離法界中深
心願樂。亦不可得。】

「大慧譬如恒沙(乃至)是故說言如恒河沙。」

【沙譬則一切諸法。水譬則涅槃流法。雖千變皆隨
涅槃。未有一法而不涅槃者。故曰非無水也。雖所
說一切法。皆隨涅槃流。而未甞隨諸去流轉。故曰
隨流而性常。】

「如來不隨諸去流轉。去是壞義故。」

【以涅槃非壞故。不隨諸去流轉。】

「大慧生死本際不可知(乃至)為彼妄想作無邊等異
名。」

【無始因滅。然後覺知自心所現。覺心自現。則能了
知外境。不為妄想所轉。故名解脫。解脫者。非是壞
滅。雖說無邊。非都無所有。曰無邊者。亦為眾生妄
想。而立異名耳。】

「觀察內外離於妄想(乃至)一切諸法悉皆寂靜。」

【謂以解脫知見。觀察內外諸法。則離於妄想。無別
有眾生。盖以即此妄想。名為眾生故。如是觀者。智
及爾炎。悉皆寂靜。以解脫者。識破眾生妄想心故。
故下文(云云)。】

「不識自心現妄想故妄想生若識則滅。」

【一切妄想。不患不滅。惟患其不能識了。若能識了。
則妄想無自而生。所謂解脫者此也。】

「　隨流而性常
　是則佛正覺」


【頌曰。

「　譬彼優曇亦未親
　恒沙設喻義兼陳
　不流不去如常寂
　無減無增類法身
　逈絕因緣何所異
　任他惱亂不曾嗔
　為君更說無窮量
　還似光明照剎塵」
】

** 剎那壞相差別分第六十八

「爾時大慧菩薩復白佛言惟願為說一切諸法剎那
壞相。」

【剎那念也。一念之頃。心意俱生。展轉變壞故。曰剎
那壞相。盖愚夫計著識相而然。】

「是心意意識習氣長養凡愚善不善妄想。」

【識習氣。有善不善分別。此剎那見也。】

「大慧修三昧樂(乃至)為賢聖善無漏。」

【法樂現前而住。則無復妄想矣。此謂非剎那者。】

「大慧善不善者謂八識何等為八謂如來藏名識藏。」

【如來藏。識藏。其實一也。以其未墮名相。則曰如來
藏。以其墮於名相。則號為識藏。故曰名識藏。】

「不壞身生亦生亦滅(乃至)形相差別攝受。」

【不壞身猶真識也。隨順意識而生。生巳還滅。若不
覺自心所現。則次第滅時。別識生起。取於種種形
相差別。】

「意識五識(乃至)剎那時不住名為剎那。」

【謂念念不住。故名剎那。】

「大慧剎那者(乃至)識習氣剎那。」

【剎那壞者。識習氣也。如來藏與意俱生。乃有剎那
壞相。】

「無漏習氣非剎那(乃至)以斷見壞無為法。」

【凡愚。計著一切諸法剎那變壞。而不能知一切諸
法。有是剎那非剎那故。乃計無為。同諸法壞。是墮
斷見。故曰以斷見壞無為法。】

「大慧七識不流轉不受苦樂非涅槃因。」

【七識剎那變壞。不與生死俱轉。故云不流轉不受
苦樂。唯如來藏生死流轉。故受苦樂。為涅槃因。】

「大慧如來藏者受苦樂與因俱(乃至)妄想薰心。」

【凡愚。不能了知如來之藏。起剎那見。故為妄想所
薰。】

「復次大慧如金金剛佛舍利(乃至)而聖未曾不聖。」

【無間有剎那謂剎那非剎那者。若得無間有剎那。
則雖聖之名。亦不免於名相。故亦壞聖。亦壞而湛
然者。不期於存而獨存。是乃所以聖。故曰未曾不
聖。】

「如金剛雖經劫數稱量不滅。」

【以剎那。本無所成。亦無所壞。若得無間有剎那。則
無復剎那不剎那見。故如金剛等。何成壞之足云。】

「云何愚夫不善於我隱覆之說於內外一切法作剎
那想。」

【佛說剎那。所以息煩亂。而凡愚無知。作剎那想。

頌曰。

「　堪嘆誰知壞剎那
　若還計著又成魔
　剎那一切皆云壞
　借問真空壞得麼」
】

** 三種波羅蜜差別分第六十九

「佛告大慧波羅蜜有三種分別(乃至)為種種受生處。」

【欲邀福於來世。故行波羅蜜。】

「凡夫神通及生梵天。」

【貪於色等境界。而欲成就神通。生於梵天。非善於
六度者也。】

「出世間波羅蜜者(乃至)樂自已涅槃樂。」

【不覺自心所現。作涅槃想。而攝受之。故以行六波
羅為樂。】

「出世間上上波羅蜜者(乃至)不生妄想。」

【覺自心現妄想。則知攝與所攝。及自心與妄想。皆
是二法以覺此。故不生妄想。】

「於諸趣攝受非分。」

【悉無諸趣攝受。故曰非分。】

「自心色相不計著。」

【聲聞緣覺。雖能滅外色相。而計著自心之色相。若
前之自已涅槃樂是也。至此則不然矣。】

「安樂一切眾生故生檀波羅蜜起上上方便。」

【為安樂眾生。而起最上方便。此善於布施也。】

「即於彼緣妄想不生戒是尸波羅蜜。」

【即諸境界。不起妄想。則無去取離著之見。此善於
持戒也。】

「即彼妄不生(乃至)是羼提波羅蜜。」

【即於不起妄想。忍知能攝所攝自性。此善於忍辱
也。】

「初中後夜精勤方便(乃至)是毗棃耶波羅蜜。」

【隨順如實修行。於修行方便。亦不起方便之想。此
善於精進也。】

「妄想悉滅(乃至)是禪波羅蜜。」

【聲聞有涅槃想。故有攝受。非此。始名禪定。】

「自心妄想非性。」

【覺自心妄想。皆非有性。故曰非性。】

「智慧觀蜜(乃至)先身轉勝而不可壞。」

【轉先身而即勝。如金剛之不可壞。】

「　物生則有滅
　不為愚者說」


【愚者不曉剎那義。而作想。】

「　以從彼生故
　不如實因生」


【謂非因實降而生。】

「　於不實色等
　視之苦真實」


【一切色相。無非實際。
頌曰。

「　世俗波羅樂色聲
　聲緣攝受涅槃城
　自心覺了方為上
　六度從茲絕想情」
】

** 如來說法離諸過差別分第七十

「爾時大慧菩薩復白佛言世尊世尊記阿羅漢。」

【記。謂受記。】

「為令離聲聞乘進向大乘。」

【授聲聞。言無上正覺。凡以誘進也。】

「化佛授聲聞記(乃至)聲聞緣覺諸佛如來煩惱障斷
解脫一味。」

【只解脫煩惱一味爾。】

「非智障斷。」

【聲緣。煩惱障斷。與如來同。智障不斷。與如來異。】

「大慧智障者見法無我殊勝清淨。」

【智障要見法無我性。乃得清淨。是智障斷也。】

「煩惱障者先習見人無我斷七識滅。」

【謂先所習人無我見。至此而斷。然後意識捨離。是
煩惱障斷也。】

「法障解脫識藏習滅究竟清淨。」

【煩惱障斷。止於七識滅爾。至於法障解脫。然後識
藏習滅。故曰究竟清淨。此巳下說諸佛如來。】

「因本住法故前後非性。」

【本住法。即常住真心。前云如樹木心是也。一切圓
融。前後皆非有性。】

「無盡本願故如來無慮無察而演說法。」

【以本願無盡故。不忘演說。然所以演說。實出於無
慮無察。】

「正智所化故念不妄故無慮無察。」

【所以化人。出自正智。實無妄念故。凡所演說。無慮
無察。】

「四住地無明住地(乃至)覺人法無我及二障斷。」

【以無明習氣斷故。方斷二煩惱。乃至二障斷。】

「化佛者非佛不離佛因陶家輪等眾生所作相而說
法。」

【如陶家輪。造出百千器類。皆因眾生所作之相。此
化佛說法也。】

「非自通處說自覺境界。」

【既曰化佛。故云非自通處。】

「復次大慧愚夫依七識身滅起斷見不覺識藏故起
常見。」

【愚夫以七識身滅。而謂一切斷滅。故起斷見。不覺
識藏本無所有。執以為真常之法。故起常見。】

「自妄想故(乃至)四住地無明住地。」

【自妄想之慧滅。乃能解脫無明。】

習氣斷故一切過斷爾時世尊欲重宣此義而說偈
言。

「　諸乘非為乘
　彼則非涅槃」


【智者乘無乘及涅槃。】

「　欲色有及見」


【欲界。色界。三有。及見。】

「　或作涅槃見
　而為說常住」


【此皆因眾生。而說一切法。
頌曰。

「　大慈金口何曾失
　誘進聲緣故佛同
　巳了妄緣冥慮察
　不忘本願演宗風
　藏心輪轉非無漏
　化佛因他豈自通
　若識如來真境界
　逈離根量等虗空」
】

** 戒飲食分第七十一

爾時大慧菩薩以偈問言。

「　智慧富貴家
　斯由不食肉」


【頌曰。

「　如來不食度群倫
　況嗜腥羶染穢人
　秘典一時都禁斷
　修行從此得通津」


總頌曰。

「　如來只為閔痴盲
　豈憚相將入草行
　紙筆跡中傳了義
　胸喉響裏演無生
　也知明月元非指
　要覔真金不免烹
　若問楞伽端的意
　舉頭擬議八千程」
】

楞伽經纂卷第四(大尾)
* No. 325-B
 楞伽後序

世疑。達磨西來。不立文字。以楞伽秘典。為非達磨所
傳。乃魏流支文妄。嗚呼。是未甞知祖意。面壁九年。杜
絕言句。門人得髓。不容以聲。此西來之旨也。柰何後
學智劣。世遠師訛。無所折正。學者必待揚眉拭眥而
盡得之。則達磨之教。得其傳者幾希矣。是故。我祖不
免取上乘一心之典。併以傳授。且曰。吾有楞伽四卷。
是佛之心印。使法亡而典存。上根利器者。可由此而
證道。傳訛習異者。亦可由此而折正。雖歷百千世。而
宗風不墜者其有賴於斯乎。馬祖甞曰。達磨自天竺
來。傳上乘一心之法。引楞伽經。以佛語心為宗。以無
門為法門。其言著在方𠕋。以達磨授經之言為非。則
馬祖亦誣人矣。夫馬祖師讓。讓師六祖。其言必有師
承。使楞伽果出於流支之偽濫。胡不折正於馬祖。獨
於數百歲而下。折正於人乎。流支之說果何經據而
云。以傳燈為出於景德之後。今為此說者。果出於景
德之前乎。若以二祖非人勿傳之說為非。是未甞知
先聖有醍醐上味。飜為毒藥之語也。今楞伽無傳則
巳。其文具存。試取而讀之。有一言違先聖之旨乎。但
恐其句讀之難。非麤心者所能分別也。去聖時遙。邪
說增熾。斯典備存。尚不知取而讀之。以為之折正。況
欲盡毀棄。以為非達磨所傳。復如何哉。以為吾宗不
立文字。一切斷滅之。則三祖之信心銘。四祖之禪宗
論。六祖之壇經。皆數千言。盡可焚置。而靈山所付特
可委之迦葉。又何用阿難區區為之結集。殊不知面
壁得髓之說。乃達磨之拈花也。楞伽四卷。乃達磨之
一大藏教也。聖人立法。自有權實。安可執一而論。夫
以八識二無我五法三自性。語楞伽之一二則可矣。
究楞伽之意故。有盡竹帛所不能載者。此達磨所謂
可惜後人以為名相去在。正今日之弊也。吾將纂述
斯典。為之詮釋。使文順而義明。冀學者易於觀覧。以
大闡揚達磨之宗。使有見聞者。槩可成佛。遽得此說。
誠可駭嘆。因以為之辨云。

太姥野人楊(彥國)序
* No. 325-C
 楊居士楞伽經纂後序

昔馬祖謂。楞伽以佛語心為宗。以無門為法門。居士
楊公謂。以心為宗。則心外無宗。以無門為法門。則有
門非法。此楞伽之指要也。其所發明事相。專論五法
三自性八識二無我故。又名聖智事分別自性經。又
名觀察五法自性相經。又名言說妄想相心經。居士
謂。心本無名。以現得名。故云言說妄想相心。此佛語
心之大意也。云佛語心者。以其始終所論。不離妄想。
以至論倒不倒妄想。起聖凡種性。雖聖種性。亦由不
顛倒妄想而起。名為妄想。其實自心現量。大哉心量。
雖十方虗空山河大地。不出其中。修行者。乃欲滅除
妄想。而求真諦。殊不知心之有想。猶海之有浪。欲捨
浪而觀海。亦猶捨煩惱而求菩提。捨惑亂而求戒定。
其可得乎。由此觀之。唯能知妄想之可以凡可以聖。
然後可與論楞伽大旨。嗚呼。身心世界。居妄想中。不
自知覺。乃欲滅想求真。去道愈遠。此佛所以特假海
浪。以諭大慧。至於大慧。問不實妄想。云何而生。則曰
種種義。種種不實妄想。論妄想生滅則曰。聖賢如性。
自性妄想亦不異。以至反覆詰難。則告之曰。前聖所
知轉相傳授。妄想無性。獨一靜處。自覺觀察。離見妄
想。其告之深切著明如此。故居士嘆言。迷此則生死
河。悟此則涅槃樂。其有得於斯歟。後之學者。假此微
言。求自覺悟。當如此經所指。獨依於義。不依於文。要
在默契幽深。回光返照。則楞伽印心之說。當自得於
言說思惟之表。若或執此經文。以求心要。是猶刻舟
求劒。其蹉過遠矣。昔慧滿甞云。諸佛說心。令知心相
是虗妄。今乃重加心相。又增議論。深違佛旨。斯可謂
善觀楞伽者也。此經。雖以五法等事相為主論。然皆
隨而排遣。未甞泥於一法。自非深明義趣。巳捨筌蹄。
其能不滯於言說文字間乎。居士。福州長溪人。家于
瀲浦。余建炎間。作邑長溪時。居士巳去世。三十餘年
矣。聞有是經纂。特趨瀲浦。謁其弟(惇禮)察院。得其所
藏之本。察院公。其言居士。自少為學。有雋聲。一舉不
第。便有遯世之意。去參諸方。深造禪理。既而結茅太
姥之下。徧閱內典。獨於楞伽。自有所得。若夙緣所契。
研窮咀味。凡數十年。乃作此論。臨終戒其子。以親書
副本藏諸柩。仍建小塔于大姥左峰之巔。以淨本置
其中。歲久。塔頂夜有光。村人疑有物。遂窮之。唯有文
字四秩。由是散失民間。察院公。宦游既歸。乃復求訪
得之。觀其分章作偈。顧雖諸禪老宿。皆瞪眎而不敢
眦睨。非大手筆。其誰能之。名經纂者。以明其非注釋
云耳。

紹興二十八年。十一月初九日。左太中大夫。充
敷文閣待制。知福州軍州事。提舉學事。兼管內勸農
使。充福建路安撫使。馬步軍都總管。歸安縣開國男。
食邑三百戶。賜紫金魚袋。沈(調)記。