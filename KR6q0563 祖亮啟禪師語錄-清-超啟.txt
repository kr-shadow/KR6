#+TITLE: 祖亮啟禪師語錄-清-超啟
#+DATE: 2018-05-12 10:25:23
#+SOURCE: github.com/kanripo/KR6q0563 master 4541dcc3                

* 祖亮啟禪師語錄序

自大聖巳還拈花微笑之旨弘傳迄今二千
七百有餘載其間得大機用具正知見說法
如雲若雨者又奚啻龍驤虎驟哉我祖亮法
兄英年悟證親入揚墳靈機老人之室厥後
四坐道場浩歸湖海其赤手提持惟以向上
一著機語峻拔衲子敬畏每於鉗錘之下透
脫見聞者不知其幾幾嗣法弟子澗石予揆
尤龍象之最著者揆識卓才優繼述有志然
卒以數奇不獲展其驥足回首之日惟切切
以未刻師語錄為念乃以其遺稿囑同參素
嚴丐余作序壽梓流通(法)眼嗚呼揆可謂重其
道而孝其師巳雖死猶生余雖不敏為片辭
以揄揚其大略焉。

時
康熙四十年孟夏蓂生莢之四日普明法弟
超嶼題







祖亮禪師語錄卷一
門人廣和記錄

* 住湖州翔鳳資福禪寺語錄

康熙庚午年二月十五日進院。

即日本山護法及同門諸大師眾耆宿兩序執事請
上堂問荅不錄師云列祖名藍先師勳業龍象蹴踏
之場天神擁護之地啟上座到來現成公案不假安
排堂搆森嚴紀綱勿墜祖父田園契劵分明一回入
手宛同本得於此一一透脫顯發一機八面玲瓏十
虛通徹縱橫無礙森羅萬象覿露古佛家風色色頭
頭全彰先師面目承斯恩力權衡佛祖掌握乾坤作
用全提卷舒自在直得翔鳳起舞獅峰奮迅千巖稽
首萬壑呈祥且正恁麼展演畢竟恩歸何地驀豎拂
云彌亙古今秖者個頂天立地更由誰。

當晚小參入此門來不存枝葉試看祖父是何標格
突出一句坐斷千差拈弄一機流通正眼獨露目前
真不掩偽昔日先師云衲僧行履親師處友惟要一
真實心所以釋迦老子以此真實心出世拈花金色
頭陀以此真實心破顏微笑乃至達磨老祖以此真
實心來我東震旦國少室峰前面壁九年神光以此
真實心斷臂求法遞代相傳至于六祖南嶽馬祖百
丈黃檗臨濟天下老和尚無不以此真實心津濟四
生梯航九有故我先師以此真實心住此山建藂林
立紀綱待衲子啟上座亦依此真實心親覲先師依
此真實心登先師堂入先師室驀拈杖云今將此一
真實心懸在拄杖頭上諸兄剔起眉毛看看各各證
此真實心依此真實心為棟為梁輔弼祖山日用頭
頭無行而不依此一真實心雖然且道如許真實心
畢竟落在甚麼處鳳山突兀亙今古正法綿綿續萬
年卓拄杖便起身。

結制朗然禪德領嘉秀二邑眾居士設齋請陞座師
云獅子峰頭懸崖嶮巇資福堂前本無異轍面壁家
風古今不昧猛烈丈夫到者裡直下搆取似遼天俊
鶻撲地高飛呼喚不回羅籠不住少有衲僧氣息若
是徇途守轍今日三明日四更論長期短限堪作甚
麼啟上座事不獲巳作死馬醫今日特地好肉剜瘡
起模畫樣把定牢關乾坤失色九十日內將個金剛
圈栗棘蓬任你諸人吞跳不容纖毫走作直得虛空
起舞海嶽騰輝忽然㘞地一聲時天上人間稱奇特
卓拄杖下座。

解制念修聞生二大德領仁錢兩縣眾居士設齋請
陞座師云捏緊蛇頭針劄不入打開布袋七穿八穴
針劄不入處森羅顯現七穿八穴時纖毫不立明明
絕蓋覆歷歷無向背踏著者些兒去留得自在以此
益壽壽嚴以此植福福增以此祈嗣獲胤以此消災
災滅直得頭頭然物物然天上與人間咸承斯恩力
且正當今日解制一句又作麼生道透網金鱗從變
化羽毛未具謾飛騰卓拄杖下座。

結制笑解師領眾設齋請陞座師云匡住鳳山三結
冬煉成爐韝火通紅諸禪墮落眉鬚後始解當場弄
脫空大眾且道脫空作麼生弄個段風流收不住拈
條白捧舞西風以主杖作舞下座。

早參舉圓悟祖師因僧問如何是諸佛出身處祖云
熏風自南來殿角生微涼意旨如何眾佇思師云擬
議思量白雲萬里復云諸兄弟做工夫如啟上座性
子相似觸著些兒劈空轟個霹靂閃電揮霍之間眼
底空勞勞佛來也無他立地處祖來也無他措辭處
也不知有人也不知有巳也不知有天也不知有地
直得東西不辨南北不分森羅萬象乾坤大地盡融
作一個無明團子待打個之遶來拈起兔角杖子輕
輕一擊粉碎山河及大地全露法王身要得此事相
應也須恁麼始得。

元旦示眾師云昨夜今朝事不同豁開兩眼露春風
巖前積雪都消盡萬象森羅展笑容。

解制今朝正月廿三打開翔鳳玄關直下全身湧出
到處地廓天寬去亦然住亦然無位真人赤肉團動
也得靜也得趙州胡盧掛東壁諸兄弟去去去有佛
處不得住處處黃鶯啼綠樹無佛處急走過臺山路
上親勘破肩頭擔子忽脫空贏得春風生兩腋。

解制小參頂門一句本無解結向上一機全提殺活
堪笑他從上老凍膿用錐用鉤徒勞把捉印住印破
反成話墮資福者裏總無者般做作卓拄杖云只要
諸兄弟向者裏識得根源去如龍得水似虎靠山東
行西行到處咸亨南去北去無方不利腰纏十萬貫
騎鶴上楊州有意氣時添意氣不風流處也風流倘
或見不透脫跨出山門觀音橋邊忽有個漢把住一
問若道不得莫謂鳳山關險峻前頭猶有一重津。

晚參師云諸兄弟空空登殿來空空歸堂去要會空
空意空空裡薦取且道空空裏薦取個什麼回堂喫
茶去。

早參師云諸人衣裏各有一顆明珠昨日肩竹打云
錢家嶺頭龍爪松下昇元觀前啟上座檢得在者裏
遂以手作捧珠勢云各各認取去良久復云見之不
取徒勞後悔。

晚參師云庭前雪未消斷臂人何在良久云令我空
相思一天雲靉靆。

立春早參師云泥牛剛倒地大地盡皆春森羅及萬
象煥然一時新殿角梅花破玉寒香襲襲庭前古柏
參天翠色森森於此會得一團春色無高下其或未
然莫把花枝較短長。

早參師云今日摘茶巳畢啟上座有個末後句子向
諸兄弟道收了菜麥插了秧大家搖扇取風涼會得
的受用不盡不會得的風涼也許你風涼切須要小
心且道小心個甚麼切忌傷風。

早參今朝七月初五放出玄沙猛虎眾中有負命者
出來眾無出師云猛虎不食伏肉便行。

早參古人道終日行不曾踏著一片地師云黃檗老
老大大發語沒來由既是終日行不曾踏著一片地
難道踏在虛空裡資福則不然終日行步步秪要踏
實地諸人行只是腳跟未點地且如何得踏實地去
卓拄杖步云一二三四五。

早參師云大盡三十小盡廿九大家在者裏幾個能
知有若知有鳳山突出拄杖頭驚得虛空顛倒走。

晚參昨夜天雨雪萬象同一色今朝雪盡消山河齊
露出者個說話若作佛法商量與你拄杖三十不作
佛法商量亦與你拄杖三十大眾且作麼生商量免
得拄杖僧出云奉和尚命領拄杖三十師問眾云者
僧恁麼答話還有商量沒商量眾擬議師震聲一喝
歸方丈。

解夏小參鳳山今日解繩頭放出溈山水牯牛自有
天然頭角在不風流處也風流。

早參昨日夜來甚涼睡到三更時候一覺醒來凍得
肚子裏痛伸手背後摸著被頭忽然有個會處特特
舉似大眾且道是個甚麼會處十個指頭八個了。

早參以拄杖打圓相云秪者個圈繢三世諸佛也跳
不出歷代祖師也跳不出天下老和尚也跳不出眾
中忽有個漢出來道長老你還跳得出麼向他道莫把
是非來辨我浮生穿鑿不相干。

立春日小參今日春朝春起頭人人市上看春牛山
中莫謂無牛看也有牛兒三兩頭鞭起陝府鐵牛放
出溈山牯牛牽動海底泥牛諸兄弟若解看不風流
處也風流更有一種堪笑處笑你騎牛來覓牛。

早參今朝正月七盡道是人日萬里起祥雲千峰呈
瑞色直得慶無不宜兆民康吉驀豎主杖云主杖子
逞個神通化為南山鱉鼻汝等諸人急須仔細切忌
親遭一口者裡無處叫屈咄。

元宵節師打圓相云者是一宛無盡燈從上諸祖師
是善鬧燈的人今日乘此佳節請他出來試鬧一場
汝等諸人急須著眼禾山打鼓秘魔擎又道吾舞笏
雪峰輥毬石鞏張弓德山拈捧臨濟喝彩雲門歌曲
觀世音菩薩將錢買胡餅放下手來卻是饅頭喝一
喝云山僧若不喝住不知鬧到幾時擲下竹篦歸方
丈。

晚參今朝初五日是人怕月忌山僧出門時偏偏諸
事吉走到昇元觀前撞著李伯陽葛真人拉去遊戲
煉丹臺登雲石就其石上盤桓片晌山僧問老子云
你的工夫如何答云我經中有云杳杳冥冥其中有
精恍恍惚惚其中有物山僧震聲喝云你者弄精魂
漢老子云你和尚家如何山僧云一趯趯翻煉丹臺
一拳拳倒登雲石衲僧豪興合如斯意氣不從天地
得爾時三人撫掌大笑而別山僧歸來特特舉似大
眾若信得及今晚亦是小出大遇若信不及問取山
僧二侍者。

結春小參師云靈雲見桃花眼中著屑香巖聞擊竹
耳裡添塵者一對隨聲逐色漢被山僧三十捧趁出
了也鳳山今日結春又圖個甚麼最愛江南二三月
春風吹綻百花新。

佛誕日早參舉世尊初生云天上天下惟我獨尊雲
門道我當時若見一棒打殺與狗子喫貴圖天下太
平師顧眾云眾中還有救得世尊者麼眾屏息諸兄
既不能救山僧自救去也以杖旋風打散。

早參師拈扇子云昔日鹽官犀牛扇今朝資福蜀府
扇還是同是別若道是同乃有犀牛蜀府之名若道
是別信手拈來信手揮清風透體一般涼又焉得別
諸兄試道看淨因出禮拜云昔日鹽官今朝和尚如
何是直指根源一句師便打進云早知和尚有此機
師云須知痛癢始得復云者柄蜀府扇杭州城裏十
五文錢買得的你諸人決定是信的及乎道扇子𨁝
跳上三十三天觸著帝釋鼻孔東海鯉魚一棒兩似
盆傾為甚底茫然只為途中經歷久明明不曉卻成
迷。

元旦小參昨夜漫天瑞雪今朝萬里晴空道人安居
林下只見一片皇風。

示眾今日結制之始起七之初也徇個時例與諸兄
說幾句無意智話久參上士不敢塗污後進初機聊
以點綴若論此事在當人分上本自現成增一絲毫
不得減一絲毫不得觸事全該臨機獨露歷歷分明
無纖毫隱晦在今不得受用者只因染緣深厚識情
膠固背覺合塵逐妄迷真向生死海內流轉輪迴道
中循環無有了日所以大覺世尊出興於世向雪山
六載辛勤至臘月八日夜睹明星觸破眼睛大驚小
怪云奇哉一切眾生具有如來智慧德相皆因妄想
執著而不能證得看他先證此一著子迥出三界不
受輪迴今日諸兄要證此一著子先要生大慚愧向
巳躬下思一思想一想我為何事棄了父母而不供
甘旨耶為何事發心出家耶為何事別了師長而不
侍奉耶為何事擔囊負缽登山涉水參尋知識耶為
何事在此堂中受委曲辛苦耶如是思想一回然後
將從前妄想心無明心人我心是非心得失心馳求
心名利心好心不好心一切種種差別之心總一時
颺在獅子峰下無一點影響令胸次中空空洞洞虛
虛靈靈活活脫脫將個無意路話頭頓在面前深研
細拶於此一七之中起大疑情向不明白處討個明
白如一七不明具決定志向九十日內畢竟要個倒
斷如或根器遲鈍要須發大勇猛心大精進心大誓
願心大堅固心辦長遠之志或三年五載十年二十
年乃至盡此生不明等待來生般若緣熟一出頭來
㘞地一聲蓋天蓋地得大自在得大受用皆從資福
堂中今日者一念去說到者裏不覺呵呵大笑且道
笑個甚麼一把柳絲收不得和煙搭在玉欄干。

示眾師拈竹篦云大眾看看這條竹篦子自首山老
子傳到今日在啟上座手裡喚作竹篦子則觸不喚
作竹篦子則背諸兄作麼生會若也會得不妨出來
拗折竹篦喝散大眾啟上座只得忍氣吞聲若也不
會遂擲下竹篦云看竹篦子𨁝跳驚起陜府鐵牛撞
倒須彌山嚇得山門頭金剛手舞足蹈一齊走入諸
兄眉啑裡去也還見麼若也見許諸兄具一隻眼若
也不見啟上座瞞諸兄去也。

因事示眾本來元不隔纖毫只為我山勢嶮高果然
立地能摧折歷劫狂心當下消且道消後如何兩腳
踏實地。

解七示眾百戰場中一七巳過甲冑重圍同時打破
平得安南收歸塞北直得六賊全誅王登寶座所以
道罷拈三尺劍休弄一張弓狼煙四海息坐鎮樂皇
風秪如脫盔卸甲一句作麼生道各各開單穩臥雖
然要有極則事在且作麼生是極則事且待下七與
諸兄說破。

示眾有佛處不得住欲避他時無避處無佛處急走
過大唐天子只一個堪笑趙州老凍農換人眼睛用
黑豆。

起七落堂師以主杖畫一畫云還有過得者重關底
麼若透得過底制也結他不著七也打他不著眾無
語師復云釋迦老子透者重關靈山拈花迦葉透過
者重關便解微笑達磨祖師透過者重關直指人心
見性成佛天下老和尚透過者重關坐曲彔床啟上
座透者重關住先師道場居一眾之首諸人透者重
關堪作甚麼良久云七日後看取。

結制示眾諸方十五結制鳳山結制念三不是強列
行市亦非曲調新翻要逼衲僧別立生涯獨奮雙拳
無例可攀若是遼天俊鶻便解擊節衝關大千沙界
絕羅籠越格風流豈等閒眾中莫有透關者麼良久
云直下既無通透路剋期須辦死心參。

因事示眾者條棒絕疏親赤條條亙古今佛來打祖
來打透出寒光赤灑灑有時縱有時奪倒用橫拈活
潑潑驀然敲出虛空髓木人背上流鮮血可憐撞著
刻舟人受了多少不平屈屈屈如今且靠在東壁時
節忽然自到來等閒拈出掀天地。

解制示眾九旬期滿出松關登涉溪山仔細看直下
未明心地印途中好自著羞慚復舉聰禪師云你若
離我這裡有鉤鉤你你若住我這裡有錐錐你聰禪
師可煞窮搕𢶍無大人相資福者裡則不然住的隨
他住去的隨他去一總鉤錐都不用何故不見道執
之失度必入斜路放之自然體無去住。

示眾今日起七諸兄須要遵三種規則第一經行不
得踏著常住方磚要步步踏實第二喫飯不得從口
入要有個入處第三不得從鼻孔裏出氣須有出氣
處二六時中少有相違啟上座有竹篦子打徹伊骨
髓莫言不道。

示眾至道無難惟嫌揀擇秪如目前露柱是露柱香
臺是香臺且作麼生是個不揀擇的道理雲散家家
月春來處處花。

示眾乾坤之內宇宙之間中有一寶秘在形山汝諸
人堂堂六尺之軀頭頂天腳踏地抖擻衲衣著眼覷
且道此寶在甚麼處良久云打破乾坤無覓處舉頭
秪見亂峰青。

解夏師舉洞山云初秋夏末眾兄弟直須向萬里無
寸草處去後瀏陽庵主聞云出門便是草師云看他
從上兩個老古錐青天白日都向草裡輥啟上座即
不然盡大地是個資福寺一任諸兄弟東去西去究
竟何曾離得我者裡卓主杖歸方丈。

起七落堂若論此事眨上眉毛錯過了也立地搆去
是第二機更要打七打八有甚共語處眾中莫有不
落第二機者麼良久云乘時不化龍且受人摩捋。

落堂眾喫茶畢師舉趙州喫茶去話眾答語不契師
云昔應庵華祖云趙州喫茶我也怕他不是債主便
是冤家資福即不然趙州喫茶我不怕他撞著衲僧
自有分拏且如何分拏遂拈主杖云突出拄杖子直
下定龍蛇便歸方丈。

結制落堂師云今日結住布袋直須針劄不入如有
纖毫走作捧頭敲得骨出不是鉗錘惡辣須要知個
端的且道知個甚麼端的忽朝踏著稱錘元來是塊
生鐵。

落堂師云有一句子三世諸佛說不到歷代祖師覷
不著且道是那一句眾無出師云香爐那邊底。

落堂先老和尚在日凡求單者先遵三種成規方許
同住第一要本分留心若不本分留心虛生浪死第
二要發道心不發道心行門有虧第三要遵規若不
遵規攪群亂眾看諸兄們常住諸務日日皆發道心
行住坐臥無不遵規秪如本分作麼生留心試道看
眾無語師云夜行莫踏白不是水定是石。

落堂師問眾云本分作麼生留心一僧云刀斧劈不
開一僧云甕裏何曾走卻鱉師云刀斧劈不開大似
無孔鐵錘甕裡不走鱉幾時出頭來且本分畢竟作
麼生留心舉頭天外看誰是我般人便起身。

落堂問眾云達磨大師來東土秪要覓個不受惑的
人那個是不受惑底人一僧云從來共住不知名師
云既是共住因甚不知名僧云名不得狀不得師云
你號甚麼僧云松隱師云又道名不得狀不得。

落堂我有一問到諸兄諸兄便解擎拳豎指頓足下
喝秪如我無一問到諸兄諸兄又如何領會良久云
夜靜水寒魚不餌滿船空載月明歸。

落堂師舉雲門大師云佛法大有秪是舌頭短啟上
座佛法大有秪是喉嚨小吐不出忽然吐得出時如
何一夜碧天清似洗曉來紅日又東昇。

示眾舉臨濟云我當時在黃蘗先師處喫六十痛棒
如蒿枝拂相似如今更思一頓只是無人下手一僧
出云某甲下手濟便度棒僧擬接濟便打師云臨濟
老漢向黃蘗棒頭略得些子蠅計便向人天眾前賣
弄大似乞兒暴富啟上座當時若作這僧待他度棒
但以袖掩面歸眾教這老漢直至如今伸縮不得。

落堂舉香城和尚問北院一似兩個時如何院云一
個賺汝城便有省師云未審是那個賺汝一僧云元
來元來師云恁麼自賺了也僧無語師云賺人猶自
可自賺愁殺人。

落堂舉雲門因僧問不起一念還有過也無門云須
彌山意作麼生眾無語師云雲門掇出須彌山今古
巍巍孰敢攀靈利衲僧覷不得倚天長劍逼人寒便
出。

示眾舉趙州云諸人被十二時使老僧能使十二時
且道十二時作麼生使隨流認得性無喜亦無憂。

舉德山晚參今夜不答話問話者三十棒資福今夜
要答話問話者與他一兩金有僧出禮拜師卓拄杖
云貪他一兩金失卻自家底便歸方丈。

舉德山示眾云道得也三十棒道不得也三十棒師
云德山老子大似將明珠當安豆糶與人資福即不
然道得也不與他棒道不得也不與他棒何故黃金
自有黃金價終不和沙賣與人。

晚參舉白雲端祖云古人留下一言半句未透時如
撞著鐵壁相似秪如僧問雲門如何是佛乾矢橛到
者裡去不得豈不是撞著鐵壁相似啟上座有個方
便教諸兄立地透去便擲下拄杖起身。

青山和尚忌辰設供兼立若梁法侄住持師云七月
十五滅萬里一條鐵十月十九生大地現全身也不
生也不滅正體堂堂輝杲日同條生死句難分惟把
旃檀爐內熱秪如老兄遺下未了公案小弟今日為
立猶子住持且承先啟後一句作麼生道開基創業
前王事端拱持危後主心便插香。

退院上堂師云三年嗣席慚無補德薄將何振祖風
秪有空拳常在握虛空打破絕羅籠衲僧家貴要踏
得祖父田地穩密如龍得水似虎靠山到處作主一
切自由別人移易他一絲毫不得所以其進也千峰
氣象雄其退也一身輕似葉若孤雲而出岫似野鶴
以摩空動靜翛然去留絕跡只得觸處全彰隨方獨
露雖然且超啟忝承師席三載告退一句又作麼生
道鐵帽今朝欣捋下出頭天外有誰同。

辭塔設供拈香云德薄無能繼祖庭三年洒掃免支
撐今朝九拜欣何得未了公案喜完成大眾公案既
完作何去就遂插香云瓣香纔熱誠煙靄幻作孤雲
出岫行便拜。












* 住杭州㞾山淨明禪寺語錄

康熙三十二年三月初八日進院。

本寺護法同眾耆德請師陞座師云本是山中人只
合山中住偶來入市廛那能諳人事人事既不諳即
今緇素雍然在座豈得杜辭翔鳳山前拈得一句坐
斷千差錢塘江上顯發一機萬波競湧向者裡著得
隻眼見徹根源不妨孤峰頂上十字街頭打成一片
不隔纖毫法法無差頭頭得妙紅塵鬧市無非古佛
道場酒肆茶坊全彰衲僧巴鼻塵劫來事的示目前
自在隨緣當機不昧秪如諸大檀越同眾耆德敦請
山僧陞于此座恁麼舉揚畢竟落在甚麼處開鑿㞾
山生面目高懸慧日麗中天。

結制上堂師云淨明者裡百事荒疏冷淡家風實難
措足閒神野鬼攢眉疾走喜得數輩本色道流十方
義聚甘心同志終不向外馳求豈肯虛生浪死然則
眾雖不多也效法昌之猷今日應個時節結住布袋
口捏緊死蛇頭炊無米飯咬木扎羹向個裏端的得
透㘞地一聲快暢生平驀揮拂子云一種風流惟自
得呵呵笑斷兩莖眉下座。

解制淨明者裡息錐鉤白牯鯬奴任去留足下未能
通活路茫茫煙水只生愁。

出隊至當湖眾居士同德藏寺諸耆德設齋請陞座
問天不言四時行地不言萬物生王登寶座野老謳
歌即不問如何是海底泥牛啣月走師云吞吐不得
進云如何是岩前石虎抱兒眠師云放手不得進云
如何是鐵蛇鑽入金剛眼師云沒孔竅進云如何是
崑崙騎象鷺鸞牽師云蹄踏蹄進云四眾圍繞師陞
法座有何利益師云吃飯止饑飲茶止渴士禮退乃
云山僧持缽到當湖佛法胸中半點無幸是一般堪
得意砂盆喜賴有人扶砂盆既有人扶更覓個甚麼
不見道佛身克滿于法界普現一切群生前隨緣赴
感靡不週而恒處此菩提座佛身既充滿于法界還
間出當湖德藏寺麼若間出則佛法不週遍若不間
出則三世諸佛在諸人三百六十骨節裡八萬四千
毛孔中轉大法輪塵說剎說熾然說無間歇若向者
裏會得倜儻分明個個頭頂天腳踏地晝見日夜見
月乃至經營作為俯仰折旋何等天然何等現成又
何待山僧饒舌雖然且三世諸佛畢竟說底甚麼法
秪如今日德藏諸耆宿同眾居士設齋請山僧陞座
慶讚一句又作麼生道欣然傾蓋相逢處明月清風
共一家。

當湖報本院監院師領曹昆賢居士設齋請上堂師
云暑氣炎炎夏日長幸然無事得思量維摩偏姤閒
和上白汗通身逼上堂既陞堂矣且道說個甚麼遂
拈衣角示眾云此是山僧尋常用不盡底密在袈裟
角邊自到當湖無因拈出今日既承曹居士殷勤敦
請陞於此座豈可被蓋囊藏一時拈出抖擻在諸人
面前了也若是手親眼快底直下薦得去便解轉天
關翻地軸為雨為霖乾坤普潤為祥為瑞家國咸亨
信腳踏翻東湖月信手擊碎九龍珠不風流處也風
流意氣不從天地得下座。

方聚宗聖宗二居士為母八十壽供僧諷經兼祈嗣
請陞座問鐘鼓齊鳴即不問祝壽一句請師宣師云
庭柏鎮常青進云趙州百二十寶掌一千春未審與
無位真人壽量相去多少師云籬菊正馨香進云方
母張氏壽量又作麼生師云亙古亙今進云山林盡
效華封祝海眾同瞻壽日明師云讚嘆有分師云昔
日婆子轉藏千古話成缺案昨日方母轉全古今合
成一藏且此藏作麼生轉乃合掌云南無消災延壽
藥師佛此猶是教意邊事祖師門下又且不然拈須
彌於一毫頭上擲大千於蟭螟眼裡直得東海波騰
嵩獄作舞雲自呈祥香煙合彩向者裏著得隻眼
徹古今纖毫無間隨施一機千機萬機透露展演一
句千句萬句洞明頭頭顯本有風光物物彰未生面
目所以我方母老孺人八十年中受用不盡底皆秉
此個恩力揮拂子云大眾看看無量壽如來與應供
諸菩薩方廣五百流飽飫香齋在拂子頭上一齊合
掌云人間慶大椿菊花爛熳新更有多意氣貴子產
祥麟下座。

佛誕日化城吉祥庵主佛開光化三禪德領眾善信
恭請小參師云今朝四月八處處慶悉達昔日老雲
門一棒要打殺千古播英風嘉聲惡辣辣化城諸善
人信心猛自發金軀煥然新光明遍塵剎作者蒙斯
光咸受佛慈拔天上與人間生生獲妙樂雖然且道
昔日雲門打殺的是今諸善人裝金的是若向者裡
定當得去釋迦老子在你諸人面門出入動地放光
二六時中不曾違背一絲毫許其或未然聽取山僧
一偈天晴日頭出雨落地下濕陰晴雖不同兩不失
其節下座。

張維翰維藩維屏三孝嗣為薦先嚴華椿居士請對
靈小參師云初夏方臨鶯啼綠樹大唱圓音誰人
聽驀豎拂云突出一句明如杲日迥脫根塵輝天鑒
地裂破愛見情網截斷生死根株直透威音那畔纖
毫不立顯示今世門頭全機獨露向者裡見徹根源
便知我華椿居士昔日親登翔鳳與山僧聚談道話
亦未曾生即今幻緣報謝靈光不昧又何曾滅既爾
生滅一如去來不異且道畢竟在甚麼處安身立命
花雨繽紛際蓮臺敷坐時擊拂子下座。

園花陳御卿居士請為二嚴慈點主師舉筆云秪者
一點獲之象帝之先迥越物情之表靈然獨露塵劫
難磨諸佛證之出三界九有歷代祖師悟之流通正
眼天地得之昫嫗萬物人君得之掌握乾坤臣宰得
之輔齊家國在我陳公居士得之作冥途慧炬起嗣
胤芳聲且道者一點畢竟落在甚麼處遂點云浩浩
塵中能作主人間天上獨為尊。

平湖德藏禪寺語錄卷二
門人廣和記錄

康熙三十三年九月二十一日進院。

即日當道眾紳衿護法並本山諸耆德請師陞座僧
問德藏名剎特峙東湖懸花雨之舊亭存松風之遺
跡和尚到來如何是重整一句師云萬象盡含新進
云高提祖印棒喝交馳不涉二途又作麼生師打云
者棒要你喫進云可謂掀翻大地函蓋乾坤師云你
試掀翻看僧擬議師便打鄭居士問古剎重興新得
運今朝扶起破砂盆此則且止如何是德藏境師云
殿閣甚巍峨士云如何是境中人師云居士來問話
士云如何是人中意師云問得甚分明士禮拜師云
如何是你腳跟下一句士云步步不離師乃揮拂云
幽栖養拙寄龍山永日寥寥萬境閒自笑蒲團無定
力又隨台命到人間既到者裡迴避無門十字街頭
打開布袋合水和泥七穿八穴若是向上提持向山
僧未陞座以前會取去稍有衲僧氣息其或未然且
向第二頭打葛藤去也當湖勝境素稱善邦士庶傾
誠咸欽佛化德藏名藍唐朝建蹟老松風中興道場
先法叔載振法窟山僧菲才繼其高躅幸逢台護興
崇兼諸耆德輔贊不敢另展風規別資玄妙單提向
上一著貴要流通正眼即今現前緇素人人頂𩕳上
放大寶光個個腳踏實地輝天鑑地者段光明各各
直下證取歸家穩坐且到家一句作麼生道驀豎拂
云全憑者點無私力仰祝
吾皇憶萬年復舉王常侍到臨濟至僧堂前問云者
一堂僧還誦經麼濟云不誦經侍云還參禪麼濟云
不參禪侍云既不誦經又不參禪畢竟教他作甚麼
濟云一個個教他成佛作祖去侍云金屑雖貴落眼
成翳濟云將謂你是個俗漢師云常侍煆過精金臨
濟寶劍在握一挨一拶逾見光生今日諸位台護臨
筵眾僧雍然在座相見不措一辭須知早巳話墮且
道節文在甚麼處知音不在頻頻舉達者須知暗裏
驚卓主杖下座。

結制持直監院領眾居士設齋請陞座問結制開爐
諸方舊例德藏門下如何施設師云一棒一條痕進
云眉間寶劍袖裡金錘銅頭鐵額一錘粉碎未審無
眼耳鼻舌身意底如何煆煉師云識得你了也進云
今日現前大眾個個入聖超凡去也師云你腳跟下
作麼生進云金鑱影下翻身轉直踏毘盧頂上行師
云且緩緩問選佛場開凡聖交參人天瞻仰請師
示師便打進云除卻棒喝請師別道師云將謂別有
那進云利生之句蒙師示向上宗乘事若何師云腳
跟下會取進云漕溪一脈傳千古平江萬派盡朝宗
師云瞻仰有分乃云德藏今朝事不同新開爐韝力
施功山僧應有鉗錘別要逼生蛇化活龍諸兄弟剔
起眉毛看取火色不假一錘現成公案一錘便就平
地青霄總不恁麼天上天下性燥漢子聞恁麼道直
下承當多少省力若是頑銅鈍鐵爐錘之下未解翻
身停機佇思早巳鈍置須向九旬期內密用功夫三
七日中頻加煆煉且功力俱到一句作麼生曆盡三
冬節寒梅自吐香下座。

佛成道日本寺各房眾師設齋請上堂問昨夜黃面
老子見個甚麼道理便恁麼道師豎拳云秪得者個
進云今朝和上見個甚麼道理便恁麼斷師云也秪
得者個進云恁麼則獅子還生獅子兒師云切莫亂
塗糊進云大眾沾恩讚歎去也師云知恩即得問昨
夜惡風攪乾坤今朝日午打三更如何是世尊不傳
迦葉不聞的消息師良久進云未離兜率巳降王宮
未出母胎度人巳畢因甚又入雪山六年師云知恩
者少進云秪如當時睹明星悟個甚麼師云者柄拂
子三錢銀子買得進云即今某甲掀倒禪床喝散大
眾且道和上今日說個甚麼法師便打進云等閒坐
斷千差路從教何處不光輝師微笑乃云一念回機
便同本得豁開兩眼青天白日迷個甚麼悟個甚麼
夜睹明星一翳在眼奇哉奇哉空花亂墜一切眾生
誰是眾生者皆具如來智慧德相切忌錯安名皆因
妄想執著而不證得震聲一喝云二千年前若得者
一喝截斷葛藤免見相襲至今後代兒孫簸土揚塵
無有了日大眾還知得者一喝落處麼若知得落處
則德藏寺裡諸位耆德人人頂天立地個個超宗越
格便恁麼去彼既丈夫我亦爾不向如來行處行其
或未然尋常夜夜明星現切忌抬眸打失睛下座。

持直監院領金明侯居士等請上堂問楖栗橫拈打
開祖師關捩如何是橫拈楖栗句師云突出難辨進
云金鎞倒握截斷衲僧命根如何是倒握金鎞句師
云坐斷舌頭進云無文印子從空掛鶻眼龍晴覷不
能師云覷著則瞎進云只如眾居士將鐵釘飯塞衲
僧肚皮明甚麼邊事師云喫了飽不饑進云恁麼則
三眼波斯吞露桂金剛含笑嚼須彌師云惜取舌頭
乃云目前無法門前雙塔子意在目前大地絕形蹤
不是目前法四顧晴光溢目非耳目之所到聞見甚
分明直得乾坤覆載不得遍界迥絕囊藏頭頭彰衲
僧巴鼻處處顯佛祖真機拈來便用著著具全提作
略逴得便行步步有通天活路生殺臨時縱奪自在
所以若緇若素莫不承此個恩力為四生津濟作九
有梯航可以易短劫為長劫可以轉禍祟為禎祥可
以祈嗣胤獲麟瑞可以為植福之弘基慶無不功
超萬德有如是殊勝如是奇特且畢竟功歸何所長
憶江南三月裡鷓鴣啼處百花香下座。

佛誕日成山羅居士設齋兼日珠耆德送新道袍請
上堂師云未離兜率降王宮花發茶􂟊處處紅未出
母胎度人畢綠樹黃鸝啼不輟若謂瞿曇今日生空
花眼裏亂紛紛若道瞿曇雙樹滅靈利衲僧猶未瞥
撥開生滅覓瞿曇錯過瞿曇落二三雲門一棒較些
些自古風流出當家山僧撿點將來者一棒知他打
得著打不著有甚憑據爭似成山羅居士飯僧請法
信殷勤山僧著起新袍服也勝青州衫七斤且慶賀
聖誕一句又作麼生道一輪杲日輝今古萬里晴空
絕是非。

不二知浴領陸府張太夫人壽誕設齋請上堂問是
非人我拈卻一邊如何是衲僧正因師云頭頂天腳
踏地進云滅卻貪嗔痴虛空無罣礙此猶是學人行
履如何是到家極則句師云舌頭不出口進云莫怪
渠儂多意氣他家曾踏上頭關師云那裡是你踏著
底僧頓足一下便喝師云且緩緩乃云榴火初紅薰
風扇物萬境森然真機溢目直下了然覿體無間當
陽不昧洞徹古今目前一一透露自然頭頭顯現所
以釋迦老子降生目顧周行指天指地莫非發明此
個端倪以此植福福海淵深以此釋愆雪清冤業以
此祝壽壽山益峻直得千祥駢至萬善咸臻得恁麼
天然奇特受用自在且必竟因何而至莫怪渠儂多
意氣他家曾謁聖明君下座。

滿七小參三七功圓千戈頓息各各歸家田地穩密
若是向上一路直須更進一步且如何是向上一路
蝦蟆跳上梵天蚯蚓驀過東海。

解制小參師云於其結也九旬期內壁立萬仞行是
行坐是坐個個身心同達磨喫茶打濕嘴唇皮摸著
鼻孔下頭大於其解也八字打開平生慶快住便住
去便去頂門有眼人人具腳頭腳底總春風魔宮虎
穴恣遊戲惟有山僧主杖子結也結他不著解也解
他不著拈來覿體光生放下歷歷落落有時扶我下
階墀步步咸承渠恩力卓主杖起身。


* 住嘉興石門縣福嚴禪寺語錄

師受　當道眾搢紳護法并則峰法兄和尚遺書洎
兩序耆舊請於十月十一日進院。

即日鄭沈曹三護法設齋請上堂至法座前師拈疏
云衲僧家因甚被者道符子勾遣若向個裏委悉得
去如龍得水似虎靠山其或未然請為道破宣疏畢
指法座云盡大地是個華王座教啟上座又向甚麼
處登顧左右云大家著眼便陞拈香云此一瓣香千
聖同源萬靈共轍拈起也光透九天放下也寧靜四
海端為祝延
今上皇帝聖壽萬歲萬歲萬萬歲伏願金輪永御寶
祚彌昌聖明同日月睿算等乾坤次拈香云此一瓣
香奉為滿朝文武闔邑當道紳衿列位尊官護法永
為皇家柱石恒作佛法金湯復拈香云此一瓣香超
啟自十七歲時向秦郵天王禪床角頭覷著末後撞
著個不近人情老漢一槌擊碎直得空勞勞地無耙
握處于無把握處拈出供養中興翔鳳資福次住即
此堂上傳臨濟正宗第三十二世上靈下機觀老和
尚用酬法乳之恩歛衣就座西堂契微白槌云法筵
龍象眾當觀第一義師云語水垂鉤貴釣巨鰲眾中
還有透網金鱗麼試出來𨁝跳看問和尚云空勞勞
無把握如何是無把握句師云山僧到者裡無開口
處進云昨日嘉禾今日語溪未審昨日的是今日的
是師云坐斷兩頭看進云如何是坐斷處師卓主杖
進云學人禮拜去也師云禮拜即得乃云自愧年來
被業牽頻經符使席三遷如今多病渾無力鈯斧還
開祖父田既爾時節奏遇事非強為于迴避不及處
直下承當仗師翁光明幢子鼓弄一上去昔日五祖
演和尚云山前一片閒田地叉手叮嚀問祖翁幾度
賣來還自買為憐松竹引清風咄五祖老漢者片祖
翁田地忘卻了多時以致臨風叉手特地沉吟我福
嚴者片田地先師翁重勳開化之洪模諸伯叔遞代
振興之覺地則法兄承先啟後歷艱持危守成有在
纖芥無遺界至分明處處炳然蒼松疊翠古徑幽閒
一段真風堂堂不昧勸農橋下流水潺湲顯發師翁
妙旨天山巖畔竹影搖空揭示衲僧巴鼻超啟到者
裡公案現成勿須叮嚀問主一一無非自家活計頭
頭總是受用境界且端拱樂業一句作麼生道拈起
一枝無孔笛大家吹出樂昇平結槌云諦觀法王法
法王法如是下座。

次晚小參師云啟上座入院來兩日了佛法二字不
敢措辭何故有先師翁為汝諸兄弟塵說剎說熾然
說無間歇今忽到者裡忍俊不禁一腳踢翻勸農橋
一拳拳倒天中山不是兒孫彰意氣要與師翁逞頭
地卓拄杖起身。

結制上堂師云衲僧行履洒洒落落縱奪自由通身
作略一切處意氣全彰拶著時露出手腳踢倒五須
彌掀翻四大海大地沒纖毫處處絕安排到者裏說
甚九旬結制三七施工總是無繩自縛漢山僧恁麼
道倘或遲遲有個方便教諸兄弟直下透脫去遂擲
拄杖下座。

上元解制上堂師以拄杖畫○相云九十日前汝等
諸人總跳不出欲住不寧要去不得幾被者個縛殺
復以拄杖畫一畫云山僧今日一時畫破了也一任
諸人去留自在南天台北五臺直得燈籠放光露柱
喝采拄杖子忍俊不禁驀地𨁝跳觸倒須彌山掀翻
四大海驚起海底龍王傾出七珍八寶汝等諸人
須好看山僧只得合掌云稽首拄杖子神通何亦爾
我見燈明佛本光瑞如此卓拄杖下座。

佛歡喜日石攻方居士請上堂師揮拂子云一毫頭
上薦得萬英叢裡稱尊高超物表獨露乾坤所以道
天人群生類悉承此威力秪為眾生瞥爾情生輪迴
不輟六道殊途四生異轍報有精麤辛酸苦惱今日
乃諸佛歡喜之辰眾僧自恣之日我石攻方居士敦
請山僧陞于此座闡揚大法頓令存沒均沾法益遂
擊拂子云一擊心空及第歸頓超直入如來地復舉
調達謗佛生陷地獄佛遣阿難往問汝在地獄中安
否調達云我在此中如三禪天之樂阿難云汝思出
地獄否調達云待世尊入地獄我方出地獄阿難云
佛乃三界大師安有入地獄分調達云佛既無入地
獄分我豈有出地獄分師云調達可謂大冶精金試
聽山僧頌出安身自有法地獄勝三禪鑊湯無冷處
火裡綻青蓮揮拂子下座。

結制當湖趙正言居士法名明道同室人王氏法名
明祥送佛至山請上堂師云有佛處不得住福嚴今
日剛結制無佛處急走過九旬期內親覷破釋迦老
子來也覿面好與一吐乾矢橛一捏粉碎通身暢快
麻三斤直下斬斷免見葛藤到者裡說甚僧袛行滿
然後成佛三七施功方言悟道所以云大千沙界海
中漚一切聖賢如電拂咄復舉城東老母與佛同生
不欲見佛忽遇佛來即便迴避以手掩面十指掌中
俱皆是佛師云城東老母太煞無大人相爭似我明
道明祥二道人造佛裝金香花燈燭種種供養迎送
至福嚴者裡永永奉供以為不朽且道與他城東老
母還有優劣也無試聽山僧判斷一上一人只知有
巳不知有人一人只知有人不知有巳忽然人巳兩
忘二俱頂天立地卓主杖下座。

解制湖州府范永生居士設齋請上堂師云突出一
句迥絕淆訛明如杲日寬若太虛歷劫難磨古今不
昧大丈夫漢拈得便用權衡在握生殺全施與奪自
由縱橫無礙所以今日我永生居士以此營齋飯僧
延增福壽功裕嗣胤慶無不吉且應時即境一句又
作麼生道一天雲淨含春象萬里晴空絕是非下座。




* 對機

僧問如何是學人本來面目師云十字街頭石敢當
僧禮拜師云會麼僧云不會師云切忌磕著撞著。

僧問選佛場中有幾人超宗越格師云獨汝無分僧
云為甚麼師云鈍置衲僧僧便喝師便打。

僧問雜念紛紛時如何師云雜念紛紛從甚麼處起
僧擬議師便打復問眾云雜念紛紛時如何一僧云
識得不為冤師云觀世音菩薩將錢買胡餅放下手
因甚卻是饅頭僧無語師云又不識得了也。

僧問一拳拳倒黃鶴樓一踏踏翻鸚鵡洲為是神通
妙用是法爾如然師云也不是神通妙用也不是法
爾如然僧云畢竟如何師便打。

僧問不知將甚麼喚作話頭師云你問底是甚麼僧
云一火燒卻時如何師云露僧便禮拜師云露底是
個甚麼僧便喝師便打。

僧問學人還有藏身處麼師云露。

僧問盡大地是藥那個是自巳師云卻被一莖藥蓋
卻。

僧問如何是父母未生前本來面目師云惜取舌頭。

僧問天上月正圓因甚人間道月半師云兩個五百
原是一貫。

落堂問僧正當恁麼時如何僧云雲開月現師云月
聻僧喝師云好好問你因甚喝僧擬議師便掌。

問行堂你是那裡人僧云江北師云揚子江作麼生
得過僧云有甚隔礙師云盞子撲落地碟子成七片
意旨如何僧無語師云莫道無隔礙好。

落堂經行次把住一僧云有一事相借問得麼僧喝
師云好好借問為甚便喝僧擬議師便掌少停坐定
師云山僧適來好好借問那僧被伊一喝一僧胸中
甚是不甘眾中還有為山僧出氣者麼眾佇思師震
聲一喝而出。

師睡次與夔書記問法華云是法非思量分別之所
能解畢竟作麼生會師云卻值山僧打睡夔佇思師
云汝又作麼生會夔云動容揚古路不墮悄然機師
頷之。

七期落堂問與夔云本有之事為甚費者許多生受
夔云從前汗馬無人識秪要重論蓋代功師云通身
血汗。

師問與夔云盡大地是山僧汝向甚麼處著足夔云
和尚不得打作兩橛師云如何是你一橛底夔云落
霞與孤鶩齊飛秋水共長天一色師云大好一片景
日初禪人瞻禮老和上像師指真云你認得者老漢
麼初云未到楊墳早巳識得了也師云你道他是何
面目初便喝師云我問你是何面目為甚麼喝初禮
拜師便喝。
















* 題贊

** 初祖像讚

「　十萬迢迢過大梁曾將不識惱君王如今尚在秋江上一葦何時到魏邦」


** 題青山和尚像

「　踏翻閩海天撈得禺泉月鑿破青山雲浡興猛虎穴一瓶岩壑心十載冰霜骨素心付煙霞襟懷似兀兀贏得清風啟後先葆林千古規芳躅」


** 題利禪和上像

「　禺山唱道令全施打落天邊俊鶻兒佇看飛騰能變化翻雲覆雨在臨時」


又

「　掬得禺泉一勺水胥江激起萬尋濤棒頭點出龍門子也解潑天弄巨潮」


** 自題像讚

「　淮水逆流特出者漢曾經大地平沉徹底家私盡蕩空勒雙拳在握覿面當機不讓兩開祖父藥舖單賣死貓頭慣性情觸著如雷無人湊泊得上惡聲遍布寧區聞者非非而謗恁般無德長老阿誰描他供養且喜與禪諳此機電光影裏薦其半缽帶拈來分付
伊他年莫負老夫望」


** 題秘含禪人行樂圖

「　懸岩之下坐忘情手握輪珠花雨新山色溪聲能瞥地大千沙界現全真」


** 題純修陸居士行樂圖

「　高山流水白雲中散服科頭太古風長嘯豁然開醉眼方知物外有純翁」


** 題廉湖陸護法行樂圖

「　避名巖壑醉煙霞飽玩松山意興賒看到景忘情絕處乾坤笑破總虛華」


** 與貞伯任公(法名明覺)

「　靈山授囑與王臣金臂恒垂衛法門今日任公能力荷曇花又放一枝新」


** 題鄭又民居士像

「　者漢能控佛祖機逢人慣弄爪牙威箭鋒頓落懸巖處三十烏藤徹困時」


** 化燈油偈

「　者點光明本現成從來生佛不多增全憑智者能挑剔永作凡間破暗燈」



* 佛事

** 設先老和尚塔供

盡道先師滅度阿誰知他去處不作溈山水牯牛定
做楊岐三腳驢遺下未了公案殃及後代兒孫大眾
今日合當酬恩因甚說者個話遂插香云超啟所供
是實伏惟慈鑒。

** 設至邛嵩庵利禪三法兄供

同條生死句千聖莫能窺若非三位師兄直得無人
委悉雖然且道今日設供燒香意在於何遂插香云
如今更勿論孤賒盡在栴檀香一片。

** 為則峰法兄和尚設供

丹桂香飄梁木忽折非常之哀哭笑不得秪有一句
子突出難分別不是法兄和尚在今無人委悉拈來
置向尊前伏惟冥中鑒格大眾且道是那一句語水
聲中流不盡天山作舌也難宣。

** 東蓮老和尚訃至設供

昨日登高節黃花香拍鼻忽然報到來東蓮老人滅
細雨洒寒空天地慟相泣寥寥面壁風大法將誰賴
雖然且道即今設供燒香還來鑒格也無若道不來
卻成虛設若道來以何為驗遂以手椎胸云換手椎
胸意惘然輸誠惟把旃檀熱。

** 資福明心和尚訃至設供

師云同聲相應同病相憐
兄退資福我辭福嚴死生雖異其理一焉金鳳衝開
霜夜月雁行愁斷小陽天。

** 愚山和尚封龕

師云嶺上寒梅香正發象王擺斷黃
金索轉機北斗解藏身空裡猶聞普化鐸恭惟愚翁
法兄和尚道唱東明單提向上一關化行清邑揭示
衲僧巴鼻生殺全施縱擒自在湖海浩歸象龍擁座
興菩薩慈為眾彌篤特建寶坊水雲得惠臘長諸方
德尊寰宇不忝為老福嚴之真孫先法伯之嫡胤可
謂天山益峻滹沱漲流忽爾移星換斗別轉化輪獅
子迷蹤人天罔測且道即今潛機密用一句作麼生
道當軒大坐絕中偏千聖到來難辨的。

** 為燦衲法兄掩龕

拈得先師鈯斧青山劈草除荒竭力獨開生面荊棘
化成寶坊諸行刻志身先率眾厚德謙光動履不落
時轍濟物道出尋常可謂起翔鳳嘉聲挽末法頹綱
正冀砂盆永賴匡扶何期遽然別展旗鎗至今小弟
孤掌難鳴雁不成行雖然秪如今日化緣告畢四眾
瞻仰末後全提一句又作麼生道坐斷十方誰辨的
一輪杲日照當陽。

** 送則峰和尚靈龕歸楚設供

拈香云暑日炎炎獨送程瓣香杯茗致殷勤個中千
里同風句楚水吳山月一輪插香便拜。

** 化城庵行廣遠塵二比丘尼靈骨入塔

二禪德還會否剛離化城頓歸寶所一對鴛鴦畫不
成個中端的難分剖難分剖試看末山不露頂遂送
入。

** 佛音禪德請為父母靈骨入塔

師以杖指骨云者是優婆塞那是優婆夷夫婦偕到
斯各請歸寶所遂送入云個中一句絕安排坐看山
花紅朵朵。

** 介千師請為先慈明修尼靈骨入塔

師舉骨云閱世八十一載幻緣頓爾俱拋育得獨角
麟兒編蒲聲價彌高涅槃生死兩途迥脫赤體條條
勿自藏身北斗愛聽翔鳳松濤覷破趙州那一掐全
身放下萬機消便送入。

** 純如師火

翔鳳嶺頭濕雲黯黯薰風天際梅雨霏霏會得目前
無異法頭頭盡是出身機且作麼生是出身機蛙鼓
池塘鳴未巳又聞啼鳥隔峰西。

** 權實巡照火

山門頭佛殿後到處經巡東廊上西廊下左右觀照
三板鳴四板嚮椎下分明客來看賊來打隨機得妙
此是上座尋常照察邊事秪如權實並行一句作麼
生道攛火炬云烈焰堆頭飛鐵鷂。

** 自真禪師入塔

竭盡身心精勤志篤護惜招提肘無外曲煉得者些
兒堅密如金玉到頭雲定覓山歸無縫塔中深藏畜
遂入骨云十方坐斷露全提亙古青山輝杲旭。

** 香燈火

惟斯者著子觸處分明極焚香擇火不曾違生死去
來無間隔雖然秪如燈花爆時又是個甚麼消息夜
來一陣雨滂沱大地山河盡改色。

** 明慧老宿火

生本三湘瞻風雨浙一卷金剛常轉不輟齒德可稱
叢林敬悅今朝坐斷萬緣時生死涅槃都不涉且道
明慧老師即今在甚麼處連宵不斷黃梅雨點滴分
明俱漏泄。

** 慧國禪師火

篤志已射芒鞋不惜兩登鳳山貴圖決擇為護叢林
傾誠竭力無端更轉別峰機一片道心無變易慧禪
德且作麼生是無變易底心啟上座即今為你指出
看取獅子峰亙古常突兀便燒。

** 四儀禪人火

吳中山廣陵水登涉分明自家底今朝直下歇馳求
一曲歌來還舊里秪舊里一曲作麼生唱擲炬云倒
騎白鶴上揚州笑看瓊花秋色裡。

** 上求新戒火

戒品方登皎如冰雪撩起便行得大解脫翻身火裏
露全軀生死涅槃俱超越擲火炬云咦。

** 心榮火頭火

終日只知燒火誰知惹火燒身直須皮膚落盡自然
迥脫根塵且道迥脫後如何八月連宵雨滿溪流水
聲。

** 還空禪德火

桂子香飄八月天歸家踏斷嶺頭煙個中一句無多
子始信還空事宛然且作麼生是宛然底意萬壑松
聲常在耳聽來何似響流泉。

** 慧國禪師火

天色將初夜星稀月朗時目前親會得為發轉身機
且作麼生是轉身機擲下火炬云識得丙丁元是火
鑊湯爐炭不相違。

** 文璧禪師請為息二剃度師六七之辰起棺

六七日中萬機頓息坐斷十方惟契不二今朝正是
轉身時兜率人間隨所至便以杖引出。

** 入塔

翠竹森森黃花鬱鬱塔戶洞然開請公親造入遂進
骨云個中一念萬年時正好舉頭看紅日。

** 百川知客火

撥草瞻風貴明者著妙用頭頭何曾晦卻客來看賊
來打見得分明迎賓處打躬時通身顯露雖然此猶
是上座親知識輔叢林底用秪如今日萬機寢息歸
源得旨一句又作麼生道攛火炬云萬派聲歸海百
川絕異流。

** 瞿堂禪人火

撥草瞻風出嶺南百城煙水太漫漫三千里外知端
的腳下明明是故山秪如故山一句作麼生道歸去
踏翻梅嶺月清光爍破髑髏寒。

** 巨量老宿靈骨入塔

別卻獅山舊隱處轉身愛向普同藏白雲坐斷無今
古樂樂時聞花雨香。

** 遠生智慧了明蘊白四老宿靈骨入塔

以杖指骨云即此物非他物是四上座之本得烈焰
曾經煆一回堅密身心如金玉大千沙界莫能收藏
身秪有者一隙復以杖約骨云者且止既是同到這
裏因甚卻分門而入直下若明宗正眼自然個裡知
端的便送入。

** 時津師靈骨入塔

捧骨云大千俱壞者個不壞親煆一回通身慶快珍
藏岩谷不知春無影樹下常自在。

** 匡濟禪宿火

別卻河南路踏翻兩浙天一身輕似葉頭角自昂然
先師會裏道價聲重鹿城十載白業彌堅今日末後
全提纖毫不立坐斷千差人天罔測啟上座到來更
為通個消息攛炬云寒崖重發焰火內綻青蓮。

** 楊燕貽居士請為亡室章氏下火

師云鶯啼柳外花笑巖前明明彰般若境界的的露
本來面目章氏淑人直下恁麼見得徹去生死窟宅
立地掀翻愛網情關頓然解脫坐斷男女之相逍遙
兜率人間須知更有轉身一路山僧即今特為發機
擲下火炬云勝熱門大啟優曇火裡開。

** 朱同一護法等請為超薦水溺孤魂

師云瞥爾情生識浪高相牽淪溺莫能超今朝一念
回機去妄見狂波當下消喝一喝。

** 當湖任捕廳請為橋下妖石說法

爾乃何類之精靈附物興妖而作祟喝一喝云今朝
喝下快翻身頓然解脫超升去。