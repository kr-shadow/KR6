#+TITLE: 布水臺集-明-道忞
#+DATE: 2018-05-12 10:25:00
#+SOURCE: github.com/kanripo/KR6q0200 master eb3302a3                

* 布水臺集序

天童山翁禪師忞公以密雲嫡子坐大道場無舌說
法有聲如雷施藥樹味擊塗毒鼓有寂子小釋迦之
目賈其餘勇作為詩文如涌身雲如灌頂水文人學
子用世間智測度咸以為杼山晝石門範之流亞余
頃讀其全集為之心開意解久之沈吟低回欷歔煩
醒而不能舍然也大慧杲禪師有言予雖學佛者然
愛君憂國之心與忠義士大夫等所謂忠義士大夫
者魏國張公德遠橫浦張公子韶輩也當是時賊檜
挾滔天之勢把持和議忘北轅之仇甘左衽之辱妙
喜以壞衣髹髮之人敢於左袒子韶抗權奸之議而
觸冒其鋒刃故魏國銘之曰嗟師何為拳拳忠孝欲
迪群迷俾趨正教唯其忠誠惻怛之至根抵種性槎
牙肺腑雖至於砍臂斬頭亦將怡然順受如斷蕅根
如解膠革於毀衣焚牒乎何有於乎薦嚴之疏龍髯
馬角之深悲也新蒲之錄玉衣石馬之遐思也春葵
玉樹之什空阬崖海之餘恨也徵諸妙喜以言乎其
道則相符以言乎其志則相協以言乎其時世則宋
世所謂忠義士大夫迢然不可再見獨有一禪者孤
撐單出流連涕泗於陸沈滄海之餘斯尤難矣於乎
軍國荊弓也宗社鄭璧也吾君吾父秦燕楚凡也天
穹廬地松漠今之人何其廣大而禪者如是之隘也
東家食西家宿今之人何其圓通而禪者如是之固
也山河葶藶世界陶輪有漏微塵十方銷殞今之人
何其大覺大悟而禪者如是之取著也豈惟禪者哉
琉璃之誅釋種也世尊樹下拒諫而阿難愁悶慟哭
開寶之師東山蘄春肉身為故國而泣血天寶之亂
荷澤編管殘衲興檀度以濟師是又何今之人廣大
而佛祖之隘今之人圓通而佛祖之固今之人大覺
大悟而佛祖之取著也妙喜之言曰好善惡邪之志
與生俱生永嘉謂縱使鐵輪頂上旋定慧圓明終不
失敢直下自信不疑吾忞公其幾矣乎三世諸佛是
三世中有血性男子不忠不義之人埋沒此一點血
性謂之焚燒善根斷滅佛性披毛戴角刀途血路相
習以為固然是可以為人乎如是而為文巧言綺語
譚玄說妙如刻人糞作栴檀形是可以為文乎公同
體大悲惻然憐愍以為今世之所崇尚者士大夫也
故現忠義士大夫身而為說法士大夫之所崇尚者
文字也故又現聲名文句身而為說法有人於一言
半句汗下毛豎留得此一點血性在人世間即是不
斷佛種斯即公出世為人全提正令之綱宗也於乎
公欲廣度河沙眾生盡皆作佛而汲汲然磨牙礪齒
先教之以所以為人夫焉有不能為人而能為佛者
乎。

海印弟子虞山錢謙益槃譚謹書
















* 布水臺集序

布水臺集者山翁和尚之禪之餘之所為集也禪者
之言曰行於心為禪然則禪有餘乎荷大法者無執
懷勝業者不滯繇山翁和尚之禪而深之莫非餘也
暢之以一詣包之以兼弘繇山翁和尚之餘而大之
莫非禪也或者曰儒之學依於實禪之教說乎虛實
故自形其不足而虛則嘗見其有餘儻所謂大道是
邪非邪予智不足以知山翁和尚之禪知其餘者甚
矣山翁和尚之禪之似吾儒也今夫先王之所秩聖
人之所訓其要歸於正君臣定父子不離明倫察物
者近是是故父子者人之始也君臣者人治之大者
也吾嘗覽乎山翁和尚之集矣祝聖人而悼天子一
篇之中三致意焉壽有疏薦有文如歌如泣君臣之
義也諸如靖揚雅推之也義僕傳廣之也其為翼孝
說養母文篤於親也進而之於師有父道焉稱道勿
絕所謂孝也繇師而上之百世之師身焉象焉譜焉
經焉堂焉塔焉不忘祖禰之意也為死者言狀自文
林公傳自廣陵先生而下為生者言牘自復古南詩
自送以直而下悟發感寄婉而有歸無諍之篇有懷
之什兄弟朋友之誼也甚矣山翁和尚之禪之似吾
儒也或又曰天下之道儒者實之然而多實則多累
是故亂之以生死撓之以得喪及其敝也至於悖聖
人之言廢先王之服蔑君親之恩棄昆朋之族禪者
即不然死生則一之得喪則齊之泊然無所起於心
而澹然無所繫於世虛之謂也是以累盡而理存天
屬雖離而孝不違世典己謝而敬不失故曰守儒之
說實天下之虛可以處治世通禪之學虛天下之實
可以處亂世嗟夫此又有為言之也予智不足以知
山翁和尚之禪而謂山翁和尚之禪之似吾儒者固
其餘也。

四明流寓雲間包爾庚題










* 布水臺集總目

  
  * 
  
  * 序一
  * 序二

  
  * 卷第一
  
  * 風
  * 雅
  * 詩

  
  * 卷第二
  
  * 詩

  
  * 卷第三
  
  * 詩

  
  * 卷第四
  
  * 詩

  
  * 卷第五
  
  * 詩

  
  * 卷第六
  
  * 序

  
  * 卷第七
  
  * 序

  
  * 卷第八
  
  * 序

  
  * 卷第九
  
  * 序

  
  * 卷第十
  
  * 碑銘

  
  * 卷第十一
  
  * 記

  
  * 卷第十二
  
  * 傳

  
  * 卷第十三
  
  * 塔銘

  
  * 卷第十四
  
  * 塔銘

  
  * 卷第十五
  
  * 塔銘

  
  * 卷第十六
  
  * 行狀

  
  * 卷第十七
  
  * 表
  * 奏疏
  * 文疏
  * 啟
  * 銘
  * 提詞

  
  * 卷第十八
  
  * 贊

  
  * 卷第十九
  
  * 贊

  
  * 卷第二十
  
  * 贊

  
  * 卷第二十一
  
  * 贊

  
  * 卷第二十二
  
  * 書

  
  * 卷第二十三
  
  * 跋

  
  * 卷第二十四
  
  * 說
  * 引

  
  * 卷第二十五
  
  * 祭文
  * 見聞雜記

  
  * 卷第二十六
  
  * 警語
  * 規約

  
  * 卷第二十七
  
  * 尺牘

  
  * 卷第二十八
  
  * 尺牘

  
  * 卷第二十九
  
  * 尺牘

  
  * 卷第三十
  
  * 尺牘

  
  * 卷第三十一
  
  * 尺牘

  
  * 卷第三十二
  
  * 尺牘



布水臺集總目(終)
布水臺集卷第一
住明州天童寺匡廬黃巖沙門道忞著

* 風

** 春葵風

乙酉之役處士孫開遠舉義嘉禾戰沒孤城詩以
誄之。

「　藹藹春葵向日而傾曾我𥊍御誰則匪臣」


「　交交桑扈晨去其枝青青子佩悠悠我思」


「　願言思子章服生儒蒿目神京奮挺大呼」


「　南風不競北馬蹻蹻孤城絕援聲凄夜刁」


「　鼓兵以出白日為黃結纓戰沒豈曰國殤」


「　彩仗雲旂歸神天上在帝左右招之或降」


「　相韓五世博浪椎秦子胡為者舍生取義殺身成仁」


「　中原血戰四海交腥鴛湖湜湜濯其潢涇百祀流馨」


春葵八章六章四句二章五句。

** 玉樹風

玉樹旌孝節也清師入邗謝女希韞與母張氏同
赴井子宸救之母絕宸不忍去死焉長子朝出護
墟墓遇害於途于陛季子也感母兄之變亦悲憤
而沒故作此詩以哀之。

「　謝家玉樹鬱鬱邗溝華開瓊萼五葉綢繆有風自北折屋傾舟飄然墜之香潔誰儔」


「　溫恭薦婦朝夕斯寅腥埃撲面何以潔身有冽者泉託彼澄鮮孰能芳桂蕭艾同捐」


「　宸也亢宗文心雕龍死母生護卒嬰凶鋒天何以醉何神不庇舍彼驕人維此胥忌」


「　摯爾希韞靜女其姝令儀令色淑慎維圖青鋒是佩用戒不虞見危授命終殞厥軀」


「　迅雷遄呼親懼則然忍看黃沙昏晦無天朝奔墟墓齊思見賢誰曰爾正而斃戈鋋」


「　陛幼孝友性自天成蘭芽方茁風雨交攖呼兄不至聽母無聲悠悠千載閉此愁城」


「　彗孛經天白晝宵昏煤山龍去誰從如雲嗟爾謝樹實繁有柯我心孔懷是用作歌」


玉樹七章章八句。

* 雅

** 靖楊雅

皇臨命鄭公陽備淮海卒靖淮海之亂也。

「　皇臨孔章昭茲若監靡有爾勞皇不爾鑒仁則爾柔威則爾悍哀我東人惠此良翰」


「　良翰伊何維鄭中州嵩嶽之靈申甫之儔我東曷棘于邗之溝宛宛周道四方來遊」


「　來遊來王高車大航盜思襲矣舞戈以狂以偵以誘裏我姦佌不畏爾元俾民流徙」


「　我翰戾至載安載集募茲拳勇弁為武什毋啟爾戎毋俾爾翼既訓乃稽盜偵斯得」


「　既獲盜偵我姦卒俘正之皇刑往即爾誅爾誅爾悍我柔我恃闔胡不悛覆狂以喜」


「　翰曰吁哉其饑而譁予而父母媿不而家乃陟其疆乃造其廬大降厥心畢叩且歔」


「　民之歔矣亂斯沮矣民之舞矣盜斯逋矣其曰未逋憂我厥肮孰躋我圉以泳大康」


「　莫此大康維翰實崇式崇式庸維皇之忠維忠于皇厥猷翼翼秉皇之彝訓于南國」


「　烈烈東南我翰營之湯湯江淮我翰清之既清而瀰王道之夷于萬斯年皇以治之」


皇臨九章章八句。

** 韓城雅

韓城嘉瀚遠朱鎮君宦生潮陽復建節于其地也。

「　溥彼韓城瀕海之陽蜃蛟所宮鱷族維彊昌黎作牧
文運開張濟濟多士賓于有唐」


「　化雨千春誰承遺則在帝神宗朱侯洵直去詠甘棠來歌九罭乃誕嗣君天鑒有德」


「　維此嗣君五色麟祥允文允武萬里騰驤纘戎顯考載鎮南荒四郊以靖海波不揚」


「　鎮君出遊虎纛龍旂釃酒臨江橫槊賦詩敷其文德率服島夷來獻其琛赤豹黃羆」


「　嵩高誕申玄鳥生契矧伊鎮君萬夫之傑潮水泱泱鳳臺嵲嵲允矣九苞式生丹穴」


韓城五章章八句。

* 詩一

** 送以直愚禪師之雲間謁董太史乞黃檗和尚塔
上之銘

「　間生亞聖人愍世垂高格奮跡光黃間其道苦如檗怒罵恣憑陵佛祖驚且易盡渠神通來箇箇遭點額住世八十霜重譯流聲光疾彼投名者蛻委息影藏豐碑久不豎天龍嘗歎傷愚公邵武輩派出臞仙王投簪叩籌室一笑登其堂為覓先師骨洪波泛淼茫持向雲間去索取回天章太史聲名重文章繼子長書之擘窠字寶以金玉相千載頌明德景行永不忘」


** 送元白可公出天童

「　青眼當初最直錢等閒不把費君前朅來相見出新篇拍案槌呼感往年豈為君詩動百千為君眉底裏雲煙春風吹翮又翩翩刷羽臨岡問所先予意言之君亦然咄嗟為祝予思賢予思何在西之偏汾水滔滔清且漣三十白來足不緣泊然亭箸蛻而僊古人細事尚光鮮何況其中大者焉君聽予歌志欲鐫予歌未卒予心卷法門大事悲若填君不惜予誰共憐」


** 送鹽梅鼎禪師住南嶽

「　大鳥高舉摶風翔千里之行月聚糧嗟彼屈蠖動求
臧進退猶如牴籓羊我友鼎公氣摩蒼雙瞳射得烏欲藏龍象三千蹴道場角蹄鐵硬數公彊叢林號予難比方方公眼惱足相當吳山越水己十霜打包別我上衡陽衡之高兮南極旁迴鴈峰前日月長金雞粟供僧中王山君自此壽而昌聞道年又告天荒君去須教喜若狂叢生茅茨搆君堂黃華白水獻壺漿待君果熟時飄香奔走鈞天亟躋蹌君不見大鳥高舉摶風翔」


** 黃嵒山居即景十六絕

*** 黃巖寺

「　絕攀緣處路初入解轉身時岫始開排闥谿光金布地厭簷山色玉成臺」


*** 寨雲峰

「　嶄顏不宿埜盤客寂莫難留冠蓋群日暮林號狐兔遠開關只合延歸雲」


*** 行龜峰

「　嘉林不住況潛淵脫體全彰界外天自信生來能越格六藏何用小家禪」


*** 犀牛峰

「　不耕祖父閒田地肯守寒嵒異艸生觸處尚嫌頭角快又披風雨入高崢」


*** 雙劍峰

「　雙垂天末落群峰日炤寒芒血暈重在昔虛空曾剖判至今風雨尚磨礱」


*** 鶴鳴峰

「　惜傷羽翰遠江潯集老南天萬歲岑翹首不無華表恨戛然猶似發長吟」


*** 香爐峰

「　甄陶不費列中天信是安排造物先皎皎冰輪傳夜燭霏霏薄霧散朝煙」


*** 紅石嵒

「　丹嵒嵌壁切雲霓誰信通天步有梯蹋著始知來處迥虛空撲地萬山低」


*** 羅漢嵒

「　嵒背青峰月上遲森森白晝走魈魑雲長深鎖虎長嘯何似當年護定時」


*** 空生石

石中空可居人而上平如砥建閣其巔曰空生因
遂得今名。

「　盡道孤危曾不立誰知大地自空擎欲看樓閣空中見請向虛空背上行」


*** 鷂子石

「　憑高岸立志霄摩豈易雄心付薜蘿對月端懷天上兔臨風恰欲過新羅」


*** 姊妹石

「　尋真偶共話煙巒幾度秋霜鬢未殘何事玉容人易老冰心端不似伊寒」


*** 瀑布水

「　聊將一線放渠開不覺流通露布來莫怪險崖能箭急江湖聲落己如雷」


*** 龍潭

「　山外清谿門外菴幾人親自到龍潭腥風況復吹長壑望眼何當迷曉嵐」


*** 清源池

古志雙劍峰頂有清源池生蓮華大如車輪而雍
熙間瀑布流下紅蓮一瓣長三尺闊一尺三寸。

「　劍脊池開佛國蕖劈流曾下雍熙初靈根一瓣天然別借問東林種似無」


*** 布水臺

「　落處分明誰解看為伊覿面示來端因高就下誠難
惜透頂還他徹骨寒」


** 哭廣陵三我蔣先生

「　何當僊苑促雲鞃濁世應難奏廣陵天上少微淪月堀人間白璧掩霜棱方嗟後死來無幾未意先刑去復增吟就短章仍浩歎臨書不覺淚如謄」


** 初住黃巖松壑弟許為持缽乞浠上歲杪以兵荒
見困寄次韻復之

「　望君如渴路思梅蹋凌猶登布水臺鶴骨未看雲外至鱗音但說苦中來自慚省己躬難勝敢道求人口易開且喜留將空缽在免忝日後償他哀」


「　顧我青山住己殘幾回風雨憑前闌未將玉筍參天出且等蒼松奈歲寒大地斸開畬片片虛空撲碎月團團三條篾更牢加束不為閒情便解寬」


「　清宜嵒竇飽宜村二比難兼共一䑳為愛孤峰留晚炤幾忘寒瀑瀉微湲山光澹澹交眉睫松韻悠悠送耳根歠罷蒿湯茶步步不知天子若為尊」


** 壽匡山炤法師六袟(四首)

「　青山未住早居菴謾道春光過二三兜率尚然留缽袋閻浮故自放癡憨每惺頑石推先覺為賣青松老翠嵐成就逝多非一一且攀千歲作司南」


「　看輕沙界等纖漚傲骨欺霜別出頭未肯虛空言老大那從甲子問春秋啝哆快合嬰兒行雪白胸鋪古澗流卻笑年來難捉摸生緣更復道蘇州」


「　但見山青復又黃誰知果熟自飄香山河百二拱高座華雨繽紛灑石床太乙峰騰標月指蘆華浪涌接人航無能九里沾河潤願頌千秋法水長」


「　少同師席誼同仁白髮相看一笑新毛骨奇君真是豹角蹄慚我苦非麟更翻歲月思前事別轉峰頭為故人把手共攜天外望海山落落何嶙峋」


** 同諸子度歲黃巖賦得通字

「　共有凌霜節相依話夕窮威儀聲色外形影寂寥中故衲寒輕荷新條綠暗通何須千嶂放己見歲成功」


** 歲朝喜雪

「　帝曆頒新日瑤光塹玉臺限催殘臘去敕辦好春來舉世傳清白何山受點埃誰知林下士生眼碧如苔」


** 歲朝雪後見晴柬曹源大中二公

「　六出臨初節依然㫰曉菫豐和兆以協艸木怒方娠日月同今古寒暄送故新置身天地外自見宇無塵」


** 春宵雪霽步月

「　碧落初開雪後天長空如洗月漫川山形有貌分高下樹影無支落正偏寒重春風猶刺骨光交午夜不成眠披衣起步中庭裏何似蛟宮玉殿前」


** 春前五日寄懷唯一道兄

「　塞鴻將北燕南圖寄問寒暄近復如怯凍未開新歲筆折梅先發去年書莫嫌韻短句方絕須信懷深海有餘驛使怕傳春信後計程隔夜到君廬」


** 春朝喜搴玉孫居士見訪出登廬山歌飄然有出
塵之志別後復寄廬陵殘雪圖次韻速之

「　恐妨春信到山家竹塹疏籬戶未遮何來天外雲中客玉骨如梅雪綻華眉間隱隱五嶽氣顧之四壁流青霞須臾慷慨出長言牽曳西峰寒影邪山峻光寒君自回魚箋明日復傳來水墨作雪祇淺深半覆江天未盡開誰云紙上幻空碧自是君胸藏山澤山澤可藏亦可迻心眼胡為冷復赤世路風波莫等閒絕險幾人去復還君之來處坦且平千山況復破春顏人生急景如風度待等回頭己遲莫為君一夜索枯吟嵒前拈出截流句不見瞿曇語殃𣨢我住久矣君不住」


** 用前韻招搴玉孫陽江

「　化鶴僊人歸故家華表空看艸色遮千載何勞歎陳
跡過眼還同浪裏華君不見嵒前一派煙嵐色聚作風雲散作霞閒情故為立斯須半蒼半黃夕陽斜丈夫作事莫徘徊寬限遲君燕子來桃華水蘸武陵春古洞門將半掩開君之眉澹千山碧君之懷深彭蠡澤問君山華火欲然血點支頭為誰赤孤蹤何似白雲間日上月下任往還有時卷歸滄海宿有時淺抹青山顏空生嵒畔危梁度猿鳥幾回怨春莫無限遊人盡迷蹤況驚足底險崖句待君來時通一線別峰相見留君住」


** 送愚拙二禪人之雲間

「　曉生鳳子出丹山彩翎一搏入雲間千年俊鷂趁不及食牛之氣何閒閒虎子鳳子種性同榑搖況復起天風一啄三泖便好歸日月之下皆樊籠歸來歸來將爾㚇去天百尺之危峰摘星辰而啖之千秋萬歲何終窮」


** 秋日寄懷介子黃居士

「　碧流清徹漱江蓴上下同風只白蘋時事況逢秋葉落轉教天際憶真人」


「　玉局文章都尉禪脫空師語亦碑傳無人過與價三百贏得雙眸貫五天」


** 壽空林禪師五十

「　新驚短鬢入霜豪保社爭傳老白袍是行便堪人藻鑑無言不應古風騷何如世年千朝酒說甚天寒百衲裯薑桂從來晚益烈願同寶掌壽吾曹」


** 毅宗烈皇帝哀詞

「　擾擾勞生罪日繁九重聞己懈天恩雲車自去狩玄圃玉曆誰傳守帝籓山鎖諸陵驚落翠月明深院怯黃昏至尊勘破興亡夢觸處應知達本元」


** 袈裟吟十一首

「　孤光橫罩覺山涯十界通身入一家莖縷蘸乾生死
海何人出得者袈裟」


「　全封一幅絕邊涯稱體人人古式家緋早縱岐誰欠少過勞雞足護袈裟」


「　識青布幔裏生涯傀儡俳場盡作家黠過靈山偏落節袗衣換得獵袈裟」


「　祖關終古罕窺涯動著知君惡口家卻笑跛師能解道鐘聲咬破了袈裟」


「　襤襂半聽逐雲涯日炙風吹道者家可怪春寒人不禁朝陽日日補袈裟」


「　盡將格則做生涯誰信風流出當家但看堂前三下版何人不起整袈裟」


「　棒頭點出者生涯排闥春山曉入家一句風前何所似東京王長老袈裟」


「　走聲當世遍天涯若箇門風壁立家寂莫芙蓉冷似鐵民衣曾卻御袈裟」


「　天書三降紫雲涯拭目真人笑帝家雪刃臨頭剛不顧清風千載起袈裟」


「　煙簑一漿旁江涯風雨蘆灣處處家打點莫霞來日好趁晴且得曬袈裟」


「　垂鉤獨汎海東涯為有長鯨足猒家十轄絲綸拋未盡敢辭銀浪卷袈裟」


** 重陽前一日初度絕學銓商尊玄二上座以詩見
壽次韻復之

「　靡吾一日占仁先經緯無聞綴錦篇去日早驚毛有二來朝且喜菊猶鮮材艱繼祖慚前哲道足傳燈憶後賢何日三臺誇遍拍萬年歡佇奏師絃」


「　法社垂秋惜莫涼吾生何以恰廝當揮戈未返魯陽日披霧先看豹變章慧命從來空作壽背肩若箇鐵為梁不辭玉露凋楓葉珍重黃華送晚香」


** 禪門四超方

「　鬥海泥牛去絕聲亂峰千疊向刀耕不期黃葉疏雲水何意玄言落翠崢碑版尚空專甲字江湖偏譒隱山名堪嗟無限方墳客春艸年年帶雨生(龍山)」


「　天華講得墜如戔誰信心工巧莫詮回首虛空真露布轉身嶽色正排連尤滋謾語嘗同社盍逐青峰入莫煙高躅不知懷近遠龐眉尚說政和年(亮公)」


「　得意西江一句乾菴居占斷古僊壇空山曆準黃為紀石庫書饒夢不餐熟爛何人堪下口摧殘祇自倚深寒至今幽討禪棲處風急雲仍白晝攢(大梅)」


「　海國江天寄漫遊目前蕩盡與誰侔滿船載月收綸晚一櫂扶風送客稠垂手寧誇紅錦套傳家贏得綠簑裘為人更入洪波裏春曉吳江凍不流(船子)」


** 送峻書記之大梅住山

「　弔古予恆憶大梅蘿龕爾況藉雲隈荷衣應待深秋剪松食須連曉露裁將指隨流人得妙急徵嚼碎核還來真風要見當年社莫謾投荒又一回」


** 又擬梅送之

「　落英銷歇步餘芳條例新攀豈故常不羨傲霜華有韻最憐濺齒果堪嘗景邀明月來還沼香引清風待襲裳珍重好收殘核子更鉏煙雨種斜陽」


** 次答趙將軍玉韻(十四首附來韻)

世事于今難問天十方諸佛也徒然不如身逐浮
雲去圍繞山翁自在禪。

「　男兒壯志薄雲天羨甚奇勛勒燕然拈起威音前一箭千重甲透祖師禪」


「　長青自古一般天纔動風雲便不然變態中知無別界鋒刀頭坐少林禪」


「　長安奕出又番天我國誰知自晏然寶殿苔生王不坐區區終日熾然禪」


「　避秦謾說洞中天劫火空居尚洞然百艸頭邊春薦
得鑊湯爐炭裏安禪」


「　畫角聲催欲莫天八千義勇總凄然法身卻有驚殘夢晝夜山河信說禪」


「　謾言掘地討青天仰射徒勞亦復然箭後分明饒有路誰惺北斗面南禪」


「　粟散曾觀電裏天大千何異泡如然興亡不管蜀魂恨一例消歸法喜禪」


「　纖兒撞壞女媧天局破難完自古然野老摧心長飲泣哀聲只恐到三禪」


「　倒翻大海洗青天火德吹教死復然撥亂纔方成至治曹谿不說太平禪」


「　山河不見漢家天仗劍何勞問計然掇轉乾坤歸有道赤松子去好逃禪」


「　旬始忍看晝竟天長錟一埽壯君然殺人不眨將軍眼作佛還他血性禪」


「　帝化旁分閫外天蘇途四海誼當然問君何日昆陽戰倚馬長書露布禪」


「　聖哲從來不問天數歸陽九豈其然鬧籃扶出真天子大地從教定似禪」


「　黃茅霧塞綠楊天一霎雲收便皎然依舊大明依舊日江山不動本來禪」


** 丙戍孟秋送黃梅二司馬歸楚(諱日芳之熉)

「　九死從君再造朝誰知風雨正飄颻黃冠未奪孤臣願楚魄尤煩弟子招千里關山收夕夢百年心史付重漻采薇我亦理歸楫匡阜期聽夜壑潮」


「　箕子歸周孔子仁君之處義亦申申獨傷有策能先祖堪歎靡階可哭秦轡正勾芒猶念楚風悲搖落豈思蓴遙天永恨如何釋請向空王問了因」


布水臺集卷第二
住明州天童寺匡廬黃巖沙門道忞著

* 詩二

** 次金華宋學士靈峰留題詩

「　梵宮別啟一禪天龍象知奔代幾千繞洞春來秦社裏起霖雲宿屋頭邊明心謾詫香嚴竹說義仍多百丈田物外精藍誰共匹藏修好把祖風肩」


** 靈峰即景十八絕

*** 五磊山

「　五峰岌岌繞青冥佛首天冠差足並人在上方杳靄中誰知盡蹋毗盧頂」


*** 象王峰

「　儼趨帝釋騰金脅彷駕日輪降碧霄立處難將涯際測見河誰道卻能漂」


*** 師子峰

「　勢欲翻身天上輥􃁸髿直探萬峰頭金毛忽變西風裏五嶽蒼黃四海秋」


*** 石城岡

「　金墉千雉疊崔嵬𨁝跳谿山盡勒回飛渡只堪峰頂月中宵曾上女來」


*** 九曲嶺

「　通霄路接水雲趨只恐方來落半途留得轉身吐氣處為人直殺卻成紆」


*** 峻水嵒

「　高原更激數千盤險設天關豈固闌貴欲清聲喧海嶽等閒不把眾流看」


*** 濯錦谿

「　錦江春色羨華陽誰浣清谿曳許長想是天孫誇妙手冀同埜逸賽文章」


*** 清玉澗

「　不因秋色忝寒翠豈為春山炤影明澂靘自來光璱璱衝撞還聽珮琤琤」


*** 羅漢潭

「　澂印須眉宛若鐫名標聖者更何緣大都海眼光通透應供諸龍得自便」


*** 白龍潭

「　靈湫共說玉龍蟠月老風高誰下綸長見銀光生碧落為霖知是挾雲還」


*** 洗缽池

「　平如鏡面湛如藍飯罷臨池日有三是我是渠親勘破方知安柄趙州憨」


*** 象眼泉

「　無熱池南象口通紺泉眼復迸靈峰青天漫自誇澂湛爍破還他一鑑中」


*** 砥柱石

「　滔滔萬壑下西峰力砥中流氣岸雄只欲狂瀾趨正道不知立老幾春風」


*** 鷹窠石

「　幽棲高託千尋石眼界橫將宇宙空肯搆不仍凡羽族門庭別是一家風」


*** 眠牛石

「　頑皮似鐵骨如剛鼻孔渾侖管帶忘祇為祖翁田地好從教臥月更眠霜」


*** 望海亭

「　四壁排空山浪浮夜觀星漢曉蜃樓十洲自出重簷下豈是山僧闊兩眸」


*** 三石門

「　崇閎壁削鐵關峨顧佇纔生點額多剛跨門來三喫險家風端的險如何」


*** 梅華徑

「　瞻風似入眾香國顧影還疑度雪山廿里谿窮仙苑出卻驚羽化蛻人間」


** 次畣同參見壽詩二首

「　十年風雨晦明州白髮如君較一籌己濯冷光分桂馥敢因黃落等茭􃁹方隅迷久知東北世路驚多識咎休山澤何勞迻後夜行藏今己付虛舟」


「　䮚䮴從驅苦不緣己將身世等郵傳臥龍應霈甘霖雨老馬常嘶薄暮煙慚遜綠楊舒化日冀同黃菊玩涼天切思況幸叨三益寡過寧煩又數年」


** 有以出家寒命題者次韻和之

「　詎于落魄運吾丁道本孤危合自行見說拘鄰方命去竟忘乳鵲就衣生玄微亦盡無錐卓冰檗屢嘗有骨清千聖己靈曾不重萬緣何慮得嬰情」


** 又和茅屋雪

「　茅齋斗大雪平鋪彷彿擔簦又五湖自笑風陵如葉脫何勞粉飾著珍塗薶身有半思嵩少洞腑無遮想佛圖最快禪餘諷後夜披帷便把昔賢呼」


** 和勝因靜拄杖歌

「　共有穿雲度水杖山形怪甚吾家樣十洲無地問生緣挈老人天神愈壯明如日黑似漆孤標動越今時格並肩佛祖較難齊超步迷途寧著力峭巍巍活卓卓敲風打雨休驚愕乾坤吞卻化龍時大地潛蹤何處摸論權實分炤用掠得些兒恣播弄等閒機變盡渠來拶著青天須叫痛似雷吼絕謂情敲彈拍拍總無生玄關謾自誇金鎖一擊管教㘞地聲牚圜蓋拄厚坤擬犯鋒芒早滅門香海攪將成雜毒大用從來軌不存」


** 靈峰山歌

「　靈峰山超方外出沒煙雲常自在親到方知立處高頭頭趯著虛空背側橫看饒景況天然非覆亦非仰
靈苗無種石田生枯木糝華雪裏放盡群巒俱撲落風前雨後更明廓岧嶢自出天外頭持載寧煩巨鼇腳山中人活計寬耕雲種月恰相便攜將鍬子隨方掘放下鉏頭當枕眠慵話禪嬾論道剎竿免為他人倒長思迦葉好門風安似而今生捏造負非人勝非己紅白支支春色裏等平一道浩然均片念橫分生死始最現成誰忌諱動著鋒芒全不是伎倆徒勞費若干胸襟流出較些子松濤響谷口音韻致難將語脈尋流水高山樵牧唱汝邊密在意何深驀相應同本得萬象光吞日月黑法法由來顯自家金毛奮迅何疑惑貪程客錯路多班荊且聽靈峰歌一句了然超百億百億千般奈汝何」


** 和石頭回艸菴歌

「　艸菴問我何年止虛空未兆艸菴起地無陰陽樹無根叫不應兮山并水籠古絡今只等閒旋嵐偃嶽常如是來不禁造者陡相諧何人得共偶芻狗哮哮吠天明木雞夜夜震清吼酬萬象寧煩口平懷一味家常有堪歎兔烏兩彈丸磨盤終古遶菴走纖塵不立非攢聚佛國天宮那足喻直饒松竹可憐生日引清風幾百度吹毛銛利絕疑憂細切嶺雲恣刃遊大地撮來如粟粒四溟歸卷一豪頭靡涉喧豈拘幽曉夜堂堂六不收月圜當戶猶虧炤雪覆孤峰尚出頭尊貴自來曾不陊乾坤那慮缺金甌艸菴歌歌誰酬豐干須是拾寒儔曠大劫來無變異箇中何地著春秋」


又

「　普賢床榻晴空止文殊境界千波起了事道人家如何軒窗四面臨山水山水頭頭露本真動靜閒忙無不是昧己徒我山陡空弄機關若木偶瓢笠誰惺挂樹梢吟風大作師子吼齧鏃機噇空口敢訶佛亦不知有葫蘆棚上弔冬瓜撈月笊籬緣壁走眾角謾勞
山積聚一麟自足師絃喻啾啾耳畔亂蠅聲何似松風天外度柴床疊足百無憂時蹋白雲深處遊樹密中心田地穩界行孰敢錯絲頭狐蹤絕鹿群幽趁將佛祖一欄收別甑香炊鐵酸餡無底籃盛死貓頭雙眸炯炯澂如海大千世界等輕甌曲無腔若為酬幸有山童調古儔枯木龍吟霜夜後撲空香霧滴清秋」


** 用前韻索諸禪賡和

「　頭陀論劫艸菴止不數華開世界起都盧圜裏盡十虛朝宗那計山與水門外非無宿人多究竟承恩只者是到元平陟還陡千差坐斷信難偶指㨁乾坤頭倒卓揮斤艸木盡吟吼祖佛流祇一口雲霄目視更何有蚍蜉把住大風輪海底泥牛銜月走嚼碎虛空還捏聚超情之見誰能喻神通卻訝少林僧雪浪崩濤一葦度悲生懊惱為君憂棄宅拋家向外遊不信從來成現事幾多頭上更安頭歸來好出潛幽干戈不動陣雲收風景故園常似昔覓得終非是木頭琳琅謾數闌干竹叮噹且聽語風甌我歌畢俟君酬千斤大法貴同儔把手登堂相顧藉護持直到未央秋」


** 和靈澂禪師山居詩十一律

「　因僧問我西來意我話山居不記年松韻數來清素耳寒威幾度厭窮肩三冬自足爐頭火一道常飛砌下泉受用天然無盡藏為誰干慮蹋峰前」


「　因僧問我西來意我話山居不記年寒透梅香曾撲鼻煖回衲謝幾鬆肩有腔詠出風敲竹無簡招來月到泉寂寂柴門春半掩鳥銜華落碧嵒前」


「　因僧問我西來意我話山居不記年嬾弄白拈輕巧手頻揩生鐵鑄成肩和雲共住郎當屋雜麂分嘗古澗泉理亂關誰秦且漢支頤常自地爐前」


「　因僧問我西來意我話山居不記年瓢笠自藏丹嶂腹青黃幾換碧嵒肩冷灰豆爆煨蹲鴟瓦缶雷鳴煮
瀑泉萬仞孤峰頭壁立雲霄目視孰賓前」


「　因僧問我西來意我話山居不記年未肯上流同濯足詎容孤嶼共攀肩幕天席地三椽屋酌古準今一掬泉兩眼盡驚空佛祖誰憐霜雪飽風前」


「　因僧問我西來意我話山居不記年雲面多看垂雨腳煙眉少見隱霞肩有文品字生䆑火無漏銅壺響汐泉晝夜熾然譚萬象何妨白醭口堆前」


「　因僧問我西來意我話山居不記年竹補前秋遮澗足松忝今歲護岑肩息心祇用三條篾漱齒曾饕萬斛泉慚媿金鱗撈碧嶂星河落落眾峰前」


「　因僧問我西來意我話山居不記年薪續繩床曾折腳笻支仄厂近垂肩梧緣鳳託留朱實澗為龍蟠蓄漫泉三尺寒松隨手植夜濤今己響庭前」


「　因僧問我西來意我話山居不記年帶雨耕春泥沒脛穿林歸洞筱支肩鉏荒剔出陰涼樹斫筧流通濯溉泉風起千山林葉響一聲石虎嘯嵒前」


「　因僧問我西來意我話山居不記年鬥海泥牛泯浪跡抽條石筍老紈肩每當芋熟思嬾瓚常自雲眠想谷泉百鳥不來人不見天書那得賁嵒前」


「　因僧問我西來意我話山居不記年詎以棲高空四目卻緣蕩盡亢雙肩壞成剎海榮枯樹消息人間瀱汋泉曠大劫收彈指內誰岐後後更前前」


** 哭竹林晦夫和尚

「　狂波正倚障回瀾砩響忍聞一夜殘淮海潮鳴千社泣金山浪打六群歡盲龜尚自艱浮木桂櫂誰同接險湍堪歎衢昏良導隱無能為勸少停鑾」


** 懷師子尊者

「　謾言牙爪眾超群誰解橫身劍下分從賦淵明歸去操勁弦千載羨師筋」


** 懷天童開山義興禪師

「　插莖茆見寶雲甍端信神功過五丁世遠不知師道大叢林千古說長庚」


「　月犯士夫倍自憐況勞薪水下瑤天閒名謝作青山累太白峰高豈浪傳」


** 詠史二(有序)

唐末天下大亂巢賊入餘杭上雙徑眾風雨散時
住持法濟禪師獨危坐不起賊怒力揮三劍床毀
而師無損賊惶懼施金帛懺謝而去。

「　三劍撝來盡落空黃巢謾自逞英雄偷心肯向機前死管取青天血濺紅」


「　視我如卿劍亦然空華那索淨眸前三刀自落渠魁魄神用何關別有玄」


** 二月十九為寶慶南禪師五旬賦此壽之

「　華髮誰云此日髟大悲聊示受生朝功勷法社終難老道振林泉應不彫洞雪雅宜方越徹摩雲未見亞杭標區區甲子何須論芳躅會看百世昭」


** 山家十事

*** 春耕

「　呼雨雲鳩喿上林山家早動曉疇心古黃金待親耕出泥水寧嫌此際深」


*** 采茶

「　春衣不惜罥香荊為撥煙霞叩玉英百艸頭邊如薦得等閒入手總芳馨」


*** 割麥

「　何意滿車復滿篝稽勛不在麥黃秋翻思多少荒唐者徒佃空言冀有收」


*** 插秧

「　靈苗翻茂貴重栽捏聚何妨復裂開步步消歸還就己青陰不禁潑天來」


*** 夏耘

「　熏風乍扇綠盈郊秀發寧緣在蔉穮要見吾家真種艸直須豪忽不相饒」


*** 理蔬

「　冬種波蔆夏種瓜莫言生計太周遮園蔬一飽曾千足方信酥酡未並他」


*** 灌園

「　本分生涯在己躬何緣長自冒天功桔槔不事身心械幾度擔泉夜月中」


*** 刈薪

「　靈燄誰將續莫朝參天棫樸恃長鉊逢人若話其中事報道山莊亦欲燒」


*** 打稻

「　抖擻早己落通身只為從前力用臻那貴紫羅珠遍攃普天敢保沒饑人」


*** 牧牛

「　大地耕翻總賴渠功成不宰樂何如金鞭擲卻山童後惟有高空月炤阹」


** 插田漫賦

「　宗說年來己猒商開畬且種及時秧圜伊疾下三三點鴈字俄分密密行會看千岐成子粒詎爭九穗發殊祥生涯況喜便愚拙桃李從君競奏芳」


** 哭雲門雪大師(時　大師欲開戒期廣孝具德以蔬果致兵期生謂世方荒亂母得集眾啟張禁于寺師遂封版曰當此世界更欲何)

丁亥八月十九日師示微疾次日封鐘版親書一
紙示眾云小兒曹生死路上須逍遙皎月冰霜曉
喫桮茶坐脫去了至二十六日酉時果索茶飲口
唱雪華飛之句奄然坐逝。

「　賸有清商又罷絃徽音寂寂黲人天汎同身世呱兒戲輕等死生逆旅傳雪曲一聲歸去後遺言半偈話來先獨憐皎月冰霜曉景倒閻浮炤尚偏」


「　風流雅足厭當時氣岸孤騫老不衰只有罵人三寸
舌曾無諂佛兩行眉山川澹蕩緣清嘯艸木蕤葟為解頤七眾同瞻波利樹凋零何止五天悲」


「　葛藤樁子遍閻浮金井梧偏墜早秋􂋁轕忍看狐兔塞翱翔空憶鳳麟遊若邪瑟瑟聲如怨秦望蕭蕭色自愁業海無能還逝水清波返乞櫂慈舟」


** 贈董山人(有序)

廣潤擅山川之勝美蓋二方乎象溈之間而難為
仲季者也乃越在荒陬闇汶不章予甚惑焉己丑
夏言如董君為釐革山門居然宅中圖大矣賦以
贈之以見董君之道足以輔相陰陽有如此者。

「　車輪卜得法王居師表叢林天下模溈水源長合肉山香嚴寂子豹斕斒瑞雲遠接天台脈迢遞崇岡三五百峻極霄然忽洞開橫峰側嶺爭翔迴石城包絡輪圍小纖悉其餘難紀考有云嵩少真相似又道曹谿差足儗千載胡為閱世多淑靈不發如之何南來有客須眉古五嶽煙雲隨步武趼足相山不憚賒造門告我勿咨嗟金鍼一撥山河轉大地頓彰真本面司馬頭陀術固僊眼光君爍四洲天」


** 送濟書記緣化三吳

「　常州濟禪者風流實瀟灑趯蹋破芒鞋往來貫保社培塿小諸方下視篾如也去歲造靈峰謁我古蘭若衝突駕頭來箭後還兼瓦活將死雀兒喝起雲間打相隨入天台徙倚石城下古壁切青冥曠懷觀大埜驚濤日夜流疊巘如奔馬因思山海倫高深非聊且誓茲息浪遊萬緣俱放舍此行胡為哉山門日以赭一木不虞艱牚拄欲支廈鐘磬久聲沈冀鑿銅山冶玅相剝苔斑黃金思重瀉西告鄭三哥東投王大姐驢腳尚未伸佛手先己閜大智會有人知音寧患寡不間富千金豈嫌貧一把佛殿倒騎歸廚庫傾還疋鈯斧待他年一斫青天苴」


** 遭世亂離時艱目擊濡豪賦感以勛諸禪

「　虺蜴哀時化百凶難具論千家無靜郭七戶少完村旁水愁攖攫循山畏噬吞何依佛蔭者不念大慈恩」


** 悼亡僧

「　負笈趨東下星霜歷幾時道芽悲不衍靈肄苦先萎有業會須償無生安可期悠悠三界獄咄咄好長辭」


** 壽玉齊耿兵憲(先中秋一日為公初度之辰)

「　桂輪不放景同圜玉骨夌霜肯自憐道覺斯民知任鉅文傒後死應天全大千掌拓虞金粟三峽詞傾擬謫僊普見門中聊示一人天曷以問生緣」


「　弘深悲願夙來承雖現宰官卻似僧海印妙持王令甲禪心高寄碧崚嶒眼同曉漢秋初霽襟共瀟湘雪後澄常把釋迦黃葉示菩提誰夢記然燈」


「　隱富光黃昔有譚耿宗世顯逮君三書香無窖開黃甲玄悟有根發玅曇攬轡澄清來漠北隨車霖雨到江南三詞幸勿嫌封祝仁者如君壽豈慚」


** 輓介子黃居士(有序)

江陰黃介子明之聞人也久參天童先師于禪學
洞有所窺申酉之變兩都失守帝后賓在遐天麥
秀黍離子實傷之因陰圖為恢復之舉事敗見執
證獄石頭城時匍伏栫棘尤為要門禪者題予肖
像凡一百二十言其詞曰憶自黃嵒嗣席天童踞
先覺堂卓卓孤峰楔以楔出毒以毒攻蛇吞鱉鼻
虎咬大蟲正令全提孰敢嬰鋒出語成詠百折不
窮佛果衙官大慧附庸糠秕之導往來愚衷國難
以來蹤跡西東兄遊天外我戲圜中世出世間皆
大英雄不負先師舊衲蒙茸眉毛結共鼻孔氣通
曹谿正脈臨濟真宗是木上座亦號山翁粵三日
將決矣復作絕命之章曰劍樹刀山掉臂過長申
兩腳自為摩三千善逝原非佛百萬波旬豈是魔
潦倒不妨天亦醉掀翻一任水生波夜來夢作修
羅手其奈雙丸忽跳何以一破箑書寄興福牧雲
禪師然後坐脫圜中於乎禪師洎予皆出先師之
門子當死生顛沛超然無累固以奇矣復于同門
之眾獨予二人若眷顧不能忘予哀子孤忠且慶
子學佛之有靈因次韻十章哭之詞不一而足也
聞禪師章先有八則又先得我心之所同然者矣。

「　同學禪流生按過毗陵爭說老維摩全輕三藏果頭佛稍重靈山大集魔推倒須彌寧有礙吸乾香海己無波閻羅縱布巡官手天外橫身奈若何」


「　誰之神宇得君過雲日雅宜自蕩摩互換機能欺佛祖倒行令足懾天魔騎鯨幻入蟭螟眼捉月光搖碧漢波功絕凌煙誠可歎名標青史意如何」


「　交臂天童事以過南來新鴈揣還摩拈華早笑迦文佛伺意寧容障蔽魔只欲魚龍知性命還將折箸攪滄波君臣義重千秋紀不審人間定案何」


「　虞夏寧傷忽己過首陽風範若為摩金塵在眼人迷佛白日當天我辨魔但信蜀魂原不死肯憐楚魄己隨波驅車欲上西州路肝膽為君痛裂何」


「　深惜陽光晦蝕過炎精直把血心摩自矜有口能吞佛且喜無心得障魔櫂入蘆華收晚釣文生霞綺動秋波溯洄幾結從君思不禁水天一色何」


「　力盡孤城百戰過千將猶自手搓摩精忠貫日消燐火正氣彌天伏怨魔馬祖休言心即佛永明謾說水猶波滿船載月空歸去萬古光昭奈汝何」


「　掉臂玄關直透過何勞關吏勘還摩毛輪吹落燈明佛夜杌平除黑暗魔劍刃鋒頭閒作戲紅爐燄裏碧生波炎岡孰謂能焚玉奈有丹心不朽何」


「　幾家薤露輓聲過拊臆為君長痛摩九夏心空曾選佛一朝劫盡不降魔為留日月光天德因輓江河濯
世波壯志未酬先蹉跌百身我願彼蒼何」


「　指冠無髮可衝過搔首青天頫又摩義重不知生共死身輕那顧佛兼魔撥雲直揭中天日鼓腹橫吞業海波堪歎末流真五濁激揚無計輓君何」


「　三際輕彈一指過漚生剎網詎堪摩覺中蕩蕩元無佛夢裏昭昭屬有魔一任青鋒橫割水不妨陽燄細翻波雙丸幸有天公管珍重無勞問若何」


** 淨權相居士為孀母七旬乞言賦此以壽

「　萊衣舞看幾迴翔峻節嚴持七十霜曾事空王為弟子久依佛日注歸航心緣寶號聲聲徹口吐青蓮瓣瓣香壽擅靈椿隨世相真常體實逾金剛」


** 壽金剛菴主人五十

「　凡聖難期普化儔倒翻筋斗入閻浮莖茅插處瓊樓見香餌拋時錦串收玉偈滔滔騰舌上深機密密展梭頭無生韻出清霄外那論霜華點鬢稠」


布水臺集卷第三
住明州天童寺匡廬黃巖沙門道忞著

* 詩三

** 贈緣幻法主(有序)

法主蜀人精練三學尤嚴律部卯齋鍊臂三十年
無虛日矣吳興道山纍葉祖庭也替於明而義學
者始得俎豆其間自師嗣席乃不惑游議毅然復
古謀諸檀越遂挽予於越之大能仁院度予既肯
可即日攜杖笠過別峰予所見知法主者如此賦
以贈之高其行誼為可風也。

「　凡落今時盡底刊衲衣強半逐雲殘食才接得玄沙氣臂日常然淨藏檀護戒真如鵝護雪虞名直侶鶴虞彈宅心更有難企及法道為公起祖壇」


** 莖齏菴詠為聖月錢居士賦

「　不傍高丘不傍谿隨宜斗室卓村西聖賢勘破渾如夢身世嘗多澹似齏瓮裏沈酣悲小蠁山頭清餓笑商齊一莖我自千般足春至華香鳥又唬」


** 過吳江宿艸菴留題壁間

「　數椽小小搆孤村蔆芡交加水到門四壁天垂宜晚望可中落日大如盆」


** 雜詠

「　秦宮灰燼漢蒿藜隆準王孫歎莫之夢想不懷兜率好衲僧誰道失便宜」


「　盆子無功又禍民興朝只應漢真人燐膏添得滿原火報主何如一死榮」


「　瀛國為僧全后尼大元於宋豈偏私興亡自古有天命斬艾徒多曷爾為」


「　負固迻師伐不臣情原迫挾況蒸民元元總在君王宥何辜累囚婦子嬰」


「　浹旬九日苦霖蒸一日贏來半日晴蹋步谿橋休更
問聽頻葉落也心驚」


** 辛卯九月予與靈嵒儲姪禪師俱以弘法嬰難至
明年春仲質獄東甌谿山險遠辛苦歸來即事賦
感漫成三十韻

「　其然甘露門稱二雅合楊岐調一腔失路不分天近遠衡陽飛去鴈雙雙」


「　聰明深察口雌黃近死或吾莫汝傷壑桂塗蘭同蹸折擬騷幾待問蒼蒼」


「　不羡名高共斗齊牽犁抴耙笑同畦翻憐一海分東北黃髮番番隔望夷」


「　靈山佛法付王臣弘護寧知非善因白簡卻遭閒論議禍從天降豈由人」


「　天然茅廣住山翁吏事誰閒遠錄公風靜碧潭雲去後秋空那倩水磨礱」


「　非無籌策恿規圖冒昧貪生不丈夫借爾紅爐千尺燄黃金煆就玉珊瑚」


「　千盤未動征車輻百曲先撐入漢槎運會生當凶有百風波險惡不須嗟」


「　壯者肩囊少者隨師生八九日登逵山陽僕尚傳千古風割馬頭賸有思」


「　為緣一字入公門喫盡波查不用論桃放出莊明十里無因歸主亦銷魂」


「　山城無處不兵騷埜坫荒涼半沒蒿日落孤亭悲旅況還傷春燕樹泥巢」


「　官橋墅柳短長亭去國饑民倍旅萍差喜眼前生計復寒煙隴上麥青青」


「　雲昏白晝儘愁添那更官催程限嚴鴈蕩好山看不諦籃與驀過老僧嵒」


「　一宿永嘉待質偵喧傳士女早傾城金槍何事仍懼難活佛由來浪得名」


「　公庭羅織燄如山誰道人心只等閒一自頑皮經烈火丹砂信有九回還」


「　阿旁那得性從容無猒庭觀鬼亦忪卻笑停囚偏長智三關歸去設黃龍」


「　骨堆平地起何來五百生前薀業胎報得兩籌青竹篦懷春石女產麟孩」


「　似還未是定淆訛屈棒有人早喫何我自不偏渠不黨蒿枝長想拂滹沱」


「　鈇辱袞榮總是虛泣麟譏鳳待何如惜來鸞翼甌傷去侃論曾聞李拙予(李公諱惟越溫人也仕明官至掌科)」


「　帝座何緣犯客星鼾呼御榻睡嚴陵乾坤老我千山走回首富春百念興」


「　法社危如漢祚傾興朝每憶禹諸丞揚舲擊盡中流楫誰羨煙波釣子陵」


「　錢塘歸櫂始停綄還向臬司禮問官囚執可憐三界獄無生幾箇話團圞」


「　絲縣命若為傳衣古聖當之亦暗欷危嶮路還千里外龐眉驚作錦榮歸」


「　杜鵑風雨亂枝頭行盡江南麥未秋譚笑對清往昔債百城還怪一生遊」


「　往業今酬莫浪箋投身鄴縣豈徒然任公不遠拋香餌爭引魚龍出坎淵」


「　勞生待砭痛加鍼結得冤讎海樣深縣首尚銜師子恨弄潮人定死潮心」


「　九年壁觀苦生涯積怨誰知是禍階毒藥到頭甘自飲累人千載又皮鞋」


「　投閣區區墜子雲膏明自著燼來焚短檠果克光長炤敢惜如今世所云」


「　忘身為物語呶呶垂手何人肯棄拋驚死華亭歸去
客蹋翻船子打翻橈」


「　支解忍僊幸自甘大千身命舍瞿曇薀空端的誰為我手刃春風也太憨」


「　大千朽故宅方燎乾艸誰擔入不燒得失未忘情見在渾鋼打就額頭焦」


「　畏洩春光口欲緘語梁無那燕喃喃盡情說似人難解珍重休將空夢函」


** 次畣樓霞浪禪師(附來韻)

常憶此宗百怨門橫身為物錯其根六遭服毒曾
無我千古皮鞋空斷魂賺殺不妨頭角異明來卻
喪我兒孫如今奇有驢三腳弄景偏令海嶽渾。

「　揭地風翻白下門參天劍故列牙根直將身命扶宗教那顧人天喪膽魂似我難方曇晦杲如君真箇仲謀孫龍泉謾說雙薶獄光射斗杓漢亦渾」


** 壬辰夏五賦壽聞聞上人六十

「　甲子巡周三百六龐眉豈是乏同儔塵勞桎梏人如蝟一衲奇君百慮休」


「　延促時因情念別念情消處古今空寥寥天地餘雙眼似火榴看萬井紅」


「　三歲觀河六十均塵沙劫豈異今身年年五月蕅華漾時有香風散白蘋」


** 贈光福妙高臺法師

「　臺占妙高迥更幽蘿龕鎖斷太湖秋青松難並春華賣頑石空教亂點頭」


** 贈賓化禪人

「　何緣化外盡來賓主作塵中蓋有因無米能炊香國飯平教大地沒饑人」


** 九日過婁其章胡給諫以詩見訪次韻復之

「　六宇同昏颯颯秋堯天尚憶奉宸遊批鱗直遂檻曾折擊楫歌長響若收且混樵漁尋埜客幸迻門徑近
滄洲最憐此日茱堪看無奈黃華嬾上頭」


「　蕭蕭落木競隨秋獨泛玄槎象外遊信意冥鴻唯我適瀰天沆瀣許誰收飲酣陶令心非酒樹挂壺公春滿洲牆塹固然勤白社更勞一擊破關頭」


「　楓入吳江處處秋輕舠快挾傍僊遊橫揮麈落三無漏縱布詞傾六不收捩轉夷亭通汐浦鑠乾婁水見瀛洲箭鋒莫怪能相拄布袋盛錐合出頭」


** 癸巳三月十九之作

「　蒼梧望斷翠與塵愁聽子規十度頻艸木爭承新雨露園陵誰弔故君臣曾因血詔傳三月每蹋芳郊怯又春欲得悠懷消息盡東風休遣到平津」


「　漢移魏易晉羈俘殉國吾皇曠代無靈爽飫聞誅賊子陟降時說警神都昭昭日月宣明德閃閃風雷下使符獨恨聖神嬰巨禍哭將滄海淚為枯」


「　聖主焦勞十七秋誰憐君國共分憂補天莫展女媧手營堀偏工狡兔謀舊壘僅存空社燕新魂無暇問湘流河山破碎何人過地老天荒恨未休」


「　閻浮天子電中觀今古興亡半局殘會見銅駝埋晉代早驚玉闕燬長安金甌欲破群毛泣泰嶽將崩一柱難稽首大行皇帝舄不須誤國罪千官」


「　若干大澤歎龍亡豈只吾君賦恨長畢命臺城梁武帝隕身忉利頂生王乾城乍涌浮幢界蝸國相爭古戰場萬歲山呼忞忭拜奉攀玉輅上慈航」


** 題畫

「　喬林簇擁裏群山門掩清陰白晝閒應有逃空人打睡惜無排闥一開關」


** 題入山圖

「　千曲清谿路百洄孤笻直上此嵒隈好思船子臨岐話莫入西山更不回」


** 題千仞岡姪水月居

「　屈曲溝原數版橋臨門水接大江潮名山何處堪招隱玉在秋林艸自夭」


** 次答麗祖方居士

「　古今見謝時三世同帷幄達法本唯心境緣何好惡如彼運斤人鼻端恣揮霍良由物我捐豈曰心眼廓黃海有奇士澄襟江漢濯千聖思汰剛今時盡裒落無乃心慍煩聊解不為藥」


** 癸巳年冬死心堂建叔則李寶應以詩見贈次韻
復之

「　布金煩長者論道媿瞿曇幸傍香嚴室無勞虎護龕出誰能不戶北概認為南歇處聊相指分燈恐未堪」


又

「　欲識孃生面須空鏡裏天緬懷神共王超步力還綿依真多礙俗在欲孰行禪邈哉林下士猗與渭濱賢」


** 別唐人韋蟾贈商山隱僧詩二十五絕(附原韻)

商嶺東西路欲分兩間茅屋一谿雲師言耳重知
師意人是人非不欲聞。

「　歲月頻將落葉分亂峰不禁鳥辭雲耳根喝斷馬師後未信人間別有聞」


「　山林無意市朝分十步谿來五步雲一自千峰歸臥後木雞夜夜曉窗聞」


「　天南地北一區分為雨為晴幾片雲拽得虛空雙耳脫難陀絕聽卻能聞」


「　山泉筧到小廚分飯罷經行復聽雲老大惺惺能矍鑠聲由觀察不由聞」


「　日掩柴門過未分乍開薄暮為歸雲根塵似雪消春水只用心聞不耳聞」


「　四序窅忘至與分生涯一钁日鉏雲了知撲落非他物不猒啼鵑帶血聞」


「　險韻無朋久不分拋來詩思冷秋雲光通淨極如何
也砌下螘聲鬥虎聞」


「　爐篆煙消夜欲分一聲鶴唳動寒雲空山響畣元無我過誤誰云是蓄聞」


「　鐵頭茅屋一間分半屬山僧半屬雲今古寥寥空四壁不知何法得留聞」


「　等將三世剎那分出沒還如松際雲萬里神光圜頂後不由聲響豈由聞」


「　電拂群宗泯別分空雙白眼視流雲千差坐斷三更月攪海風號亦可聞」


「　劫外今時總不分孤笻一畫斷天雲髑髏識未全銷盡枯木龍吟豈易聞」


「　深谿杓子玅難分不舀清風便舀雲色後聲前忘借借眼根還作耳根聞」


「　春冰泮後澗流分好鳥山山喚煖雲頂戴春光無厚薄好音分得大家聞」


「　藤華落盡綠筠分閃閃人間偪火雲山茨何煩嘲熱客從無剝啄到扉聞」


「　炎涼世態暮朝分山舍悠悠只白雲黃狖自啼霜自落今秋不易去秋聞」


「　千峰葉落岫難分塞鴈尤迷楚澤雲將謂山家消息斷清香別有一枝聞」


「　事事山家有寸分澗留明月樹留雲興來不發蘇門嘯逸響恐驚天上聞」


「　清風明月兩無分邀到山家共伴雲風卻多情翻夜籟月窗幾度送清聞」


「　隔岸家山到莫分幾多谷口鳥迷雲等閒蹋著來時路依舊谿聲不斷聞」


「　無心待把祖燈分浪走禪流駛若雲競向海門遙悵望何如一見越千聞」


「　爻象未彰兆己分祖機唱出更和雲心華不審誰開
燦鼓打南天北地聞」


「　宮商調合作家分瞥爾情生萬里雲魯祖經年長面壁青霄韻出幾人聞」


「　谿橋蹋斷祖源分一笑風前起白雲火發新羅唐土熱從來濟道出常聞」


「　金沙混處燄爐分噫氣衝開南嶽雲一曲無生連韻唱總教大地入圜聞」


** 除夜慧光知浴六十詩以壽之

「　臘盡人間甲子終晨光來日更融融淨華折得春無數定水長年洗太空」


** 乙未春孟值止水明侍者四十初度念其相從最
久賦而志喜亦志感也

「　青鬢相依古越州霜豪又見一莖抽八還古教心心炤九載巾缾事事周般若海同今日泳金剛種己百生收風規自著休方我老大徒傷鶴髮稠」


** 大威上人六十詩以壽之

「　戒耨身田定水盈叢叢忍艸競頭生春光六十人間度知著伽黎是幾身」


「　住老菴居歲月深階前道樹半雲侵抽條結綠年年事還喜歲寒不改心」


** 壽吳爾世母貞淑胡孺人

「　撫就遺孤祀克承短檠幾對夜深燈瓊芳不共閒華老三壽何勞頌作朋」


「　螓首孀居白髮稠丈夫心見事難秋鬚眉堪笑風塵客一姓從人不到頭」


「　玅體金剛喻莫方那從甲子記春王古今一念銷鎔盡未羨蓬壺日月長」


** 丙申秋日壽經國王居士五十

「　海籌添得十洲春穰穰豐年萬室均封祝謾勞三獻頌普天同此慶佳辰」


「　休驚百歲半消磨三際由來一剎那去日還同今日日昔人何事驗觀河」


「　浮瓜沈李日長悠詩酒賓朋樂事稠放卻楊州騎去鶴人間且住五千秋」


「　何年海上遇安期傳得僊方善自頤五十貌如三二十卻疑王遠是君師」


** 壽德輝何君六十

「　爭奇晚翠賦瑤華君鬢蒼蒼我歎嗟孝可作忠唯護母才堪謀國僅施家綸收渭水辰方早日挽長戈景己斜漢自需人馮自老白雲蒼狗類如麻」


** 晦中明上座曾親炙先師密老人于天童復為山
僧監廣潤道峰二山院事今住台州未久頓興法
輪古寺于埜田蔓艸之間嘉其有道行詩以贈之

「　叢林戶說老耆年小試天彭結有緣不蹈西山高隱躅肯隨保社拍盲禪油油嬾向時流道莫莫還為智者宣佛手未申驢腳展法輪早見佛燈然」


** 伏枕吟

八月有事武林歸度錢塘病大作舟過山陰依止
故人六度菴中偃臥焉恐其將至于漸因求木直
裰子不覺漫吟遂成九絕。

「　鶴骨病來瘦可憐自知身半入黃泉四方衫子爭免得佳話何人解共圓」


「　熱發如登萬仞山一回著腳一辛酸幾多喫盡羊腸苦依舊將身試險巒」


「　五度經來況抱痾雅情轉覺故人多堪憐彼此染霜葉只恐相將欲去柯」


「　晃晃青燈挂戶楹幾回冷眼覷還明大梅何事貪聞鼠拋卻常光認物聲」


「　中秋十載客途看此夜懷深出戶難獨喜清光曾不減萬千人尚倚闌干」


「　一息懨懨絕所思隱几塔若坐忘時有人卻問生和死點首與他自合知」


「　老僧病到骨稜嶒從者病來亦莫興攢簇果然俱不得何常爾病我肩承」


「　轀涼車子雜鮑魚愁斷祖龍去國殂我己無家天外客何山不可窆寒顱」


「　垂竿幾待錦鱗來便欲將身入水薶我有三三金鳳子散為霖雨樂何涯」


** 贈天石施居士

「　神鍾河嶽器難評屬受靈山願獨宏衛植金隄匡我法文滋豹霧變群英才高眼自空當世意廣心宜小渤瀛何日臥龍潭起蟄沛將霖雨惠蒼生」


** 丁酉眾為山僧卜壽藏于玲瓏嵒下作西嵒隱詩
三十絕

「　謝事天童十一秋重來晚暮更何求攜將朽骼依先子返本或當正首丘」


「　師子原開在水西南山敢望北山齊胡家曲共丁年唱尤喜臘鈞六二時」


「　綢繆未雨得從容誰逼生蛇便化龍我亦乾城如蜃結玉礱金鎖待關空」


「　非心非佛難名邈魄邪魂兮莫浪猜華落華開誰是主謾勞鬼伯苦相催」


「　何邦歸去待何年卻把閻浮九土穿撐起空王空界月從教任運落前川」


「　盡空法界一方墳身後身前孰與論可歎投湘人去後大招不起遠遊魂」


「　牛頭沒了馬頭回滑似泥鰍上舞臺不信遼東華表鶴去家千載始歸來」


「　誰搬雜劇不收場燭燼中宵好主張休俟臺空人散去牛山徒有淚千行」


「　億須彌積多生骨窖掘浮幢未足埋憑仗涅槃山色好大家歸築臥雲齋」


「　揣空出骨鑿空藏此地無金十二兩堪笑人生恆倒置幾多剜肉作成瘡」


「　暢他紅爛好平窺風日幾經炙又吹特地開窀圖掩卻水晶瓮裏著波斯」


「　雞峰未死先趨滅熊耳埋藏後脫空我本不來今不去且栽松竹引清風」


「　休嗤死了仍全活欲活先須死一場多少生前無活路隧泉擬見本生孃」


「　特石何須費裹包閒名深媿未全勦他年只恐成狼藉普請諸人力下鍬」


「　明是百年需用物南陽畫虎卻成貍何如太白親拈出窣堵高高八尺奇」


「　一二三文起話端屍骸遍地露疏山天童著意為收拾匠作依工取次還」


「　本來纖芥物全無平地何須起骨都只為巧遮人世眼假銀城卻賣單于」


「　紫雲如蓋覆金幢無盡真燈照一缸枯骨謾云空點綴法身元是一枯樁」


「　山藏力負壑能趨唯有賴頑是者驢一道神光同皎月枝枝撐著玉珊瑚」


「　麓眠雲子千山曉松入風聲萬壑哀謾道來時無口說須知淵默卻如雷」


「　雲攢白晝暮煙迷無縫誰言號難提充國黃金都蕩盡還他密室爛如泥」


「　帶質兼文式樣高煙霞星月足相招臨池摹得同真本傳到諸方亦古標」


「　重峰仰對臥龍蒼古記喧傳在上方論劫山靈長護惜底因蒙昧發天藏」


「　玲瓏高倚卓嵒根竅穴分明正眼存怪道當年吾祖傑等閒呼作破砂盆」


「　深藏玄豹淺來麙萬本修篁百尺杉天設鸞谿為玉塹城包太白更嵒嵒(左谿名凰下以鳳凰曾下此谿也)」


「　我師南院祖東山咫尺禪宮僊梵寒心賞不多天子至龍臍隨葬耳隨安(東山密菴傑祖塔也南院密雲悟和尚塔也皆在望中)」


「　清谿流碧界煙嵐錯雜松篁覆一龕幸是高嵒人共矚不勞碑版揭朝簪」


「　鬱蔥佳氣布香曇洞壑平如古泐潭慚媿兒孫成隊出令人轉憶大莊嚴」


「　吉祥殊勝口難評陰亥偏宜丙合程術果形家真不謬一燈終古應長明」


「　攪海狂風吹不入谿華流出洞中春方來欲識西嵒隱好向南天看北辰」


** 壽法起嵩乳和尚七十

「　望重諸方臘日高飲人以德倍醇醪植扶宗教東山謝培養真元五柳陶漁浦萬家焚業網赤梢千尾奮金鼇欲知化雨沾群彙頌說長河沸似濤」


** 寧宇居士與淮北嵩乳和尚同庚七十因隱書記
為其乞言詩以壽之

「　法起嵯峨東海東生緣甲子喜君同泗州大聖空為量著意香華歲歲供」


「　一日諳機早百齡春秋況復閱多庚劫空前事如相委須信當生即不生」






布水臺集卷第三

布水臺集卷第四
住明州天童寺匡廬黃巖沙門道忞著

* 詩四

** 戊戌暮春十九之作

「　融和最喜艷陽天無那春歸泣杜鵑芳艸天涯生欲遍愁心畏向玉階前」


「　遶梁燕子語呢喃何事東君去不還艸木光生春老大空留雨露在人間」


「　功成靈武上皇歸興慶宮前事卻違十二龍斿天路杳吾皇神慮自通微」


「　華冠久卸萬年床玉漏聲沈古殿涼徒有九州神禹蹟蔀葑何自戴恩光」


「　優曇無曆計春秋吹盡天香不斷頭尚冀母忘悲願力還從兜率下閻浮」


** 春杪送隱書記歸山陽省嵩乳和尚

「　綠甸春畦正好商因師抱恙促歸韁鬱洲愁斷雲千里豈憚吳山越水長」


「　杜宇催歸日未斜計程半月可還家春風此去猶無恙看遍江南江北華」


** 壽林谷禪師六十

「　碓觜曾開臘月華階前道樹幾抽芽鑑湖水淼空心眼秦望峰高漱齒牙不打諸方閒鼓笛詎爭盧老破袈裟人間甲子渾忘卻一任西窗日又斜」


** 中夏瀛侍者歸雲間慶母七十因其乞言書此以
壽

「　甲子重添又十霜綠因春老漸垂楊芳菲謾謂今將歇雨蓋荷擎日正長」


「　華鈿雨洗春妝淨火吐榴缾照睫新有相身中無相相不同劫石共為磷」


「　三遷教子繼儒傳有子誰俱聽出纏俾續法王真慧
命陳母較似孟母賢」


** 永嘉以燮王山人過天童為眾禪寫予照三月因
其東歸賦餞以詞

「　家住雁湖緊比鄰由來山水得情真長書大士消餘習閒寫名緇託隱淪想逸當年無道子思玄此日失波臣從君繪就玲瓏石減盡巫峰十二神」


** 送楚源禪人還粵

「　為流大法到炎方萬里征途曉夕忙來冒南薰歸冒雪此心端共楚天長」


** 贈南海實行上人

「　劉漢曾參知聖禪昔王何似二南賢芒鞋日上黃金殿譚落天華積檻前」


** 贈嶺南月千上人

「　三犯重溟到五羊寶林開遍覺華香從來大法流東粵高頡還宜智者頑」


** 哭循州若乾寧禪師

「　鴈斷衡陽十五秋驚聞此日動離憂山藏誰謂能移壑白露橫江失舟」


「　太白堂前艸眾刪嘉君意氣獨閒閒多年賦就還鄉曲卻怪今朝唱大還」


「　從無佛處解成佛己見炎方佛一尊遮莫剛彊難化度還為唱滅勵頑昏」


「　火宅先君出瘴濆歸鄉化俗媿遲君蘭舟復住中流楫瘴海誰開接地雲」


** 太沖黎居士行年八十而集德存誠如衛之武公
敬壽以詞用志企仰之思也

「　命濁奇逢壽大椿尤欣五趣見天人操觚欲頌生平蹟厥美難將十百陳差可龐公車並軌未容有道步同塵微君福德持衰世敢保閻浮總化燐」


** 赴召上京不及應曹谿之命寄復嶺南二王諸宰
輔

「　金地遙招已點頭天書旋忽降龍樓神光幸是同今古日日與君對碧眸」


** 贈靜香周觀察(諱荃)

「　鮮烹大國藝通神小技詩文畫可人休怪毘耶能慧巧大千手擲若陶輪」


** 過淮河弔金龍四大王

「　丹心只擬挽天河洗淨乾坤穢濁多靈爽千秋殊未化肯憑險惡作風波」


** 見聖謠三章

「　曾聞護國頌仁王何幸勉勉見我皇論道至忘天子貴乎拈公案細商量」


「　嚴陵加足不稱臣光武包荒為故人喝下疏僧承顧笑千秋法社詠皇仁」


「　豁達雅方漢祖雄御人以禮法堯躬鉤章擬欲歌明德浩浩如天歎莫窮」


** 上賜御畫山水圖(有序)

己亥閏三月。

上傳敕天童召忞赴京命即萬善殿安禪結制上
不時出宮就見忘其位貌待若賓朋間於論道
之餘扺掌而譚天下之事則靡不周知曲盡一
日出數軸示忞曰此朕數年前遣病時作也遂
以山水一葡桃一賜忞焉墨光澹蕩筆意蕭疏
殆騷人韻士揣摩半生而未臻其閫者上獨優
為之昔班固作漢書稱昭帝十四能知上官桀
之詐今上十四總攬乾綱肅清海甸不假霍光
之輔一皆出自宸斷尚以萬機餘暇博綜帝典
王謨旁及百世家言既承精一之傳復探西來
大意至若詩文小技筆墨餘長猶善且美若此
竊謂中古帝王未有聰明睿智如今上者也忞
艸莽餘生得奉天顏己屬厚幸乃皇皇手澤輒
以見遺他日持歸藏之太白名山顧不成禪叢
千秋佳話哉敬拜手颺言為識其歲月云爾。

「　一幅吳綾御墨鮮半含秋水半春煙崩騰瀑布疑匡阜澹遠村墟似輞川寵賚固非龍惱缽手遺全勝始豐田名山歸奉天龍護佳話應知百祀傳」


上語及先師每廑生不同時之歎因出處士曾鯨
所繪道影喜動龍顏遂命供奉王國彩臨摹二
幅備極莊嚴賜藏天童其原本留中供養。

「　異世奚殷聖主虔道兮師大德師全空生寫就趺嵒石瑞相摹成下二天彷聽雷音宣寶座儼驚法雨灑當前通身兩處分朝埜不盡真燈耀帝乾」


上命供奉王國彩重摹幻質留供闕庭駕臨方丈
御覽一過為添數筆遂覺生肖宛然。

「　馘黃項槁貌支離任是僧繇巧聚眉底費九重親手澤為留七眾好風規三毛幸已仍加頰四面何勞更顯奇堪笑古錐成骨董萬年凌閣永傳持」


上詢先師語錄因偕直說進呈御覽徹宵豁然神
契即日依忞疏請賜同大藏流通。

「　微言師亦遠睿智獨明真既發終宵歎旋教曠典新琅函光吐月玉軸曉生春大義昭星日昏衢息夜燐」


上詰天童何義為述其由兼請寺額上下弘法圓
照真覺法慶諸顏俾忞自定乃遵首二字焉。

「　名山希寵錫聖主尚勞謙兩字從高揭諸顏聽自拈瑤章侵玉漢天樂動危簷太白標弘法名同實共兼」


上問祖山初見何人云天童先老和尚上忽動容
因問有何機緣云以工夫不切實為叩蒙賜痛
棒云有什麼不切實上曰適生晚暮恨不及見
此老耳忞曰四海五湖皇化裏先師亦安能出
得陛下大威光也上曰得三五年有箇會處當
自見渠忞曰誠如天言。

「　皇封彌浩浩函蓋廣于天當寧來何暮先師往豈前瞥爾親薦得一會自儼然今古無畦岸天言信不愆」


上所居孚齋門書生死事大壁書莫道老來方學
道孤墳盡是少年人之句為語忞曰每對此輒
萬緣寢削因進曰少年讀李卓吾纔等待便千
萬億劫了也即日出家上曰亦請老和尚大書
用以自警。

「　君王方鼎盛怛化切斯須緣以大人覺益之良士瞿情封千界落心月一輪孤不住無生地蓬瀛詎所圖」


** 贈慶雲李欽差

「　三朝歷事股肱臣鴛鷺班常近紫宸夙福信由多劫種報來麟趾更振振」


** 贈範宇張欽差

「　少壯從龍佐闢疆忠勤事事得君王法門護念尤無倦屬受靈山信不忘」


** 贈春雨雷欽差

「　殷憂王事知忠愛清白傳家驗後昌桂馥蘭馨方楚楚三槐應早植君堂」


** 為成茂成幹李大君少君製字孟祥仲謀賦贈

「　人言將相都無種我愛孟祥有父風飛鳥固然今己盡良弓留待射天熊」


「　鳳生鸑鷟虎生彪生子如君一仲謀記取他年麟閣上絳侯題後亞夫侯」


上庶兄敬一主人于朝罷時間從問道終日無倦
容短章以贈嘉其好善忘勢敏而嗜學有賢士
之風無貴人之習焉。

「　帝子寵來必肆奢翩翩誰得似君嘉菲躬動若同寒素超俗思將類島霞學富淮南匪假託藝方松雪自名家幾回臨漪亭邊過忘卻西窗日又斜」


** 贈普濟上人

「　當年博施病陶唐普濟何緣眾口揚久隱西山稱逸士今開藥室號醫王補虛只用參苓散導滯還加蔻朴湯起死應知有活法一回汗出自清涼」


** 題別山普應禪師所畫白菜

「　何意呈身在玉堂凌秋幾度傲冰霜自憐碧藻堪同潔未肯時饈遠遜香澹泊能明君子志麤疏不入貴人腸平懷一種天然趣細嚼方知道味長」


上于庚子孟春爰下罪己之言一切修禳諸事敕
俱停止特於四月八日嚴修水陸道場九晝夜
以忞生遐陬未之或見也。

「　慚受天恩渥驚聞佛事開在資心意廣不惜大官財僊梵凌空際天真降九垓為僧今半百恍誤蹋瑤臺」


上于四月二十七日命遊南苑觀新建德壽寺敕
近臣就玄靈官寢殿設齋管待極其隆渥。

「　南苑策遊騎駿奔走侍臣宮庭排盛燕山海列名珍飽德誠無盡酬章媿莫陳願歌天保詠回祝向丹宸」


上念忞將別去後會難期自簡宣紙數十幅命作
大小行楷留宮上亦劈窠書敬佛四大字賜忞
謂彼此展視有同面晤云。

「　惜別君王重多愁會晤難何由能縮地長此共盤桓託意存千古留思寄墨翰正虞風雨夕未易等閒看」


上于乾清宮所祀關壯繆親示良工雕刻黃金鎧
甲寶玉爛然蓋經三年而始就者因余歸太白
賜作山門護法。

「　帝重關夫子肖形百寶裝海山憐去轍歸護敕維匡漢室猶堪託髡徒豈足襄名藍標太白千載倚金湯」


上亟稱內臣張斐然與供奉虞世瓔一學顏歐一
學鍾王皆妙得其家風因拈案頭敕書展視曰
此張斐然筆也遂命天岸昇子朗誦其文至忞
法名上曰不當犯諱但為國體所屈忞曰君臣
之分無所逃也上曰心殊不安。

「　幻質同殊劣虛名等聖凡馬牛呼不惜君國體何巉盛世尊耆德天王式艸嵒山林叨履戴寧越蓋與函」


上再擇夏五既望聽忞徂征尤不忍遽離如是促
席晤譚于風晨雨夕者旬有餘日無倦怠之意
焉。

「　征帆驚遂挂離思浩無涯風雨晨兼夕乘輿遣復排寧云忘勢位直己外形骸我后誠高朗微躬若措懷」


上問忞幾時再來晤朕忞云待皇上三十或狗馬
未填溝壑當來敬致封祝上云老和尚定與趙
州齊年忞云審如慈旨尚得恭慶我皇八十也
時曹學士在側進曰皇上固然萬壽無疆我師
亦合寶掌千齡忞曰果爾則忞當百度來京矣
上為大笑。

「　逝水嗟難復朝宗詎所艱趙州如可匹寶掌不須攀六度登黃閣千回覲聖顏坐添長壽考金口自宣頒」


** 奉　旨還山留別別山普應禪師(有序)

禪師之遇主于巷也會上出狩冀北登景忠山之
石室時禪師在焉因命陛見愛其住山枯槁嘉歎
之久後上改萬善為禪室特自景忠起師至即抗
疏還山上益嘉歎與假一月旋命內臣竇從芳齎
詔召師住萬善禪室當是時上於學佛之徒甚生
敬信而學佛者日開奔競之端上由是猒之獨師
晏坐萬善八載至再錫師名顧無所覬覦其間上
始知學佛之徒有高世獨立者歲在己亥涼秋九
月予奉詔來京住萬善方丈八閱月于禪師行藏
至悉也今庚子夏五得請還山念世無知禪師者
為製七言二律聊述其概兼志留別之意焉。

「　再四陛辭俞復留吐殘榴火上官舟不堪回首君恩
重難割永懷道誼綢歸意盛長方似夏離情黲黮早如秋願言保愛珍明德日對堯眉踰趙州」


「　越鳥翩翩向故山歸飛獨恨睽宸顏固慚八載葵傾日尚羨嚴城晝掩關多嗜利名叢物議誰膺寵錫等雲閒回天不藉揮戈力法社殷憂未可刪」


** 次韻留別春平吳上谷(附原韻)

曉望承明捧表歸青門悵別柳依依雅知兩足稱
黃面不羨重瞳賜紫衣道大津梁隨地涌身輕杖
缽領雲飛入山更定南宗後又報丹書下翠微。

祖印高縣世共知曾將因果決狐疑濟源骨肉中
興後燕市魚龍雜奏時清淨身為尊宿報廣長舌
作帝王師灞橋祖帳群公在戲把終南隱士嗤。

「　菩提未許是真歸極目寥寥盻絕依天女并驅摩詰室雲山秖蓄了元衣吸將鄱水連江盡走使磨盤掠漢飛何日相逢煙靄裏佳譚更不涉離微」


「　著手胸頭便了知前身金粟更何疑心空膴士休官日智決烏臺選佛時勞侶不妨俾給侍尼乾且喚是吾師風流乞遍歌姬院下士從教謗復嗤」


「　無家客欲擬何歸為有林泉得便依山采蕨炊纓絡粥池栽荷補水田衣頑心友石秋同冷野杖聯雲曉共飛篆縷消來清晝永更驅萬象話玄微」


「　鬼神莫覷詎容知詔下丹楓也自疑尚想青猿來暮日還思黃獨正香時巍巍破額風難繼濯濯芙蓉志可師千載嶺存司馬悔悔來那得怪相嗤」


上于十五日凌晨單騎御萬善門敕忞乘馬並轡
而行親送百餘步已回輦矣復馳至北苑門握
手而別。

「　艸莽臣何德皇情眷若琛分攜重握手回策復言心愁豈關山遠悲因媿感深生平珠玉淚一瀉百壺斟」


** 登舟南邁有感而作

「　從別九閽後傷心己百端憫茲弱者肉猒彼虎而冠聖主憂民切黔黎見德難為詢金紫客因孰國委官」


** 舟至臨清十月不雨矣水涸塗見長年束手無策
時護送天使欲遂棄舟余示以九重德意關帝威
靈果爾河水驟滿扺東昌大雨由是獲濟

「　大川稱利涉水涸櫂為亭卒地潮生浦俄然漢起霆雨沾天子澤威顯帝君靈萬國通輸運皇心亦載寧」


** 過分水龍王廟讀永樂朝開河宋尚書禮公碑碣

「　大禹功成後嘉君著令猷力排南旺水分接萬川流裕國非當世福民歷萬秋往來簫鼓客請一問祠頭」


** 由京國扺吳越水程四千有奇官舟所過瞻敬皈
依者傾市井

「　遠涉關河道驚聞聳百城聚觀如堵立稽首若潮砰由上尊崇意發渠向慕情迺知君子德風動小夫傾」


** 和天封佛慈祥蜜蜂頌凡六十首

「　瞥過寒嵒異艸時春光溢目載途歸芳菲不盡隨高步彩鳳長疑燄裏飛」


「　憧憧雲水共生涯浩浩紅塵不入衙蹋得自來田地穩隨緣到處可為家」


「　頓悟華情立搆時根元不涉況支離香飄反惹尋香客蜜在汝邊更覓脾」


「　四天爍破眼飛光豈為尋枝摘葉忙入到芳叢無剩句白拈雖巧不相當」


「　相隨唱拍合絲桐向上何曾有句通直就春光前見諦得來不在樹頭紅」


「　千家籬壁透穿時一一行從鳥道歸俏措有誰堪得似無毛鐵鷂刺天飛」


「　競落槐都天一涯人甘同夢己開衙進幢高豎摩天幟要與荒夫作法家」


「　東風撮得指彈時調變何勞論坎離霹靂手還操化
母屋愚只見蜜生脾」


「　相須摩厲候晨光波劫長因口眾忙家業掙來忘管帶兒孫輩輩足支當」


「　寧資飲露託高桐手眼圓明觸處通一抹華林芳欲竭歸來勝唱滿江紅」


「　直從天外得來時泥水罕曾一涉歸擎到眾香回上院出爐金彈驀頭飛」


「　阿閻深沉罕測涯幾多游漾欲窺衙旃檀不雜伊蘭種一拶魂消似喪家」


「　酸回梅子遜甜時香積持來話亦離何似春光搏在手清涼一味爽人脾」


「　風流雅自布聲光劍俠羞為刺客忙暗地傷人無毒口神鋒怯見勇夫當」


「　黃見秋桑碧見桐高超跡絕水雲通問渠妙旨從誰得萬綠叢中一點紅」


「　按下雲頭落艸時去華就實務真歸爐錘控得綿還密奼女能驚撲地飛」


「　不入青峰便海涯詎爭法會啟官衙相隨萬指皆英特久擅門風壁立家」


「　變金攪酪亦需時春色誰烹總化離怪得鶯梭勤織作錦章只富詩人脾」


「　無復空華礙眼光肯同碌碌世流忙掀翻海嶽從來事縱遇風波自扺當」


「　列剎何關戲剪桐化儀傳得古今通一般法令霜嚴甚爐韝轟轟不斷紅」


「　端如郢手運斤時不動芳心得俊歸眼底若非空意馬神馳華徑鶻難飛」


「　行藏多在碧天涯投剌誰干宰輔衙唯有中山能醉客尋常貨入五侯家」


「　密意深深一掐時群芳入手影離離風流醞藉瀟疏
甚道味天然解腐脾」


「　發機真若電飛光箭括來時猱捷忙好鍊銅頭生鐵額孃生袋子倩誰當」


「　春蘭秋菊夏荷桐異卉投來成大通自信色香元不損那驚風雨亂殘紅」


「　金谷園開袖拂時綃襟彷帶御香歸天生邁種非輕薄怪逐山雲得競飛」


「　山谷搜窮掠水涯征車獵獵日投衙閒身只為勞生苦成了家兮又散家」


「　不說鹽梅鼎和時雪山膩艸總拋離如何妙勝天甘露清味難醫濁世脾」


「　虛名滿世競秋光槐筴黃時有底忙偏是婆心能為物自詒辛苦自甘當」


「　身世付將爨後桐瑤臺有路碧霄通步虛一曲僊階轉吹落梅華五月紅」


「　聲色堆頭驀過時華阡拾得錦叢歸腳底自來空索索琉璃衝破壁梭飛」


「　不隨尊貴墮邊涯華柳場中戲作衙贏得清香聞上界別無濁富可傳家」


「　香魂追到護歸時霞蔚雲蒸色轉離何用魏丸誇大藥文園雖渴潤生脾」


「　雪消春谷媚陽光步馬蘭皋逐隊忙菌桂申椒同紉結信芳誰道只吾當」


「　謾誇瑞應遠來桐德合黃裳吉自通九里未言河潤廣千家彩賽萬枝紅」


「　錯過當機正是時空山長自怨春歸群芳收得先鳴鳺鴈帶秋聲任晚飛」


「　由來立地迥超涯滯貨尤嫌燕處衙塵內可居嵒可託危闌長厭萬人家」


「　杳絕音書鴈足時得來佳信自南離春光萬國供庖
膳羨甚空王俸猒脾」


「　畏懷鳩毒負流光春到華阡曉夕忙誰惜寸陰能自奮揮戈返曰銳斯當」


「　血盡啼鵑綠散桐剋期九夏證圓通蠟人坐看如冰結信有蓮華透雪紅」


「　幾人浪暖碧桃時躍馬天衢得意歸一見華枝春入袖風雲騰蹋怪高飛」


「　活計從前未有涯何勞膏脂潤私衙自從識得東風面信手拈來便起家」


「　幸然采掇盡今時詎意烹微更出離總為人天存正命不將雜毒壞伊脾」


「　豈為門頭逐影光長因垂手入廛忙沾嘗一滴焦枯潤接待誰資蓄種當」


「　葉飄金井不驚桐為有先天化理通華艸縱埋幽徑裏林園又見一枝紅」


「　不似夭桃一見時高枝趠得稱心歸堵觀百萬徒仰羨腳蹋青雲己遄飛」


「　皇風自信絕疆涯幾度華封競搆衙行道跡同春遍入雲山那怪盡為家」


「　圓通令證舌根時蜜果先將苦換離甜透中邊陳口角不知若箇快心脾」


「　天涯到處有風光占斷華前自不忙大地撮來還似粟靈山拈出未廝當」


「　幾艷春桃幾隕桐目前萬象一光通家常只麼隨牽補誰貴天葩曜日紅」


「　皇華簡命賦將時遠募招搖入貢歸豈比鑿空張博望遼天只說汎槎飛」


「　七金千子布天涯井井官司各有衙祇奉一人敷密化山河一統大唐家」


「　君臣道合慶同時彼稷何須歎黍離堪笑首陽清餓
客采薇擬欲療荒脾」


「　宅中圖大古稱光吁咈嵒廊燮理忙化就黃金充一國華胥未易黑甜當」


「　分官非放故居桐帝化須教萬國通最喜御園春色密嵒臺處處匝千紅」


「　丹心不審賦何時死義相看等若歸遮莫靈均忠未化芳魂散作九天飛」


「　化外乾坤別一涯蘭臺分攝百司衙金甌數即逢陽九粟散常稱帝者家」


「　適當君國播遷時中露難堪見瑣離若教三春能寫怨蜀魂啼血更傷脾」


「　東風吹律轉崇光按部傳餐不是忙細柳營邊時一過還聽玉佩響丁當」


「　魚躍鳶飛異子桐王來土德世亨通百華謾謂多開落歲歲常看二月紅(山海經子桐山下有魚鳥翼而能飛出入有光見則天下大旱)」


** 送宗符華知藏歸嶺報己亥曹谿之命

「　法昌倚遇漳州權去就全無機獨便邵武英敏親折挫涪翁矍鑠氣為朘才賢不易生天地二妙同鄉豈偶然各挺孤標稱傑特靈鍾淑氣定山川華禪策杖來漳浦落落清風飲儕伍不羨千間起五羊因緣輻輳嘉能吐揚帆直破五湖煙撥櫂歌長路四千淺水灘頭不浪泊百城吳地盡還憐一登太白軒眉宇四顧天光開畫譜巨壑蒼茫浸麓跟丘陵黑子何須數幽深轉步入玲瓏閟密重玄萬竅通咄咄仰瞻難取足芒鞋從此猒飄蓬斯行曷遽理歸航苦海茫茫惜瘴鄉為接清關橋下水灑教熱惱頓清涼漳州子思何長法流佇看沐炎方他年理取石頭斧一斫南天開大荒莫令權公與遇公英聲浩浩獨自擅清漳」


布水臺集卷第五
住明州天童寺匡廬黃嵒沙門道忞著

* 詩五

** 世祖章皇帝哀詞(有序)

先帝遇忞誼同師友禮越君臣曾辭闕幾何時哀
詔遽頒仁王既沒生民與法社俱失所天寧不
歎傷況忞受知特叨其深者雖然世相無常先
皇早有明鑒故爾一期殫慮徹證無生忞尚以
區區世相動哀悲不亦愚乎然且不己於言誠
恐時流著於世相未諳先皇承願而來扶宗翊
教撥亂世反之正一朝能事既畢泊然歸休之
故所以比類連詞闡發幽隱以曉惑夫韓生之
說者非僅為忞一人感恩地也。

「　憶奉徵書覲紫旒齋宮就見意綢繆幾回諮決傾前席不禁生平話盡頭百簋陳餐忘日昃六龍返駕見星稠(上一日巳牌即駕至方丈坐逮夕曛乃有饑色忞請回官用膳時上譚鋒正銳及駕還夜漏己傳籌矣)鑾音聽隔三冬後何意驚聞晏玉樓」


其二

「　武緯文經七歲君大風歌後復橫汾藝從細論追元晉學自幽求徹典墳酒德戒荒師禹遠(上一日同忞對譚時學士王熙在坐忞問學士還喫素否上曰朕為渠戒酒尚不能堅持況喫素邪忞遂問上酒量何如上曰可飲燒酒六升因觀古訓詆呰酒失從此涓滴不嘗)孝躬盡瘁法周勤(上因太后痘疹未愈齋素三月藥必躬親)堯眉還向山眉結國匱民窮念若焚(上一日語忞近日在宮焦愁殊甚忞問其故上曰兵興賦重民不堪命而國用匱乏無措是以為憂)」


其三

「　洞開四目舜諸瞳天鑒高垂度亦洪孝重鯫生翻埜紀(忞進孝子黃尚堅萬里尋親紀上極嘉歎即命詞臣譯為滿字以便御覽)才憐下士念尤侗(上一日出名士尤侗集示忞因歎其才高不第位居下僚復為上官論斥李廣數奇豈不誠然忞言君相能造命上既知侗何難擢用上曰久有此心)間譚思廟長揮涕因說嘉魚亟歎忠(明臣熊魚山諱開元)惠我生民須哲后堪嗟莫輓
鼎湖龍」


其四

「　大集前盟矢不寒仁王今現御真丹離宮寶相巍巍奉別館禪流浩浩安民瘼未穌傷正切僧寮時簡病尤看(駕至萬善殿必詣禪堂簡閱諸僧聞有疾即至其所視問以為常)劫風飄擊須彌折梵海忍聞一夜乾」


其五

「　嗜道濃于渴飲甘大圓再世不虛譚宸衷攸赫崇山臆鳳閣何沈樂幻菴(山臆御字幻菴御號皆忞所議者)難輓歸思縣太白尚期駐蹕省江南(上以忞決意歸山因語忞朕待四海瘡痍稍起將巡幸江南必入天童親看老和尚)山陵一旦先穨嶽幾許林泉色盡黚」


其六

「　普天同此戴堯陰光燭偏多照翠岑不次三衣頒大內(上賜忞服玩之外凡頒三衣前後計十一頂)半千一供費南金(上為忞將遊南苑德壽寺特命御茶御膳二衙門官于玄靈官就上行殿豫治豐齋以待費金計五百三十兩)方辭鳳輦歸嵒竇又報山亭接玉音(忞歸山五月上己二次遣官存問)尚憶詔工摹幻影傳宣中夜賜觀臨」


其七

「　人生知己信難忘況辱紫宸遇倍常因祖致尊低御首(忞四世祖笑嵒和尚靈塔距京西郊五里隧道即昌平大路上知忞脩葺因詢其地且曰朕得便當一瞻謁後遊西山親詣窣堵圍遶作禮)為嗣推愛揀名坊(上因忞還山特留門人本月本皙在宮即日傳旨擇城南善果隆安二大剎出帑金三千兩俾之開法)文珍德壽標螭碣字重師蕘牓玉堂(德壽寺記師蕘堂額忞奉旨撰著適合上意嘉歎不己)九事留中仍奉供傷心最痛去思長(忞辭上上為揮涕隨命中官留忞衣拂杖笠蒲團數珠之類凡九事供存大內)」


其八

「　臨岐再晤訊何年朝露曾酬恐溘先馬齒尚然存皁櫪龍斿遽爾陟瑤天孤墳盡少箴常揭學道休遲墨未湔(上座右大書莫道老來方學道孤墳盡是少年人之句以自警惕)弓劍徒添朝士淚無生誰信話來圓」


其九

「　萬幾稍暇即參諮黃屋身居貴不知煬廣休言師智者無憂今見拜沙彌(上因董后仙遊作十旬佛事凡道場中一概緇流悉皆敬禮)山河影謝龍蹖碎日月光騰雨洗熹(上語詞臣王熙周漁朕因馬蹶知解頓忘聞雨聲得大自在)顧命從容何足道天宮歸去預知時」


其十

「　位寄輪王行向人先皇智證越前倫揭開羅縠明真旨洞徹生緣了有身本是大悲聊示現何妨法界遍梁津慈雲知又他方布望失來穌痛我民」


** 雨不時

「　怪來無正諷當年底事天心近亦偏入夏雲雷空悵望深秋月畢苦同纏徒有寒蛙生灶內更無稚穗斂郊前生民何計存餘孑直寫愁懷問昊乾」


** 壽錢唐彥遠父胡老居士六十有五

「　滄桑再見占耆年樣若孩心未鑿前弔古每懷林處士幾回招鶴陸祠邊」


「　介眉壽進武林春曾皙有參不猒貧人侶湖波常浩浩鶯華二月醉方新」


「　三月養蠶四麥禾仲春天氣正融和鷓鴣唱徹鄰封酒潦倒尊前笑語多」


「　杭州生長半天堂黃髮奇君壽益康蠟屐慣游三竺寺老扶謾說倩僊郎」


「　少因學佛備知儒彥遠名喧動帝都父子不傳明有訣無生話共莫躊躇」


** 世祖章皇帝御書佛字頌(有序)

順治庚子夏五余辭闕還山。

上留門人月皙二子在京開法仲秋上即景山作
十旬佛事薦嚴董后命二子就隆安善果選僧
元潤等二十四眾入壇禮誦上朝夕臨幸嘉其
精虔各書大佛字賜之壬寅皙居佛日予得遍
觀感上隆遇三寶演為二十四頌表章其事諸
禪乞題敬書下方。

「　天章寵賚勝天球奎壁何如覺義稠一幅開張無量相龍光長此貴林丘」


「　生知獨擅信吾皇一揭洪名萬聖彰頓使河沙齊匿耀墨華奚啻夜生光」


「　正覺山前見處周金僊託出降龍樓畫沙誰問鍾王體大總持門一字收」


「　分明劈破又渾侖玅體全彰萬德尊天上人間唯一佛聖非聖智孰能揄」


「　離名離相絕安排五眼難窺孰鑒裁獨有君王神智別一塵一點一如來」


「　紫羅不事撒珍珠寶覺皇皇散帝都萬象森羅歸海印寰中信據有靈符」


「　忽忽慈容印指端身雲倏爾布真丹靈山一會儼然拄何事魯儒費仰鑽」


「　康莊不蹈卻旁趨邪徑常牽入險嵎王道平平縣象魏直標正覺與歸途」


「　作君作牧作明師肯假魏丸自誑欺一字染神為道種金剛食少會穿皮」


「　九土同瞻奉一人雪山入後又楓宸難將尊貴分黃閣只揭芳名播萬春」


「　至尊掌上定山河彤管揮來似劈窠杲杲千邦仰佛日崦嵫再復不須戈」


「　法門印定大毗盧一字弘宣海墨枯休向楮豪商腕力丕承丕顯百王謨」


「　黃金塔涌梵天齊功德有為落徑蹊何似頂王三昧句高標魏闕醒群迷」


「　千靈萬聖總包涵長為人天作指南那更輪王親掌示華枝林再現優曇」


「　阿字全該大般若善財參遍豆生芽玉堂底事輕拈出煙水深憐浪子家」


「　拈來不礙眾同看寧比中原寶影寒未達九重深密意依前見易識還難」


「　六七歌揚眾藝門門中字字玅難論貫華試問誰為縷我后頒宣信獨尊」


「　夜夜朝朝起倒隨卻因相習故依希明威示以常攸赫咫尺天顏孰可違」


「　問佛昔人畣慧超君王賜佛惠何饒黃金殿上能領略勝步蟾宮碧玉霄」


「　天王華屋羨嵯峨佛寶親頒復若何龍袖拂開千聖眼靈山授記不為多」


「　從降閻浮國土來波旬嫉妒闡提猜天王不動降魔杵祇把金僊御手抬」


「　當年子夜踰重城六載星輝覺道成今日皇宮仍舉步魚紋不蹋御街行」


「　脫卻袗衣云是佛更翻殿裏復名誰九重自是忘尊貴如弟如兄表顯伊」


「　非然逐色便隨聲天子何人鬧市明一字光通無相佛案頭獲敕不多爭」


** 總頌

「　同分寶殿御爐前散作人間瑞世僊回首夕陽雲冉冉一光東炤萬斯年」


** 題虞山顧伯永飯僧慎保籍

「　不奇白手卻成家半飯緇流事可嗟田德兩為孫子積貽謀千載羨君嘉」


「　孫曾誰保祖爺田浪作馬牛實枉然一捨千生長受用良哉伯永永牢堅」


「　播遷寧古半江南天忌豐盈受禍譚渙散休云終致福析薪為子且輕擔」


** 錢子纘曾哀詞

「　叔世多凶禍何緣子亦招愆無中散悔罪入正平條魑魅生求過蕙蘭苦獨天良由往業致報盡自逍遙」


** 贈獄司俞文叔

「　橫身為物典刑司大士多方運智悲痛惻有生均愛命井憐赤子入無知深沈怨雨難開霽鬱幕愁雲且拂披何日于公門廣闢三槐今己動鎡基」


** 寄懷東來堂敬一主人

「　朝回日夕話西宮一別丹飄數見楓徒託夢遊來上國無緣丰韻挹高空三星共炤河山異兩地相看艸樹同剩有深衷言不盡那堪迢遞付春鴻」


「　人世徘場戲不如高明勘破在當初金門尚睹千官仗遼海今縣萬里車豹變多君方霧隱荷殘老我著霜餘此生奉塵知何日夢寐尤思一握裾」


** 秋日接息齋金太傅過訪之音漫成寄復

「　林下喧傳見一人宰官元是比丘身袞衣日補三千扣蓮觀長修十二辰樂道雲棲門弟子諱稱世祖老元臣千旟倘過雲深處嵒桂尤堪共晤神」


** 仲秋登西徑山訪山幢禪師

「　故人高臥在西峰入訪煙霞知幾重千尺飛流鳴險竇百玄鳥道出危桻譚空佛祖清蘿月笑落風雷起澗龍謾辱小山招隱賦幽期已共桂開穠」


** 壽息齋金太傅七旬

「　聖眷方隆亟退休高風想見二疏流早期蓮界憑歸仗誰問赤松可寄遊戒滿不招天道忌息囂深砭世趨浮進修況造從心日媿把荒言更禱丘」


** 次畣皇士陳太僕見壽之章

「　久付勞生一夢中何當玄韻下秋空吹歔未數三春雨披拂尤如九夏風既得真人為獎藉應知吾道不終窮感深峻阪垂長顧伏櫪尤思一奮雄」


** 寧遠地禪師以無妄罹災將有質獄上都之行書
告同人共襄資斧

「　骨堆平地起何因去國蕭蕭萬里身越石父賢誰共惜脫驂尤自想伊人」


「　十年行道祇空囊縲絏堪嗟去路長肥瘠休將秦越視一家有事百家忙」


「　飛來殃禍出私門甘作忍僊不計論麟自傷郊我自泣天涯剩有此心存」


** 金粟密雲彌布之扁為住僧繼起抹以塗雅賦感
五章

「　飲水思源倩自斟潑天門戶戴誰陰披雲往頌尤昭揭烈祖徽猷可抹黔不是幾希亡夜息何緣梟獍恣狂心應思黮食桑條者鴃舌還能報好音」


「　我家布袋許誰開見爾台山做出來似海吞流貪不息如蠶食國欲難裁鳩居巢搆還陵鵲棘傍巖叢便剪梅於爍先師功浩大美流芳躅豈容灰」


「　贊之莫及毀奚從道大吾師天壤充未信修羅能障日敢嗤燐火謾燒空宇寰浩浩欽遺化公姓囂囂觸祖翁爛盡通身殷有鑒休將狂肆博災凶」


「　橫拖楖栗下通玄掣電轟雷啟法筵未睹佛來天啟內誰知僧到赤烏前師音震響騰三界象步趨風走八埏振起滹沱嘲艸賊謾勞含血噴青天」


「　慢山突兀可齊蒼悠謬其如道最荒杓卜華中饒脈脈浪傳天子善岐黃狐非師類宜驚吼燈近陽明應失光稱祖大師何典據向魋自外孔丘牆」


** 壬寅季冬重挂前扁以匾為子穀居士所書因詳
述先師法道興起之由用旌其勞志不忘也

「　密雲彌布識西乾最喜光昭筆似椽兩處飛龍成一點三方化雨潤多千碎魔不動金剛杵伐異惟翻鐵舌禪從此話行金粟後祖燈長炤萬斯年」


** 讀靈嵒繼起告先師密老人文五章

「　至性生來不近情橫拈白棒打玄賓顏騂罔護金門容舌短寧寬透網鱗以己狐行非鳳舉方人象步作鴟蹲先師道望聞朝埜隻手何人可掩旻」


「　一橛誰訾毀極麤無端口糞撒蟾蜍當年闢妄曾聲罪今日翻空又捏虛賊肆劭心兇己著好深莽腹禍仍儲嗟師億劫長修行冤對如何孽未除」


「　孝名為戒特戕倫妄語因之亦弗遵白地贓誣欺死者平空碗脫賺生人豬揩金壁還增色桀射青天枉費神心行可憐如此輩也叨檀脂潤奸脣」


「　佩恩酬德古今同獨爾包藏別有衷可是師資諧水乳便當報答等仇戎翁誠念子情偏渥孫曷于翁口肆訌三代斯民尤尚在矯誣只合蠱蒙童」


「　紙上傳來祀寂音不妨背馬丐牛歆播囂豈急亡家子勃愬何堅躍冶金未睹超師明有作全因望上起豺心黃龍久絕嗟還續若果烹魚我溉鬵」


** 壬寅冬季月印上人同諸檀以金粟挽余因得清
理叢社因其乞言書以贈之

「　華開金粟啄群鶋法窟皇皇暫穴狙種類招來方熾盛朋從散去孰驅除宗存趙氏功非曰淚灑秦庭哭有胥共說丹心同月皎一輪清徹印江湖」


** 悟禪耆德少參先師往來金栗天童老不忍去感
而賦贈

「　𣰦毿破衲步龍鍾歲上鹽官歲甬東食德為君懷報者幾回拊臆歎獅蟲」


** 贈子穀蔡居士

「　黃坡有士坡仙流牆塹吾宗世莫儔吳越令行憑孰舉一人南指自君求肉身佛下通玄寺金栗山橫般若舟為法不將軀命惜赤貧如憲樂如丘」


** 贈旦嵒日上座

「　血盡春鵑謾自傷殷周夢裏說興亡丈夫心作先天祖電拂金輪萬世王」


「　十年禾黍動悲秋我法瀾頹更可憂再睹中天縣慧日揮戈端自想英流」


** 贈覲周徐居士

「　場屋親經八十來心空一第萬緣灰笊籬倒握襄陽柄撈摝清風知幾回」


** 贈稚升董居士

「　廣慧心空印福嚴得名得地道無嫌門開不二何人過一默群真口盡鉗」


「　為素為緇事共家儒冠道靸不袈裟法空埽盡維摩室天女從教日雨華」


** 子穀居士取因沙掩室之義界一僧寮為關偈以
贈之

「　金粟毘耶絕往還通身十界總為關目前諸法空來後搏取娑婆擲等閒」


「　一室頹然榻僅容須彌廣座置重重何緣眾聖長相對見壁情關盡落封」


「　把關豈為遠諸塵心不生時萬法泯收卷大千藏一粟蟭螟眼裏蹋芳春」


** 壽濟慧曹道人七旬初度(子覲請)

「　金風謖謖響庭梧華發萱齡老益敷彩戲長看誇妙舞絳桃誰問熟方壺籌添海屋禧微共類錫蘭芳德報殊眉壽稱觴羅膝下周遭想見玉扶疏」


** 癸卯夏五上雪竇為同門奇和尚封塔賦感兼贈
山夫正姪

「　千峰坐斷幾秋霜高燭忍看炤影堂正眼流通端在子家聲還共瀑聲長」


** 壽休寧秀峰李居士七旬口占

「　內景黃庭曾不事頤真葆素得天全從來仁者靜乃
壽黃海一枝松萬年」


** 壽萬善殿都監融通超上座五旬

「　染秋華髮半凝霜力弼禪叢願益剛奉重不因誠素積內監何以副君王」


** 贈翀宇張居士

「　千金一諾重生平弘護吾宗念較誠是果是因君自植桂昌己見二株榮」


** 壽濟寰上人六旬加五

「　一句彌陀口不停神鸞久己猒仙經銀臺謾謂頻相接金換也須越百齡」


「　古屋參差水到門菴居住老勝桃源拈香擇火無餘事唯看修篁長子孫」


「　近市三彎百不賒蕭疏門徑度年華庭前柏子垂垂實客至濃煎且當茶」


** 海嶽許居士乞題竹杖

「　心空久己著叢林高節凌雲志入深偶出為君扶且伴葛坡休放去為霖」


** 壽孫母朱道人七旬初度(子直庵浩維那請)

「　柏舟賦就節凌霜聽子離塵更義方不慕三槐高宅第唯期九族有津梁真歸自識菩提路日觀長縣無量光身世勘來同幻泡從教木末挂殘陽」


** 壽靜香周居士六旬初度

「　薦得觀河見不遷梅林華發任年年逆推甲子從來事掌置菴羅翫大千」


「　家無薛券倩誰焚彈鋏歌魚客若雲餉眾祇憑香積借老維摩現孟嘗君」


「　樂歸智者壽歸仁水活山靈性自親齊楚勛名何足論清閒贏得鶴隨身」


** 過龍池埽幻祖塔

「　千里懷香謁祖庭拜瞻靈塔想儀刑禹門水漲曹溪
急茗嶺嵐開天目青澗肅只宜龍起澤雲寒未許豹流腥閻浮法道承疏鑿夏后功高可共銘」


「　大法瀾穨際昔時孤撐獨自力堅持法昌枯澹曾聞此積翠冷嚴今見之千尺寒冰埋五頂萬方霖雨起龍池瓣香拈出還羞澀吾祖門風未易追」


「　空山卓立寶燈然星月煙霞吐復纏獻果不時來眾猱散華長自下諸天春經雨洗光難歇夏受風磨色更鮮何日慈航還再駕一朝紅遍塔頭磚」


** 題無錫胡節母秋紡圖

「　絡緯聲催夜織時茹冰志苦許誰知存孤有願從嬰後死趙何甘與臼期手口勤家還作父荻熊教子更為師秋籬閱罷傷春艸三月龍歸事可嗤」


** 過鹽官埽齊安國師塔

「　道景齊安大矣哉摳衣特特繞雲臺差排古佛思謀略辨別天人想鑒裁千雉嚴城歸海去一龕玉骨勒潮回虛空鼓再何年打夢覺勞生眼忽開」


** 次韻贈文白范居士

「　知君降自謫僊來風雅場登百尺臺至德作人誠有造高才涉世豈無猜背尤似禹多疑虎天未喪文不死回斯道主盟終賴藉泗波長此溼秦灰」


** 贈文園范居士

「　大范文章小范禪廣行施濟補堯天解人紛似家同鬥排眾難如命共船起父昔曾祈死代殉兄今豈覆巢憐千秋義俠為君譜聶政荊軻也悵然」


** 贈魯白張居士

「　縣壺非衒術市隱慕前蹤赤賜經年過求羊竟日從禪心分月皎詩思減春容世鮮清修輩如君未易逢」


** 贈師黃陳居士

「　北海知名久今來見大篇春工生肺腑百代入陶甄篆得先秦法隸精後漢傳頫仰天下士好古孰鑣聯
罄折嗤當世高懷任放超匣藏三尺劍裘敝十年貂虞夏蟬雙翼興亡夢一宵天涯隨意往未易大梁招」


** 恆止法師過訪龍池賦此以贈

「　道接天台法系長妙宣文句闡金剛即中理契消諸礙境觀心融造兩忘逸辯固能摧眾論毗尼尤復皎秋霜龍池縱到休焚疏好念汝宗正薄涼」


** 壽湛淵清上人

「　望重諸山德亦全緇林不忝號耆年雪翎久護優波戒崖壁曾參石磬禪莖艸手拈成梵剎纖漚瞚視變桑田橋流會得無生旨誰道韶光等逝川」


** 壽曹母顧宜人(子茂氿請)

「　五福駢臻未足奇精修獨羨到耆頤冰寒玉齒繙經急香燼金爐起定遲甲子數窮三百六萬年置在晌頃時還家但得真消息天樂迎空孰問期」


** 過中山永壽寺示石舸語山璉琳二法孫

「　唾棄勳名百葉芳丈夫作事肯尋常手高不補天殘缺慧命續將佛祖長」


「　鐵作蘭橈石作舸乘悲長自載鯨波盲龜接盡方如願肯放蘆華傍月多」


** 為石舸璉孫作

「　居迎瀨水接秦淮浩浩玄賓萬里來無意為人申佛手有懷築室學黃梅雲門插足推教折盧老書牆莫放回倒卻剎竿仍豎起中山長見碧崔嵬」


** 為語山琳孫作

「　須彌標險句五老挾鋒芒樹色高低露石頭大小彰拖歸猿子健銜落鳥華香漏洩西來意唯山舌廣長青山常舉足不廢口譚玄錦濯風和後練拖露白前朝澂方潑黛夕晦更霏煙吐出琳瑯句何人識大篇」


** 宿馬寅公齋頭賦贈

「　馬氏庭多俊白眉喜見卿騷壇推執耳藝苑擅司衡
墳典羅今古求羊與論評高齋蒙下榻孺子媿平生」


** 為繩其蔡居士叔姪易字莘耒渭綸

「　耒釋有莘起佐湯斯民親見樂虞唐翻思未宰阿衡事帶雨耕春幾夕陽」


「　漁磯坐老渭濱寒夢入飛熊始擿竿八十鷹揚終奏續芸窗休道費研鑽」


** 到白門埽東山海舟慈寶峰瑄二祖塔

「　名重東山望不低吾宗兩祖此禪棲龍嶓地迥南天盡鳳翥人高北斗齊晃晃一燈縣慧炤綿綿百祀賴縜締徘徊窣堵思干集拜舞繞瞻忘日西」


「　賭墅何年勝謝安慈舟高閣在東山華陽渡口呈橈出白鷺洲前載月還一嘯清風生萬籟乍揮玉宇幻千間欲知祖德難磨處依舊豐碑洗蘚斑」


「　昔人埋骨誌同龕雙塔依然似對譚回主作賓尊不墮轉身就父孝何覃躬承此日思惟順面稟當年想在參食德幾多忘德者風規視祖若為慚」


「　麥秀陵原作牧樵梵宮尤見柏松喬鍾山何似東山固祖印還同天印標八葉繁昌流澤遠九重皈向毓靈饒建康王氣誇今古許是吾宗不歇消」


** 示東山翼善諸房眾

「　方袍圓頂越樊籠錫類何人賴祖翁門戶潑天承啟佑典刑在望可迷蒙羽生丹穴非雉類蹄產渥洼豈駱同試問南朝三百寺宗傳孰似我家風」


** 喜華山見和尚惠顧東山賦謝

「　為憐說食事蒸沙高揭進幢老倍加深入般舟常在定切操梵行久如家會將五部成完部疊取千華作寶華何幸移笻勞我顧戒香襲得勝天葩」


** 宿純菴沈居士園亭賦贈

「　別占秦谿一壑幽放懷天地任春秋攢眉白社非干酒蒿目軒車似帶愁獨愛商山矜志節不爭江左尚
風流海舟祖席支那共賴近園林得寄眸」


** 贈恆文沈居士

「　才兼文武幼沙場漢世嫖姚宋李綱百戰渾身都是膽七言下筆便成章護生戟有軍持挂建剎艸唯赤手將世出世間真漢子勳名那在勒旂常」


** 過祇陀林贈介石登姪禪師

「　十竹庭栽散綠陰黃金誰羨布祇林階前螘鬥殊關聽戶外塵飛杳不侵禪笑西山耽小隱詩憐霅水事枯吟風流獨愛端師子一片冰壺道者心」


** 登清涼臺為劍門謙姪禪師作

「　前後清涼莫浪猜南唐古寺為誰開宗猷昔建玄沙旨法令今傳太白雷入望江山如畫出繞闌井灶若雲堆登臨久欲舒高眼喜有家駒百尺臺」


** 過金陵寺晤隱明綸姪禪師兼懷融澄故友舊居

「　廣陵別後各天涯白下欣逢況受齋錫類慚予無矩矱亢宗羨爾獨詼諧人兼黃海從雲至戶正鍾山削玉排為昔友兄曾住此嗟能繼志更興懷」


** 過勝音禪院喜晤妙明律主

「　市城無意建禪林種竹標空萬劫心高道不求緣自至一朝滿地布黃金」


「　摶風若箇遠圖南不落前三便後三慚媿瘴濱同久出一時忘卻舊鄉譚」


「　獦獠根利大相倫鈍置年來類莫振我紹真燈君闡律大唐天子只三人」


** 題胡半菴書經愈患冊(有序)

半菴胡內史膝生異瘡鳳冠人面日飲豚汁三升
哀號七年諸醫罔效瘡忽自言曰我唐時妃嬪盧
昭容也子前世為梁祖實害我于雒陽宮井今報
子耳醫何為內史因感袁􂏃事強起矢書諸大部
經為之懺釋至華嚴四十卷而瘡平遂書不輟凡
十年積經千餘卷散布諸菴寺昨過金陵半菴從
予乞言敬賦其事而告來者。

「　椒蘭身弒報非輕誰道餘殃毒又萌推井難忘宮嬪恨覆宗若解故君情攘來神器同坏肥結下深冤似石貞寄語權豪休逞志皇天會有大公平」


「　人面瘡生痛莫調琅函千卷費鉛刀散華天女雲方合入髓昭容怨己消不仗靈山真法旨誰蠲夙世舊冤條信知慈力能弘護殘刻終然長苦苗」












布水臺集卷第五

布水臺集卷第六
住明州天童寺匡廬黃巖沙門道忞著

* 序一

** 戒闍黎示見錄序

一真法性迷以執之則識海波搖而眾生是見覺而
霽之則慧天朗耀而佛日攸興豎以為十世古今橫
以為無邊剎海剎海也古今也眾生也皆所謂無盡
無盡而無盡者也然則佛豈有盡乎佛無有盡而盡
之寂智用三身焉所謂佛佛而體同者也寂者何即
吾人之性所謂清淨法身也智者何即吾人之慧所
謂圓滿報身也用者何即吾人之行所謂千百億化
身也故非智無以起行非行無以圓智而滿性寂之
量智圓寂滿而佛於是乎出見矣文殊表智普賢表
行此二菩薩所以為佛佛刱始之師而與吾人常自
偶諧者也惟眾生日用而不知而菩薩乃隱而不見
雖隱而不見然未嘗不與眾生群然雜處於闤闠之
中或當其機緣純熟時或當其業苦殷繁時則為其
示見而破其滯名著相之情此其大較也宋南渡時
台之兜率院有戒闍黎者放浪於淳熙紹聖間其事
奇其跡詭其舉止多涉神異怪誕司時復有處女周
七孃者與之賡唱迭和故為徉狂垢汙之事而人益
莫測其誰何也然其語言則皆曲終奏雅與佛祖修
多羅了義教相發明至今台人尤能道其遺言逸事
而蚩蚩之氓因之而遷善改過者眾矣固知二人為
文殊普賢正不必俟其命終陰有付屬而後定之也
或曰菩薩是矣一見於唐則為天台之寒山拾得再
見於宋則為臨海之善戒周婆菩薩於台若是般乎
曰非也夫眾生之業殺為大漁於水獵於山一舉而
眾殺備焉台蓋山海之衡而漁獵之藪也業殷苦繁
菩薩安之與然則曷不為寒拾之風雅典馴而齗齗
乎其言之也曰由眾生之機感而然也譬之水與月
焉菩薩月也眾生水也眾生心水澂渟則如月在寒
潭清光燁如也反是則昏冥無見矣是故感之以混
濁則菩薩月見於四生六道之中作種種形與其同
事開方便道度諸輪轉而菩薩非劣感之以澂渟則
菩薩月見於華藏世界金色世界勝蓮華世界念念
轉清淨微妙法輪於剎那頃成熟法界海微塵數諸
大開士而菩薩非勝蓋水有清濁而月無二也於乎
眾生居一塵中而不知塵塵皆毘盧遮那無盡剎海
普賢示一毛孔而不知一一毛孔含眾生三昧色身
然則眾生日用頭頭常在普賢毛孔中作息毘盧遮
那光明內死生慈氏樓閣中出沒文殊劍刃上往來
念念中與諸佛同出世證菩提轉法輪入涅槃乃昧
而不覺焉此則菩薩所大哀而必欲曠濟者也戒闍
黎示見云乎哉故兜率院在郡城巾子山久廢為民
業今周君霞漪復舍以歸之菩薩請僧靈文主之靈
文以菩薩示見錄字畫漫滅將不可讀欲謀新剞劂
氏而問序於予因次述其事以授靈文焉。

** 宗門寂徵錄序

結繩以往無論己自有書契以來三墳五典八索九
丘乃至百王之誥誓諸子之鴻傳概未有譚性命以
語及生死者雖明睿如洙泗調適上遂如莊周博大
真人如關尹老聃發軫或有之其於歸途則未也由
是人迷四忍家纏五蓋一奮其私智巧能以求得所
欲焉耳大則龍爭虎鬥小則弱肉強食夷考春秋二
百二十四年之間蓋弒君三十六亡國五十二諸侯
奔走不得保其社稷者不可勝數況其他乎豈非輪
迴六趣而莫知沒溺三途而罔覺者邪向使知有生
死過患而殃累永劫如此將有先祖生而著鞭者沽
一世之安媒千生之孽非其癡狂誰則甘之大哉大
雄氏之道所以拯溺救焚以躋吾人於大安之域者
至矣然自漢明至東晉安帝時大教東被踰四百年
而此土學者尚未知有泥洹常住之說也遠遠公王
廬山乃著法性論以明至極無變之理則又標神於
佛故矢志同人僉心西境有由然矣又一百三十年
達磨氏來而教外別傳之道始顯東土其道也以無
相為體無念為宗無住為本其歸約也以絕待妙心
為統貫其契之者不假雕鐫頓證真常其超生越死
也由本不生故今非滅所以達磨氏之宗迥出百千
法門之上又六傳至曹谿則得道者且如林故其廣
宣流布亦莫之與京也厥後五宗諸師間出則唱和
愈高機用愈密撥塵見佛畏漁父之棲巢擿劍揮空
懼金塵之眯目死殆欲其速朽喪殆欲其速貧於是
遂有舍利流輝之杜多受譏歐阜坐脫立亡之首座
見誚九峰莊生曰死生亦大矣而不得與之變張天
覺亦曰出家人本為生死事大若生死到來不知下
落即不如三家村裏省事漠以是知喪之欲速貧為
敬叔言之也死之欲速朽為桓司馬言之也世無有
若之似夫子直以為夫子之言矣此祁仲子年超宗
門寂徵錄之所由出也不然左史記事右史記言言
以載道事以考行道與行略之矣而詳其寂也何居
仲子若曰道與行之難詳也久矣以蔡邕之直筆止
於有道一人為無媿則有媿者眾矣道與行之難詳
吾何自以徵之徵之以寂焉耳夫法久弊生物極斯
反羽嘉生應龍應龍生鳳凰鳳凰生凡鳥亦其勢之
必然者由達磨至於今千有餘歲吾宗雜糅殆將不
可別識天壤間自有茲錄非僅丕顯西東烈祖之徽
猷聿章教外別傳之迥別而今以後庶俾增上慢人
知有法焉足以超生脫死如此乃不深操實履而束
手待斃焉為可恥也則其福吾人又豈淺鮮哉。

** 禪燈世譜序

吾祖之道之傳於諸夏也始於梁盛於唐而光顯於
宋其間往往多高文博達之士故先德之出處與其
言行之大端皆有傳記可考非直譜牒己也自元而
降傳燈不修遂使一代宗匠與夫抗跡西山者同一
湮沒無聞良可悲夫忞出家染指法味時即𢟪然有
稗官野史之志第碑殘簡缺無可捃拾思按宗圖篹
為世譜以代其志適艸刱未舉會天童老人有黃檗
之請因執侍入閩乃得吳君所篹與忞先心不謀而
合但惜其中多錯漏附會未免無徵不信之失遂發
大藏考驗禪燈諸錄取其師承有據者載之不敢以
景響參合疑誤後人間有說法當世嗣代未詳者但
附於其宗之末俟其詳者補之於是較勘既的徵以
往言庶幾取信將來亦循名得實之一助云爾後之
君子其有繼傳燈而作者或考徵斯譜未可知也。

** 金剛般若波羅密經頌序

星輝午夜夢破靈山於是愾焉寤歎一切眾生皆悉
具有如來智慧德相但以妄想執著而不自證得耳
富哉言乎一代時教之淵源蓋淵源乎此矣由其如
此此諸佛所以出世祖師所以西來金剛般若所以
破相除執三復丁寧詞不一而足者也按是經來自
白馬東馱以後代閱一十七朝語經六譯名僧達士
箋而釋之者亡慮數千餘家求其反常合道即俗明
真不支詞不蔓義如道川禪師之頌著蓋未之見焉
師本崑山狄氏子初為縣之弓級聞東齊謙首座為
道俗演法往從之習坐不倦一日因不職遭笞忽於
杖下大悟遂辭職依謙謙為改名道川且曰汝舊呼
狄三今名道川川即三耳汝能豎起脊梁了辦箇事
其道如川之增若放倒則依舊狄三也師銘於心建
炎初圓頂遊方至天封機契蹣菴成公卒受記莂歸
憩東齋道俗愈敬有以是經請問者師為頌之凡一
百八首段分無割裂之嫌珠聯有貫穿之妙言超象
外意約寰中曾不異羲文之演易天仰觀地頫察身
諸乎近取物之乎遠譬放出東村白額咬殺南山大
蟲鸚鵡洲和岸趯翻黃鶴樓驀頭拳倒拔舜若多身
之刺金鏃抽自含沙出爍迦羅眼之塵華鍼消於蒗
蕩直令明明天子識從鬧市場中堂堂老僧薦諸百
艸頭上儻逢得意忘言之士況有遺情達本之夫一
句染神永為道種則可謂獲輪王髻中之寶不假功
勛受親友衣內之珠無煩探索者矣敬為拈出以共
同人。

** 準提增益法門定本序

玉齊耿公之示海州也甫浹旬即以生平素驗之準
提行法梓惠人間且以余禪者為知佛屬一言以序
之余惟公秉憲而籓蔽南服者也民可與樂成而不
可與慮始經生曲學昧通變而拘故常當山海之沸
搖未聞公有問而刱是焉得無讀孝經以弭亂演般
若而消兵疑公於蕭若向乎哉因得詳以序之夫公
家學淵源異才天授崇禎間上方薄藝文而重經濟
之儒公時為天子徵召旋以邊功僉憲遵陽矣會夏
臺鼎遷有殷革命於斯時也使公不以推納自任則
風鼓虺蛇惴惴生民將有載胥及溺之憂為之安集
而保厥首領者誰耶況今南北一家縱有洛邑頑民
以公臨之直發蒙振落耳然公為此而不為彼者正
以有天下者不讎匹夫匹夫有欲而不遂故求求而
不得故爭爭而禍亂相尋則死亡繼之吾將以其所
欲得者舉而與之彼猒其心則亦已矣夫計神州之
廣大億兆之眾多統而稽之求智慧長壽者或寡至
若男女若功名若財貨蓋有不顧喪元而希夫必得
者矣曾是口而誦心而唯翹爾勤注爾想乃感通之
簡易如斯也舍感應道交之至易而從蹈危履險之
極難夫豈情理也哉使凡率土之民咸釋所難而圖
夫至易則太平可以坐致萬世且享蘿圖而攘奪之
禍又孰自而起之說者曰求之有道得之有命雖聖
賢無如何乃若所為求若所欲而如響斯應非予云
昧抑舉世通惑焉而未解也余曰單醪投河三軍告
醉虞虎持滿金石為穿是遵何道哉亦惟心靈所致
耳況託佛菩薩殊勝力耶是故經中佛說心力最大
行般若波羅密故散此大地以為微塵蓋地有色香
味觸重故自無所作水少香故動作勝地火少香味
勢勝於水風少色香味故動作勝火心無四事故所
為力大然則至人者納須彌於芥子擿大千於方外
以四大海水入一毛孔未竟心力之一芒於隨意得
果乎何有而驚詫乎哉曰此蓋釋部之譚孔孟之書
無聞也公儒者而嗜此乎余曰道有發致雖殊潛相
影響人有出處誠異終期則同者經不云乎佛有自
然神妙之法化物以權廣隨所入或為靈仙轉輪聖
帝或為卿相國師道士若此之倫在所變現諸王君
子莫知為誰是則山僧非釋公亦非儒非儒非釋當
義何名欲知就裏根源且待虛空落地。

** 歷傳祖圖贊序

先師之鼎新天童也雖無事不周猶於說法此山者
為惓惓歲在閼逢閹茂殿宇方成即闢函丈之東營
室曰先覺者儼設其位號而祠奉之復手自制文勒
𤦹玟以昭此堂所以建立之意其防微杜漸靡不刳
心焉越十年余繼典茲席每朔朝朢旦尊先師遺訓
必具威儀炷香展敬由是仰視榱桷頫察几筵未嘗
不竦然思憮然歎蓋同泰之宮既化於烽燧永寧之
塔亦遷於谷王遠而溈扈雪嶠近而五山十剎處處
蟻蜂是穴誰免狐兔為丘求其人天奔走四海來同
有不嵩少夫玲瓏曹谿夫雙鏡者乎夫地靈則人傑
人傑故地靈木有根水有源故余益廣先師之意繪
從上祖宗首自釋迦文佛至先師密雲悟和尚凡六
十有七世遇歲時節臘必張挂法堂陳時食而薦奉
焉示後昆無忘先德之思或曰天童自義興開山世
有哲匠而禪門由咸啟來諸家互為住持略他人之
宗祖詳自己之根源可乎余曰然老蘇不云乎譜自
我作故也況由先師泝洄以上至應菴華祖則天目
禮諸家之宗祖在是矣由應菴泝洄以上至石霜圓
祖則清遂諸家之宗祖在是矣由石霜泝洄以上至
南嶽讓祖則寶堅諸家之宗祖在是矣由南嶽泝洄
以上至達磨西祖則咸啟諸家之宗祖在是矣由達
磨泝洄以上至釋迦文佛則義興法璿諸家之宗祖
在是矣提綱挈領本末歸宗安在其略人詳己邪圖
成禪者請贊因不揣固陋次述於左以就正大方焉。

** 鳴鼓錄序

趙括之譚兵也傾其父奢奢不能難長平之距趙入
秦間使括代廉頗藺相如曰王以名使括若膠柱而
鼓瑟括徒能讀父書傳不知合變也括竟挫敗喪師
四十五萬身滅矣而邯鄲幾不脫岳鵬舉初以部伍
隸宗澤澤大奇之曰爾智勇力藝古良將不能過然
好野戰非萬全計因授以陣圖岳曰陣以後戰兵法
故嘗抑運用之妙存乎一心又曰兵何嘗顧用之何
如耳旨哉靡古名將雖我宗門亦然昔洞山价不嘗
以寶鏡三昧密授曹山哉乃五世以還寥寥無聞焉
何也克符道者不嘗成禠臨濟建立黃檗宗旨哉一
時料揀炤用玄要主賓在所親承而頌述者乃不三
葉而中衰其故又何也傳之不得其人與用之不得
其妙均失耳昔人謂真淨和尚拈提今古不在雪竇
之下而末流傳習卻成惡口小家皆此類也故用之
而妙即小豔情詞綿州巴歌皆足使學者銷意中之
積滯出眼內之金塵如其失宜縱佛祖言教擿地作
金聲其如一句合頭語萬劫繫驢橛何所以先德有
言若作實法繫綴他人土亦消不得又曰有祖以來
時人錯會相承至今以佛祖言句為人師範若或如
此卻成狂人無智人去信知從上來事在人不在法
不見道正人說邪法邪法亦成正邪人說正法正法
亦成邪何謂邪人無身奉塵剎報佛恩心徒沽名弔
詭以徇一己之私者皆邪也傳不云乎索隱行怪後
世有述焉吾弗為之矣矧味道餐風親飫法乳一朝
懷挾胸臆刱發難端至沒齒矣猶亂是飾非攘羊是
誣計其厝意宅心非魔非魔所使又誰肯破滅從上
壞人信根有如此者此銓上座擊忍僧之說之所由
作也然則錄稱鳴鼓者何也從余命也於乎陳恆弒
君邵庶人之賊父千載之下尚一二見者若踞人師
位入室而操戈蓋亙億萬古春秋僅遘之忍焉沐浴
請討猶之後矣鳴鼓云乎哉。

** 金粟反正錄序

春秋之法尊王以削僭攘外以與內然淮徐之國外
矣而動循禮義則亦與焉不以其外而外之也鄭衛
之邦內矣而事悖倫常則必奪焉不以其內而內之
也凡所以嚴上下辨親疏定天綱立民紀以植人心
於不死者寧獨尼山家法為然舉世出世間苟違斯
道未有不干名犯分而淪為小人之無忌憚者也先
師密老人六坐道場而金粟居一焉記莂同門十二
人而三峰居一焉立三峰之徒子主金粟之道場名
其誰曰不正言其誰曰不順哉名正矣言順矣必撥
而反之正也奚為繇其出乎正而入乎不正者也入
不正奈何裂祖堂湮祖號泯祖德媟祖稱親而髦為
疏下而陵其上天綱民紀相次崩亡不正之罪孰大
於是是以天猒其衷人離其德獨夫去嘉運來金粟
之道場始復為先師之道場焉反之時義不綦大矣
哉夫既反之可以忘言矣而錄之出也又奚為子與
氏不云乎春秋作而亂臣賊子懼吾將假是以懼夫
蔑祖欺宗之賊亂之人者。

** 鏡麟錄序

聽訟吾猶人也必也使無訟乎孔子發為是言其在
作春秋之後乎何以明之尼山冠帝佩王法天因地
使有大位焉得行其道則巍煥之功無為之治直土
苴耳逮至獲麟則家居既老知道之終不可有行也
乃由定哀以溯隱桓取魯史之舊文而筆削之善之
可以為法者則褒之以示勸惡之可以為戒者則貶
之以示懲微顯闡幽發奸摘伏凜乎若皋陶之聽訟
無復有遯情者書成筆絕矣終傷夫道之不行不能
措生民于默化之中並時物于行生之內故深以為
慨也或曰吾師舌奔雷電筆埽雲天爰自開法天童
以來謗書充棟絕不寓目一時無情之輩卒莫得而
盡其辭繼而道大光顯于時向之造為謗讟者莫不
媿畏生心焉乃今桑榆景迫反改前之所為于金粟
也則有反正之錄于禹門也復有聲罪勘愚之說無
辯而翻為有辯何也曰反正之錄為瀆祖也聲罪勘
愚之說為訕師也皆同室之戈而非鄉鄰之鬥也曰
舟愚楫罪則吾既得聞命矣彼玄素與蕃光外也非
內也何譏嫌亦不少貸也曰為其有傷雅道而付授
濫觴也曰然則孔聞之朝東魯暮西秦為聲利以壟
登視師門若傳舍返若為之解冤而釋結則又何也
曰吾為親者諱也惡古帆介為之以是諜諜也予又
從而和之則所傷者大矣故予之所申說而諱貸者
一取鏡夫麟經之法而懲創夫不法者也。

布水臺集卷第七
住明州天童寺匡廬黃巖沙門道忞著

* 序二

** 四明雪竇山資聖寺志序

春秋一書孔子作之以為經左丘明表之以為傳司
馬遷攷古徵今網羅上下數千百年之事篹之以為
史記其間善善惡惡之條是是非非之案可以興可
以觀可以感可以廣聞達識其有造於生民有功于
學者甚大故此三書者實天壤間一大典故尤非群
書之可得而擬也厥後班孟堅變太史公貨殖傳為
志後世遂因之而志州志縣志民社其原蓋一本諸
春秋然皆事拘方內徒使人增長塵勞之見耳求其
摽落情封神遊八極使人超使人遠使人緣慮空而
故我見則方外山林志有足多焉明州雪竇山者踞
四明山心重岡複嶺千巖萬壑奔攢涌注匯于高空
然後瀑落天半下此數里皆絕壁一竇飛流噴薄如
雪山由此張名竇之上一亙綠野平川宛如武陵之
桃華源而資聖寺實宅中焉到門卻立回翔四顧則
疊嶂倚空錦屏開畫遊者益警心駭目儼登蓬島寺
建於晉盛於唐極崇於宋之諸宗稍歇於元之中葉
盡燬於明之末年今之興復者則我同門石奇禪師
與其弟子山夫微菴師南輩披蒙茸斬荊棘驅豺狼
狐豹之族而鼎建者也道嚴恂公久掌記室不泯其
師之功德重畏此山勝蹟奇觀不覯于時乃簡校山
川招呼泉石按列聖之徽猷集諸宗之法要摭王臣
弘護之芳躅與夫蠟屐遊筇之跡騷人韻士之篇靡
不探討而論次之乃成此書心良苦矣然豈僅曰有
功於此山哉予聞先佛有言曠野深山聖道場地皆
阿羅漢所居世間麤人所不能見矧雪竇壤接天台
固仙真之所來遊山君水王之所至止在昔聖師如
智覺壽明覺顯皆前後住持此山固嘗著宗鏡錄百
拈頌以惠來學今其書遍布叢林且流通高駒麗之
國日南海外之邦亦足占此山從來法澤之汪濊有
如此矣獨宋之仁宗叨一夢遊窅然喪其天下以不
獲親踐為恨苟使今志在御時一披覽不幾千峰寒
色雪瀑飛聲恍然几席之前可神聆而目接之與況
數十世老古錐之面目具在哉吾故曰使人超使人
遠使人緣慮空而故我見可補麟經左史之所未逮
者非誣也讀者幸母徒作山林盛事觀焉可也。

** 高峰抱樸蓮和尚語錄序

西天二十八祖秉教外別傳之旨遠自迦維東來震
旦愍此方學者溺於見聞不達性本遂一埽文字支
離之障直示涅槃無相妙心指南有準跂而遄歸不
第黃梅無姓兒獲傳衣授法即新州賣柴漢且濬發
夫得道如林者而徑為之岷源矣又六傳至德山鑒
臨濟玄則大作師子無畏吼音直排斥佛祖為幻化
老比丘等妙二覺為擔枷鎖漢十地滿心為客作兒
羅漢辟支為守古墓鬼三乘十二分教為拭不淨故
紙而後世焦芽敗種之夫從而因噎廢食殆將鐵爐
步自冒抑寧知得大機之百丈海不卯歲離塵三學
該鍊乎再來人之備頭陀不閱首楞嚴發明心地由
是應機敏捷與修多羅冥契乎禪判官之永明智覺
壽不出入馳騖於方等契經者六十本參錯貫通此
方異域聖賢之論者三百家卒折三宗之異義要歸
於一源而著為百卷宗鏡錄乎況夫蒐羅五教吐納
三乘乃能不數他珍寶參則真參悟而實悟因順風
而疾馳載波斯之巨艦有如抱樸蓮和尚者宜乎其
宗通說通開廓人天一似披雲霧而見青霄者也獨
惜其緣不酬德行嗇於藏不獲布靉靆之慈雲澍滂
沱之敢澤所設耆婆法藥僅見之乎此焉然嘗一臠
而知鼎味安在目全潮而始占其洪濤也哉是在通
人之自得己耳至於師之行業一底乎粹美則求仲
韓太史銘之最詳業與茲錄宣布久矣今其徒晝中
證公復以弁首屬予者痛師門祚日衰謂予知言為
能光揚夫師也。

** 顯聖三宣盂禪師語錄序

世尊有密語迦葉不覆藏夫一華拈出覿體全彰果
世尊有密語乎然而百萬人天咸皆罔措者何也昔
者趙簡子因姑布子卿以翟妃子毋恤為賢欲試之
乃告諸子曰吾藏寶符於常山上先得者賞諸子馳
之常山上求無所得毋恤還曰己得符矣簡子曰奏
之毋恤曰從常山上臨代代可取也簡子於是知毋
恤果賢則世尊拈華之旨蓋可心知而百萬人天且
碌碌如諸子直以常山有符在焉耳故四十九年從
佛口生皆如諸子而末後始以正法眼藏付屬摩訶
迦葉者所謂廢太子伯魯而以毋恤為太子者也西
天無論己東國自有宗門以來師師授手皆命世亞
聖大人雖機用羅張於李唐語言絢爛乎皇宋一如
青天霹靂旱地雷鳴南山起雲北山下雨苟非毋恤
之雄略罕窺其意旨之所在者沿襲至於元明之年
尊其師說而己無復神而明之之道遂使從上真規
死於繩墨千秋堂搆墜之非人彼步趨尤難況奔逸
絕塵得遊戲如風大自在三昧者邪三宜禪師天岸
祥麟雲中逸翮茂齡悟道石筍抽洞上之條早歲分
燈空華結雲門之果尤復涉南北於數千里外困風
霜於二十年間始歸而遯跡化鹿山之陽會爾密澓
公遷化顯聖席虛四眾輓之出世於是果熟之香風
飄遍界盈科之水決而滔天遂有陞堂示眾等語皆
脫略窠臼鏟去塵封直欲與五祖共唱巴歌瞎堂同
呼哨指乃過踐偃師之跡不許流傳一字侍者隨聞
記集僅若干篇余過吼山始得讀於尼淨琦家不覺
掩卷拊几長太息曰此龍光射斗者也曷為薶藏於
此因持入天台為之參詳校訂復捐貲壽梓公諸同
好於乎師絃絕響野干亂鳴彼黃頭乳口尚往往以
禪語衒侃社況牙似劍口如盆反深自弢藏有如師
者往余與師同參黃檗繼今丁亥蓋廿有餘祀始獲
對譚五雲山下然皆法門當大無他及逮過顯聖觀
所為布置叢林締修堂舍亦可謂二嚴無憾者矣當
丙戍之秋因事徑拂衣去不顧則視蚖蛇戀堀掩先
業為己有者何如而增上慢之從且以風流瀟散短
之龍象蹴蹋抑豈跛驢所堪哉。

** 南嶽山茨際禪師語錄序

孔子以詩書禮樂教弟子蓋三千焉身通六藝者七
十有二人至于默而識之其心三月不違仁則顏氏
之子殆庶幾乎然不幸短命死矣深期所以痛悼之
也故曰天喪予天喪予又曰惜乎吾見其進也未見
其止也嗟嗟墓門有梅有鴞萃止矣而九苞之鳳五
色之麟曾畢世而莫之遘者何其中道折翼復創於
車子鉏商哉此吾於山茨禪師不能無感傷焉師出
報恩老叔之門報恩高臥磬山三十載學者非人物
精奇不容廁籌室師以警敏之器英發之資茂齡親
炙以迄于壯故師於報恩也固己升堂入室三拜得
髓矣而報恩之於師則殆於祐之有寂演之有勤杲
之有光焉會恩有東明之命雅推師出世然師心期
方遠大不欲蹈襲時常住未有幾即拂衣去深遯衡
嶽初止綠蘿菴玄學多歸之以口眾艱於食復下南
源三遷一依古德枯澹住持磨礱鈯斧以砥厲方來
遂有垂示拈頌若干語皆的的提持柄分者著子殊
無語言文字與人咬嚼蓋與今時禾黍不陽豔競栽
桃李春者迥異矣乃誤服野人之芹竟爾一朝趨寂
於乎顏淵死孔子之道失傳師如永年吾宗可倚孰
謂鸞鳳竄伏鴟鴞翱翔豈真天不可與慮道不可與
謀也邪雖然塗毒鼓聲尚未停音當有聞之而命不
全活者師蓋未死吾復何憂哉。

** 翠巖古雪禪師語錄序

昔侃寧勇禪師出楊岐之門道聲不減雪竇至于提
唱之語尤為精峭嘗曰風鳴條雨破塊曉來枕上鶯
聲碎蝦蟆蚯蚓一時鳴妙德空生都不會都不會三
箇成群四箇作隊向前村後村折得梨華李華一佩
兩佩可謂抖擻尿腸為人說禪而南堂欲公尚道禾
黍不陽豔競栽桃李春翻令力耕者半作賣華人則
說法之難也審矣雖然諸佛威儀進止諸所施為無
非佛事故其示人也或有以光明相好佛身焉或有
以飯食臥具衣服焉或有以園林臺觀虛空焉或有
以菩薩化人菩提樹清淨土焉或有以寂寞無言無
說無示無識無作無為焉豈僅曰語言文字乎哉獨
此方真教體清淨在音聞故雖德山臨濟棒喝交馳
終亦不廢語言三昧然求其縱橫辯肆樂說無礙一
以理勝不詭俗不淫陋言言見諦句句超宗非揚眉
有正法眼藏點胸有涅槃妙心而能若是乎吾老矣
何幸尤及見翠巖哲公禪師其人者公炙先師實當
天童旺化之日一時鳳毛麟角爭相騰蹋軒昂太白
之門唯公年齒最少志願獨堅鑿索斧攛晝鞭夜策
汲汲皇皇不間寒暑者十年始浩然大徹先師室中
箠尺極嚴許可尤審肯諾之聲未嘗為耆年假也直
以侍者參得禪為公助喜則其屬望于公也可知己
乃公方銳意住山徑爾別去遯跡亮公舊隱耕雲種
月一钁十霜由是洪州道俗相率捐貲贖古翠巖挽
公出世為中興第一代祖道遂顯著于時卓哉公也
幻有師翁不云乎除卻釋迦老子福慧兩足有幾人
焉但於本領有實證則龍天必不相負況公律身之
嚴求道之切奉師之恭謹事眾之勤渠固宜龍天推
出無足為公怪者獨其問荅提綱星馳電卷發揮玄
賾光闡大猷駸駸乎山谷所謂青山白雲開遮自在
碧潭明月撈摝方知鐵石崩巖霜弓劈箭不受然燈
記莂自提三印正宗假令古佛出頭也下一椎定當
乃足多耳惜乎先師未之見焉敬為敘次質諸當世
明眼作家。

** 嵩乳禪師語錄序

壽昌古佛始于大好山中翻出祖爺田地便爾耕雲
種月身世俱忘繼得博山為首座相與龍吟霧起虎
嘯風生由是父子之間和雲唱出大震洪音而新豐
一曲遂簧鼓于大江之西矣博山老人從千尋樹杪
蹋著一條活路三十年來只就玄途展手鳥道接人
彼學者方措足無從望巖即退況復波瀾海闊門戶
天高羅龍打鳳獨貴超宗異目之夫縱有齊眉共躅
見與師齊者在所不屑焉是以半生開法未嘗肯諾
一人猗與休哉敬嚴法道誰則如師然從使門風壁
立不顧雲巖路相次斷絕則余未免疑師之把住太
甚也朅來淮海得讀嵩乳禪師語深喜博山有後及
過山陽來青齊則河北之彼緇若素莫不知有嵩乳
禪師又莫不誦說嵩乳禪師乃知禪師之道高德厚
而入人深也今時雛比丘之住村院而稱嗣祖沙門
者彼非不印可諸方抑豈無侃社禪語哉其奈縱然
生摘得終是不馨香何故余聞之大論曰多聞慧辯
巧言語美說諸法轉人心自不知法行不正譬如雲
雷而無雨驗諸禪師之若此雛比丘之若彼得非所
重在此而不在彼也邪於乎北溟有魚其名為鯤鯤
之大不知其幾千里也化而為鳥其名為鵬鵬之背
不知其幾千里也彼鯤鵬之化變其誰使之然哉然
則博山老人之把住也有以也夫。

** 徹嵒歇禪師語錄序

雪嶠老人風高一世氣壓諸方至於操切叢林匡領
從眾彼固夷然有所不屑也及晚暮始住雲門僅得
徹嵒歇公一人知明見諦行超履卓足傳語風之道
無忝默識之回矣未幾出主雲門旋遷慧日俄而真
歸寂示焉昔者顏淵死孔子深傷而痛惜之曰苗而
不秀者有矣夫秀而不實者有矣夫今公苗而秀秀
而實矣乃零落于風雨之交摧方來不獲受其利賴
焉是則為可深惜也詩云誰能烹魚溉之釜鬵誰將
西歸懷之好音況能為公收斂遺穗食我蒸民慮無
好音耳懷之固宜也故吾于古木本上座之刻是集
也樂而為之序。

** 湛菴常禪師語錄序

賈誼當文帝興朝之日即發為痛哭流涕長太息之
言不無過激然治安無策則漢庭之事可計日而覘
其非矣矧今日之禪門可為痛哭流涕長太息者奚
啻如賈生所謂得以三四五六籌量而數計之與口
口譚空心心著有雪竇馳聲百頌峨嵋倍集千章固
自謂不難陵大慧躐中峰而上之然究其本領茫無
實證非但乏為人手眼抑且無利物誠心以故高者
籠卿宰卑者結要權既檀膏信脂可以廣招亦法社
名坊可以力攫門庭燄燄意氣洋洋彼且不自知其
為僧又烏知夫行解相應之為祖哉我生不辰際茲
風頹瀾倒之秋何幸尤及見夫說行俱到如吾湛菴
常公禪師其人者公始親近天童先老人與今釋迦
老子於往古過極無央世初發道心時同一軌轍皆
以陶師承事古釋迦牟尼佛然我佛從是至二大阿
僧祇劫始悟本來無有少法可得而受然燈記莂公
則冥搜力索于十年之內遂得疑團打破土塊翻身
不禁風磨雨洗重重覆護人天所謂行真而解的解
至而行光者非乎自後出住台嶺一安遠方小剎殊
無生情旺化冀遷大院之心然尤未足驗公生平及
平禍出明夷災生無妄經大患臨大難之際直得水
人毛豎石女攢眉乃公處之一如刀凌白水火燬晴
空曾不少干其懷者視彼高籠卿宰之夫稍有利害
當前則跼天蹐地憂畏百端幸值風恬浪靜則高揚
己德下眎肇公者之何如存心豈非行在一處說又
一邊所以說向飛龍之前行落跛鱉之後惟公則如
行而說如說而行如說而行故其行也皆實際如行
而說故其說也無支詞雖今公語僅寥寥數卷然皆
一一胸襟流出六祖有言字即不識義即請問公則
字義俱刪一以陶家輪下所真參實悟之乾爆爆底
禪與諸方來共相咬嚼而已昔黃龍恭首座住衡之
華光罹有司民其衣華光既遭回祿而恭語錄獲于
灰燼中餘紙皆盡而字畫無損遠近爭傳以為般若
靈驗如使般若有靈則公茲錄方將炳耀于劫火洞
然之中又奚俟山僧揄揚贊說而後流傳于世哉公
嗣法石奇雲蓋近出雪竇之門而實遠臻天童之奧
者也。

** 大梅法幢幟禪師語錄序

一華拈出靈山五葉芬披少室所謂直指之宗兼不
立語言文字者然一洞徹法源則性海瀾翻波光際
天如風穴慈明翁孫東山昭覺父子唱彌高而和彌
峻直令千秋震響寧惟一世警聞己哉沿至末流襲
為卑近探之索然者無他見解偏枯中殊不足故耳
雪竇奇兄敬嚴法道座下親炙諸公多至一二十秋
未即放行輒以缽袋子付我永嘉幟姪諸方不無老
凍儂尤有官情世態之疑乃今永嘉出住大梅卒能
力肩祖道弘闡大猷昨者過我天童山僧諭眾特請
陞座舉揚親見其雷奔電埽王應金春唱提大有過
人處益信奇兄眼光爍破四洲天而尤子肖我豈鳥
名山中真千里塵譚神契固有素與洪波浩渺法海
瀾翻非深徹乎源底殆難矣哉其沛然若決之如斯
也幟公謙退方謂山僧譽過乎情抑當世尚有高鑒
之夫其亟拈出而問之。

** 大溈慧山海禪師語錄序

五峰學兄發明禹海記莂通玄實為先師首出之子
適住溈山同慶寺未幾即唱滅金陵九鼎一絲幸不
中絕者賴養拙明公紹而繼之也明公種田博飯最
稱孤硬而慧山海孫能于鋤畬種粟之間撼樹插鍬
之際薦得己躬下事與之互相唱酬固已奇矣殆明
公趨寂遺以伽黎屬令繼席在今時短販之徒方且
撾鼓升堂晨不待夕乃海孫專人五千里走雪竇山
中力以天下第一名藍起我奇兄和尚恂恂監院自
守者十年歲挽雪竇益堅及奇兄力辭不赴則又商
諸山僧山僧痛明公門祚衰薄因以繼志述事勉令
住持然後瓣香拈出露其一斑則真本色住山人實
無刀斧痕者山僧既愛其行己高尚且喜五峰學兄
之法道有寄故為之序次如此。

** 巢枸集序

靈山正法眼東土破砂盆相共傳持者寧僅四七二
三類皆聖真降跡即自曹谿散席以來凡出而主導
一方建法幢立宗旨未有不見超佛祖學貫天人者
於乎羽嘉不世出應龍亦間生迨夫年深代遠則山
雞貌鳳者有矣孔雀充凰者有矣而世乃少圓通之
利眾多德貫之眠雲於是揚化一途遂為高尚者所
夷然不屑夫稷顏同道易地皆然如徒使情耽丘壑
目視雲霄己也則處者之荒唐猶之出者之悠謬又
何以生泉石光作山靈氣哉餘杭靈章蘊禪師者靈
根慧質標格軼倫且也世未遠於黃牛居甚近乎風
穴則孑爾單丁之操苦吟達旦之風固其所素習者
然也獨憶三十年前余己倦游叢席師方棄經論學
參太白禪一時龍象之眾蓋三千有奇焉至若五色
麟九苞鳳余直歸之師者以師氣岸孤搴不可控勒
故也未幾果於先師鎚拂之下洞徹見元繼余出山
復拉師掩關邗上故師與余相從最久締交亦甚深
然師浙客孤搴余亦廣蠻杜拗相與目擊時流遂共
有不出人前之語乃余生無定力益之業風鼓吹十
數年來不億毒流長河以北惡播大江之南正使海
若揚波殆將流澌不盡矣唯師願屹如山不為五欲
八風之所搖撼自操鈯斧品火寒鐺階多蛙蠙之衣
戶尟輪蹄之跡世人欽風慕德唯向青峰遙禮磬聲
而已罕識其面也適當雲披月嘯觸景遇緣亹亹發
為篇章輒使見者聞者恍若清商振耳白雪投襟綿
乎邈乎不禁超世獨立之想乃知師出緒餘尤能移
我情況其大者乎昔有忘名古宿深隱龍山因洞山
价密師伯二公披榛訪及不得己發數言酬荅之故
後世知馬大師一百三十人中有隱山禪師且知隱
山之非徒隱也夫師之非徒隱余知之矣而天童門
下復有如師者世未之或知也余故于師之所撰著
亟為論次而題曰巢枸集者蓋師榜所居吾因采而
名其集亦古之制爾若夫殺青而壽諸梓則余意非
師意也。





布水臺集卷第七

布水臺集卷第八
住明州天童寺匡廬黃巖沙門道忞著

* 序三

** 皇明歷科程墨徵序

上大殊人尼丘乙己明道德之廣崇統仁義之條貫
律天時而襲水土繼往聖而開來學蓋自有生民以
來未有盛于孔子者也然其畏于匡也特自信而曉
諸徒曰文王既沒文不在茲乎則奈何不言道而言
文哉豈非文即道之華也道則文之精也文之渟蓄
為道爾道文洩宣為文爾然則文也者豈易言哉前
夫孔子之道在帝王帝王之道不可見而見于典謨
誥誓則皆文也後夫孔子之道在師相師相之道不
可見而見於語言述作則皆文也文有清濁由道有
汙隆道有汙隆而世運之升降恆繫之故觀唐虞三
代之文而唐虞三代之世可知也觀漢唐宋之文而
漢唐宋之世可知也觀六朝前後五代之文而六朝
前後五代之世可知也夫文一而己矣而氣格高下
代更迥殊則又何也由于刱厥區宇之君故觀刱厥
區宇之君而一代之文又可知也明太祖以匹夫起
行間撥亂世反之正其俾天下重瞻日月光華再見
江山佳麗者不具論論其施設頒宣化民成俗之道
莫不外飾內修罔有宮壺之邇要荒之遠一時流風
善政施及萌隸皆可教後世抑烏怪夫雲蒸霞蔚煥
乎郁哉其文之昭而著盛而大也或曰三代之文尚
矣戰國之文譎詭六朝之文務華絕根唯漢唐差近
古體而宋與明則以帖括官人束功令而拘繩墨經
生之所茹也才士之所吐也得之本無周于當世之
務其失也啟剽竊而開濫幸之門以之扶顛則不足
于以蠹國則有餘光熹之末之人可鑑己噫光熹之
末雖高廟訏謨日己弛矣奚帖括之文之有哉直謂
帖括不足官人則土木之災無須忠肅寧藩之變無
俟文成二公何以尊安家國儼若子房借箸而籌策
無遺也邪夫天有晴霾地有山澤人有死生世有治
亂文之不能不弊也由世之不能不亂也亂而求其
治弊而復其初故必有太祖之君斯有大明之文文
豈易言乎廣陵同菴蔣先生以文鳴世者也老我天
民自安衡泌既采東籬之菊亦擷西疇之芳信能言
乎夏殷矣文獻恐遂無徵由是亟選洪武乙丑以來
制藝止于崇禎癸未二百七十六年之中總帝十六
元十七鄉會一百三十六科凡得士若于人文若于
首題曰歷科程墨徵以惠來學心良苦矣於乎先生
是舉奚啻有功學者殆堪遺鏡百世之王使百世之
下由文而知世由世而知太祖之訏謨將必有君兢
臣業思所以平成夫天地而罔或苟且焉者則其文
其世也長見太和蒸洽雲漢昭回矣寧有闇汶不章
覯痻而倉兄者乎先生心良苦哉。

** 靖揚雅序(代)

國家臣一四海維祖宗霆蟄雨濡三百年豐亨豫太
極于神廟熹皇末造寇攘式內盜祲斯作皇帝建元
之初既赫然誅內攘乃命吏捕盜守臣忘備突踰河
華東西蹂躝數千里由是江淮大震廷臣建議淮海
惟揚州國之重地東吳西楚閩廣交廣島夷卉服各
賦職方來獻于庭者咸涉其封是不可無備無備則
擾擾乃亂臣昧死言惟茲帝臣二陽有文武材宜備
兵東南天子曰可七年甲戍公受命眎揚是歲盜由
商鄧入豫明年陷中都約姦民徐質等內應圖為亂
公用分坊稽查之法閱實其罪笞殺之盜用是不獲
逞志于我又明年掠舒及皖又明年屠涇雄攻殺縣
令是歲場民饑叫讙大呼合賊婦子惶駭途奔道竄
莫知所出公乃自往慰視立黑鹼相勞苦如父母更
為申諭置禁民感說至泣叩首搶地散去海陵安盜
氛以息揚民以生江淮清泚如故焉臣謹按公眎揚
偉績以什數遏亂最大其遏亂之功以什數除姦最
大蓋姦不除則亂不可遏亂不遏則民不獲有其生
自遏亂以外若一政若課農興孝興悌之條以什數
崇聖諭最大自除姦以外若誓師若厲禁訓兵練兵
之方以什數勸捐最大雖皆遏亂而生乎民者然非
所以緩急存亡他若按穎動當事者不前於以見公
之慮直方自命不屈撓于權貴於以見公之節擁劍
盾而敦詩書坐帷幄而譚性命於以見公之神之暇
然而國家生民不繫焉故不書若夫以好生不殺消
盜氛忠君報國壯皇猷則又公遏亂致治之所以大
者於乎自內攘騰姦忠良軛伏人懷首鼠動襲載尸
雖今天子多方揚厲之如初方謂外庭之士無復君
國之憂乃公于狂鋒四逞黃沙白骨滿望無際之秋
獨以忠君報國號呼二三臣衛千夫長百夫長父老
子弟卒使同仇有賦庚癸無呼為天子澂江海生民
保首領雖公豚魚之孚爰以化邦然感之即通提之
即醒則又出夫帝力與民生至性有不可誣者於赫
皇靈冒茲下土臣愚以為宜篹其事譒之歌詠光于
史冊以昭國祚靈長上天篤厚有明之意愚不敏謹
摹擬風雅再拜稽首而屬詞焉。

** ○新蒲綠序

過殷墟而興麥秀之歌行周道而發黍離之歎故國
舊京人非物異一觸目警心之間所謂欲哭則不可
欲泣近婦人因歌寫怨聊攄憤懣抑豈知有百世下
從而諷詠之哉我毅宗烈皇帝以英明之主數直凶
危家亡國破宗廟丘墟此天地人神所痛心疾首于
甲申三月十九之變也維今癸巳去前莫春十閱星
霜當僧忞投老匡廬之日雖倭遲遠道浪跡崑陰而
雨露之思中懷悵而因鳩諸同人共修薦嚴佛事亦
己澂心滌慮潔蠲為饎矣其如隱痛填膺驅除不去
乘間輒來遂人各言所欲言總詩文若干首篇而什
之日新蒲綠於乎新蒲細柳年年綠野老吞聲哭將
何日而休哉(杜工部哀江頭詩云少陵野老吞聲哭細柳新蒲為誰綠建文聖帝詩云新蒲細柳年年綠野老吞聲哭未休)。

** 三山艸序

余近得趙松雪墨蹟一幅蓋史龍灣家藏展轉至𨍏
轢嚴氏嚴氏寶之己數十秋復割以奉余友潤兄者
余一日出以示黃梅二司馬司馬曰佳哉墨妙若出
自顏光祿手吾將奪之師矣子昂非所嗜也余戲之
曰得無以追蠡哉曰否不然宋之社稷實敗亡于胡
元氏子昂非趙氏宗乎委身而仕為翰林何也噫嘻
艸書字聖今古幾人擅長至若子昂之筆可謂夌躐
一世矣尤以節義少之不齒錄況中材無所表見徒
附利沽權詫謠俗曾不顧有識之議後此志士仁人
所以泥蟠蠖屈長遯世而不見知者也焦山如公以
茂齡行腳遍見東南諸大老諸大老間嘗以法器目
之矣顧其人義不苟合當世當世亦尟有知其人者
終歲古寺閒房翛然一衲踽踽涼涼而己獨與余宛
有夙契始余施茶邗上繼而歸隱匡廬及出住明之
太白公恆遷徙從余遊余固重公懷獨行君子之德
亦樂與之遊而尤未知公之事苦吟也丙戍秋余既
退耕五磊矣公始從淮南寄余三山艸若干篇且曰
不吝施數言冠卷首夫余固嘗從事筆硯至于詩其
尤正牆面焉未之或窺也然鏡諸孔子之言矣曰小
子何莫學詩詩可以興可以觀可以群可以怨邇之
事父遠之事君多識于鳥獸艸木之名豈曰拈華摘
豔弄月嘲風者之為哉以余觀公之詩溫厚靜深一
以己事相映發其有得于魯論之旨多矣然則公詩
豈待余文以傳傳其落穆不與一世浮沉如此者蓋
感二司馬之言亦以曉晚近世知所重在此而不在
彼也。

** ○鄮山集序

詩之義大矣哉用之朝廷則為清廟之歌明堂之奏
用之邑里則為祈年之頌方社之謠籥舞笙鼓或歌
或咢賓祭可施帷房可詠征途可賦故詩之為義大
而詩之為用廣也若乃觸景傷心因時致感苦雨凄
風之候跼天蹐地之時子不得于其父臣不得于其
君貞而不見荅于其夫信而不見諒于其友人非木
石誰能無情人之有情尤水之有江河也江河不使
其流注而堙之塞之則必頹山岳漂廬舍生民將有
昏墊之憂矣人情不令其宣洩而抑之鬱之則必規
圖報復借寇興戎天下將有殆哉岌乎之患矣先王
知其如此一聽其悲歌號咷天可以刺神可以詬君
父可以諷誹夫友可以怨訕恬焉而莫之禁者所以
導民志達民隱孚上下協人神杜乖戾之原開泰和
之宇詩之為義固不大與詩之為用固不廣與由商
至周人萬其家而寥寥三百雖由孔子之刪然穆如
清風之吉甫僅見嵩高烝民二篇則詩之難言蓋可
知己今時學者既無吉甫心眼復無小弁真有不可
得己之情徒句推字敲棱磨縫合各求肖其所宗宗
濟南則傑為渾雄之調宗景陵則麗為清新之詞昔
也罪濟南今也攻景陵風雅之場未聞玉帛相見徒
以兵戎使乖戾之氣日中乎人心殺機動亂亡兆吾
不知天下將何底止焉異哉源發高子之為詩也直
寫己衷直抒己見清新焉而悲壯愈甚渾雄焉而刻
畫彌深甚矣高子之詩有得於風雅之道也或曰高
子為今象先先生冢子先生蓋勝國名臣也當獻闖
二賊踐藉中原時秦楚幾無完土先生提一孤軍開
府鄖陽賊獨畏先生居官清正得民心越邑過都不
敢窺藩者十年及夏臺鼎遷先生始角巾歸井里周
宗吉甫疑先生無讓焉高子幼聞過庭之訓所謂家
學淵源固有自與余曰不然蒙莊有言鄭人緩也呻
吟裘氏之地祇三年而緩為儒河潤九里澤及三族
使其弟墨儒墨相與辯其父助翟十年而緩自殺其
父夢之曰使而子為墨者余也闔胡嘗眎其良既為
松柏之實矣夫造物者之報人也不報其人而報其
人之天彼故使彼夫人以己為有異于人而賤其親
齊人之井飲者相捽也故曰今之世皆緩也請即以
此定高子與今之為詩者案。

** 旅堂集序

諸佛如來有十身相海具足十華藏世界海微塵數
大人相一一相具足十不可說佛剎微塵數功德乃
諸德相不逮音聲之一則又何也豈非波騰四辯舌
覆三千廣為有情示教利喜之所致與使非梵音深
妙令人樂聞則說者雖無倦聽者且猒生欲其剖迷
開覺而成就慧身也不亦難乎此語言辭說文身句
身之大有造於生人而世出世間若聖與仁卒無能
躍冶而外斯文者所以能仁標號徽著迦文尼山自
命斯文在茲五地稱雅思淵才文中王由是觀之文
之為道至人得之可以化裁天地陶鑄萬靈英賢得
之可以鼓吹休明煇煌治道處仁由義之君子得之
可以興孝作忠見君父於風雨晦明之候劫波遠而
可跡古聖往而可追則莫非文之所為然而有文情
有文致有紀律有聲調有肌有骨有蒼茫之色有澹
遠之神組織萬端機杼百出豈僅區區善讀三墳五
典八索九丘者之未可窺藩即使泛博望之仙槎馳
穆王之八駿投荒覽遠選勝蒐奇山閱須彌高樹徵
閻浮大魚睹千里鯤鳥覘萬里鵬而心靈眼活無與
焉則亦多聞障智浮識亂真又安能手抉雲漢幻出
天韋大中現小小中現大入無間出無方語於作者
之林哉錢唐為西浙名區湖山靈淑秀發人文至若
生知夙慧則未有如彥遠胡君之獨擅其美者也楊
億之才成七歲禰衡之學富髫年所謂天授非人力
矣乃追風驥足困躓鹽車未得一騁其萬里騰驤之
步而星辰早己易位日月旋復無光君由是任情丘
壑銳志禪思既汲幽以造玄亦知微而之顯故得語
言深臻三昧之海文字大入總持之門筆陣排雲天
詞波倒三峽其往也莫可遏其來也莫可知可拈莖
艸化金身可即毛端吞巨海況復風雨之思雞鳴之
感慮無不可見君父而敦彝倫者豈若介甫之禪觀
徒得句于胡笳十八拍之為愉志哉余嘗上下古今
竊謂昌黎永叔之文可以入事不可入理明道晦菴
之文可以入理不可入事入事理而無礙者其惟大
蘇乎于君亦云故君始可與言文而旅堂集之文夫
是以謂之文也。

** 李寶應語塔序

羲軒以前書契之用未興民知結繩而己然各完真
葆素復性而致乎命焉殆蒼頡造字則天雨粟鬼神
泣何也禍亂之源兆于此矣嗟乎殷人作誥而民疑
周人作誓而民叛固也抑未有穴我金縢藏彼奸宄
如新莽之以詩書典謨攘奪神器者然害僅于一身
禍止乎一世自宋及明始以帖括著為官人之令則
往往真孝真廉之士詘于科名大奸大惡之徒致身
魏闕傅虎以翼搏噬生民抉湯搗塹寧曰城壞而宗
廟且隨之矣此祖龍未死前知今日所以欲焚而擯
絕之也蒼頡之字奚足尚乎雖然楔以楔出毒以毒
攻倒握魔王印逆執六師幡應以天龍夜叉乾闥婆
阿修羅迦樓羅緊那羅摩睺羅伽人非人身得度者
即皆現之而為說法則又何嫌于叔則之語塔哉叔
則高才達識下筆有神如傳賀對揚焦涵一二先生
使人讀之不禁忠烈之氣聖賢之思油然而生真孝
真廉叔則何多讓焉乃亦詘于科名弗克大有為于
時蒼頡之字顧不足恨與。

** ○北都城南放生社序

成湯網開三面孔子釣而不綱弋不射宿當知放生
法門蚤己濫觴于東土之聖人矣特以其時民性仁
厚使由不使知俾無大戾斯己耳迨夫晚年則殘忍
己甚傷殺滋多快鋒刀于一割忘業報之悠長於是
我佛大聖既推本夫性命之理復為溯流窮源昭示
往業而後知作因于始果必隨來真如形影之不可
假易也故唐宋以後之仁人君子翕然歸向惻爾生
慈哀人畜之無常痛形軀之慘裂或脫刀碪于垂死
或蘇湯火於將危尤念其餘生莫必託命無家也遂
有塹東海以為池濬西湖而作沼俾凡無足二足四
足多足紅鱗翠羽剛介柔毛之族幸獲殘喘者悉游
泳其間此放生之社在江南水國菱芡交加之地往
往有之獨大河以西至于幽燕皆千里高原又人習
騎射而京師則四方輻輳燕享之餘血肉盈俎羽毛
委地恬不知怪者非一日矣徹機上人生緣南國遠
禮五臺憩止都門延慶寺覿而愍之乃即柴襄明王
惠吉范睿五諸君子謀唱此舉一時朝宰若金息齋
曹厚菴輩同聲附和因購城南隙地若干畝相度隆
窪為室為池方在經營之始則蓮生陸地早發殊祥
泉涌金波頓成惠沼由是東海波臣得脫枯魚之肆
十千天子預聞長者之經其最異者牝羊為枵腹而
求餐三犢因全生而戴德咸皆夢告夙緣豈非往業
推遷人羊反復之明驗與嗟乎報盡一朝改頭換面
苟無宿命智通雖有至親之父子極愛之妻孥顛連
在側苦毒當前誰則知之則又安知彼四畜者非警
聾覺聵而現身說法者乎此在京放生之舉所亟亟
宜講者也雖然生放矣命全矣何以使彼我生己盡
所作己辦不受後有之為快哉先德有言護生須是
殺殺盡始安居會得箇中意鐵船水上浮請在社諸
公更下一語看。

** ○北都城西紫竹院放生社序

佛十力中業力最大諸業力中殺業尤大良以殺業
能障大悲心能戕菩提種能招來世三途惡報能令
生生冤對相仇互相賊害互相食噉無有窮己何故
凡有血氣者莫不有知凡有知者莫不保命畏死況
碎之以刀俎烹之以鼎鑊使其籲天無路毒痛糜軀
能遂晏然于懷乎所以戾氣干和乖氛致祲兵凶繼
作喪亂臶臻數十年來膏血沐川原白骨連山嶽皆
此殺業為之釀致也而俗習成風恬不知怪固謂人
靈而物蠢殺亦何妨然人矣或觸網而殞身物矣反
傷弓而畏曲是則強弱有異靈蠢奚分且人物亦何
常之有玄鳥降而胚商李生狂而變虎是在一念之
善惡而人物之轉環立現矣曹谿有言吾負汝金不
負汝命欠債還錢理應自償然則今之以命償我者
豈非昔我以命貰彼者乎今我能不貸彼則頫仰無
累己為大慶況全之以生復之以性使其飛潛食息
樂育無虞將見慈祥德布豈弟仁流戾氣乖氛悉化
為惠風甘雨是則泰和充于國善美浹于家還顧影
衾不大有愉快者乎都城之西有紫竹院者蓋內臣
宗公施莊居為精舍者也背城僻處活水環流綠圃
蒼疇一望無際而羅青錯黛掩映眉端者則西山群
峰之奇勝也一日容舒沈公與諸同人憩遊于此睹
茲勝概慨然有發于懷遂襄諸同志謀為放生之所
顧殿宇廊廡傾頹復甚乃各醵金錢更番修葺不旬
日煥然復觀又歲以雙月為期遠近聞者無不踊躍
隨喜雲赴川趨諸凡贖而至者潛鱗翔羽及角蹄介
毛之屬咸各游泳自若安養得宜復延僧眾六時課
修預為生物莊嚴淨土于是鐘魚交荅唄梵遙傳一
時聞者見者各生慈怛互相勸化而華膴珍鯖之家
或止或戒翕然移風無慮數十百家矣嗚乎容舒方
留心祖道果能與同社諸公因放生而求厥無生之
理求之既切豁然如龐襄陽之一口吸盡西江水寧
止為一身一世洗業致祥且將使窮生盡劫我之與
物共遊常樂我淨之鄉而後生不可得死不可得殺
不可得放亦不可得乃至我之與物因業果報俱不
可得則利樂夫人世者又烏可窮哉于時容舒與諸
仁人聞是言己乃各合掌讚歎發大殊勝心仍即勒
諸貞玟以為永久之券焉。

** 韓媧石畫象贊序

曹谿六祖八十生為善知識故當貿薪養母時聞經
即悟卒以居士身得受黃梅衣缽寧直嶺南獦獠根
性太利蓋其素所從來有自矣大溈祐公親豫靈山
之席特以三生曾作國王竟懵然于寒拾之詰問而
木不能置荅焉五祖戒機鋒迅捷以雪竇之明敏望
巖而即退況其下乎然後生為蘇眉公則語挫佛印
未免輸卻腰間玉帶自以鈍根尤落箭鋒機則又何
也流連詩酒之場進退利名之域一如老象沒溺汙
泥復安能有所振拔哉山中苟乏老僧世上休言宰
相今日三公鼎鼐即當時之百衲杜多也一迷于處
胎隔陰之昏且有惡聞三寶名字者矣求其大願夙
承不自忘念如媧石韓公其人者豈易企及乎公博
學高文於齊國為巨擘之士雖今志尚勳業未能即
謝聞名之累而以僧形自繪必欲置身長林豐草之
間苟其得時則駕也又豈屬忘靈山而以吾法自外
哉因其出圖索贊喜為之題。

** ○恍然臺詩小序

暮春修褉詎止永和之年獨美著蘭亭而芳流千載
其故何也語不云乎山不在高有仙則名水不在深
有龍則靈況逸少之文與筆使二者當之將恐靈名
兩失而山水之謂稱或更有在然則蘭亭之煒煌今
昔不亦宜乎廣陵屢經喪亂無論二十四橋無復舊
時風月而芳草淒迷亂生宮館城郭尤然半是人民
大扺全非矣唯卓月朱鎮君家以先大方伯之遺澤
汪濊尤尚未艾宅東築土為臺建亭其上通以竹徑
雜以華陰方其露溼梧桐風傳夜漏天階月上之時
輒恍然有會于中因以名諸其臺然臺僅止于是而
山水之高深不可問也一日五雲蕭使君來訪君殺
雞為黍并呼其子雲卿出見鎮君以識曲周郎相對
風流太守棋逢敵手琴遇知音由是分牌限韻俄爾
之間遂得五言四韻者人各四章不獨筆黛潑煙霞
抑亦五嶽起方寸彌覺山島聳峙天水淪漣使人恍
然有會于其間者又不獨臺也於乎使君與卓月皆
滇人聞滇山高壑浚萬寶生焉風土與人物恆相類
是詩其蓋以是也夫。
布水臺集卷第八

布水臺集卷第九
住明州天童寺匡廬黃巖沙門道忞著

* 序四

** ○壽愚菴三和尚序

李耳聃者生衰周仕為柱下史身隱市朝之中通朝
莫詰其行藏獨蒙莊評為古之博大真人孔子復以
尤龍見稱意聃善言道德蛻委大化如龍之出此入
彼非飛非躍時而淵潛時而天在時而雲行時而雨
施蓋神變不測人也然聃死而秦失弔之固未嘗求
異夫人間世者後世聽熒遂謂老聃騎青牛出函關
殆仙去云皋亭浪杖人滑稽善辯為世有騎牛不下
之夫別刱一論曰老子蓋出關化牛而去由是證佐
龍山我見兩箇泥牛鬥入海直至如今不見蹤之語
實之且謂嬾瓚之不為俗人拭涕華亭之蹋翻船子
亮公之遯入千巖萬壑無尋處皆善用九六不為首
尾所累者予謂泥牛鬥海自當別論若龍山船子輩
亦只自行其心耳使徒悚首尾之累而固為是硜硜
焉者不幾乎藏頭露尾之人哉安在為能善用九六
者無己則有我愚菴老子在請得而借鏡焉可乎愚
菴老子者三宜盂禪師也師以蘇張之舌肆張大慧
之譚機辯縱橫詞鋒踔厲演為偈頌詩歌莫不妙絕
當時疑古來洞上之師如師者未可一二數也然往
往以遊戲三昧行心有時玄挺高提鞭笞龍象則傑
號師王有時契經廣說聳聽人天則雄稱義虎時而
躬默思道時而拍手行歌時而棲遲嵒壑之中時而
放浪湖山之內夜叉頭菩薩面固己齣齣翻新矣乃
當申酉變故之後六橋華柳己敗西湖歌舞且休獨
割衣資刱別業于西泠之左雕甍繡闥紅楯朱欄幾
希乎洛下名園而俗宦拘儒嗇夫醉漢日連袂來遊
載讙載譊或嘲或譙師方陶陶陽陽儼奉一摩耶夫
人于二天之上十旬休夏為之開宗明義殊不知為
不知己者詬厲有如此也雖師倜儻不羇乎而誼重
交情今秋戊戍師且登六旬髮己種種矣意有所之
念予不置竟破夏發錢唐截江而來適海波未平道
途梗塞舟車為遊徼所奪乃趼足走五百里訪予太
白山中快譚數日深嗟晚葉法門近事不覺抆淚而
別因回想師一往動履非有隱山西山之高尚嬾瓚
船子之孤標酒仙遇泉大道之徉狂垢汙亦直自行
其心耳然當世卒莫得以聖凡名貌(貌)之莫得以名場
利藪釣弋之概未嘗硜硜用九六而首尾自無可累
者其殆神變不測所謂猶龍者是邪非邪問之玄冥
玄冥不知問之參寥參寥不知問之疑始疑始不知
或曰非問諸愚菴老子不可予曰得之矣至若他日
之或騎牛仙去或死而來秦失之弔也又何問焉。

** 壽龍池萬和尚六旬序

魯儒之言曰人生而靜性之德也感于物而精搖神
蕩焉是以不終其天年而中道夭惟仁者靜而有常
故壽也則致壽之道在乎人箕子陳洪範九疇之訓
曰惟君能建極臣與民能奉極天乃錫之厚福既獲
多福矣非壽莫享故嚮用五福而壽居先甲焉則予
壽之權本諸天或者疑焉而致詰之曰天如可問胡
跖而長人如可期曷回而短遂六宇同昏悠悠萬世
卒莫知其解者於是有大覺聖人者出焉為之推本
而極言之而後知群生之來非一世矣過由無始於
一真法界之內不覺岐分能所故爾虛空橫亙身世
崢嶸業異而報亦殊焉惑為業本真為惑依苟能一
念之間洞徹真元則死生見謝今古情亡了本無性
得性自在達本無命得命自在以了達性命得自在
故然後短長可以任物真俗不妨隨緣此靈山家法
也壬辰冬季余退道峰寓婁婁諸善信以來歲午月
之吉為法兄龍池萬和尚六旬初度求所以壽夫師
者不得其詞因丐言於予予謂師上承靈山六十九
葉之真傳為天童先師嫡胤其于一真之本性命之
元己洞若觀火矣彼方海漚沙界電拂聖賢而我尤
以人間區區甲子循環春秋代謝為之援天引人而
支詞蔓說焉得無鐫鳥跡於空中繪魚蹤於水底也
邪雖然壽身易壽世難壽世易壽法難夫師出檇李
起如菴化闡閩吳知歸向垂手湖海江湘則入彀
皆英俊奔騰盡象龍坐荊谿十年未嘗言言滿天下
天下舉識與不識言龍池即知為師師之壽世顧不
大與師之壽法顧不長與方今叢林列剎相望非無
暴得聲名如秋雨之方集者然僅砥行矯節于一時
究其終也立涸而己至使人扼腕而咨嗟曰某某亦
奇衲子但晚年謬耳如此則俾之凶短折是謂福之
益之壽考奚補法門哉若師者真可以壽矣。

** △壽古歙爾承吳君六袟序

劫初生人壽皆八十千歲住阿僧祇年逮行十惡則
百年減一千年減十漸次衰減止餘十歲時間繼膺
饑疫刀屠之災國城空廢人類幾殫而後善法方興
重見豐樂展轉行善壽益增延至二十千歲乃至八
十千歲如是增減數周二十則有一大火災起上炎
梵世下及大千焚蕩無餘謂之器世間己壞次成而
住次壞而空如是七火一水七水一風三禪非固六
欲奚堅哀我矜人從無始至今身蓋不知嘗幾大小
之災歷幾塵沙之劫也嗟謠俗見聞不超聲色世儒
置六合之外而不論彼中天五印之區莫紀厥詳責
以窮神曠古又烏怪其溟涬弟之哉唯能仁智周無
際視昔尤今所以經稱七佛次第出興始于人壽八
萬歲時洎人壽三萬二萬歲時出至釋迦出衰周則
己歲不盈百矣輪王久不作戾氣日于和以至診候
無徵雩祈失效俄霜戈以刃接忽星劍而鋒交酷毒
生人崩亡殆盡苟非植眾德本其在于今雖負猗生
煮海之謀郭氏冶山之策家有金谷貴埒五侯愈恐
孽禍而胎憂求其青氈如故玉樹成行登耳順之年
來純嘏之錫如天都爾承吳君者所謂百城而見一
者也說者謂君多材多藝達而能慮果而知權富而
好行其德推君之孝于以事君則靖恭爾位推君之
和衷于以端揆百僚則好是正直推君濟人利物之
懷于以子黎元育萬方則所好必與聚所惡必勿施
計然之策七蠡用其五而霸越既己施之國復欲用
之家乃治產積居於一十九年之中三致千金焉唯
君師蠡祖計然能擇人而任時故雖屢折凶烽數臻
饒裕然失之不為慍得之不為矜推君皇皇之雅度
于以託乃股肱寄乃心膂則必臨寵辱而不驚其神
者也惜以家政隳科名不獲用之家者施諸國耳夫
崑炎石化玉豈孤堅方國家運膺百六之窮彼淺艸
易為長蘆者己不勝霜摧雪拉之虞矣獨君如黃海
蒼松生丹嵒翠壁間根無以飲乎黃泉葉僅止披乎
風露千盤其蓋百曲其枝若弗克遂其蕩日摩雲之
勢者然而忝嶽色壯遊觀唯松獨也宜然則所以使
君嗇其施者其蓋欲君豐其受乎予餐霞味道之夫
未遑晉交乎君而識君之長君蘭根甫于邗原噫蘭
之為蘭也其因君幽谷哉。

** 壽德輝何君六旬序

粵稽古往牒聖若賢之樹德立功于時也恆見于垂
暮之年故雖天縱如尼宣使不臻七十將聖而不神
矣雖奇謀如尚使不登八十將終老磻谿而無以
奏鷹揚之績矣豈不壽也者為五福之徵而生人之
所欲必得者乎然世有非聖非賢非忠非孝而託于
忠孝聖賢之倫者寧獨新莽早夭可盜姬周之名即
鵠立永嘉德祐之朝豈無洋洋節義自多之君子苟
其溘先朝露將恐王蠋不得擅美于前蘇武不至煢
芳于後也及乎鼎湖龍去宗廟丘墟向之鳳翥鸞鳴
者相率而化為鶉為鶩則是成人者古稀而敗人者
又黃耇何也於乎疾風之下難為勁艸故欲傲雪淩
霜必也翠柏蒼松而後可近吾于布衣中得一人焉
曰德輝何君者君世族新安播遷于宛父早棄諸孤
家日替零以至黃鳥可歌鶺鴒堪歎君乃毅然舍所
學而經商淮甸遂由始有而至少有由少有而至富
有還為父相幽宅為昆弟諸姪鳩集厥家卒怡如一
堂之上焉謂君非大有為之士而能振興若是乎既
而清師渡淮君度江南必亂復舍所居積走宛保母
及淮北安堵諸商復業君獨奉母不來噫嘻人情重
棄財輕趨利此溫嶠之所以絕裾朱公子之所以誠
有不能忍也況君食苦為生難甘以一母之故棄若
敝屣君真天下士耳豈曰貨殖中人哉君而貨殖其
天下之不幸乎蓋天下之大也需才臣而後治廟社
之崇也需節孝之臣而後有所託以君之才遇主於
巷必能為君增其式廓以君之節孝當乘輿憂虞之
日必能殺身成仁以從君于九天之上君而貨殖此
天下之所以大不幸乎雖然今君始六旬耳安知八
十不有磻谿之遇哉請得以是為君祝焉。

** 壽賓梧程君六十序

歲在甲午三月暮春朔有七日為天都程君賓梧大
長者六十初度之辰是日也巖壑生芳園林錯繡紫
煙霏南陌旭日麗千門池塘梳楊柳澹澹之風院落
點梨華輕輕之雨歸巢舊燕俯廉冪以雙窺出谷新
鶯遷高枝而百囀于是君之親姻宗黨故舊賓從既
欣嘉運復慶芳時莫不相與挈壺觴酌春酒以介君
之眉壽者君尤子扶漢膚敏士也以為玉帛皇皇磬
莞將將徒周章乎耳目耳念欲須君不朽非言不可
乃即予徵詞焉予進扶漢而告之曰維我閻浮南州
上壽一百二十五中壽一百下壽六十尚不足以望
鬱單越之千齡況四王之九百萬歲忉利之三億六
十萬歲乃至他化之九百二十一億六百萬歲哉然
閻浮獨以三事一者勇猛彊記能造諸業二者勇猛
彊記勤修梵行三者勇猛彊記佛出其土勝彼六天
下此三洲又奚問焉故必有勝人之行斯可以壽矣
君行謂何扶漢載言於予曰山君牧山而後寶藏貨
財之繁殖斯詳焉水王王海而後黿鼉蛟龍魚鱉之
廣生乃竟焉人盡戴天也而不知其高人盡履地也
而不知其厚夫余于年父亦尤是也第彷彿而得其
大都則仁能推恩故丘母有橋孝能錫類故殉孝有
子守貞有媳勇能果敢故奸發大憝而除通國之蠹
信能不侵然諾故貲運千里而歸鄧氏生寄之金智
能知人善任使故所託皆忠謹而無隳事失墜之虞
若乃決機應變以濟世之艱危攄素推誠以通人之
蘊塞節儉持身澹泊明志堅忍厲操謙光接物則闔
國知聞抑余小子又不勝其言之也噫予聞之先民
曰唯奢損福祿盡斯亡以君素封之家乃有儉德焉
又聞之契經曰慈母于恆河救子兒母俱沒得生梵
天矧君孝母津濟無窮過此以往君齡必臻上壽然
後乘天宮殿高升梵世方將與天地相終始日月同
久長區區人間春秋甲子又烏足為君道哉。

** 壽廣陵蔣母孺人序

孔子之為門弟子言孝也廣矣獨于色養無違之外
別垂一訓曰父母之年不可不知也一則以喜一則
以懼所以悚惕乎人子者真有凄然凜然不勝風燈
命脆之虞薤露易晞之感俾凡孝思可展者宜無不
殫其力焉然山舟藏而罔固壑澤負而能移蓼莪之
浩歎方興小菀之憂傷己甚抑安能使夫春萱不老
秋實靡凋菽水之歡終年膝下斑衣之舞長自婆娑
也哉此則可問諸天而難必之人矣廣陵同菴蔣先
生者高文懿德博學深思其今世之傳經劉向而抗
疏匡衡者與獨才廣數奇至九乃中丙科則龍蛇起
陸戎馬生郊倉卒之間僅奉一母走江上流離播遷
者踰年及至復我邦族則三徑久己就荒松菊幾無
條肄尤且忘己之貧急人之難破產廢居一枝莫寄
至賃僧廬以容膝矣先生無悔焉釆菊東籬下闔戶
日高眠寧直不為五斗米折腰不為王剌史酺其糟
歠其醨雖有同薦于鄉之郡使君曾無寸楮達殷勤
片言修舊好夫妻臣妾日稯稯然典衣縮食求給乎
甘毳者知有將母來諗而己審其愛日之誠殆將一
刻值如千金如尺璧如寸珠而罔敢少弛焉者乃今
歲丁酉母孺人竟登九十矣耳聰可以審樂目明可
以刺繡自今伊始其為先生酌春酒介眉壽者又不
知幾千萬億觴焉異哉人生七十古己云稀況願乎
其外況當今日真淳己散大樸無存雲氣不待族而
雨草木不待黃而落孺人顧獨享有殊福而獲此過
量之年哉或曰先生之父為三我先生三我先生者
言語必信經德不回動容周旋中禮孺人既己思齋
思媚克相克承無違夫子矣使今富貴不能忘軒車
尤在念先生且奈何乃能安貧而成先生之志樂賤
而遂先生之高所謂孟光婦而實范滂母者也德厚
而福臻壽也固宜予曰然然則孟光與范母固咸有
一德豈盡如岡如陵眉壽無有害者乎而非然也夫
以高文博學之先生不獲厚食其報天固有慚德矣
今茲竭誠慮甘窮餓者凡而為其母也復不益之算
而傷其心焉天則何辭而謝先生哉不然人命駛速
速如川流其孰能挽之吾故曰此則可問之天而不
能必諸人者蓋以是夫。

** 壽毛伯華母七十序

須迷盧半有天鄰于日月之上者曰四天王人間五
十年為彼天一晝夜彼天一歲周則人間萬八千年
矣等而上之欲天有六禪天十八無色界天有四皆
倍倍增況無色等極樂極樂等勝蓮華國土則又日
劫倍倍增噫彼方電拂四王不啻奚有于人間哉雖
然朝菌不知晦朔蟪蛄不知春秋然則人間百歲稱
曰大年不亦宜乎異哉一真法界本無晷運寧有歲
時乃此劫波彼晝夜此旦暮彼古今又復何也蓋由
群生識心有定亂故世界成階差苟能一念不生前
後際斷則剎那包十世曠劫即如今矣念既不生則
自有無作妙力以之翻頭作尾則可迴過去世入見
在世以之翻尾作頭則可移未來世置過去世化裁
天地長育群萌直其能事之餘于以壽吾親也何有
婁東毛伯華孝子也始為鄉塾之師以館糈養親焉
不足繼學岐黃之術以藝業養親焉不足日夜籲天
儻餘生有子荊一朝之祐願及親存而受之親亡雖
與妻子轉溝壑弗恤也今伯華稍能奉甘毳則父喪
僅母存且七十矣嗟乎孝子之至莫大乎尊親尊親
之至莫大乎以天下養伯華乃無緣及親存與其未
衰之日克承菽水歡哉雖然資口體何如益神明夫
伯華固說吾祖菩提達磨之宗者也果能內心無喘
心如牆壁一念緣起無生則無作妙力自可施由親
始不見玄沙之父捕魚為生沒于閩江當沙築指嶺
頭時其父忽見身致謝曰吾以殺生害命墮冥塗今
賴師悟道之力得生天矣況及母無恙時使其垂老
而聞極則之語優悠猒飫坐臻斯道方且與伯華長
揖四生永辭三界眎彼生沈諸趣展轉輪迴者縱尊
為天子父奉以天下養吾知毛母必唾而棄之矣七
十稱觴而猥曰壽乎哉。








布水臺集卷第九

布水臺集卷第十
住明州天童寺匡廬黃巖沙門道忞著

* 碑銘

** 敕建南苑德壽寺碑奉　敕撰文

諸佛以一大事因緣故出現於世所以設教利生無
非開覺群迷俾明自性而己自性明則塵勞息塵勞
息則法界純真法界純真則超然無寄故初祖之對
武帝曰淨智妙圓體自空寂如是功德不以世求然
迷途未復覺路方遙苟不導修福嚴則沒在諸苦曷
繇自振此覺帝之揚靈火宅凡以利樂夫人天者至
悉也乃後世過舉匱國窮民專求祜祐於靈祠象設
福之修且不勝其怨之叢自蕭梁差跌以來為世儒
口實不知幾千萬喙矣天祚有清我皇應運爰以幼
沖之年總攬乾綱削平四海幅員之廣奄有華戎其
於敬天法祖之規致治勤民之本遠則希蹤大禹近
實取譬漢文語其敏求則經生未逮推其問察則艸
埜可師所以諸凡帝典王謨詩書六藝朝堂之得失
相業之醇瑕靡不洞若觀火別若素緇尤復契慕空
宗留神祖道萬幾餘暇不廢諮參自非靈山大士悲
願夙承示作帝王何以臻此然君臨天下十有七年
唯是日求敉寧與民休息概未嘗勞人動眾經營臺
榭少侈遊觀特於順治十五年八月日指授臣工考
卜南苑中相厥爽塏之地刱茲靈宇一區中建普光
明殿奉安釋迦文佛侍以韋李二天配以十八應真
前為護世四神王殿再前為三門司啟閟也後闢方
丈以安主法之僧尊法教也左右為廚庫僧堂安清
眾也殿之左翼供觀音文殊普賢右翼供地藏藥王
藥上皆十方世界名稱普聞之大士所以昭往行也
復設東西二樓縣置鼓鐘於上所以號令晨昏也然
後繚以周垣樹以塞門罔不綠疏青瑣金煌碧輝用
是集福儲庥上報聖母皇太后劬勞之德教育之恩
是則我皇孝思永長百王足法其與專求祜祐以庇
一人者不亦大相逕庭與歲在庚子實臣僧道忞奉
詔來京之明年也于時告厥成功中外莫知皇帝以
忞學佛之徒於佛事門中為能曉暢其故命忞撰文
紀事鎞諸豐碑將以布告臣民焉忞愚不敏重違慈
旨謹拜手颺言而獻詞曰。

「　世雄設教開鑿蒙昧如抉金鎞上智悟明識心達本覺即菩提小機羊鹿詔修福慧孩幼是攜聖帝明王靈山所屬我法塹城徒知崇奉匱民斂怨國是用領豈佛詿誤執事迷理世實聽熒大清啟運雲開佛日首出我皇聖智生知爰在幼沖總握乾綱神武不殺懷綏以德揉此萬方勤儉斯躬勉勉大禹翼翼漢文金玉為度克明克類克長克君古訓是師亦經亦史亦典亦墳靈源一發糟粕詩書覃求祖意萬幾餘暇日就月將諮參不置乃知我皇統御金輪誕從佛位十有七載蔀屋乾乾遊觀廢罷猗與南苑誰輸梵宮四天來下檐阿華采像設崔嵬金輝玉射於皇聖母宸躬是鞠帝德式楷皇心孔念昊天罔極厚地無涯德厚恩高何以報之有覺如來乃命臣工匪疚匪棘精廬是飾以祈黃耇以介景福以引以翼允矣我皇永言孝思孝思維則帝嘉忞學禪證有辭文宜朕詮忞拜稽首對揚休命風雅典鮮視於臣民明昭有清天子萬年」


** 南海普陀山梵音菴釋迦文佛真身舍利碑

明州古稱三佛地其最著者曰鄮山盍周厲王時東
天竺國無憂王所藏釋迦文佛真身舍利處也去明
州薄海五百里外復有山曰補怛洛迦者則普門大
士化跡所顯以佛菩薩慈因緣故。故自晉之太康唐
之大中以及今上千齡歲奔走赤縣神州之民至有
梯山萬里踰溟渤犯驚濤扶老攜幼而至者不衰山
處大海中為支那四山之冠鼓涵風日摩蕩雲煙其
最高巘絕處為菩薩頂菩薩頂之下為梵音精舍當
日月晴霽則千山排闥而隱隱隆隆於青蠃翠黛之
中者鄮山也熹宗天啟丙寅有梵僧至自波羅奈國
見其洞壑平坦以為八吉祥六殊勝地莫是過乃出
所懷舍利建塔其上繇是慈網交羅海山互映矣塔
高如來身量內奉旃檀香塔一肘量黃金寶缽為承
上以金鐘彌覆之而舍利實藏是焉初梵僧募塔平
江人莫之信舍利愍之乃顯神變為之助發於是有
見三者一者見黑白紅色間錯者或唯見佛身相好
者或始不見而終見如徑寸大者遂一時傾施填委
塔以成其莊嚴妙麗類鄮山而安奉之法則舍利從
黃金缽網楞眼中投以入及禮覲則出以眎如是者
再三出之則增長數倍不可取眎焉今上皇帝丁丑
春仲余自太白來觀山中耆宿咸為余言且請記之
余曰舍利聖人之骨身也聖人神變不止是愍世狹
劣示其小者夫何足以觀聖人哉當觀聖人韜光掩
寂而舍利留靈福天上人間亙百代歷金石水火而
逾靈逾固者抑豈無自而然哉蓋聖人體道乎其身
達形神而一之臻夫大妙故能聖變無窮其自書契
以還薄海內外苟非聖人非聖人達道弟子罕不葬
骨五泉遺塵九土豈其道與聖人異抑身夫其道者
或日用而不知焉或半生半滅半不生滅焉是以見
有虛棄依正相隨又烏怪其然邪故佛與羅漢皆有
舍利唯佛最堅不可壞而先德嘗稱真淨舍利大如
菽五色晶瑩而又堅剛嘗置鐵砧舉鎚擊之砧鎚俱
陷而舍利無損謂其平昔踐履明白見道超詣所致
諗余舊聞豈不以其道之故哉是以先德說法往往
提唱身心一如身外無餘之旨而近世皆諱言之余
恐聖人之道將隱而不章故書此而告夫吾輩之為
聖人之徒者復系之以詞詞曰。

「　有大導師哀世昏濁示生五天四十九載身教廣被以逮多千乃愍末學碎此金軀布為飛煙從煙飄墮珠糝玉粒舍利式傳生人之理髮毛爪齒以日以遷矧其散壞下飼螻螘上食鶩鳶誰閱千齡探之水火不可濡然咨爾佛子爾見有棄聖無所捐以無捐故如春在華光色明鮮亦如甜蜜即蜜而甜無有中邊遠矣南國誰負導師於海之堧廣顙隆準萬里懷來建此層巔嗟曰未建眾罔克知緝緝翩翩小大攸示出沒隱顯眾翕以跧咨爾佛子爾觀舍利勿以意甄導師非二即爾觀時覿體見前舉心分別舍利隱矣滿目空阡況復厝疑狹劣其思而不敬虔稽首大士天龍之屬與其鬼僊式臨我詞我詞非紿以昭萬年」


** 四明雪竇山資聖禪寺中興碑

粵維震旦心燈岷源嵩少四傳至破頭雖橫出一枝
佛法尤隱躍於時又二傳而至曹谿則得道者如林
一時散居巖竇由是天下名山三百支山三千半為
釋梵龍天之宮矣而叢林之盛獨擅江西湖南者以
有南嶽青原馬祖石頭碩大之師爰居於此也自一
人指南令行吳越之讖縣諸大仰而後東西二浙大
法潢流致茲名坊顯位蔚為五山十剎其間唯雙徑
天童雪竇最稱法窟者盍雪竇以顯天童以覺雙徑
以杲故也天童盛時殿宇崇高百六十尺其他食賦
之莊碁布三州八縣旁及海堧島嶼之區當此貪殘
剝啄風火彌綸宏規莫問之秋尤能感先師一埽劫
灰而歔之燼則山川祕圖之雄可想而知其概矣雪
竇則宗四明而祖華頂踞群峰之上遊其高出雲天
其羅青錯黛不知幾千萬疊中乃霄然洞開梵宇原
隰每每雙谿流碧異境靈觀勝焉茲絕且也虹飛雪
瀑天設巖臺雲壑幽奇珠林蒼倩所以發明王之夢
煥奎璧之章歷宋諸宗爰下敕書四十一道疊賜御
製御書御袍御香御茶金寶碑師號命服免徭役禁
樵采歲度僧一員守香火而宸眷不衰焉寺刱於晉
初名瀑布院後改瀑布觀音院至宋咸平間敕賜今
額為資聖寺其成十方院以禪宗住持者則自常通
禪師始也其浸昌浸熾宗風丕振增其式廓輪奐益
新者則自明智二覺禪師宣而著盛而大也後雖興
廢靡常然承累世之餘烈則時有紹興之燬如湛修
之至元之災善來復之皆不旋踵而嗣興逮入明年
則常通法鼓久已停音子院師蟲幾成檮杌天龍告
哀鬼神西去乃有崇禎十六年之變兵燹之餘蜂房
螘室卒同紺殿琳宮雨風消歇此大人利見之機剝
極復旋之兆具章於此矣於是有司議除議革龜莫
告猷一時甬越人士聞而慨歎豈可當吾世忍令四
明勝區頓埋荒艸哉致有道之師坐鎮之舊觀可復
也今景星巖不有石奇禪師孤風無忝二靈高道可
方兩覺者乎且天童嫡胤是嘗佐密翁中興太白于
起乳峰也何有共走仙居告所以輓師之意師為咨
嗟賦感而來說法茅堂儼臨萬眾門風險峻壁立千
尋蓋師既傷雪竇運會之式微尤痛法門人師之混
濫一意撒其蔀葑別開靈牖凡有來者一一與之刮
皮及髓洞根見元飲之以冰檗飽之以雪霜刀尺鑪
錘之下固罔非鐵額銅頭而走聲之輩莫不自崖而
返洋洋然去矣師不顧也居凡一十五秋殿堂樓閣
與夫象設諸天煥然一新莊嚴畢備厥功懋矣可以
配古而舉事維艱萬難於昔蓋昔之燬於咸通也有
士張昱者葺之矣其崇於景福也有刺史黃晟者施
田千三百畝而佐之矣繼撒新於周之廣順盛備於
宋之淳化乾興也上有佛心天子下有樂善高門抑
無事不咄嗟可辦矣今則四方版蕩荒亂荐臻而幽
艸芃狐轉為魔孽且有假法產充兵餉媚茲驕軍悍
將冀滿其溝壑者矣然豈無秉護世熱鐵之輪韋天
降魔之杵如心樸羅觀察之俊顧奉侯其人者而十
年之內山海交訌朝往非象弭之夫夕來即魚服之
士師蓋與諸禪日在鋒刀頭而非坐即臥者也乃能
即此坐臥之中不動聲色需材則百圍之木不難塹
堙山谷而轉輸需石則千仞之岡可使奮迅龍蹖而
開宕雲水趨於父事庶民說而子來非師悲願夙承
慈風廣被曷由致之於乎追還既湮之寶所幻出方
蹶之瑤天雲老山香再起千峰寒色嵒崩石落重高
雪瀑飛聲此豈尋常興建之事哉是宜文以誌之詩
以詠之用昭此山與師功德俱不磨焉於是盥沐敬
虔而獻詞曰。

「　四明肇域三佛留蹤天台比峻禹穴推雄回翔百里盤結千峰星蠃掩玉蜨翠排空寶坊碁布乳竇宅中儼開圖畫巧設天工嵒臺插漢雪瀑飛虹蜿潭光怪珠樹玲瓏山鳴晉代宇刱咸通五宗迭主四海趨風堂堂二覺法中大龍沛滂法雨式廓禪叢夢感宸遊昭格帝衷奎章煥發恩賚疊降晉元代閱千稔其穜豈無興廢曰替斯隆孰如今者法鼓塵蒙既侵魔孽返食師蟲景星將耀天假祝融一烈兵燹祓除晦霳乃瞻啟明皎皎在東昏宵不昧六宇光汎何求為我以奏膚功民亦勞止歲迄荒戎罄是用憂師曰無庸在嚴法道光啟吾宗一十五年坐臥兵鋒我攝我化不懙不忪龍戰于野谷堙為衕飛砢輓木作此梵宮梵宮既作萬福來同豐年穰穰禾麥菶菶功德之大與山俱崇勒銘昭萬祀頌說何終窮」


** 西徑山雙林寺中興碑

閻浮提中拔地數萬里而高出者為大雪山由雪山
東行萬踰繕那岐分三幹而底于海堧者為東震旦
國北氣渾雄多沙漠中氣淵夷多土田南氣清和淑
麗多奇峰怪石故仙釋之家大啟南荒極於浙地蓋
浙東有天台雁宕之奇浙西有天目兩山之勝由天
目南行至高地斷而復起綿亙數十里而盤踞其上
者為西徑山山開平壤而綠疏青鎖間見層出于蒼
松翠竹之間者為雙林寺由是五峰環抱則有天掌
峙其北驪珠獻其南右擎雲筆左抹蛾眉莫不奔青
擁翠以來宛似蓮敷海日焉至若池開浣雲匯諸流
東合溠水然後倒嶽傾湫而下又不啻玉瀉天河矣
由寺陟前岡坐迎暉亭則西眺臨安東瞰錢唐南望
江潮俯視集賢鄉龍飛鳳舞之山盡翔其下寺建于
唐天成間有禪師景文者遙瞻瑞氣光騰雲漢因謀
結廬其上開基得銅佛三尊未久成寶坊初名寶林
宋治平中敕改今額餘諸往蹟雖莫可攷然無準雪
嵒天真諸老遺象巍然俎豆其間豈非先佛之所留
蹤祖燈之所駢耀者與嘉隆以來寺老僧殘始更十
方為甲乙相傳至萬曆間復燬于火崇禎末僧愈式
微里人惜焉乃以山莊安其餘眾力挽今山幢禪師
居之住未有幾殿堂廊廡廚庫山門禪誦與寢興有
制明軒與淨館交暉含風之閣吐月之樓煥然一新
至于象設之莊嚴階陛之整飾疑寶林無恙時不是
過也然而一椽一瓦罔不越崇岡踰峻嶺飛挽而上
矧乎百圍之木不翼何翔千石之砢無脛安至來者
驚為神輸鬼運而不知壯者施力巧者施能富多財
者施金粟師固挂壁一瓢隨身兩膝于市城無跬步
之前于檀信無寸函之問即邑中令宰挈一榼攜一
觴且力卻之去爭之卒欲憑高遠眺不可得況復濫
同世流曲求旺化專事競奔搖鈴擺鐸之不足繼之
以請託于求焉請託干求之不足繼之以夤緣要結
焉夤緣要結之不足繼之以茶蔬珍玩焉度可以邀
貴人一盻之榮傾顯者斯須之蓋慮無不效其奴顏
婢膝而折腰擁篲者滔滔天下久矣乞墦之入我桑
門登壟之冒我祖胤也雖然師固非因之子而矯節
為斯人而厲行直性成之剛天與之骨是以十載天
童親為入室之子不詐現知識身相不指稱太白師
承可覘而定其素矣竊嘗論之百丈大智以前無住
持事諸凡有志于道者一衲雲水萬里求人及乎艸
鞋跟斷得意歸來則石室茅齋笆籬槿戶大忘人世
而己所以价密二公之訪龍山也望寒煙而進步嵒
頭雪峰之道過新吳也睹黃蔬流出而興嗟彼四公
者豈健羨夫名坊大剎思投託以圖安乎故住持之
高踞叢林非古也大智以後則禮周樂備或廣居而
蓄眾或設象以標尊于是有興修之舉然揮金布地
一聽長者之自求多福耳初未嘗事干募啟攀緣故
為干募攀援日征逐于城隍聚落之閒以塵坌其緇
服者猶非古也效古德而居山秉古規以建置于師
僅見之固不當表顯其人歌揚其事而風回一世哉
歌曰。

「　迢迢天目脈流長大徑凌霄小入蒼天掌申來自日旁撩空一劈青蓮張彤雲冉冉氣何祥寶地三災不可戕內閟慈容滿月光景文天使發嘉藏一朝布地檀金黃八部仍瞻覺帝坊俎豆前修穆且莊祖燈千載覘輝煌胡然白社頓頹涼末世堪嗟魔力強假我衣兮倒我裳走趨聲利若奔狼運回百六法宜昌吹燼還師玉骨剛入戶聽雲繞蘚床八風徒爾肆飛颺非師有作起仆僵道重人天自贊襄法象崔巍碧玉堂精藍再見五峰翔興衰起廢師豪芒塵坌袈裟世獨倀德喪崇階道失場千間謾詫百回廊永寧塔蚤沒青陽同泰宮傳柏作梁當日高華轉眼荒滿原禾
黍歎秋霜師同雲筆驪珠皇我作銘詩寫玉鏘珍重山靈勤護將留與濁世障狂」


** 青州大覺院達法訣禪師道行碑

順治壬辰之秋季青州達法禪師歸真大覺相國張
東萊己擷綜其大者為詞銘諸塔矣其徒以師行業
跡涉神異事多逸于散忘苟捃拾夫銘之所未逮者
而折衷焉無洪纖皆可振厲末俗盍曲紀之則以其
狀請論次于當世有聞之士然後授之豐碑而昭示
來茲先業其不泯乎遂以其事屬之夫予予惟齊壤
錯海山山川淑靈之氣必有鍾而發越之者是以蔚
為萃拔人倫神游象外之夫故東莞之有竺法汰也
則道重王公矣北海之有支曇蘭也則德服鬼神矣
沂山天作緇水洋洋顧何代無哲人獨是象法垂秋
聖賢隱伏自青州百問之音響絕南陽乃邈如曉漢
疏若晨星焉於乎求崑璧於炎岡雖寸瑤莫問矧功
利之俗尚方堅誇詐之習湛日甚一齊未傅眾楚交
咻乃卓然不隨世波卒能以道自見若師之可傳又
何議焉按師名通訣字達法益都李氏子幼負出塵
志九齡以二親俱喪猒世相乃投玉田菴出家十五
得度本名慧田字見龍天童密和尚為易今名云玉
田應院也師淹留積歲跼若圜土至年二十四徑走
東萊從璽文慧明諸師廣習經論之學一日覃思首
楞嚴雖得多聞不成聖果之語復悵然自失始有問
津祖道之思矣於是矢志詢方遵海而南至瑯琊因
明空大德指參淨光老宿于石河依之四載一日光
問僧思無邪有思是無思是僧方擬荅適師叉手立
旁光曰見龍下語了也你尤自葛藤作麼師聆之微
有省發益感奮立矢不語三年杜多行以終身期明
己事報佛恩德故所至翛然一衲披寒暑食才接氣
而己至於忘軀事眾則由也兼人有輕勞無重務焉
聞天童道風遠播叢林之盛雲水湖海之躋蹌不勝
高山仰之景行行之遂由河北造甬東徒步三千里
躬就刀尺之下一聞示誨如飲醍醐由是日有智證
雖服勤眾務陸沈下版之中而函丈中人固己別具
隻眼以待之矣因疾出山還益都繼而求登菩薩戒
品復再上天童親炙踰年乃以歸建叢林揚化父母
之邦為請天童韙之且致重誡焉歸即潛住平山單
己嵒居草衣木食卉無甘苦一嘗之殆遍有訪者曰
境僻人荒如此得無蛇虎戒心與師曰你欲見否回
視即一虎在旁其人怖懼則揮之令去住凡五稔僧
俗四遠欽風親依唯恐後師知可以有行也乃自陳
夙願由是天人協贊一舉而成大寶坊寺距郡城一
里當西北之偏青峰翠岫綠瓦朱楹時或旭日初升
夕陽斜照則山光樓閣互相蔽虧規制差小天童而
壯麗實過之東萊張相國尤深敬信復別刱禪院居
師故師為青之大覺萊之福慶兩寺住持惓惓以本
分者著子提撕學者概未嘗登猊座操鎚拂為人舉
揚眾請之師師曰莫𧬊速俟法堂方丈就吾則為老
黃龍和尚當自有南禪師為你輩說法也故叢林方
在天開艸昧之初即事事準以大智清規是以規皇
矩疊禮周樂備不赴外請不事交結老有養壯有學
少有模至今遂為大河以北法社之冠焉尤嚴一日
不作一日不食之戒聞鼓普請未嘗不身先率眾暇
則詢老疾課童行利導諸司以為常初夜必跏趺危
坐中夜經行後夜禮佛或時漫步朗吟達旦蓋脅不
至席者終身焉間嘗有病病雖至殆不藥餌不困眠
即病之一字曾不一語道及生平視身如幻嗜道若
饑利眾如渴當流離之候收養遺孤喪亂之餘掩藏
暴骼此其一斑也所以至行感人真慈格物化惡則
一言從善履反則一動為平夫豈偶然者崇禎十三
年歲饑民大疫死者相枕籍城鬼號焉宵啼不止居
人求師薦拔師以一紙宣示使貼其處則當夜無聲
寺基王產也化王衡國不允是夜王感異夢即親定
封疆舍歸三寶適搆禪叢值時大旱三月不雨有闡
提者嗾諸當事議撤燬矣夜則雷電晦冥河水湓涌
平淹子城數尺嗾者悔禍議遂不行鳩工締造得大
木焉工師曰棟樑材也丁丁伐之斷而不仆增數百
人牽挽莫如何也中宵居民忽聞甲冑有聲嘽嘽燉
燉宛若三軍赴敵而來者驚起視之則大木傾矣殿
之千椽萬梠皆信人唐鐸所募鐸故郡豪吏聞師一
言示誨則棄吏為鬻香長者日走山鄉化諸椽梠有
人為鬼攝至深林使投環焉鐸過之鬼驚曰唐某來
迅逸而去人故念鐸不置而不知鐸為何如人也一
日有遇鐸于途而呼唐某者人聞之則涕泣拜跪于
前具述所以活命之恩審之月日良然後鐸死其夜
數百處空中高叫咸聞鐸催送椽木聲故殿工易就
而師之感人有如此者師詢方問道受益天童既深
依之亦最久故凡建置規模山門格則以至立身行
己之大綱與人接物之細目雖道有汙隆風有南北
大都取法乎其大者為多法其海納山容之量則豐
儉隨緣方來翕受法其巍巍堂堂之偉度則靜若山
峙動若龍跜法其壁立萬仞之孤風則聲利不能移
威武不能屈不為王侯罄折不以負販倨侮則天童
之一目簪紱輿儓也杜甲乙相傳之漸竭盡衣資置
石橋伯牙兩莊場以安插其徒子則天童之金酬服
從不以一廑小師有也居恆有達官長者入寺隨喜
其迎送款接之禮一概委諸知事即東萊從受皈戒
于師自稱門下弟子而師亦無疏䁥其間逮庚寅冬
東萊入朝造師言別獨惓惓餞勉有加則師猒世之
意蓋見于此矣壬辰九月朢後四日忽示微疾至二
十一日中夜與僧孕靈問荅竟乃泊然而逝訃告鄰
封耆舊及護法檀越之家或相距二百里或相距三
百里東萊遠在都門則又相距千里之外咸言是夜
夢師來訣之狀留供三日端坐如生依法闍維收靈
骨建塔于寺之西原歸窆焉世壽五十三僧夏四十
五前後說戒一十七壇從得具戒者千餘人剃度弟
子七十餘員僧俗皈依者不可殫紀异哉宗門玄唱
絕于玄枵者彌運師以孑然一躬起末世越等流不
憚煙水百城之勞虎穴魔宮之險汲汲焉皇皇焉苦
志劘筋以求道利生為事卒能道重天人德欽神鬼
立之斯立道之斯行頓然平白地上幻出龍天釋梵
之宮惜無語言述作以光昭佛祖爾然東至于海西
至于河南至于穆陵北至于無棣人知有佛祖向上
事者則皆其開鑿之力也可不謂賢哉著為辭以昭
布來茲其誰曰不宜詞曰。

「　含生之慧目。盲以癡所蒙。論劫迷真道。常行險惡中。康衢誰與示。出彼邪見叢。我法自西來。弈世有良工。成風運吹毛。智刃刮其瞳。人天眼忽開。大道絕隅封。海岱惟青齊。洋洋大哉風。支竺代何賢。格鬼孚王公。山川孕靈淑。蔚為僧中龍。時丁象教衰。濯濯牛山童。玄音久不唱。俗尚唯利功。饑世或相食。人類轉頑兇。乃有至人起。悲願夙所鍾。撫茲末運儔。慘怛填膺胸。何以眾生魚。使之脫罟量。何以渡河獸。使之立飛翀。溟探川以浥。厥懷未易充。浩浩玄風播。聲來太白峰。勞輕求者重。誠竭志乃通。合卻缽盂口。八面光玲瓏。歸豈戀鄉土。揚化在我躬。範人須自範。尚口故滋窮。虎可驅使令。艸可辦餐饔。心若不異時。諸法自玄同。道大天人協。德臻神鬼祟。依教非面革。說服本誠衷。華嶽巨靈劈。黃河一瀉東。區區建置事。潛以消啄訌。蓋師末節爾。何足為詫忪。異哉豪吏鐸。志壯心膽雄。
法師只一言。翻然悔悟終。死生有奇節。況復在陶融。我敬師大者。一目仕與農。東萊稱弟子。跪拜無德容。方在締搆初。規疊制己鴻。功成不自居。謙讓度何洪。一朝能事畢。雲雨散長空。分身往告訣。千江月影逢。師滅儀刑在。高揭泰山聳。銘詩告來者。萬古開鴻濛。」


** 金陵大報恩寺重建琉璃大殿碑記

諸佛如來於一切法成最正覺。以故其身充滿一切
世間。其音普順十方國土。蓋以法為身。亦即以法為
宮殿者也。所以經言如來宮殿廣無邊。自然覺者處
其中。如是則金剛寶地本自天成。菩提覺場匪從人
得。又奚假運成風之巧。程匠石之能。而取辦於世智
辨聰哉。第一真法性雖生佛同源。過由明昧之岐。以
至升沈異趣。勝劣殊形。故凡有善世牖民之責者不
得不開張化儀。導歸覺路。爰自大教東來。千有餘歲。
其間聖帝明王一推我佛為群靈之首。萬法之宗。罔
不嚴飾祠宇。設像標尊。所以開覺臣民者意在斯乎。
金陵梵剎。經六朝建置。凡四百八十寺鷲宮鹿苑之
崇實甲天下。而城南大報恩寺又為諸山之甲。蓋在
赤烏間吳大帝以康僧求獲舍利為刱。寺長千里。所
謂建初者是也。晉大康中劉薩訶又於長千里掘得
阿育王所藏舍利。復建長干寺。嗣後宋元代閱。或章
天禧。或表元興。咸仍舊蹟無增廓。至明成祖永樂十
年。始敕臣工準大內式一攃新之。賜今額為高皇帝
后報厥劬勞。由是琉璃紺殿與金色浮圖互相璀璨。
光燭瑤天。而寺之輪奐至此。稱冠絕一世無與京矣。
嘉靖乙丑殿毀於火。以工繁費浩之故。中外朝野莫
敢問者數十年。崇禎末國戚田弘遇疏請先師悟和
尚住持。將謀是舉。師以老疾固辭。事遂寢。後有舉者。
功皆不竟。卒及申酉之變又十年。鐵山王公倡之於
前。俄而謝世提督管公和之於後。未幾去官。總東南
王侯宰輔所樂助者未及萬緡。此都使危公有僅得
其袖即欲成衣之喻。而三宜禪師所以深是其說也。
至順治十六年世祖章皇帝留神祖道。璽書傍午。徵
詔宗門耆宿入朝顧問。是歲沈君恆文亦以織造周
公之勸請。華山見師之贊成。直毅然身肩其任矣。隨
於庚子鳩工壬寅集事。落成於癸卯之季冬。僅及四
周。上自象設幡幢。下及階墀闌楯煥然一新。費金三
萬七千四百有奇而君之借貸子息無與焉計工十
三萬三千四百有奇而城南五百家之助力者無與
焉。翻劫灰瓦礫為棟宇簷阿。變苔莓塵土為金碧琉
璃。信夫有非常之事。必賴非常之人也。君家世奉佛
子弟多恂愿。獨君詼諧廣肆。年未三十即威震楚吳。
縣金肘後矣。尤潛心內典。日書雜華諸大部不輟。所
著詩文亦富及滿車。蓋翰苑之英。起為龍城飛將者
也。故說者謂君才兼文武。智足籌機。勇能決事。是以
有成。不知四載之中風波坎折。幾更憂虞。君唯忍力
守之。不足則以大愿持之。大愿持之不足則香然頂
臂。祈告韋天。至所然之香與殿毀之年正等。皆九十
有九焉。而後知成事之難未可以才智襲也。夫明當
隆萬全盛之朝。邊烽不舉。刁斗無聲。太倉儲積至粟
紅貫朽不可校。尚於祖宗植福之地。愛惜金貲。逮獻
闖一呼。天下土崩。終於府庫非其財焉。清興十五年
戊戌。世祖親擇南苑嘉祥之壤。捐金億萬。建寺曰德
壽者。為聖母皇太后集福儲庥。及庚子工竣。上備齋
行宮。命忞隨喜。從容語忞。朕虞兵興賦重。民不堪命
耳。俟海內康安。國用稍裕。當為名山勝剎次第修葺
一番。不謂鶴鳴子和。沈君即以是春。手拈莖艸。灑埽
南天。徑從荒甓斷礎中扶出冠世寶坊。異矣哉。豈非
國運法運同一盛衰而機緣湊合。真有默司其間不
可得而思議者與。增山川之瑞色。啟社稷之靈長。萬
眾歡騰。人神協慶。顧不當綴以高文。壽之金石而昭
示萬齡哉。但予學媿荒疏。語慚率略。深廑無能行遠
之羞。乃沈君固援德壽往例。謂予曾奉敕撰文。有當
宸衷。北闕南藩。何分朝市。由是辭不克免。謹殷重載
筆而為之銘曰。

「　金陵勝地。實甲真丹。山鍾王氣。虎踞龍蟠。滔滔江漢。天塹維雄。捍茲南土。萬寶以通。民殷戶實。轂擊肩摩。居焉絃誦。市也婆娑。俗尚好修。投誠三寶。香火家家。佛聲浩浩。嗟誰使之。蓋在孫吳。僧求舍利。聿降天衢。金石為試。堅莫可鑽。光騰霄漢。吞飲雙丸。乃徵神異。乃建寶坊。法檀既普。聲教斯張。寶坊維何。長干是隸。崇祀千齡。引之弗替。爰至有明。式增式廓。金碧琉璃。準以黃閣。煌煌玉宇。弈弈瓊臺。天宮或遘。下土何來。四海趨風。百神效命。矧其在邇。而不皈敬。遂生魔妒。舞馬奔騰。一經毀墜。屢舉莫興。非無興者。適非其辰。運會之隆。以待至人。清開世祖。明大文皇。同乘悲願。為法金湯。長干舉事。德壽功圓。何心庚子。璧合珠聯。鶴鳴子和。景陽銅山。君臣一體。神氣相關。明明天子。矯矯虎臣。重開覺路。掖我生民。寶所仍還。化城再出。遠近來觀。儼升兜率。山川煇煥。社稷靈長。功德之利。以佐我皇。允矣君才。國之禎幹。文足經邦。武能戡亂。道旁築室。鮮克有成。風波反側。何以底平。君文能晦。君武能權。為謀為毖。弼時仔肩。香然頂臂。昭格大神。信有冥鑒。數符毀春。告文紀始。會計程終。華美堪匹。檀弓考工。君烈崔嵬。我詩弘廣。載之豐碑。同流天壤。」


布水臺集卷第十一
住明州天童寺匡廬黃巖沙門道忞著

* 記

** 重修城南海會寺記

都城之南有寺曰海會者。刱于嘉靖乙未之歲。世穆
二廟咸命僧代度於此。至萬曆元年慈聖國太后復
發帑金。命內臣周宣范江攃其圯壞而增修之。江陵
張相國為文紀其事詳且悉矣。緬惟神宗顯皇帝臨
御天下四十有八載。厥聲匪赫赫也。厥靈匪濯濯也。
然而歲稔時和。民安物阜。家邦以靖。壽考以寧。是遵
何德哉。推本而言。實由聖母垂範宮壺。凡百施為無
非慈祥。豈弟之仁。福國祐民之事。神廟惟能孝思無
斁。故陰受其庇廕而不知耳。乃後世弗循也。誤聽訛
言。悉舉累葉所崇之象。設萬夫牽挽出諸禁門。燬為
通錢焉。及當陽九之厄也。報亦如之。語云。君以是始
亦以是終。可不戒與。今上受天眷命。撫有萬方。其于
致福未索索然也。特於我法不忘佛屬。維時順治丙
申。歲久寺頹。都人士謀欲鼎新。乃削牘命本寺僧走
江淮請今憨璞聰公住持是剎。禪眾川趨。宗風大振。
丁酉上幸寺。延見聰。復召入禁庭。問佛法大意。奏對
稱旨。乃命結冬萬善殿。賜明覺師號。日昨上謂忞曰。
朕初雖尊崇象教而未知有宗門耆舊。知有宗門耆
舊則自憨璞始。憨璞固有造于祖庭者也。由是觀之。
聰公非明道蓄德之有素。何以導利人主。人主顧久
而景慕。且殷殷不解于懷哉。公住海會凡五載。殿宇
廊廡與夫鐘樓鼓閣之屬率煥然一新。多三韓耿公
樂助而檀越羅一清實破產隳家。力襄是舉者。今秋
庚子功用告成。一清念因緣之不偶。締造之維艱也。
丐予言記之。將以昭示後人。使永為十方常住不墜
風規焉。庶檀膏信脂為不唐棄云。於乎劫火洞然。大
千俱壞。須彌巨海。磨滅無餘。矧一四天下中有閻浮
提。閻浮提中有大清國。大清國中有海會寺。刱之自
世宗。修之自神廟。以及今之重修。皆未百年也。興廢
圯成。曾不旋踵如此。欲以予言永之。不亦迂且昧乎。
然則如何而可。傳曰。人能弘道。非道弘人。是在聰公
與後。聰公而起者之品望去存。則海會之隆替可十
矣。聰公望天童悟老人為四世孫。蓋視予為猶祖也。

** 古齊安丘縣準提菴記

安丘多高門巨姓。而忠孝節義之家首推馬氏。馬氏
一宗四世。祖孫父子兄弟五登科甲。甲第之穹崇。閨
門之雍穆。麟角鳳毛之相似固矣。乃奉佛逃禪則又
咸有一德。何也。自非善根同植。悲願夙承。曷以臻是。
故是菴之建雖由勉初廣文。與其室人孫氏。為子孝
廉。諱長春者廣嗣胤。而崇信淵源。則自大中丞定宇
先生刱發也。先生廉仁徹骨。簡在帝心。生子北溟。見
素二公。同登神廟壬辰進士。北溟歷官至祠部郎中。
早卒。勉初蓋其冢。嫡云見素。尤深禪學。歷官至刑科
給事中。以母老終養在籍二十年。溫凊如一日。甲申
之變避地句容。未幾掩息遺言。葬骨於此。以江南一
抔土猶為大明地也。後順治三年。出會平度州賈總
憲思塞先生于勞山。笑譚終日。勞山道士與公相識
者亦往往見之。謂公非心宗有契而能若是乎。矧我
薙染者流顧耽著乎死生哉。故居是菴者當觀我由
四大以假合。菴由磚瓦木石而禠成。皆空如乾城。如
幻士而無實體者也。誰為能住之人。所住之菴。人菴
不見則上絕攀緣。下絕己躬。然後回光返炤。冥搜力
索而親達乎本地風光焉。則豈啻神遊山海。將見化
現無方。通身手眼。可改禾莖為粟柄。可易短壽作長
年。可決砌下龍淵沛滂法雨。可拈印臺文石剖示全
經。即我之神通為準提之妙用。奚有豪髮之間。然苟
或受施生心。因菴起著。昧井藤之危脆。忘白鼠之交
侵。一朝報盡。正恐樹耳酬餐。得不貽長者之多累哉。
是居者有損有益。建者復有利有害矣。菴距城東南
一里。前有高岡隆然特起。周方而四正者印臺也。印
臺之陰地最低窪。故城西諸水咸赴於此。匯為龍淵。
古老相傳。深莫可測而涸於萬曆年中。然秋潦未退。
亦方舟可泛。崇禎十三年始建菴其上。今榆柳繁陰。
蔽虧雲日。青齊絕少山水。此實佳精藍也。

** 泰興靈雲禪院記

寶祚乏千年之國。金貂鮮百葉之家。世間無常。國土
危脆。皇皇佛語。詎不亶其然哉。然世固有高人達士
舍宅為寺。如晉之王右軍。許玄度輩。剎竿巍然。至今
無恙者。則本其人之願力堅強。故不為有力者負而
趨耳。泰興靈雲禪院者距城西六里。綠野平疇。市聲
不到。橋流水止。塵壤靡侵。足稱阿蘭若法菩提場矣。
初名圓通菴。由戴氏思敏孝廉君始君于萬曆丁酉
歲。舍地三十畝。刱宇延僧。為焚修計。逮經申酉之變。
則孝廉己即世。子載甫又舉義沒于軍。當是時煢煢
厥家。且為風雨飄搖。奚僧廬佛屋之與有。乃其媳廣
道人慨然。發丈夫之志。興繼述之思。更置田三十畝
僧寮若干。楹就金山。敦請箬菴禪師駐錫其中。易以
水月之顏。而叢社規模始駸駸有垂成之勢矣。嗣後
則有千仞岡公。別峰秀公。辛舌某公相繼住持。鯨音
不斷。法鼓常鳴。雲水來者眾漸多。居漸廓。制漸備。而
道人矢志熏修。行彌劭。願彌堅。心彌大。復舍莊居一
所為中田之廬。又感天心年茂才與邑中樂善之家
共舍田百餘畝。相與助揚激勸以成殊勝功德。嘻。懋
哉。皆可謂甚難希有者矣。計菴之始自前丁酉暨今
甲辰。歷年六十有八載。額題凡三易住持。凡五易廣
殿明樓。安僧可數百瑤田香界。食指可三千莖艸化
為寶坊。給孤過于祇樹。豈不刱者難成者猶不易與
於乎。託孤寄命。臨大節不可奪先賢且不謾為許可
特揭而歸諸君子之徒。矧道人僅孱孱一弱媳。乃能
強宗不與謀悍僕不得問直。繼人之志。述人之事。于
家國搶攘之秋。使生而鬚眉當六尺有託。百里有寄。
肯自謀身而為方命負孤之事哉。非願力堅強。大節
靡回。曷以臻此。今道人復不遠千里走使鹽官。問記
于予者。得無將來闡提之啗啄可虞。思借言以垂永
久。與夫善人君子。尼宣有莫見之悲。當吾世得見慷
慨磊烈如道人者是亦君子徒矣。聞其風有不興廉
起懦。仍鄙薄以居懷。且不可立天地號為人。況覬覦
三寶。生破滅心。其若韋天之寶杵何。勉矣道人。願力
堅強。即韋天寶杵當有默而呵殿之者。謹合掌贊美。
以為之記。

** 重修石霜慈明圜祖塔記

吾宗自達磨西來。六傳至曹谿。則得道者如林。八傳
至馬祖。則普天遭蹋殺。十一傳而至臨濟。則陰垂大
樹。遍界清涼。自此英靈蝟出。本支百世。弈葉芳聯。此
玉音所謂慧雨普施于一切。宗風常勝于五燈。緣衍
法之獨隆。斯傳衣之最眾。大哉王言。可為吾宗定衡
矣。慈明圜祖者。望臨濟七世。是為汾陽嫡子。捩轉黃
龍之鼻。故肆譏訶。摧殲諲老之鋒。平空脫賺。劍橫室
內。則戈戟叢生。榜揭僧堂。則波濤沸起。每每一時法
喜。的的從上爪牙。百丈得大機。黃檗得大用。師其據
虎頭。收虎尾。電卷而天旋者與。前後四坐道場。真歸
興化。塔建石霜。歷宋元明以迄今上。六百載鳳毛麟
角。繼繼承承。復二十有七葉。揆諸二五參之千七百
則。慧雨宗風。未有如師之光明盛大者也。第石霜交
荊吳僻壤。年深人遠。興廢不常。歲在丙戍。爾瞻尊公
始循四眾之請住持斯山。于時香臺寶所。亦越榛莽。
況靈塔之毀于侵伐而往蹟莫稽者乎。故星霜歷重
六。幾經鉏搜钁討。乃得于寺西之原。由是罄竭衣貲。
鳩良工。礱佳石。又二年而舊觀始復。則公智亦盡。能
亦索。心亦苦矣。是故叢林頌公德者不曰兄弟重添
十字。則曰同心更著一儀。山僧直謂髑髏眼裏春風
再動。應知從前五葉之華遍界吹開。則公之福我宗
圖不綦大乎。雖然無影樹下黃金充國。徒向南北潭
湘根尋源問。何如正法眼藏。滅卻瞎驢之為愈哉。既
從地倒。還從地起。三聖瞎驢。舍公奚問哉。公為誰。祖
磬山禰綠蘿望圜祖蓋二十六世孫云。

** 重修笑巖祖塔記

靈山正法眼藏首付摩訶迦葉。六十五傳以至我祖
笑巖寶禪師。寶出幻有傳祖。再世而分為二派。一曰
天童悟。一曰磬山修。天童出大溈學。三峰藏。東塔明。
徑山容。金粟乘。寶華忍。龍池微。雪竇雲。鶴林門。庉村
賢。通玄奇。與忞忝繼席天童為一十二人。磬山出陽
山授。竹林豫。報恩琇。山茨際。南澗問。又五人。故今寰
海宗工。凡弘濟上者皆師後裔。師唱滅萬曆辛巳。葬
燕城小西門外。汝芳羅大參實銘其塔矣。李闖犯闕
國變。塔幾毀。賴漢萍傑公保持之。厥後䒢溪森慧樞
地增土垣。而塔免芻牧之虞。今順治十七年。玄水杲
與憨璞聰共捐貲。重廓地若干畝。礱石為牆。中闢三
門。內修房舍。可寢可興。規制遂為大備。聰容孫杲微
孫森與地琇之子而傑則久參天童。稱角立者也。皇
清啟運。今上問道崆峒。徵車四出。一時報恩琇憨璞
聰首膺大覺明覺師號。䒢溪森慧樞地留供御園。玄
水杲亦屢蒙顧問。說法禁庭。不數世且名聞京國。道
契宸衷焉。抑知昔在中葉。宗圖九鼎。係吾祖一縷之
身乎。夫世運法運。均有盛衰。當其盛時能憂虞而密
挽之。可使不衰。當其衰時能堅志而力持之。可俾復
盛。今滋盛矣。吾恐其衰也。是在後之密挽而堅持者。

** 平江靈鷲寺十方僧田記

小釋迦之識。臨濟曰。一人指南令行吳越。而應之者
蓋風穴也。然自風穴後今七百載而天下之憧憧求
法者咸於吳越乎。是來豈大仰之讖有以肇之與。在
明中葉。祖道式微。光憙朝湛。然澄師與先師悟和尚
始號令吳越間。遂風聲稍稍起。自先師移主天童。則
學者奔走迨如水赴壑。眾幾三萬。指多有來自三韓
交廣外者。概稱說平江之靈鷲主者。接待有方情。至
順治丙戍。予亦謝事天童矣。又五遷至吳興之道場
山而守靜。祥公乃來言于予曰。姑胥城東北隅有靈
鷲寺者。應院也。崇禎十三年檀越某寺眾某延祥居
之。即大殿及僧房五六間為十方院會。雲水麇至。則
合謀聚貲。復今禪堂客舍諸寮。尤苦饘粥有不繼時。
則又因唯一潤師之唱募。置僧田若干畝。今願雖未
充。事頗有緒。乞師為祥記之。歸且劖之石。更以施者
之名載之碑陰。庶有力者不得負而趨焉。予為正告
之曰。僧奚以田哉。僧也者澹然無所營于世。泊然無
所介于中。衣以雜碎焉而鮮華非所衣矣。食以分衛
焉而煙爨非所食矣。居止以樹下冢間焉而棟宇榱
桷非所居止矣。蓋彼方視四大為毒蛇。五蘊為怨賊。
六入為空聚。故其于三界也則火宅之。于身世也則
夢幻之。于形骸也則土木之。時或尋求師友而決擇
身心也則茹冰飲檗靡所辭。立雪斷臂靡所吝。時或
志證真常而思息苦輪也則傷白鼠之推遷。念井藤
之危脆。寢以之廢。餐以之忘。時或垂手入廛而悲心
拯物也則開妙莊嚴路。閉三惡道門。天堂地獄而皆
往。虎穴魔宮而必赴。是以僧之為道尊。僧之為德備。
而天人龍鬼阿須倫之族于僧有禮敬供養者。莫不
祐臻此日。世度他生。一如大象藏龍鬥之香。設若燒
時。則興大光雲。降香水雨。身衣宮殿。其有觸者悉皆
金色。此僧所以為世植福之田而世無與僧為田者。
顧僧何以有田哉。有之自興崇三寶之佛心。天子菩
薩宰官與廣行檀度之長者居士耳。其始也代分衛
一精修。其終也啟晏安資攘奪。俾僧與俗卒陷泥犁
之苦者實田為之厲階也。田曷以記為。祥公曰。大哉
言乎。自今僧俗聞之。將必有以大警矣。是則天下精
藍之有僧田者。得斯言而與有永賴焉。詎曰祥之不
朽也哉。予遂無辭以拒公。因筆以為之記。

** 吳興竹谿禪智寺長生田記

吳興為東南水鄉之國。居民富而樂施。故僧廬佛屋
與民居錯置井閭間。殆猶星分棋布然者。然而密邇
市里恆為富室豪家并吞者半。而富室豪家又以破
滅三寶之故。卒破滅其家族者亦半。獨郡治之南四
十里為竹谿鄉。中有寺曰禪智者。自唐至今幾千百
年。雖式廓虧矣。而殿堂樓閣尚兀然于菰蒲墟里之
中。豈天龍呵護之力與。抑竹谿多仁人君子踰于他
里與。寺無恆產。順治丙戍秋嬾牧泓上人領寺事始
節衣縮食。合諸檀施之半置田若干畝。用贍十方往
來。且取其生生不息之義。故以長生名之而問記于
予。然後歸劖之碣以示後之住此者。俾無失墜亦杜
塞夫若并之。原其為十方計長遠也悉矣。雖然予聞
諸佛說末法比丘行十六惡律儀則我法將滅。十六
惡律儀者所謂經營產業。畜養牛羊之類是也。猶慮
我儕比丘著于四大。復有日中一食。樹下一宿之誡。
凡以為此諄諄教敕者。誠欲吾輩除貪去著。遺身忘
世。務使生滅滅己而後寂滅乃始現前耳。今上人口
實是營。皆生滅之法。大非釋尊寂滅現前之道。奈何
上人則曰。佛以法住。法以僧住。僧以食住。無食是無
僧也。無僧則無佛法。無佛法則人天眼滅。眼滅人天
則從冥入冥。未有不墮於險惡大阬者也。是故經言。
閻浮提中若無三寶住於世間。一切眾生求輕地獄
且不可得。況復人天師取其中者正者以弘教法。我
儕小人師其纖者末者以福人天。不亦可乎。予由是
益大上人之言。謹序次以為之記。

** 九奇遊記

往予二十三年前始擔簦造匡廬。聞有癖山水。愛九
奇松石譎怪。狂叫其下三月。鄰人不能忍。相與諍而
鬨不己者。予時心薄之。以為比丘雲鶴者流奚以樊
若籠哉。越二年。予散步開先松陰。邂逅一臞。山衣澤
舄。從西嶺來。蹁躚過予。屬天空雲淨。矯首望諸嶠。昺
然金闕前開。予時不覺劃然長嘯。而山臞徑前揖予
刺刺詫九奇拉予遊至再。因共小立。問從來。始晃然
耳。昔名而識所謂愛九奇匡公者。後予因事登山。為
一過九奇。公時遘予若平生歡。汲澗瀹茗。三四甌即
導予緣磴循崖造絕㠔。指石若戶若臺。峰若扇。松而
蜿蜒若虯。輪菌若蓋若蒲茵者。敦杖而四顧。徜徉德
甚。予時為一破顏。非所嗜也。自此十餘年。予多方外。
既無從至九奇。考石問水。況又初不經心。故今匡公
日夜所摩挲玩索。遊目所一見咨嗟。以為冠世絕境
者。予皆瞥然陳跡矣。但記山島竦峙。上干青雲。下屬
江河。有如匹練抴而東趨者。大禹疏鑿之江也。復有
如天城寶堞。屹立空際而湛然安住者。高廟龍興所
敕建之塔。若寺亭。若碣也。過此而往則青冥寥歷。委
蛇蹙縮。若起若伏。若滅若沒。皆淼瀰不可測識。況記
之哉。辛巳仲夏予自錢唐歸隱匡廬。山居無事。因為
汗漫之遊。于是復過九奇。則谷之涉而入者愈深。徑
之由而造者愈窈窕。石之怪而刻削者愈崢嶸。壁之
蘿封而蘚食者愈斑剝。木之春而葩秋而實者愈芳
烈而旖旎。居而洞房嵒突。坐而淨館明軒。莫不眎前
有加焉。是日也節序溫和。從者皆能詩。予遂因匡公
大發其天藏而博觀之。凡計一壑之中左右陟降無
慮十數迴。薄然而東之西遶脈理井然。登者不再登。
臨者不再臨。惟覺岑嵒參差。頃刻異狀。而藤林磴道
又皆淨瑩可鑒。故益奇也。俄沙彌報茶熟。遂還憩舀
雲軒。則楚水吳山錯如繡競。交舞夌亂。推排入座。予
方怪其唐突。亭桮欲問。適有片雲冉冉從水口來。斜
揮倒抹。瞚息瀰漫。予既欲問忘言。遂失江山所在。乃
笑謂匡公曰。君之九奇何如哉。公擬置答。予即呼杖
揖別。

** 涉園月室記

舟過峴山之西約二里許為夾山漾。漾中天水相摩
如鏡。環漾皆山。山光歷亂。山影參差。舟行五六里皆
漾。至老樹塢始漾窮而溪盡焉。於是舍舟而塗。塗行
三二里。陵迴阜曲。山益巃嵷。翠潑松篁。眉端欲滴。隱
隱有亭榭樓臺見於林薄者。蓋潘氏天行子之園。俗
所謂桃華塢也塢踞鹿山之前。簫篁嶺之右。疊嶂圍
空。層巒遶碧。無幽溪而有清流激湍。映帶左右。無怪
石而有虎踞師蹲之培塿。學學而堯堯。無千戶侯富
饒之資而有千樹桃千竿竹含風而引露。是皆造物
者與天行子互相裁成而補苴其不足者也。故來遊
者莫不歎其奇勝。樂而忘歸。天行子曰。未也。乃開關
延客。揖客而坐于昏幽之宇。窅窅冥冥。客將反走。天
行子曰。姑待之少焉。微明生於匕。寶室白焉。寥寥如
東方之欲曙。既而漸明漸曙。皎如清秋之月。出于雲
衢之上。華支弄景四壁。垂陰悉而數之。山川艸樹。雲
物化變。寫彷無方。客且以為神遊蓬壺之境。身入輞
川之圖。似真似幻。則又莫不嗟訝天行子月室之有
巧術也。山翁老人乃為之解曰。非巧也。由子之精神
與室之孔竅塞至而通。鬱極而暢者也。子不聞乎。其
次致曲。曲能有誠。誠則形。形則著。著則明矣。今坐子
明軒之下。淨牖之前。天光非不下屬也。萬象非不森
羅也。然而形弗著。著弗明。何也。光散而不收。神颺而
不斂耳。然則妙道也者豈曰萬象森羅之昭著云乎
哉。心靈也者又豈曰天光下屬之分明云乎哉。乃喪
時費日。入作無從。又何也。則不憤不悱之故也。於乎
由天行子月室而通之天下之妙道其庶幾乎。

** 五蓮紀勝

書稱海岱惟青州。然差足以當之者東武也。東武之
山如障日馬耳。九仙五蓮皆層巒疊嶂。聳翠拖藍。有
從來人跡未至者。而九仙為勝。五蓮雖源溯九仙。九
仙猶含章在醅。五蓮則發洩盡矣。故五蓮為尤勝。從
東武來遊者。路自榆林谿口至寺約十里。而近初稍
平。至一里則緣幽澗入深林。林木既蓊蔚。益以蘿纏
蔦結。愈鬱密。當春芳載吐則奇葩異卉莫可名識。唯
辨杜鵑如血。紅映遊人而己。澗石大小磊磊然。有如
几可坐者。如榻可眠者。如室可興居者。如屏若障而
可題可跋者。有寬平如掌。足容數十人者。又有碣立
如老僧。三五輩下而來迎者。行五六里。越十八盤。始
明廓。復折而之北。則一峰卓立。百許丈。上凌霄漢。下
有老屋數間。隱隱依嵒根則古之雲堂寺也。陟磴升
高。數百武而後光明寺乃見焉。到門卻立。則群峰峭
峙。眾壑攢流。左聳望海。右擎天柱。間以燈臺玉燭羅
列森秀。踞中缽盂一峰。尤彷若日出連山。月圜當戶
者。寺後為大悲嵒。嵒之高丈不盈百。登巔而俯瞰其
背則獨拔千尋。無著攀攬處。下為大小馬椿峰。為師
子窠。為磨劍石。為硯池。石面東為蓮華峰。為龜峰。為
石樓。石船。石門。石塹。石之磊傀而崢嶸者。殆如林斯
立矣。由大悲嵒東岡而上。登望海樓峰。則汪洋巨浸。
一抹浮青。諦視琅玡。靈山諸臺島。直如鳧􃁺鸂鷘。浩
蕩波間。彼萬斛艨艟之蠕蠕欲動者又不足言之也。
由大悲嵒西距天柱峰之北垂可一箭道。寺僧斲石
為垣。高二三丈。延斜十餘丈。上有亭臺閣道。極其壯
麗。旁開一門。從門納階。由階下塹。復西折而南。乃天
柱可登然。非側身猿臂。互相汲引莫能造也。既造其
巔矣。則復極平曠。千人可坐。甲申之變。賊入東武。哨
兵至山。鄉民與寺僧咸竄是中。相守彌日。環視無由
上。竟去。內有石小池。圜如鏡面。湛爾一泓。荇藻絲絲
浮動。覺有魚行其間者。因憶往遊八閩。道出江郎石
下。人言曾有錦鱗數尺從巔飛墮。驗茲益信。西下天
柱。復登望月樓峰。則僅隔九仙一岸。彼蒼此倩。爭出
靈奇。競相結秀。下有仙人碑。又下有千層塔。皆岧嶢
數十丈。極其穹崇高出焉。從望月樓南行一二里至
前岡。則延連一岫。兆分其五。仰視則青天一線。俯窺
則下臨無地。自此至東綿亙數里。一如大悲嵒背千
尋蘿壁。萬木琳琅。時有鷹隼翔鳴。嵒半諸餘猿鳥之
屬窅然絕跡矣。山本舊名五垛。神宗顯皇帝敕改今
名。賜今寺額為奉安。御藏之所也。

** 天井灣遊記

諸城日炤之間有山曰九仙者。周方百里而廣潮河
出焉。河源發自天井灣。天井龍淵也。歲旱官民恆禱
雨於此。禱則輒應。古老相傳。有投物是中者。往往獲
諸海堧。及鐵溝河內。皆相去百有餘里。則己通潮汐
矣。乙未予度夏五蓮。同山中人往遊焉。五六里外即
深溝斷岸。蹩躠難前。復迷道翳林莽中。乃攀蘿捫葛
上一高山。循岡造極。則潭反在下。嵒更蔽虧其半。殊
寓目無從。還步高岡南下。深澗跣足。順流而西。冷風
吹面。艸木皆腥。轉一巨灣則兩嵒夾連如巷。計九仙
山脊之水無慮數十隴咸匯於此。時方盛夏。亢旱尤
尚滔滔汩汩。當雷雨崩騰之候。又不知其湓涌何如
也。巷窮瀑落。去潭仍百尺。蹲嵒俯視。正環顧無策。忽
聞嘯聲傳響。從者己有徑造其庭者矣。則人人勇往
爭先。亟趨故道。從岡北下。如前逆流而西。僅及外潭。
三方皆峭壁。下深無際。唯南岸稍能容足。相與側身
扶壁。行百餘步。始達中潭。則嵒愈偪。潭益邃。視前如
巷者益狹然。深僅及肩。乃厲涉而過。復從石溜中匍
匐升高。而後天井灣者始造焉。四壁凌空。高嵒切漢。
飛流濺落。天半散作微雨霏霏。撲溼晴嵐。潭周可畝
許。瑩若古鏡新磨。雖片葉纖埃靡留此中者。蓋深固
莫測而寒光澹日。瀣氣陰森。令人立不能久。予行廬
嶽天台。閩之黃檗。觀潭眾矣。其以是為最乎神龍式
宅厥有由哉。







布水臺集卷第十一

布水臺集卷第十二
住明州天童寺匡廬黃巖沙門道忞著

* 傳

** 龍池禹門幻有傳和尚傳

師名正傳。號幻有。生應天溧陽呂氏。幼豐碩。穎異不
羈。丱歲體忽尪弱。自以為壽不得長。因感香山小說
思出家焉。年二十二依荊谿沙門樂菴剃落。尋詣六
庭法師習講。學木叉戒法。俄舍去叩菴。菴為開導。師
感奮自誓。一夕聞燈華爆有省。白菴。菴可之。菴沒。師
心喪三年。然後治任。扺神京。初謁笑巖寶公。公高峰
十世孫。海舟慈其又大父也。契悟廣大。楚黃無念禪
師遊方時擬叩公。流輩咸為不可。蓋禪門方死繩墨。
公乃逸格。提將來者無所緣泊。故畏忌之。公見師至。
便問。上座何來。師云。南方。公曰。來此擬需何事。師云。
乞印證心地工夫。公曰。認得心地便休。何更有工夫
印證邪。師云。不得不舉似過。公曰。參堂去。師珍重。晚
入室。方具述所以。公驀趯出一隻鞋曰。向這裏道一
句著。師芒然。中夜旁皇。公晨起。見師猶立簷楹間。驀
喚師。師回顧。公翹足作修羅障日月勢。師遂有省而
機不發。一日有僧辭公。公問何往。僧云。禮遍融師去。
公曰。曾與伊會過麼。僧云。若論會則遍界無避處。公
睥睨曰。汝在廬山會過矣。僧畣無。公笑而不語。師頓
見公用處。久之辭去。公署正宗付焉。且以一笠戴師
曰。以此覆之。無露圭角。師受旨。徑往五臺棲息祕魔
嵒景。不出山者一十三載。會太常鶴徵唐公問道臺
山。見師如夙契。懇師南還。師以菴未塔聽之至荊谿。
公則以龍池延師焉。龍池故一源禪師道場也。嘉隆
以來。先德物故。東南法社例如灰冷。師至愴然。念百
丈大智之風有徒數輩。一如萬指臨之。於是擔簦負
笈之人聞其風而有在於是者咸集焉。槌拂之下多
穎脫而去者。而天童悟報恩修稱寂閒二大士矣。住
六年謝事。復遊燕都。居普炤寺。時縉紳輩留神空宗。
日夕從師質證。嘗一日舉扇展示諸大夫曰。當時孔
子還知有者箇麼。皆曰不知。師曰。以我為隱乎。吾無
隱乎爾聻。眾躍然。其揭示多此類法。師月川與師同
參寶公。左袒清涼。以非肇公物不遷論當世莫能抗
其說。師乃反覆剖析。累萬言。或者竊議以為曷不自
疆理乃踰畔而耕邪。師曰。吾誠不與比憂然。後世將
遂謂法門無人耳。川卒毀版以謝居。無何有為妖書
詆上者。詔捕弗獲。當事者藉口桑門。時紫柏可公逮
繫矣。一時名德引去馳師。師笑曰。學道期了生死。生
死了顧反畏禍邪。高臥如故。事寢乃赴唐公再住龍
池之命。師前後京師二十餘年。當是時。兩宮奉我田
服之徒方藉以有為。師獨無所事。生平如饑如渴。一
以道為己任。故終師之世。陞堂入室無虛日。好以門
前冷落車馬稀。老大嫁作商人婦話問士大夫。般若
無知。靡所不知話問學者。尟有契其機者。嘗謂眾曰。
今時人多有說得儘是者。恰像箇膾子手。何也。任他
佛頭來。魔頭來。獅子頭來。象頭來。牛頭馬頭。人頭狗
頭。羊魚鵝鴨頭到汝案上。一一儘汝破除。打發一邊
去。只恐把箇死貓兒頭來。便不能破除得。打發不開
去。於此打發得開去。纔是好膾子手。時有僧進云。將
死貓兒頭來著。師笑曰。果然不識。師風度簡夷而神
觀凝肅。嘗燕坐中堂。如在定者累日。雖左右近侍有
事不敢輒啟。至其規誨提將則慈意藹然。有所訓敕
時或質以經論。援以百氏之言。如日蒞天臨。有目者
咸睹至其機用玅密。迥出情謂之表。則壑澤夜迻昧
者不覺。師於神宗萬曆四十二年甲寅示寂。先一日
有僧自臺山來。師欣然與劇譚山中宿昔。扺莫索浴。
浴出而示微疾。眾環擁。知師猒世。因請遺訓。師舉所
著帽者三。眾無對。師乃拍膝奄然而化。蓋三月十二
日子夜也。師生世宗嘉靖己酉。世壽六十有六。坐四
十四夏。門弟子依法闍維收靈骨建塔本山之右。

** 天寧幻也慧禪師傳

師名佛慧。字幻也。別號嬾石。會稽人。南宋史相之後
也。母戴氏夢天台僧扺舍。孕師。及娠。鄰人共驚異相。
見紅光蓋室如火。六歲入童子學。授經知大意。十四
慕空宗。走天台。見松谷法師於華頂之勝峰寺。求度
不允。乃泛海求潮音僧度。復不允。因之發憤葬身魚
腹中。且死得救免。舟人愍之。為剪䰂。詣谷始納為僧。
命今名。留習台教五載。一日晨課中間豁然。不覺心
吻俱開。告谷。谷奮挺逐之。不得住。聞嘉禾有濟法舟
者。走見之。會濟方屬纊。於是一缽煙村。孤笻天外。南
詢北訪。遍見大有道者。而卒機契圜通為笑嵒入室
之子。出住天寧之優曇苑。疾當世學者走聲便軟煖
一澂之。以枯澹數十年。門無宿客。嘗示眾曰。一翻相
見一翻新。好看缽盂添柄。幾處行來幾處險。猶奇艇
內藏輪海。不顧山頭月白。一任浮沈空無奈。雨腳風
清。大家和會。參方衲子。講席高流。居士宰官。天仙魔
梵。有情無情。生一乾坤。死一乾坤。聖一法界。凡一法
界。何曾謾得諸人。若也謾得諸人。那討說箇是非好
惡。賢善才能。尊卑異類。焯然些子。謾不得。欠不得。你
道是什麼境界。會麼。滿目塵埃千聖眼。半身落魄五
宗心。晚迻多寶菴。足不越閫者復十餘載。老且耄矣。
忽思天台舊隱。即日抴杖還南。嘉禾緇素遮止天寧。
俄示微疾。簡曆示小。師曰。後二日可。小師涕泣固留。
師笑諾。為更留三日。仍涕泣固留。不可。俗弟子聞之。
趣置龕室。師以是日午跏趺榻上而工適報竣。遂趨
寂焉。僧臘七十八。世壽九十一。師生嘉靖丁酉。方其
化揚神廟時。重譯來琛。山饒海富。加以國家尊崇象
教。一時禪林講肆。蔚然雲蒸。都下逮衲衣空閒之輩
尟不藉賴中貴人以自贍。師獨斥去弗受也。闃然一
室。嗒然一我。往往絕粒則闔關危坐。有餽之者粟逾
斗。錢盈環以上。亦斥去弗受也。時聞嘯聲如老鶻。吟
聲若清泉而己。然不動真際。萬行常興。凡齋施茶藥
利益事皆為之。萬曆間奉詔為慈聖皇太后飯僧。千
朝事竣。闔關如故。故王公豪執希得見其面。即非所
欲方寸之閂澀不可通。即通而昵極清光。方若露立
霜月中。亦芒寒足。桌士大夫從之遊者。惟曹駕部安
祖。陳司業雪灘最久。侍者一能明執侍終身而己。明
嘗有句見嬾石卮言中云。春水仰看人面綠。名華低
喚鳥聲紅。則明蓋長於聲律者。師語音如鐘。足有輪
紋龜畫。番番黃髮。齒落更生。皆其異相之著者。至若
五臺睹文殊真境。司爨感天台聖僧。事涉怪誕。茲不
具述云。

** 聖壽印乾法師傳

印乾法師者廣陵人也。法名海印。俗姓韓。父早喪。母
孫氏守志拊師。見師黠慧異諸兒。乃弛慈母之愛。更
張嚴父之威。過庭必訓。訓師嚴且倍常。仍命師遠學
金沙。蓋日以亢宗望師矣。然師志在出塵。殊無經世
意。母微知之。適師歸里就試。促師畢姻。師畏罥塵網。
因哀乞鄰東之老僧體菴能公者方便為剃落。於是
得墮三寶數。一日公謂師曰。千歲之椿必生廣莫之
埜。凌霄之鶴詎棲枳棘之林。師默識公意。即日禮辭
去。遍遊講肆。凡性相二宗碩大之家。若巢松。若一雨。
若昧法師輩。光昭吳會間者。莫不造請微言。諸師降
以大龍之雨。師一當以巨壑之投。升堂入室。無所關
隘。而京口悟心融公尤為駿賞。因輓師分座講說。長
河既決。千里沛然。英聲遂籍籍起東南。東南學士日
望師開法受徒。得挾策一聆玄義為快。然師自念長
水從瑯琊開法。太原孚因禪衲悟明。德山宣鑒躬擔
青龍疏鈔出蜀。擬埽南方魔子而卒自焚於紙燈吹
滅之後。宗門豈無長哉。我未達耳。若夫數他矜寶。說
彼譁音。直先聖所訶者。崇禎己巳春。博山來禪師赴
天界之請。入留都。師蹶然起僅造籌室而山還江右。
師悵恨久之。會友人山茨者從磬山來。稱修和尚宗
眼圜活。能鍼灼耆艾。師慨然與之偕往。修一見深相
器重。即以本來面目話詰師。師如癡如醉。若不知人
者十有九日而省。入室呈偈。修示以本色鉗鎚。師迎
刃即解。如轉圜石於峻阪之巔。修曰。未也。豪氂有差。
天地縣隔。師聲喏而退。叢林故事臘八陞座。師出問。
釋迦老子道。奇哉。一切眾生皆有如來智慧德相。但
以妄想執著而不證得。如何是妄想。修曰。成佛作祖。
如何是智慧。修曰。入死出生。恁麼則無明實性即佛
性。幻化空身即法身。又云。不證得。不證得箇甚麼。修
便打。師拜起而曰。若非今日親承指示。幾乎話作兩
橛。修曰。一面底道將來。師云。道得也是臘月蓮華。修
益器重之。既而聞天童法化之盛。復走見密老人。於
太白山中親炙踰年。會修遷湖州報恩。復往省覲。俄
而修寂。即欲抗跡西山。高蹈方外。而山茨禪師初住
東明簡。師曰。東明旵祖道場也。老屋敗椽雖聊蔽風
雨。奈塔山未復。祖塋尚薶。寒煙衰艸中孤掌難鳴。兄
豈靳隻手哉。師毅然走嘉湖杭。白三郡之護法及當
事者卒韙師之議。而東明繇此復業。然師不自謂德。
復去山後之數舍縛屋而居。師為人外瘁中剛。寡緣
飾與。物無違諍而義在必往。不吝情去留。而師友恆
切居東明時未三祀。長興男子復搆室烏瞻深處延
師。師欣然樂就。將為終身不出計矣。歸京口省融公。
公復以老病留。遂力卻烏瞻而棲城南之八公洞焉。
方是時。師去講座幾十年。雖同學相過從難師經論
重宣。然嗛嗛之志未猒也。會廣陵蔣氏元長。董氏問
曦二孝廉迎師入城供養。且叩楞嚴玅旨。因而四眾
聞之遂延講興嚴。及散席歸京口。公果猒世。遺言命
師繼席聖壽。非所好也而義不可辭。起敝支傾。甫一
年而病作。就醫東隱。問疾者往來如織。師恆接譚不
倦。有甯生楚儒者以事遊吳門。來謁別。師曰。子去幾
時歸。吾不能待子矣。把臂送之。低回不己。越數日忽
索浴更衣。命迻龕入室。據坐跏趺。令人扶其首。久之
熟視左右。舉手曰。吾行矣。主人暹法師戲謂師曰。今
日天雨。縱去不遠。師曰。吾有艸鞋在。主人曰。艸鞋𩌍
斷時如何。師遂閟目不語。俄撼之。己逝矣。停龕數日。
顏面不改如生。京口緇俗聞之。遂各備華旛。奉迎龕
室。歸葬全身於八公洞之左。師生萬曆乙未。入滅於
崇禎癸未五月之七日。蓋世壽四十有九。僧臘則三
十又一焉。

** 曇常集三禪人傳

曇禪者字曇生。黃州蘄春人。出家廬山開先寺。視予
為猶父行。幼從予遊方。動止有法。奉予歷百城春秋
十餘祀。雖荒村埜寺。風雨晦冥之候。未嘗見其有惰
容。尤刳心己事。於三不是語發明。從此信入。先師悟
和尚蓋器重之。繼予歸隱匡廬。為予分衛千里。還執
爨負舂如故。迨先師沒。予奔赴天童。乃留黃巖。始分
岐不克從焉。既而喪亂。洊臻山寺罄遭焚掠。殆居不
遑夙夜矣。而旋營旋葺。初無介意。以違予久。將省予
廣潤。夏止邗之東隱菴。一日無疾。忽索浴更衣。安詳
敷座跏趺。然後從容以趨寂之。故告其徒。徒驚愕悲
戀。跪乞遺言。曰。你自去廣潤禮覲和尚。吾行忙。不及
見也。言訖而終。

常禪者字法藏。長沙益陽劉氏子。幼出家。志參湖海。
以母老無依託乃負之遊方。復以利養同僧。為母罪
所至。割食食母。日食殘滓棄瀋而己。母死則荷骨以
往。於先師無恙時趨叩天童。久而知歸。逮予繼席天
童。即居請客侍者寮。復典客靈峰廣潤。故從予亦最
久。為人質直好義。觸事穎發。於友恆面折其非。於師
亦橫機無所讓。至於荷法事眾則身命以之。後遊龍
池。為龍池綱維一眾。一眾服其公。俄疾作。預知時至。
命侍人安排果燭。鋪設香几。於是索筆書偈。揖別堂
頭。竟爾坐脫。

集頭陀字聖阜。會稽郭子式也。自為儒生。以德言重
於越。於越之子弟從之。師其孝友。則雍穆於家。師其
文章則輝煌於國。故通國之人莫不欲尸祝子式。社
稷子式。而子式固深渺自藏也。魯藩監國日立以崇
官起之。為一陛見即告歸。用團練法保持里。閈日有
遊騎騷繹。則自破產為之供億。不俾一卒入下戶之
門。舉平原平水若邪谿濱。凡賴子式以全者千有餘
家。清兵渡江。遂從予雲門落䰂為僧。自茲闔戶山菴。
繭足不履市城矣。己丑冬予領越州大能仁寺。不得
己一踐都門。歸而得疾。疾且革。召諸親友從容話別。
作偈辭世。復取自肖象題之。乃泊然長逝。

贊曰。善夫。圭峰有言曰。作有義事是惺悟心。作無義
事是散亂心。散亂隨情轉。臨終被業牽。惺悟不繇情。
臨終能轉業。彼姝三士所謂轉業是邪。非邪。夫紛紛
荷橐走叢林。其誰不曰我為生死哉。而臨行灑然。寥
寥無有。何也。由信之不深。行之不篤故耳。況復狼心
蠆尾。所作殆有甚於屠沽負販者。予故於三人獨表
而出之嘉往。所以勸來。豈曰臨川歎逝而悲從我者
之皆不及門與。

** 四明孝直錢先生傳

先生名敬忠。字孝直。上世以官為姓。蓋陸終之後也。
中葉祖從父官寧國。為宛人。又九世遷鄞。代有異材。
故江東之錢氏日顯。高祖奐參政廣西。以單騎平藍
賊。功陞布政使。曾祖瓚亦任廣西副使。時人比大小
鄭云。父颺虞公名若􃁻中。隆慶朝進士。授儀曹。性戇。
與時左出為臨江太守。以亟白故御史劉臺冤忤權
貴。由是誣公酷禁。殺多人。疏動神廟。致坐福堂者四
十年。先生適生浹歲。從父獄中受書。慧異具至性。日
嗚咽吁欷。不出父不自有生。遂矢志力學版床銳減。
于時臨江拘禁日長。母田憂悴成癆瘵。歸侍則心挂
吳天。趨省則腸迴浙水。雖以父命受室。歲時伏臘。重
自悲傷。未嘗與家人一接醴為歡也。先生慮患既深
摻。心益危。思致益。登峰造極而文章憎命。達凡五入
浙闈不第。益自感憤。卒連登四十七年春榜。占麟經
第一魁。多士方圖奏請。忍不待時。或勸先生宜萬全
出父。奈何嬰鱗蹈禍淵。不得己置廷策不對。復泣血
長安道上。三年至憙宗改曆。伏闕且請死。頌父冤矣。
會當事者多疑沮。不覺憤懣之極。歐血盈斗。竟自囚
服。待罪金馬門乃得旨。原釋奉父生還計。先生自少
至壯。涕泣告哀。風雨奔命三十年。無寸晷少弛救父
之心。故自臨江脫獄之後則如丹成黃冠。道證高僧。
前後際斷。人間世無復餘想矣。所以角巾埜服。放意
湖山。恆與名緇宿衲相遊泳。兼通法乘。諸書多所譔
述。能安徹骨之貧。不熱亙天之燄。當涿州秉衡日。由
攀附躋顯要者不可悉數。先生為門賢首出。顧自浪
跡東瀛。超然物外。其高潔為何如哉。崇禎初召為刑
部郎。以母病告養。歸授生徒穫館糈以奉甘旨者。又
十年母卒。服闋復起為郎。益清貞。自樹黨人。惡其異
己。出為寧國太守。鉏強植弱。立法賑饑。存活者數萬。
終以道不諧時。免官去任。旅食金陵。甲申之變。撫臣
馬士英迎立福王于南畿以定策。居台鼎導。主色荒
不問經國大猷。先生患之。乃極陳討賊復讎之義。勸
上親征。冀乾綱獨奮。有以振厲朝埜。其明目張膽皆
諸葛武侯出師表所未經籌策者。書三上不省。先生
知必敗。即日出疆。依長公光繡隱于海隅。復援麟經
私定甲申罪臣四等之案。其維持世教人心皆此類。
尋以國事日非。憂憤成疾。明年新都覆疾。遂革乃更
號豈塵。自題其旌曰崇禎遺老。然後瞑目而逝。蓋慕
元處士林外之為人。亦以雖死不忘先帝云。

贊曰。余讀有明成祖文皇帝所編孝順錄。上溯黃虞。
下終昭代。自天子至於庶人。凡散見于史傳者靡不
搜采。僅獲二百七人。其間雖有處極人倫之變。皆可
盡子職而為之。豈若先生父嬰宸怒。同朝莫解。子欲
出而之生。所謂天雨粟。馬生角也。故為先生謀。與其
自為謀。亦安所施。夫回天之力庶幾得一第。或可萬
一陳情耳。則先生之朝黃卷。暮青燈也宜矣。獨是父
幽母瘵。天各一方。東顧西瞻。愁腸萬結。苟非窮神極
慮。竭智盡能。曷繇奮揚高翮。哀鳴九天哉。夫陸終之
後至颺虞公益蕃。今其子若孫鳳翥鸞翔。振振未艾。
彼臨江之非酷吏天實監之矣。使公無先生終閟幽
圄不出。是以聖君殺賢守。天下後世其謂神祖何然。
則先生之移孝作忠。奚俟出身加民而後見之。於乎
先生之曰忠曰孝。其斯以為忠孝與。夷考二百七人
中舍五十而慕之虞舜。誰與匹休哉。

** 廣陵三我先生傳

先生姓蔣。諱應參。號三我。邗之董子里人也。幼孤家
貧。攻苦寡強。親戚歲以館穫有秋食。孀母日甘毳以
奉者數十年。當是時。先生自足握青紫如券而救敗
扶傷。蹀躞不能前。然先生弗恤也。晝夜摩厲諸生。故
先生鑄人之風以是日聞而先生車馬亦頓矣。然先
生方以得糈為將母大慶逾弗恤也。迨喪母則又鼠
思泣血。不蘄有生。故先生終弗恤。曰。噫。負吾也夫。然
吾不人子負而天以吾子負。則吾真負也。夫先生恭
不泄邇。孝不忘遠。居恆時有祭。月有祀。雖賓燕不廢
也。凡祭必齋必夙。明河在天則先生皇皇起眎曰。旦
矣。非采蘩風人交鬼神之道也。不敬奈何。然廢徹而
光昭如故。轉己祠墓禮。俗歲一二展。先生則嘉辰令
節皆往。雖豆無豐碩而烹葵燒芋。獻酬交醋。若藹然
膝下者。夕末為先人分歲。朝初復為賀旦。皆生人禮
也。故鄉農望而慫若慎爾。芻牧毋干先生隴。恐先生
傷胥邵也。春秋獻文廟。先生不與從。則陳詩書闕里
志於庭。炷香束帛。拜階除首。九頓歔欷。顧子孫曰。先
師衣被我德厚焉。可忘若欽念詩書訓邪。忝先師不
可。先生豐頤後耳。美須髯。童子光外射而頎然。面目
嚴冷。類刺削神人。自其勝冠。時燕居必冠。冠不釋元
者近六十載。門弟子遇諸途。十步外必虛左俟端。拱
唯謹閻。子含卿有軼才。駘蕩無所忌。居恆咄咄。掀髯
風搖四座。殆隅先生則終日恂如不能言者。今上頒
朔先生旄矣。然左書箴。右書銘。兢兢如也。故生平無
過誤。聞人過誤輒同廢病。恐終不得活。諸生也大則
讓。小則規。子孫則畢讓無巨細。孫某過中陳。見屣焉
蹴之。偏先生讓曰。齒君路馬。何如蹴父履。讀詩書大
家子不識禮。固當終朝不懌。當食猶歎嗟。孫某懼。叩
首自責無所容乃己。先生見子姓類師生。臨家人若
臣。主自妻媳以下終身未嘗窺戶庭焉。一孫一子。子
善舉於鄉。為今孝廉君。孝廉於先生最為式穀。然先
生廉隅見矣。故先生終以德王。子孝廉又以文雄。孝
廉恆多為縉紳。先生操觚家所誦說。先生則人人樂
道。以為三我先生真古狷潔士哉。雖然先生清刻矜
己。諾猶古東楚風。若其動符禮法得不教焉。殆鄒魯
彬彬君子未遑也。猶喜古皇先生教少欲知足。固一
白衣杜多。白社有外務。則先生禦操不平慷慨然。固
飲酒食肉。新學近事男多竊笑先生。然諸近事男聞
經行道崇勝業皆自遜不若先生。然察之則不若先
生遠甚。識者多謂先生用儒治身。用佛治心。則先生
笑不言也。然先生疾革。猶命佛者擊磬誦修多羅。先
生則傾耳聽。使聲琅琅不絕。然後右脅吉祥乃逝。則
皆古皇先生教也。當彌留時。子婦梁割肱雜糜以飲。
先生幾起。卒以衰憊。殞此哲人。惜哉。

贊曰。史闕文。馬借人。二事皆末孔子稱之。何也。傷周
道澆漓日甚也。往余客句章見秦縣王子式。姚州管
生聖者。其人皆布衣。有王公之重。矯節砥行以生人
之死。當世之人因之而寡過者蓋千十百家。先生亦
然。無大位。整齊當世而危言危行。當世亦憚之。語曰。
猛虎在山。藜藿不采。先生有焉之三人者皆人倫羽
儀也。今一歲間相繼化去。余甚懼之。然於越多君子。
廣陵多廣商大賈。故余亟采先生行事。論次為傳。付
孝廉君俾號於人曰。先生出矣。自古有死。先生蓋未
之死也。悲夫。

** 義僕傳

吾家有老蒼頭。忘其族姓里居。小名進寶。子。無更錫
嘉名。遂名進寶子。幼鬻吾家。仕吾先王伯。伯父伯兄。
伯兄之子。子之又子。五世矣。為人質愿。寡言笑。經旬
未嘗見其啟齒。惟渠渠力作無休時。始吾王伯少有
蒼頭。方學推襏。幾廢股。日糞其主之田以佐佑之。故
吾先王伯捐賓客之日鼠壤有餘蔬。後歲大不穰。伯
父早喪。伯兄又不事事。所糞之田日折而入於逋主
之家。蒼頭則為之佃。既食其入。復收其贏餘。以供歲
時。伏臘暇則理蔬圃。治水薪。凡伯兄之家待蒼頭舉
火者。三世伯兄蕃嗣姓困於貨。不能為蒼頭置室。遂
終身亡偶。然不聞其有外遇與夫不足之色。以予少
長。見蒼頭大都若此。近復聞其采藥山中。得奇藥。以
之飲病者病輒愈。方且以僊真品目之。予謂事出偶
然。未可異。獨其生平奉主義至高。有類古之良大臣
者。今之大臣有能彷彿於吾蒼頭之一節。其肯以疆
場之患。社稷之艱憂吾君哉。義士也夫。純臣也夫。





布水臺集卷第十二

布水臺集卷第十三
住明州天童寺匡廬黃巖沙門道忞著

* 塔銘一

** 佛日石雨方禪師塔銘

鷲嶺別傳之道以不傳而傳。少林直指之宗以無受
而受。冷灰爆豆。枯木糝華。師子兒吼時祖父母皆喪。
此豈可以心思口議之與。然其間顯晦在人。興衰有
數。盛之所以之衰也。周昭實濫幽厲之觴。微之所以
適顯也。光武獨振炎劉之祚。國運且然。況法運而有
不然者乎。是故大風止而大仰來。郢陽微而淮月炤。
濤翻禹浪。蓋由涌水滔天。櫂轉慈舟。則自鑑湖一槳
道未墜地。識大以賢。然則祖述曹洞憲章。雲門舍佛
日禪師何適哉。予與禪師竊嘗共侍基隆。其嗣好木
材以遠門柱。公之狀來謁銘。又以師同門愚菴盂翁
與予交好。誼不敢辭。因得論次而擇其身證利生之
大者為序。序曰。師諱明方。字石雨。檇李武塘陳氏子。
父文錦。母徐氏。以艱嗣息故。聞虎林法相寺長耳定
光佛靈。應著遐邇。往禱焉。遂於萬曆癸巳正月之晦
日生師。寶月懷吞。金環手握。所以靈根夙種。慧業生
知。方就外塾。早己卓異諸童矣。年二十二偶遊雙塔。
見寺僧行道威儀。有感昔緣。有在天誘其衷。遂辭親
棄家室。還投法相寺。從西築宗公剃落。首丘之義不
忘本也。故師歸。受業眾請說法。有曰。古定光。今法相。
驀地相逢難度量。短十尺。長一丈。橫看成嶺側成峰。
幾希惱殺丹青匠。無底缽盂一箇。斷鼻芒鞋一緉。海
角天涯走一回。兩耳依然在肩上。雲流天空。務開生
面。益知師為不可測人也。是歲甲寅秋。即與老宿靜
安者結社修淨業。一日擊木魚。高聲誦佛號。忽擿椎
曰。不惟西方東土亦可生。靜曰。且莫艸艸。南泉三不
是話子作麼生。師芒無所置。畣日礙於中膺。為之痛。
次春雲門澄和尚說法嘉禾。敬往參請。告以所苦。澄
從容開導。工夫自此綿密。坐立稠人廣眾闃爾之子。
于征有聞無聲矣。見儕輩往往商量公案弄齒頰。則
歎曰。禪若是我也會得。或曰。你試道看。師出眾作女
人拜。儕輩愕然。迦陵在㲉響遏群音。眾由是憚之。後
閱楞嚴。至我真文殊。無是文殊。若有是者。則二文殊。
不覺身心世界打成一片。然冷地拶著未免吐吞不
下。復走見澄。澄示以本色鉗鎚。仍命一人半人所在。
直須親到冥。鴻志天外。一聞澄誨。刻意拼茲生。一缽
千家。孤身萬里。去徑裝包走江西湖南。參憨山清無
異來二師于匡博之阜。往還叩擊。快說無生甚洽也。
惟來以師造語未玄。勉教死下工夫。自能入作無別
證。還走越納戒雲門。師自甲寅薙染至癸亥凡十載。
于中登黃海。造衡廬。入天目。饑寒毗佛洞。風雨西方
菴。灰心泯志如大死人。卻恨死了活不得。復下西峰
過雲門。時澄爐韝洪開。江湖畢集如市師。挾袱入堂。
要韋天約矢不語。刻期七日徹證。沈舟破釜。示必死
無還心。一日聞澄上堂曰。放下著。頓覺通身慶快。即
呈偈曰。平空一擲絕躊躇。轉眼風波徹太虛。會得竿
頭舒卷意。放生原是釣來魚。澄痛加訶斥。麾之而出。
適于經行次。聞僧舉大慧語禮侍者淨剝荔枝話。遽
豁然軒渠一笑。首座搊住曰。道。道。師曰。恰值某甲持
不語戒。座奇之。山門送亡僧。有問澄。亡僧遷化。向甚
麼處去。身甚戰掉。澄曰。問話且置。把者戰掉底去了
著。師曰。和尚何得以四威儀見人。澄擬答。師卻作戰
掉勢。澄曰。賊。師曰。賊。賊。料虎頭。編虎尾。通身環手眼
而虎卒莫肆其爪牙。解制入室。澄問。如何是一口道
不盡底句。師曰。晨昏禮拜和尚也是尋常事。澄曰。趙
州道無。意作麼生。師曰。和尚好下棋。某甲麤知。澄曰。
他道有又作麼生。師矢口頌曰。家家有幅遮羞布。放
下便能當雨露。獨怪當年老趙州。擲卻頭巾頂卻褲。
珠之景隨谷之響。畣又何過焉。澄遂印以偈曰。分明
識得趙州狗。拾得鼻孔失卻口。莫于萬仞峰頭立。且
向叢林陸沈走。并授斷拂一枝。故師又自號斷拂子。
聞楚黃無念有禪師手段辛辣。過諸方。諸方雅號絕
學道人。往謁基隆。與徵論。大為賞契。去隱黃安鷂子
山。神光一道。萬境俱閒。恬然艸衣木食。蓋不知夏之
日。冬之夜也。俄澄圓逝。奔赴雲門。復入天台。活埋香
柏白馬之臥堅矣。然大法屬肩承則己有排闥而入
者。不得己起象田。應蘭芎。再應天華梅破香包月生
海嶠。一時四遠趨風來至莫可遏。於是王大冢宰祁
大中丞等復請主雲門顯聖寺。門庭日闢。道望愈隆。
杭司李黃公海岸。大中丞集生居士親詣座激揚亟
稱服焉。住凡三年。至丙子嚴印持聞子將諸公又請
主古杭寶壽院。誅荒滌薉之次得前住石田熏卵。塔
五百年沒荊榛。而師出之。咸謂前石田。後石雨。師殆
石田再來云。既而風扇閩川。福唐王光祿響師之切
合。諸紳士削牘來迎。戊寅請主長慶。己卯延入雪峰。
辛巳應古汀緇素之請結夏靈山。秋開戒師峰。冬孝
廉王蘇門朱聯岳等請主普明。時虔州嵯峨漳州三
平俱以住持相延。師力卻之。壬午居考亭靈峰夏。五
為浙中。諸檀護請還寶壽。是冬再過天華。癸未屺瞻
葛太常請興龍門。師以棟宇湫隘為改。易基陛一撒
新之。甲申嘉禾曹侍御請主東塔。乙酉歸龍門夏。循
覺浪盛禪師與武林護法之議。率同門諸法裔送澄
和尚神位入雙徑祖堂。眾請垂示。更為陞座。秋卻皋
亭佛日之命。是歲龍蛇起陸。所在招提遭劫掠。將及
龍門。一眾回皇。恿師暫避。師曰。無庸也。內心無喘。外
復何憂。兇徒至為雲霧所迷。果人剎不見而去。丙戌
佛日勤舊及當山檀護三復敦請。至是應之開法弘
戒。萬指圍繞。丁亥。八閩部使者同闔郡紳僚遣官致
幣。請興雪峰芝山兩剎。師堅辭不就。時四方兵凶繼
見。忽語眾曰。世界如此。不若歸去好。眾莫之覺也。每
歲元正小盡。師以是日生冬。即以是日解。至戊子初
三。即撾鼓上堂曰。人人藤斗笠。箇箇水雲包。出門蹋
著艸。途路更迢遙。到者裏不倒斷得一回。直饒說箇
回途得妙。就路還家。便是千里萬里。又云。只因你不
能向異類中行。且道異類又如何行。乃握指云。一雞
二犬三豬四羊五牛六馬。為甚麼七不道。參首座驚
問其故。師曰。我來日要上龍門。座曰。和尚幾時回。師
曰。初八九便來。初六至寶壽。初七上龍門。晚示微疾。
次早命湯沐浴。屬託後事己。端坐不語。諸門人問。和
尚還有分付也無。師曰。更有甚麼分付。值法師寄浮
者偕諸山問候。師一見微笑而寂。越九日。封龕。顏貌
如生。奉安丈室。一日。山兵麇至。欲燬龍門。見師龕儼
然。不忍與寺俱燼。舁而出之。百夫震虓。力莫能舉。由
是群相驚異。寺賴以存。己丑中春依法闍維牙齒數
珠不壞。頂骨糝五色舍利。門人收餘骼及諸不壞者
建塔前山。瘞於金龜嵒下。世壽五十有六。僧臘三十
有五。師初主龍門時。葛太常慮師受別請。師曰。山僧
儻別赴。終當歸根此地。今示寂本山前。語果不爽也。
師儀相清臞。面長有尺。秉心淵塞。律己霜嚴。珠回玉
轉。其用世圜也。風卷雲流。其去住輕也。海湛天光。其
襟懷之澄廣也。堂之高。簾之遠。其悟入之深而玄也。
宗廟之美。百官之富。其語言三昧之絢爛有光乎祖
域也。猶復謙光導物。慈忍居懷。所以一時賢士大夫
樂與之遊。煙霞湖海之賓。願就刀尺。即屠沽販負市
儈輿儓之輩。莫不瞻顏而說志。聞教而悛心者也。至
於翰墨之工。得一字而𤦹玟是託。詞章之妙。落一言
而什襲為珍。固不足為師道矣。若夫橫抽寶劍。玅協
弘通。則更有意不在言。來機亦赴者。如一日上堂。有
問。七九六十三。且置父母未生前。還許學人會也無。
師曰。問即不得。如是則不弄啼鶯舌。解吟無字碑。師
曰。易拾爐中雪。難分海底燈。肯諾不全蒙師指。不犯
師顏請借賓。師曰。好炊無米飯。供養莫將來。祇如將
來又作麼生。師曰。恐喪我兒孫。僧作女人拜云。恁麼
則借他香燭稱他壽也。師曰。新荔枝。新荔枝。雙鎖金
鍼。暗穿玉線。洞簾高卷。風起雒叢。宜其然矣。不有銘
而志之。曷以懲頑儒而大鷲嶺不傳而傳之統哉。銘
曰。

「　靈山密印。少室真乘。分張二五。化變鯤鵬。不傳而傳。無受而受。唯證相應。寧容聲口。二祖不往。達磨不來。華糝枯木。豆爆冷灰。師子吼時。父母皆喪。超宗異目。從來過量。葉綴華聯。敗乃祖胄。靈根密固。異苗翻茂。全因淮月。得炤郢春。道無今古。弘之在人。矯矯散木。浪躍中流。煙簑一槳。櫂撥慈舟。須彌橫空。日月輔轉。倬彼宸苔。豈合車輾。式生異人。承願而出。水繪魚蹤。空鐫鳥跡。真雖不幻。幻以顯真。紅爐翥鳳。石女產麟。不昧正因。徹見源底。平空一擿。雲開萬里。楊飛九月。燄結寒冰。九轉丹還。百煉金精。龍以蟄神。豹以霧變。雪送梅春。霜敷蘭艷。壁梭騰化。囊錐穎脫。嵒虎奮威。艸蛇驚活。川趨鶩集。湖海賢英。誠投慢折。名公鉅卿。天華散彩。佛日揚光。為霖為雨。迺梯迺航。風回洞上。光闢雲門。今時盡卻。空劫不存。吟鍼枯骨。唱玅非舌。泥牛海吼。木馬火躠。清波不犯。梭腸不控。文彩縱橫。竿頭變弄。湖蘸星辰。線穿海嶽。玉象倒騎。紅鱗掌躍。驪珠擊碎。夢戶推開。勤修供養。更不將來。皋亭葉落。歸根龍門。去留何吝。往有成言。回途得玅。就路還家。漁歌唱晚。櫂入蘆華。松虛夜籟。鶴空月巢。風嚴霜重。五天寂寥。舍利光流。金龜嵒下。薪盡火傳。千秋炤夜。」


** 竹林林皋豫禪師塔銘

歲在丙戌。林皋和尚入滅。予聞之傷。哭之以詩曰。狂
波正倚障回瀾。砩響忍聞一夜殘。淮海潮鳴千社泣。
金山浪打六群歡。盲龜尚自艱浮木。桂櫂誰同接險
湍。堪歎衢昏良導隱。無能為勸一停鑾。蓋慟之深。惜
之至也。今又八年。其徒某持師狀來徵予塔上之銘。
夫師豐功在泉石。至教溢湖江。彼窣堵巍然。必有天
龍密而拱衛之者。靡予銘而淪沒哉。雖然山有時而
騫。石有時而泐。陵有時而下。谷有時而高。文無渝焉。
銘之宜也。予則何敢辭。按。師名本豫。號林皋。晚稱晦
夫。崑山陳氏子。幼不茹葷。喜燕坐。十九出家。薙染蘇
之堯峰寺。因誦金剛經有省。奮志詢方。瓢笠自隨。首
參雲門博山。次參金粟密和尚一橫。機無所讓。最後
參天隱和尚於磬山。機緣契合。乃依止焉。一日。隱謂
師曰。豫上座。我疑你不會廓侍者與華嚴相見因緣。
師云。非但和尚。盡大地人疑殺在。隱曰。盡大地人疑
你則可。莫使老僧疑你。師云。恁麼則某甲罪過。隱曰。
祇如興化與旻德賓主四喝化云。旻德會一喝不作
一喝用。且那裏是他會處。師云。放某甲過。別通消息。
隱曰。不要下語。師遂呈頌云。賓主相逢。縱奪作家。喝
下雲從見活蛇。棒頭突出通無犯。豈作親承解撒沙。
隱然之。適金陵。緇白請隱和尚住中山石湫寺。隱特
命師往主其席。且授以偈曰。中山深處可安居。就裏
藏鋒得自如。門戶打開來宿衲。鉗鎚玅握勘承虛。宗
乘了了曾淘汰。己分明明任卷舒。不是尋常流輩客。
莫將心意更躊躇。師赴焉。未幾。出主武林寶嚴。復因
姑蘇申大司馬范方伯之請。歸主堯峰。聲光日著。道
大顯揚。至崇禎戊寅。潤州陳銓部笪使君以竹林荒
廢己甚。非師莫能起。由是遣幣敦迎。師欣然就之。至
則基陛之上別有僧居。乃即山之半披榛鑿石。刱為
新寺。不數稔而輪奐郁然。炤耀江淮矣。居恆普請必
赴。不容學者規避。逮住竹林。則日雜傭作。躬勞眾務。
然汾陽之夜參。不廢華祖入室之牌。旦旦而縣。故參
玄之侶。莫不惕其法令周章。畏尤嚴父。旋復感其為
人誠切。則又愛如慈母焉。尤更留心老疾。凡見方外
龍鍾衰暮負挈瓢囊而至者。必從容勸住。與之盤桓
朝夕。有若舊識然者。或時有病。則親簡藥石。手自煎
煮。不幸物故。一概津送以禮。富貧不計也。礱石為普
同。以掩亡僧之骼。師為軿手軝足。勞極至腫。知事請
師少間。師曰。此輩皆為老僧而來。安忍視其暴露而
不亟為厝置邪。自以身既匡。徒必苦樂均之。五坐道
場。未嘗間操匕箸。背眾而食。有典座自取常住麵作
𩚼飥供師。師廉問。知其故。立命賠償庫司。且擯逐之。
所寓隨緣住持。不發化主。不通刺檀越。不倚權勢。以
規免意外之禍。住竹林日。有僧乞羅文學書。求郡牧
程公為外護。師知之。追書責擯。後文學以前事語郡
牧。牧甚多師。乃親執弟子禮。入山問道。復於北固之
下建菴曰生生者。以奉師焉。生平慈腸悲腹。柔如脂
韋。而浩氣剛中。又復確如金石。崇禎十三年。歲大饑。
江淮之間。飛蝗蔽埜。民道殣相望。師食不遑處。罄以
衣資。賑諸饑者。始參雲門。師為維那。今徑山費禪師
亦居座下。有閩僧犯堂規。師欲舉罰。費關說焉。師厲
聲曰。老兄得恁麼鄉情太重。他日若為號令人天。後
費開法金粟。每每舉此誡諸學者。出住石湫寺。側有
廟神叵靈。里人常以葷祀。師為神說戒。誡神齋素。神
即見夢於里之一方曰。我受林和尚戒矣。勿以葷祀
我也。里人至今素祀。卒以為常。乙酉夏。五清師渡江
入南徐。官民潰散。被甲執殳之士環寺門。交錯也。師
臨眾。一如平時。無少沮焉。住竹林。凡九載。殿堂像設。
山門寮舍。以至庖湢器用之屬。莫不事事完美。故閣
閣橐橐登登馮馮之聲。未嘗一日停音也。至丙戌冬
十一月。旬有二日。示微疾。命止工息作。十七日說法
辭眾。十九日沐浴更衣。定以明旦寅時去。適呂山主
者有事廣陵。其子泣請父至為期。越午。呂至。師屬託
後事己。乃端坐說偈而逝。世齡五十五。僧臘三十六。
門弟子建塔。窆全身于山門之左方。乃刻茲石。銘師
之蹟。以志于丘竁。以告于來茲焉。銘曰。

「　少室燈非世燄方。毗嵐風刮愈寒芒。二五分張六葉餘。光于千界月煇煌。明終無盡曷由爾。似而續者類僧王。年遠普通漸式微。綿綿濟北獨延長。師繼磬山稱後起。鉤深索隱揭其光。誠切為人無假借。起屍之德何允詳。會老華亭去不回。竹林千載冷秋霜。師一顧之寒燄發。家聲門祚頓然張。憧憧來者滇與蜀。秦鳳魯麟冀驌驦。江淮坐斷敢誰越。一劍當門大啟疆。愛日嚴暘人共戴。真慈至育師有常。漁歌唱徹歸晚浦。蹁躚雲外鶴空翔。師德允宜昭百祀。銘詩我作壽無央。」


** 天童林埜奇禪師塔銘

李白之送友入蜀也。則曰。山從人面起。雲傍馬頭生。
其早發夔城也。則曰。朝辭白帝彩雲間。千里江陵一
日還。蓋蜀地山川險阻。自古記之矣。惟山峻水湍。故
其人類性剛而果決。堅忍耐苦勞。以之向道。則勇往
易于入作。殆亦風土使然。不然。或蹋殺天下人之馬
駒。間世而一出焉。斯有之何以緇雄代作。半起蠶叢
之國。無論法眼雲門。從金剛大士劈華嶽以分流。即
臨濟兒孫光明炟赫。統系相承以來。十傳則有東山
演。十一傳則有昭覺勤。十五傳則有臥龍先。十六傳
則有徑山範。二十四傳則有海舟慈。沿流至先師悟
和尚。閱世且三十矣。復有今林埜禪師。豈五丁鑿道。
天固為法社開象龍之路與。師名通奇。林埜其字也。
合州長樂人。本姓蔡氏。生而澄靜。不類孺子。不喜肉
食。時年十歲。父母度其志向非塵網中人。因命依金
鐘寺叔父道然為童行。十七歲剃落。性樂禪寂。猒讀
誦。至年十九。恥州縣僧庸碌不足尚。即慨然動他山
之念。由是出峽南遊。猒飫江南。講肆十有餘載。業息
肩當湖。方期掩室千朝。翻閱如來一代時教。俄患痢
瀕死。乃知經論之學。非究竟法也。時先師悟和尚正
王化金粟。渴欲就參。為緇素留。不果往。適有傳粟示
眾參禪偈。師聞之。懷疑不己。極力冥搜。芒無所入。會
粟過當湖。則加額曰。天賜我也。亟遣僧請益。粟曰。教
伊關中莫妄想。益溟涬莫測。所謂心智為竭。殆如土
木偶人者經歲時。忽一日失足墜樓。恍然而覺。遂成
偈曰。一念未生前。六戶絕消息。瞥爾揚雙眉。大似眼
無力。聞粟在吳門。即日破關走金閶。不以寒暄起居
玉帛見粟。直奪角衝關。左屬囊鞬。右執鞭弭。與粟相
周旋。粟固奇之。逮明年。粟赴鄮山。師亦隨往。偶檀護
入山設茶。粟舉洞山與泰首座喫果子因緣。命眾下
語。諦當方許安排。師時在眾。即曰。食到口邊。被伊奪
卻。粟為首肯。叢林以此知名。又粟因佛誕示眾。世尊
才出母胎。便解指天指地。你等諸人。尤向山僧擬討
甚碗。抴拄杖下座。一時打散。師于此全身脫落。透頂
透底。無復纖機留礙。凡侍粟十年。逢場對壘。兵交刀
接。每每倒捋虎鬚。未或當仁少讓。既受屬累。尤居天
童座下踰年。始應禹航廣化之命。至壬午秋。悟和尚
示寂。師奔赴通玄。眾議住持枚卜。同門三卜。而得師
名。不容推遜。乃繼席焉。提策方來。直據本有。雲薶雪
擁。五見冰霜。群峰讓其高寒。禪侶慕其慈嫗。雖極枯
澹寂寥。學者恆輻輳如歸。以出隊嘉禾為闇齋。黃憲
副堅留。勉住東塔。未幾。迻主棲真。既而天童席虛明
州。當道士紳公議歸師。復遷居太白。前後蒞眾十年。
夙興夜寐。寅畏小心。雖在安常處順之中。每懷臨深
履薄之懼。然屈申以道。持正不阿。苟道在必申。不以
利害權勢稍為貶損。方師初赴天童。山門以夙釁搆
訟在郡。郡司李欲一瞻顏色。左右亦謂乘間得以相
浼。師堅志不往。及司李專人請齋。為一赴。然竟席未
嘗片詞于訟事。其持正皆此類。所以四坐名坊。非有
子貢之先一出輿情共舉。眎彼巧力而謀。與夫詭遇
而獲者。顧不可風範一世也。邪師應機接物。出語渾
樸。不為趙昌之華。葉公之龍。徒事藻繪。以炫燿見聞。
至其一二見狀中者。則所謂想酢生液。雖未澆腸沃
胃。要且使人慶快。住二年。感微疾。眾請辭世偈。師瞋
目曰。要去便去。害甚熱大。時有赤冶禪人求更名。師
援筆書行果二字。乃曰。行果圓成。遂擲筆端坐而逝。
世壽五十八。僧臘四十一。塔瘞全身于寺前新菴之
左。予蓋有語。封其戶矣。其門人古唐聞姪又以月山
泉首座之狀來乞予銘其塔。予媿不文。無以行遠。然
辱在同門。知師最悉。念非予。恐師行業久而遂湮。抑
後有景行之賢。將無由攷鏡而仰止夫師。則予責也。
乃論次其大端。序而銘之。銘曰。

「　達磨一宗。丕顯曹谿。南嶽衍長。曰讖于西。馬駒是育。血染霜蹄。􃁼𨇯一蹋。四海平夷。臨濟振興。光賁五燈。有嚴孫子。碩大無朋。世更太白。六五親承。雲蒸霞蔚。鳳翥龍騰。十二人中。師其後出。藞苴川僧。性實難匹。撒手危樓。翻身楖栗。機警用圓。風雨暴疾。起坐通玄。眾山為低。騰空漢迥。華頂雲迷。蘭滋芳甸。蕙紉春畦。聲馳湖海。著意攀躋。櫂歌東塔。灣弄棲真。漫天布網。萬里垂綸。鼇連釣。丹穴齊緡。鼓須彌浪。揚渤海塵。晚據天童。奠安太白。風漾文波。池涵素魄。逸翮摩蒼。神魚縱澤。合浦珠還。風規猶昔。馭眾圓合。律己端方。逢強不弱。遇柔寧剛。孤風卓卓。燁燁謙光。下無輿儓。
上無侯王。行果圜成。出世功終。破沙盆碎。正法眼空。一錐無縫。八面玲瓏。嗣燈有人。光炤無窮。」


** 靈隱嵩居如公塔銘

虎嘯則風生。鶴鳴而子和。夫物有自然之感通矣。矧
躬師模而冶鑄乎人倫者。世道衰于晚葉。葉縣汾陽
之風不再響。予猶及見楚黃無念禪師。門庭嚴謐。肅
殺如秋。蓋一于霜摧雪。絕不以溫和姁嫗之者。然
其規為先德痛斥。今時不離使人超情越見者近是。
常言我人生死根株。深徹金剛輪際。苟非全喪。無始
時來。心豈易卒拔。彼依違四大。偃仰塵勞之輩。直三
途櫱種耳。焉可俾之入我法中。而破壞我邪。故極其
排斥詬厲讎視。方來如蝎而方來卒無敢登其門者。
計同時偕予親依僅三五僧。而嵩居如公實在其列。
如公髫年嚮道。丱歲披緇。乘戒俱急。而尤銳志禪宗。
故義學之家。朗達如雪浪恩高卓如雲棲宏。古心澄
芳。稱毗尼最著之師。天童顯聖。號禪社特尊之彥。公
皆奮臂長呼。與之箭鋒相直。獨伎倆枯竭。禪師無餘。
由是伏膺禪師。而動止規模之寢削萬緣。罄空諸有。
甘畢生作無意智人矣。眷靈隱祇園之勝。貰賃以居
三十年。古寺閒房。飯蔬飲水。人無知者。而公亦不使
之知。迨晚年。為故人觀如法師請居上竺之蒙堂益。
遂閒心宴坐。經行殊矍鑠。無老意。居恆不覆頭嚴寒
沍凍雪頂蒼。然畫就須菩提。有與公久住者。不見其
拈弄紙墨。忽一日索筆書偈曰。今年七十五。木人空
裏走。雨打溼虛空。燈籠笑破口。擲筆長逝。公亦異矣
哉。然禪師之道。實有以啟公也。是宜銘以志之。公楚
人。武昌秦氏子。法名常如。禪師所命也。銘曰。

「　生死根非淺智拔。一生辦在情枯竭。銘詩我作聲金鐵。書之擘窠劖之碣。雨洗風磨光不滅。」


布水臺集卷第十四
住明州天童寺匡廬黃巖沙門道忞著

* 塔銘二

** 南澗箬菴問禪師塔銘

順治十三年乙未之歲。箬菴問禪師解夏磬山。預告
逝期。至年秋二十七日。蛻化于吳江之應天寺。世壽
五十二。坐二十九夏。十月孟冬。諸弟子迎龕歸南澗。
依法闍維越。明年丙申二月十九日。奉靈骨入師所
營之壽藏中。又明年丁酉。其門人曉菴輩來天童丐
銘住山。僧道忞謹撮其徒絕流策公之狀。而為之銘
曰(只取二句四句協韻其一句三句不拘者乃用。以記之)。

「　龍驤邁種。式產靈窪。優曇瑞應。豈雜葦麻。(一)。矧師乘願。來為法艖。松陵望族。陽羨名家。(二)。父字安期。俞宗騮驊。號極淵博。著書滿車。(三)。晚憂無子。憯用懲嗟。乃供大會。百日無遮。(四)。師曰我來。宵戶流赮。厥聲載路。其泣呱呱。(五)。年方弱冠。遊神道涯。偶閱楞嚴。思益超遐。(六)。孰牖我明。燦發心葩。長跽磬山。乞敲鎖枷。(七)。山為徵詰。疑情愈加。矢入重關。大啟城闍。(八)。有翩者鳳。將遂求鸞。神警而寤。鴆振飛翰。(九)。皈投法雨。落䰂理安。光陰痛惜。策我血汗。(十)。首造金粟。才申問端。火蛇燒面。骨毛俱寒。(十一)。忘眠廢食。智落情刊。經茲淬礪。孤危絕攀。(十二)。磬山仍陟。文殊復參。豁爾開覺。風聲指南。(十三)。言前薦得。腦後抽簪。箭鋒屢試。編逼再三。(十四)。從茲穎脫。如龍起潭。機用自在。綱要底探。(十五)。濟河待漲。天目開嵐。磬山縣屬。大法宜擔。(十六)。旋命師攝。報恩名藍。師辭力矣。豈曰不堪。(十七)。狻猊在窟。睡虎方憨。心期自許。實遠且譚。(十八)。報恩委順。南澗化遷。武林檀護。競飛奏牋。(十九)。曳杖來歸。一住十年。家風嚴冷。條令森然。(二十)。同居衲子。戒抑短偏。貴真操履。實行為賢。(二十一)。尋常怒罵。稍忤扑鞭。影響聞風。望崖縮竣。(二十二)。身衣不勝。
英發進泉。居無惰容。見者惕乾。(二十三)。院宇日整。蠃月明鮮。藏典伊蒲。信施委填(。二十四)。檀金客盜。虎警以悛。劫掠踵門。雷雨震蹎。(二十五)。甲申之變。賊彌郊埏。山房鎮靜。賴師卒全。(二十六)。慨念禪宗。近系失銓。續燈手輯。有光祖筵。(二十七)。龍鬚天目。遠造敻巔。高中兩峰。蟬蛻在焉。(二十八)。來瞻來禮。式敬式虔。乃知師意。重本所先。(二十九)。同門晦夫。圜逝竹林。遺命繼席。師為一臨。(三十)。抿龕入塔。語集餘琛。佛事既周。歸闔澗潯。(三十一)。專人三復。乃鑒其諶。安居結夏。來莫可禁。(三十二)。金山龍遊。元勤覺場。僉議揚化。非師莫當。(三十三)。牘齎公府。塔放寶光。我龍受之。奔走若狂。(三十四)。大陳法會。陞座舉揚。乃為磬山。恩酬瓣香。(三十五)。說張無畏。舌吐廣長。魚龍出聽。萬指躋蹌。(三十六)。山有廟祀。夏禴秋嘗。毛炰胾羹。籩豆大房。(三十七)。請以麵代。割爾犧將。非師道大。孰感蘄王。(三十八)。爰有大士。南海載歸。滲金沈渚。咸各請祈。(三十九)。神以夢告。宜師式依。與師何德。師慈世希。(四十)。大江楊子。風波險巘。往往覆舟。師實憫之。(四十一)。乃造輕舠。乃徵篙師。援危拯溺。無忝大悲。(四十二)。荊谿復輓。磬席久虛。義正首丘。往敢躊躇。(四十三)。躬親香火。灑埽庭除。先規罔替。來學與與。(四十四)。嘉禾漏澤。兵燹之餘。殿堂俱燼。鐵佛留軀。(四十五)。佛亦何心。血淚盈裾。感動群情。援師拮据。(四十六)。師焉至止。滌荒搆廬。半載落成。悲智所孚。(四十七)。食時分衛。靡間屠沽。相勸遏劉。廣惠貧孤。(四十八)。結社放生。樂及禽魚。秀人從化。卿宰延譽。(四十九)。淮撫恭順。自遠欽風。繇妻悍妒。手刃諸僮。(五十)。侍婢索命。為祟為訌。迎師說法。師音如鐘。(五十一)。情緣爍破。幻趣頓空。玉人自去。淮水仍東。(五十二)。順侯聆悟。留止文通。踐登道場。執禮愈恭。(五十三)。齋筵重疊。嚫施彌隆。師一顧之。罄散巖叢。(五十四)。淮陰漂母。祠墓艸封。賦詩悲弔。舟己解㢥。(五十五)。瞻言百里。道俗追從。佇立以泣。德
感何鴻。(五十六)。歸辭漏澤。高臥磬山。手封馬鬣。南澗之灣。(五十七)。盡揮昔居。免涉人寰。世緣永謝。畢遂投閒。(五十八)。日月無幾。莢數開蓂。忽語近侍。你策須聽。(五十九)。我今住世。有若晨星。往矣金車。託彼祖庭。(六十)。檜楫松舟。蕩漾蘆汀。將從船子。撇此幻形。(六十一)。詰朝解眾。飄然一輪。蘧廬大化。浮漚乾坤。(六十二)。風林月渚。間復留行。爰發櫂歌。旅泊自名。(六十三)。南澗既委。報恩復晤。乃往潯谿。別我檀護。(六十四)。檀護別矣。湖山道舊。周爰咨詢。告我不復。(六十五)。舟艤應天。范蠡所遊。師曰吉哉。泊然歸休。(六十六)。那伽不動。出沒自在。雲流天空。去來何礙。(六十七)。寶幢澗復。闍維金棺。火後莖茅。鐵蛇莫鑽。(六十八)。薪窮不盡。嗣燈有人。一缸長燄。予則奚顰。(六十九)。嗟師英特。磬山白眉。嗟師典刑。天下風規。(七十)。師道曰超。師德曰乂。師貌曰臞。師心曰戴。(七十一)。眼兮碧落。襟兮瀟湘。濯兮江漢。暴兮秋陽。(七十二)。月寫于身。風宣萬偈。機匹玄沙。語方大慧。(七十三)。師今往矣。吾宗式微。紅輪收炤。桂魄潛輝。(七十四)曷昭來許厥猷奕奕山翁作頌其。詩孔碩(七十五)其風肆好。師固推雄。我若有福。往先道峰。(七十六)。師蓋知我。我敢負師。雲漢昭回。勒此豐碑。(七十七)。鬼神呵殿。天龍拱衛。休有烈光。千秋萬歲。(七十八)。」


** 四明空林遠禪師塔銘

尼父徹環天下。子輿陳說齊梁。溈山七載單居。思他
山而遠去。汾陽一言聳聽。起白馬而遂行。蓋開士志
利生。聖賢樂兼善。固未嘗以硜硜小節靖退自高也。
明矣。乃末學唯干祿。吾徒亦慕羶。苟名利之可求。雖
辱身而不顧。于是有竭私智。運巧能。擁篲權門。以希
恩幸。糞金檀護。規攫名坊者。往往而是。彼獨行之君
子。欲回一世之狂瀾。誰能執熱。逝不以濯哉。矧今日
之朝市山林。尤更驚聞而怵見。則四明遠禪師之高
尚。真足鑴世厲頑俗。奈何復散佚。其行藏不一。法今
傳後微顯闡幽之謂何。予滋懼焉。按。師族姓。本青浦
朱氏。占籍鹿城。依出世。法名智遠。字空林。晚寓遯世
之思。又自號泯岩道人。幼孤貧。從其季父脫白於城
之景德寺。寺故應院僧徒。不專白業。師雖少。恆猒薄
其所為。多與宿儒遊學。為詩琢句。出人意表。同社爭
譽之。感中峰甘為浮詞又陸沉之語。復棄去。之苕。親
依聞谷印大師。為授具。易今名。當是時。師志益高超。
心期益遠大。慨時流無達識。益猒薄其遊處。逮之武
原。參密雲悟和尚于金粟。雖痛棒屢遭。未明厥旨。而
締交唯一潤公。乃喜嚶鳴有胥和。由是結伴裝包之
江右。參無異來和尚於博山。山以枯坐提話。策諸徒。
慈接雖殷。師無留意。復擬上敷棧原。由江達楚。參無
念有和尚于黃檗。扺匡廬。臥疾五乳山寺。瀕死。而研
幾益力。無楚痛聲重。潤公日走數十里。為求藥餌。不
忍詒其勞苦。乃相與買舟東下。再參金粟。始得疑情
頓釋。礙物膺消。一時角立禪社之士。方以拈頌淵玅
相高尚。探師機辨河縣。沛然若決。則莫不欿然自失。
浩然歸重。然師堅矢不出人前。心慕雙徑雪老人住
山之風。卜鄰石壁塢。雲埋雪灑。一坐數秋。逃秦之客。
不知有漢。況復晉魏。師蓋有焉。崇禎辛未。悟和尚遷
天童。英賢畢集。同參寶慶融公排闥數之曰。楊岐得
力慈明圓輔。圓終其世子。發明不自悟和尚乎。今悟
且住浙東望剎。興衰起廢需人火急。以子之德之才。
必能為叢林理棼息諍。乃不一出效賢勞。索居奚為。
師幡然起謝。即日渡江入天童。凡竭智盡能。一以荷
眾為心者九載。掌記典客。歷領維那。再充化士。皆要
職也。不擇地而安之若固。其他僧園物務。事無洪纖。
情無上下。靡不周悉。悟和尚亟稱為老成人。一眾無
間言。非至誠動物。何以獲上信友之若此哉。悟晚葉
憂天童住持難其人。枚卜諸賢。師名三豫。則悟和尚
之記莂師也徵矣。特師過為創時。矯世退藏於密耳。
善夫姚江邵子得魯之言師曰。自五燈闃寂。學者苦
志無過。閉門作活。於從上師承。啐啄覿面。當機之用。
失之己久。天童起而重整宗風。人始聞之駭。既而疑。
終焉傳信遍中外。盛矣。然所為授受衣拂者。以徵信。
非以誨貪而起諍。浸淫至今。不復知師承所由重。逐
名位如市販。幾於策馬以赴。不求聞達之科。世諦所
為比周設財。朋黨宗彊。恣欲自快。極機械之巧者。我
法中曲盡其變。懷寶遯世君子之恭。於空師僅見之。
蓋知師之深者。崇禎壬午。悟和尚拂衣入天台。師既
精力衰頓不能從。未幾。悟亦圓逝。乃重理住山舊斧
焉。姚江求如沈子者。久參天童。以理學孝行為時宗
尚。與師最為方外知交。故姚江人士嚮師如求如沈
子。而師亦愛姚江人士礪名行。敦節義。納交姚江人
士。亦如求如沈子。師之不忍舍姚江人士。尤姚江人
士之不忍去師也。因其營宣家塔阿蘭若為居止。復
愛其在四明深處。故師無謙讓之言。直受而己。居無
何。天關震於北。地軸坼於南。中原板蕩。山海交訌。而
四明又當其衝。環堵皆戈甲。師與二三徒侶。日披簑
荷钁。朝耕寒隴。暮斫青峰。未始以鋒鏑在前。生豪毛
規避想也。方師住徑山時。夜坐心怖。故啟扉山行數
里。怖事即滅。以是知師于生死利害之關。早己等之
吹光割水。居恆之所守。操履之真純。不于茲具見邪。
順治丁亥。潤公告寂。師赴弔錢唐。為主後事。校讎其
遺稿。壽諸梓而後返。習習谷風。維風及雨。師至是亦
無意人間世矣。由是徜徉山水。或吳或越。居無定跡。
然一往清風逸韻。流響人閒。時欲俎豆而尸祝師者。
幣相望于道。故崑山有水居冰菴之請。皋亭有山居
黃龍之請。苕谿有村居石敦之請。師重違輿情。一如
雁影臨江。不以峻辭拒。不為三秋淹。應之云爾。特以
衛真(亦師故友)之室。潤公之房。皆在武林谿畔。昔常至止。
不能忘情。所以寤寐松筠。託詠滄浪。倚杖而歌曰。石
作牆兮竹作窗。天高庭戶勝銀缸。覓心不得知何處。
折斷蘆華秋滿江。傷谷陵之易改。對澤國以興嗟。痛
師友之淪亡。臨葛川而隕涕。四月維夏。六月徂暑。(師六
月示寂)師蓋有隱于中。故不為瞿塘三峽之遊。而卒奄
脫于拈華院者。豈漫無為而然哉。師目微眇。有遠神。
至性仁恕。表順裏方。敬以修己。誠以接物。與人言若
慈嫗。而造次不忘禮法。規為措置。動合機宜。不乘人
之不能。揜以自取。生平無矯搴過舉之行。苟非其道。
雖拱璧以先。立卻矣。季布之然諾。有莘之取與。畫如
也。在崑。楊子仲英拓洋湖別業。擬謝遣舊住者。而後
館師。師曰。豈以安我故。使人不安哉。即日引歸於越。
早歲肆力。工詩詞。翰連章。瀉水注而不竭參詢。後不
事繩削。有自然風水淪漣之致。猒末學不本道真味。
著語言文字。住山後。舉生平詩頌。悉焚棄無存。尚有
記其風旛頌曰。不是風動。不是旛動。鐵鞭打著。泥牛
背痛。阿呵呵。見也麼。一犁春雨動耕鉏。大隋劫火洞
然頌。舌是剛刀眼似錐。生殺臨機用較奇。劫火洞然
無著處。大千爭似一豪釐。則師之所蘊可知矣。予交
師在潤公後。而師之知予在潤公前。當匡山一晤時。
即語公曰。忞兄終成大器。惜未有師耳。繼予參先師。
機緣不契。將發去。師特為予下清素之藥。勸還金粟。
嗣後共事天童。師職予職。互為提挈。事咸有濟。及予
掩關邗上。仍念晦堂之室。不可無死心之徒。移書廣
陵。督予歸侍。雖太白非朝堂。其如入者之見嫉。何一
朝貝錦文成。即智如潤公。莫辨萋菲之口。獨師始終
別白之。至予繼席天童矣。且為予直任三白羯磨之
事成。褫予于此而後己。於乎。師恩之盡。友誼之周。世
孰有如師者乎。幸師披緇而為我法祥麟耳。即不幸
而為士林君子。亦人倫威鳳。杭之標。越之徹。霅之晝。
固不足以擬之矣。師卒數月。其徒行巍等奉全身歸
四明舊山。塔以藏之。禮也。靈章蘊公實主後事。屬予
銘。予請公狀稿就。而公亦沒矣。僅登五十而云亡。師
生萬曆甲午。至今順治丁酉。蓋方六十有四而化去。
予少師。公復少予。數年之內。哭師未己。又哭公焉。人
命脆危。身非金石。予亦秋林葉耳。萬有一脫而辭柯。
則銘之未就。無以表師。又何以謝公哉。謹抆淚濡豪
而著詞曰。

「　靈山大法。千載流東。雷音一震。百蟄開矇。弘道利生。至人之事。於爍先猷。唯師克蒔。何以蒔之。悟入維泓。機泉始達。詞峽方傾。昔在金粟。頌說嘵嘵。廣長師吐。群言止囂。瞚息閬風。胡縣爾輻。恥彼爭食。羞同雞鶩。一犁春雨。偃松挂瓢。風鼓虺蛇。我耕我樵。嗟師衣毛。奚為不豎。割水寧傷。吹光豈窳。日居月諸。下土是冒。師恩友義。爰盡其道。隨順世緣。不礙不留。寒江雁影。碧落霞遊。生同幻寄。死復電枵。湖山委蛻。暢我逍遙。四明作冢。烏膽為碑。師有嘉行。我無諛詞。高邁杭標。秀凌霅晝。越徹洞冰。師居其右。世出世間。祥麟威鳳。清風峻節。千秋可誦。」


** 揚州福國院大桑門德宗道公舍利塔銘

於乎。恚慢貪癡。習結含生肌髓。苟可以逞其心志。則
無機不鑱。無毒不肆。而不知植因。如是果必隨來。假
使百千劫。所作業不忘。因緣苟遇。雖至聖如佛。能空
一切相。成萬法智。而不能即滅定業也。矧往來三界
之人哉。第比丘與世異者。法應觀身如幻。不以恩怨
居懷耳。豈遂謂夙業不今酬乎。故吾於德宗道公事。
殊有深慨焉。公諱明道。字德宗。族姓余。江西臨江府
人。出家燕之萬安寺。于天啟七年至廣陵。初寓闕口。
冬夏施茶湯。備極苦行。衣穿肘露。推衣以衣人。噉棄
飼餘。推食以食眾。時己有肉身菩薩之號。出于齊民
之口矣。繼遷福國院。僅數椽湫溢。不堪風雨。公居而
後。施者川趨雲委。四方至止。指日盈千。乃旋廓乎基
陛。增崇乎像設。樓閣殿堂。巍峨璀璨。傾動一時。然公
自視欿然。日接納往來。撫療貧病。無虛晷。曾無倦容。
迨申酉之際。揚民由生而入死者十之九。東南子女
從阿保而出為羈俘者七之三矣。然一登福國之門。
莫不施以無畏。底于安全。其有主贖而乏金二十三
十者。為之稱貸而益之。或老弱而無歸者。給以衣食。
或家在白雲。欲往而鎩羽者。周以資斧。計公所存活。
無慮數萬口。而江淮之民。闔邑奉公。亦不翅如僧伽
大士焉。公既弘慈大願。利物為心。時亦舉用有神。發
言屢中。故廩益傾盧至之。囊戶益滿。顯人之履而障
蔽耽耽。遂有以伺公也不知人。蓋有因權假隙。侵公
損公。惡求多求於公者。而公之於人。則無美不成。無
瑕不掩。忘身以急人之危。輸己以朢人之腹。固未嘗
懷私以造勢。黷貨以干公者也。於乎。公未扺邗時。有
亡名老宿密告善士。汝小泉者記之。當有肉身菩薩
于茲建叢林。揚化導。且以三百金屬之曰。以此為先
唱。後公住福國而汝氏歸金。則公符夙讖矣。餉舶有
婦。積歲為狐所魅。狐忽殷勤語婦。欲依公修行。婦將
之來。及門反走曰。金甲神逐我。奈何。于是公命之進。
則進焉。狐如數百歲老翁。往往僧行有見諸藏閣者。
屠家有牛見夢于其婦曰。我欲就福國院修行。汝當
救我。次日。其夫牽牛詣市。牛疾奔入院。婦聞之。具以
夢告。因備香。俾牛見公。公曰。著槽廠去。牛乃點首。則
公德孚異類矣。高興平因先帝之變。頓兵淮右。虎視
江東。雖史公道鄰。以閣部之尊。重以天王之命。親來
視。師殊不為禮。于公則率諸將領朝夕膜拜之。豫國
大王之長驅入淮也。明師失守。縱兵屠戮三日。周餘
黎民。靡有孑遺焉。特先日見公。為公下令三軍。不得
入公院混公。則公之慈可以化忍。仁可以戢暴矣。若
乃孀居造像。入圓通之夢以揮金。貧戶修壇。感大士
之靈以倒橐。片言而息河神之忿諍。偶說而新韋天
之服裳。則又公之道行足以通幽及明。有若此矣。乃
以無罪從雉于羅顧。反不獲叨三方解網之仁。卒以
是斃圜土焉。儻不以定業難逃。通諸佛說。則吉夫誨
迪。凶夫從逆者。徒眎天夢夢耳。彼聖賢垂世之訓。不
幾浪譚哉。公世壽五十九。僧臘三十有八。公嘗一日
命小師簡本艸。抄夾棒二方。且曰。我後時當用此。不
數日而難作。豈公真前知與。公沒之日。哭聲載道。道
俗千餘人。舁歸茶毗。五色舍利見焉。由是爭相淘取。
由灰及土。以至頂禮龕室求而得者。不可悉數。頂骨
厚寸餘。彩豪奪目。牙齒堅潤如玉。諸骼亦咸發異香。
眾感殊緣。歎未曾有。共議合諸不壞者。建塔于其院
之後圃。丐予銘而藏之。於乎。含生恣縱恚慢貪癡。日
消鑠其靈光。彼三寸氣息猶存。非不踐藉當時。傲睨
千古。及乎魂離㲉漏。識去革囊己。不終朝而形腐。不
終年而骨朽矣。求其堅貞不壞。舍利留靈。何異山而
使之奔。海而使之立也邪。然則公生平慈悲喜捨。著
為懿德淑行。固筆難盡書。第人口有碑久己。豎之青
徐揚豫者。不于茲焉益驗哉。況當怨對相尋之日乎。
銘以志之。使六群輩與一闡提人知所創而興焉。宜
也。銘曰。

「　罽賓刃。鄴都傷。佛之聖。來金槍。因不滅。果斯彰。印文俱。形影相。有大士。顯揚土。福緣興。集風雨。駕慈舟。櫂忍櫓。貧者餔。病者煦。哀我民。直申酉。膏原野。十而九。眎與元。喘與口。其一存。咸所壽。狼折項。虎戢牙。幽明格。異類家。以何因。魔遂譁。呰金類。指玉瑕。宇旦旦。宙茫茫。知往業。今報償。恬以受。慨以慷。你霆擊。我安詳。
天既定。人乃革。設利羅。晶五色。金可騫。焦可泐。此堅貞。窮千億。」


** 淨明院思修惟公塔銘

惟石含玉。盡天下之山皆石也。而玉恆出乎崑岡。惟
蚌孕珠。盡天下之澤皆蚌也。而珠必產乎合浦。豈非
出者鍾天下山水之至靈。而從所出者亦莫不皆靈
乎。有明隆萬間。心燈尚微于世。其以說通無礙。職使
如來者。在三學之輩。不乏其人。至若稱法社特起之
雄。則無踰杭之雲棲宏。燕之達觀可。東吳之雪浪恩。
西吳之憨山清。為尤著。然諸師或過于高遠。一于超
放。未免後昆有不可企及之歎。求其下學而上達。庸
德而中行。禪淨俱修。三根普被。則雲棲老人其庶幾
焉。故當時出其門下士。如土橋。如鶩湖。如真寂。固己
如威鳳。如祥麟矣。即等而下之。亦不失為天外鴻。鳴
皋鶴。乃知先德所謂東土持戒沙門。不如西天六群
之眾。良有以也。夫以躍冶之金為如此。況親投刀尺
而受其裁成者乎。則思修惟公之可傳誦于世也固
宜。公生武林嚴氏。丱歲知出塵。以母寡弟幼。不忍割。
僅以白衣預雲棲之社。至脫白雲棲。受具大慈。年且
不惑矣。又以雲棲共住規約之嚴。約諸徒子不得住。
乃即教場山之陽。就樹縛茅以居。晝禪夜誦。終歲不
休。一日。忽自念曰。吾墮僧數有年矣。株守此不能廣
求法藥以自利利他。奈何。奮然將遂棄去。都人士聞
公去。則遮道留。留且百方。公不聽。則以淨明廢院恢
復挽公淨明者處。天龍龍華之間。道通閩吳甌越要
會也。然僧無郵亭旅泊而己。故或循嶺而至。或渡江
而來者。莫不煙水凄迷。有同失路。公慨然曰。是不可
行吾志乎。入搆其中。乞食食眾。眾至如歸。浣垢藥疾
弗替也。更慰勞之如是者十有餘年。住成大院。至甲
申冬南北分家。天下大亂。公乃告寂焉。惜哉。以公淵
沖之資。淳一之性。不得聯鑣乎土橋真寂輩也。然化
被都人。恩沾雲水。亦庶幾乎預十科而無忝者矣。是
宜銘而告來者。銘曰。

「　倬彼錢唐。古稱佛國。道達江湖。玄賓載陟。憧憧往來。匪越則閩。淨明扼要。尤號通津。昔廢未修。水冷雲寒。厥路之艱。嗟行惟難。今焉來思。化城幻出。既宿且信。夢魂俱逸。胡自天迻。曷從地涌。有大沙門。德為世重。化艸為丹。化空為碧。處我雲堂。食我香積。今其歸矣。塔鎖靈龕。天龍拱衛。密布香曇。慈光雖掩。典刑則存。勒此貞玟。以保後昆。」


布水臺集卷第十五
住明州天童寺匡廬黃巖沙門道忞著

* 塔銘三

** 敕賜五蓮山護國光明寺心空開法師塔銘

有明神宗顯皇帝以佛心天子。手握金輪。統御萬方。
端拱以致治。無為而化成。以故積歲有豐登。普天皆
絃誦。民生其間。婆娑永日。鼓腹謳歌。相與嬉樂乎昇
平者四十年。一時熙熙皞皞之風。真足媲隆三代矣。
而萬機之暇。尤復遊心內典。因諭近侍簡校天下名
山寺院。擇僧之有道行者。敕令住持。躬齎大藏以往。
俾集名緇。專誠披閱。上以福國。下以佑民。甚盛典也。
而五蓮心空開法師。首膺其選。由是名聞大內。時國
母皇太后適患眼疾。意師戒德高崇。必能消弭。乃遣
內璫顧問。師為咒水一洗而痊愈。生信敬。于時光宗
尚居少海。特命受名於師。俾保聖躬。及其踐祚也。即
日遣官省視。副以滲金大士焉。後毅廟繼登大寶。不
忘先帝初心。復遣掌內官監印太監蘇晉霖等。發內
帑金若干。修崇勝蹟。則師實受三朝寵被。身為帝者
之師矣。順世圜寂。則當表達上聞。請加誄諡。以終始
朝廷眷顧之恩者。禮也。今滅且二十有七載。其孫海
徹將謀遷師塔。始乞銘于予。予惟師剪荊棘。發天藏。
以啟佑後之來者。其有功于山林髡士甚大。則銘之
烏可後。顧予林下無顯望。曷由發揚乎師哉。雖然。不
朽者言。予將終靳乎一言。則師朽卒。無從以振厲後
賢矣。予罪奈何。因摭師實。以為之序曰。師諱明開。字
心空。成都龐氏子。為人性卓朗而梗橛。甫入鄉校。即
圭角稜嶒。不屑雁行諸子矣。年十八。適宗人有死而
無後者。巨富也。塾師聞而歎曰。信夫黃金空積聚。難
脫鬼門關。師即進曰。若為脫得。塾師曰。出家修行即
得。師內銘於心。俄因小嫌拂意。遂密逃。決志離塵。間
行且疾馳。復赧言求丐。殊饑甚。念欲還家。忽群猴逸
出其前。擲果而去。審視皆山栗也。因盡取食之。得前
邁。遇一行腳僧。控所由來。僧為披削。攜之出蜀。歷荊
楚。陟匡廬。憩止金竹坪。學諸經咒。一年咸通曉。復下
金陵。聽講經論於雪浪恩師之門三年。聲焉始默。心
己光通。益知般若之聞熏有素也。恩甚器之。然師志
意高遠。不甘以語言文字埋沒此生。聞雲棲唱道東
南。門風壁立。頗愜素心。即日挾複往聞法。受具親炙。
二年復動寶掌芒笻之興。將欲蹋遍支那。以求稱己
所遊者。于是潔己輕裝。飄然雲鶴。孤翔天外。然往往
有欽其道貌。敬其行藏。至不愛貲財。願割而祠奉者
有之。抑攀援己甚。謝卻無從。至絕襟裾捐衣缽而脫
逃者。亦時有之。截江渡淮。阻雨安東野廟。五日不食
矣。適有挈榼叩扉以至者。言夜來神式見夢。俾餉師
耳。遍告鄉民。聚族爭謀供養。詰朝齋獻。而師逸去。過
雲臺睠山菴。岑寂寓止焉。時有婺女瞷幽扉。復去之。
乃入齊。登瑯琊。觀海日。分衛諸城。忝缽于敬軒臧氏
之家。而臧與師。宛有夙契心切因。依援師益力。然師
亦愛其學佛知儒。留書雜華大典。三年朝夕供奉。簪
珥盈前。而師一如木人。對華鳥無欣猒見也。聞九仙
五垛。玉筍參天。金莖插地。山光與海色。競秀而爭流。
子瞻直謂其不減天台雁蕩。心殊向往之切。及乎躡
屩登山。則奇峰怪石。古洞靈巖。若環埤。如列戟。若虎
踞。如師蹲。若鸞鳳之翀霄。若蓮華之初放。若應真仙
子之遨遊乎蓬島者。殆不可悉索而數計焉。徘徊不
忍去。則依巖結宇。面壁跏趺。危坐天柱峰之下凡三
年。僧俗歸附。日新月盛。咸欲為師興厥禪叢。師因疇
念。茲山僻處海堧。雖雲堂有寺而芳躅無聞者。固僧
非祥麟威鳳乎。抑天章寶篆。未有以光被之也。且東
武素悍而驕輕。我驟而建大寶坊。則必嘖有煩言。正
恐未可以慈悲攝受之耳。天作高山。非萬乘荒之。曷
由光且大哉。由是定議。入請大藏于神京。初至之日。
京師大德。群疑山非岱宗。寺非名剎。未易上聞紫閣。
師但唯唯。聽之護法龍天而己。屬閒居無事。偶遊西
山蘭若。適惜薪司內監王忠者在焉。與師相見。一語
心契。遂以師名與山奏上。且白其狀。上大說。敕賜山
曰五蓮。寺曰光明。仍手敕師管領御藏。遵持禮誦。儲
集弘庥。載賜紫伽黎金千兩。差御馬監太監張思忠
齎藏以往。師如敕供誦。保安聖躬。為國祈祥。與民消
災弭患己。赴闕謝恩。上復賜內帑金錢若干。命師重
修殿宇。師奉旨鳩工。匪舒匪棘。載謀載惟。環翠以為
城。倚天以作塹。因其高。就其下。端其表。宅其中。地不
封而爽塏。宇不飾而虛明。越六載工竣。屢致山川效
順。風雨時若。而後東武之民。始誕者信。而慳者捨。悍
而嫚侮者。崇事而敬虔焉。皆師誘掖得方。善為利導。
有以使之然也。師神儀挻特。風度遒然。適而笑譚。則
山林振響。性尤剛猛。不可觸當。其義有所激。念有所
之。則堅如金。發若矢。雖千萬人鼎鑊在前。必往也。然
詒謀作始。復慮遠而思深。每灼事機。運精力。恆曠百
世。邇如今焉。居臧宅日。有座主講演城菴。邑令故往
詰難。主偶挫詞。立待擯斥。師聞而倒舄馳前。為之救
義。令方機鋒迅發。師於結角羅紋處。劈面便掌。一眾
皇駭。師神色自若。令乃屈服。深歎佛法有人。山中締
搆方興。旋即建菴于帝城之東。撥僧往董其役。眾多
疑阻。師曰。是非爾所知也。今長老徹公。家世關東。以
遼陽失守。航海依師。年少於眾。而好攻摘眾瑕。眾短
之。師曰。休矣。勿復言。他日山門與你輩。當賴此子安
全在。師卒。公走燕居城菴。甲申之變。菴眾星散。遺公
獨守。菴之比鄰。即平西王第也。王請清師討賊。全家
被難。尸積如山。公挺然顧義而不顧害。為掩藏之。王
故德公。而公之弟姪亦多仕。清為顯官。時方鼎革。東
武之悍而驕者。復起侵漁山寺。眾乃迎公為長老。公
既治內。復捍其外。山門果由是奠安焉。豈師諳練而
達乎。抑亦夙慧而通乎。未可知也。往來京畿。恆馭羊
頭車子一兩。使僧推之。越邑過都。則相率來迎。遞程
而送。蓋自齊至燕。凡持齋而信佛者。多師弟子。其為
眾所知識如此。生平長坐不臥。日誦大悲陀羅尼。無
虛晷。暇則為眾講演。而尤喜譚圜覺。將寂之日。命侍
僧焚香設座。鋪置罘罳椅子於千佛殿中。侍僧以師
將講說。如命嚴辦。己覆師。師問。何時。曰。己也。乃拄笻
陞座。眾集而師己泊然逝矣。蓋崇禎二年元旦也。世
壽六十有二。僧臘四十有四。僧俗弟子。哀慕不己。留
供三春至四月八日。始依法闍維。則顏貌如生焉。向
非履踐明白。有見於道而能然乎。是宜銘而志之。銘
曰。

「　琅玡名勝。擅于五蓮。岱宗泰嶽。屏倚九仙。(其一)。神工斲削。鬼斧雕鐫。流霞飛翠。聳霧凌煙。(其二)。中有梵宇。輪奐何沺。閈閎特起。樓閣明鮮。(其三)。問誰伊始。在我昔賢。道焉斯備。德也式全。(其四)。詔頒奎璧。帑發金錢。昭格天子。結茲勝緣。(其五)。譚經匪舌。說法匪筌。繽紛華雨。蓋亦有年。(其六)。光我緇侶。澤我林泉。千松蘚裹。萬木蘿纏。(其七)。緣盡而滅。歸復重玄。猿哀落日。鶴唳空阡。(其八)。白鳥煙沒。秋水天連。青山自去。寶座依然。(其九)。林泉鬱鬱。包絡山川。佳城既築。靈骨是遷。(其十)。我來豈暮。師往不先。歌以載揚。百祀攸傳。(其十一)。」


** 湖州禪定菴比丘尼大賢墓碣銘

春風之行萬國。與一雨之潤群萌也。凡有根􃁽。自非
枯槁無餘。罔弗條達。與遂厥生。惟大雄氏之道亦然。
不分男女。靡間智愚。能如其說。身體而力行之。其于
超凡入聖。脫死離生也。蓋如麵作䭔。如金貿市。如執
券而索要。如白晝之經營。亦莫不從心所欲者。世衰
道微。持戒則僧不如俗。精進則女倍乎男。然未有食
我桑黮。不懷好音。如近代之庸妄可訝也。坐解脫之
床。恣無明之燄。計其我慢。生滅己業。主鬼借宅矣。更
胸臆籠人。而真碑贗本。世亦混淆莫辨。然則所謂身
體力行者。亦何自而詳之。先德有言。觀其死生之際。
如賈胡傳吏。留即留。去即去。則吾于大賢尼事。不能
無感焉。尼大賢者。出烏程朱氏族。父廌湖。生三子。長
曰士器。官廉憲。年曰士鼇。掌銓曹。賢。蓋其仲子也。性
嬐娓。幼無妣於母家。及笄而歸。為倪氏婦。則恭謹尤
篤。衣素飯蔬。卻鉛華弗御。曰。吾畢生將近事女矣。時
夫承基亦以􃁾績佐宛平。無幾何而承基卒。諗死生
之大故。哀人命之脆危。因祝髮為尼。復具咨所以超
越之道于雲棲宏真寂印後先二師。咸為指蹤安養。
且曰。正當念佛時。更究即茲念者。畢竟為誰。是謂禪
淨俱修法。于是服膺。請從事焉。乃結廬別墅。一榻寒
缸。兀坐其中。或并日而餐。或數旬不出。當是時。伯若
年方貴顯。門炎可炙。母同有兩子一女。念其獨瘁也
而隱之。賢固不為矯名行。避離兄母。然畏涉塵緣。分
道念。雖以母命。有所餽遺。與伯若年之時通音問咸
絕。弗往來。辭弗拜受。即受矣。立惠饑寒。弗以私長。四
壁蕭然。內戶不扃。盜入室至。無所攜負。且去。賢躬起。
傾瓿粟謝遣之。其慈人愛物。皆此類。若其灰心泯志。
飲檗茹冰。則真有人世所不堪者。賢處之餘三十年。
晏如也。一日。忽書其座右曰。我九月十三日且去矣。
并遍告諸同行者。及期。眾咸聚觀之如市。逮午。果跏
趺合掌。誦佛號而逝。玉墜雙垂。異香滿室。七日而顏
貌猶生焉。賢生嘉靖辛酉。年三十三而薙髮。則萬曆
癸巳也。又三十二年而坐化。則天啟甲子也。又二十
年僧寂顯者。為承基之弟。始以其故處為十方菴。且
請名當事。題曰禪定。則崇禎癸未也。賢始終無憾有
如此者。顧其匋龕尚在宇下。顯議別塔瘞之。重其久
而湮沒也。圖所以不朽賢者。走乞銘于予。予悲末法
人心懈怠。始則忍苦悍勞。終則名聞利養。差沱白首。
惆悵仍歸。而世尟明達。將謂般若無靈如此。予嘉賢
勞耕而卒穫。故樂而為之銘。銘曰。

「　群生昧己兮逐物以征。循名失實兮外鶩色聲。我山巀嶭兮業海蚴蟉。險墮四生兮噬吞三有。六宇仝昏兮迷雲垂布。芒芒大有兮孰醒其故。悲生拯拔兮佛日以暾。羅張教網兮有萬其門。頓漸斯開兮群機普被。如說而行兮無思弗遂。如雨培根兮如春和燮。萬卉千葩兮實葟且曄。人亦有言兮耕乃得禾。吁嗟末世兮違負何多。始勤終怠兮白首留連。鹵莽滅裂兮報豈云偏。爰有淑媛兮式生大家。絅衣未脫兮螓首既髽。文鴛載隻兮幻夢乃晨。靚妝淨洗兮等若埃塵。託彼空王兮覃咨明導。既獲要言兮資深以造。一榻寒缸兮諸緣寢削。弔景寧惸兮家聲熇熇。進幢高豎兮三十二年。報緣將謝兮聲告人天。死生之故兮夫豈小者。誰當敝屣兮如棄斯也。嗟爾敗壞兮不日而胹。曷為其故兮我慢自侈。香飄玉墜兮般若之靈。曰如不信兮視茲碣銘。」


** 明中憲大夫分巡兗東兵備道王公墓銘

崇禎元年戊辰秋七月。興化中憲大夫王公卒于家。
十二年己卯九月。冢君貴一舉公與元配陳宜人合
葬于南亭之新阡。公婿大學士吳相國甡擷公生平
之大者。著為詞。銘其墓矣。今順治十三年丙申。冢君
復細論公終始事蹟。請予曲紀之。按。公諱繼美。號元
玉。高曾世居通州餘西場。父累贈奉政大夫綱。避倭。
遷興化。富而好義。凡邑中有大徭役。必首先率倡。縣
凌侯與邑長者。咸稱王君積德有餘慶。後必克昌。生
四子。繼曾。繼祖。繼芳。公其叔子也。性獨沈毅而端簡。
甫入小學。即嶄然立崖岸。矯矯諸兒中若雞群鶴。識
者知為鳳沼英物矣。父以末致財。顧自謂。吾操奇贏
走四方。商賈家安有奢望顧呫嗶詩書。謾為儒冠誤
邪。子無少長。當侍吾商。歲往來毗陵婁水間。公慨然
曰。丈夫生當衣被天下。奈何以一身一家之故。日孳
孳持籌而算為。由是發憤志學。日成數藝。輒作于將
吹毛。師子搏象之勢。同舍生方環視為諧謔。而不知
其氣陵一世。意欲出其長才。有所用之也。未幾。補弟
子員。明年補餼膠庠。嘖嘖有聲。大小試。恆居首冠。以
屢困棘闈。乃援例入北雍。為國學生。一試而領。丁酉
賢書三上。公車而成。甲辰進士。選授河南府孟津縣
知縣。不以牛刀小試為嫌。下車清果稅。革黃河渡船
掯索之弊拔。前大學士王鐸冠卷首。甫三月。商民稱
便。絃誦有聲。調知本府雒陽縣事。雒當七省之衝重。
以藩王掣肘。送往事居。最為繁劇。公廉明果毅。端方
自持。一時號稱二鮑。以不善事。按。君大計調簡。丁未
補福建順昌知縣。縣居劍州上游。山水暴發。漂民舍。
恆數千家。公備舟。募善水者。操而往援。救活無算。痛
民貧􃁾墨。善教罔聞。為之除火秏。革拘差。善者勸。惡
者懲。刱水南書院。進民之俊秀者。既父且師。而申訓
之。三年給由。方伯大參咸稱公政為八閩卓異。以獲
罪。按。君又挂白簡。謫山東鹽運司知事。家食三載。至
乙卯陞江西貴谿知縣。以委署府同知侵漁帑金三
千兩。公要其交割分明而後視篆。撫道為同知戚里。
怒公不留餘地。復挂彈章。改授松江府儒學教授。公
掀髯笑曰。使吾日煩俗史簿書。與今往對名人彥士。
孰為重輕。欣然束裝受事。課松士。凡居前列者。俱後
先接翼。去為高岡鳴鳳。庚申由南雍助教陞刑部貴
州清吏司主事。經略熊公廷弼一見公。即以邊事相
期許。握公手曰。先生當世有心人。吾為朝廷出死力。
幹蠱封疆。正苦軍前贊畫無人。非先生誰共裏厥事。
異己者聞之不懌。轉公戶部郎。尋奉敕總理密雲餉
務。密為京畿左臂。中原財賦轉輸之地。國家末造。戎
政不修。餉肥貪墨。其來舊矣。公建議。以為上兵伐謀。
其次財粟。蓋士馬性命攸關。司餉者所當珍惜。如護
元氣者也。頻年以來。海內困於加派。則出者之源既
竭。全宇疲于轉輸。則入者之額恆虧。況密兵非澤潞
雄邊子弟之兵。密餉乃民髓民膏千里饋運之餉。筮
龜理財。以養民為先。今沿邊一帶屯牧盡廢。樹藝久
蕪。所仰給大司農者。一皆取辦催科。不于此時省冗
濫之端。清出入之竇。少寬民力而穌之命。則天下事
正未可知也。乃按籍稽核。剔逃勾亡。得清省銀米二
十萬。胥吏謂宜中分之輸。官之半。皆公物也。公正色
曰。你欲以吾為市邪。并埽除銀三千兩。悉歸之縣官。
具疏奏報己。即日單車復朝命。而前後受事者畏其
軋己多方壅遏。祕不上聞。公抗言本部大司農面。為
公深墨如土。故京師有鐵郎中之稱。是歲。超擢山東
布政司右參議。奉敕分巡兗東兵備道按察司僉事。
拜命之日。公喟然曰。沂兗久經白妖蹂蹸。城郭空虛。
十無其一。譬諸尪羸之夫。元氣己散。唯有參芪。差可
延年。撫議是也。大黃青枳。所宜嚴戒勦說是也。方今
百姓。危于倒縣。乃必以虜級為功。恐東齊百萬生靈。
盡遭冤覆。夫攻培之法無心誤用之。而以上遺君父。
下禍蒼生。尤且不可。況欲假此為高官厚利。父母妻
子之澤哉。司臣所不敢出也。檄郡縣吏。為殲其元魁。
恕其脅從。凡不得己淪入妖黨者。不惟開其一面。且
與以安全。無夫者為之嫁。無妻者為之娶。始鴻鴈有
中澤之歌。黃鳥無剝啄之歎矣。然大吏主勦。而公主
撫。由是相左。特疏調公就簡。公曰。噫。吾本楚水書生。
豈有私于東省哉。不過為今上愛憐赤子耳。吾子幼。
以未能從吾宦。且縈懷顧殺人之父兄子弟。圖保一
官。其若吾子何。徑拂衣南歸。行李蕭然。一如吳越遊
學老塾師。歲暮還家。攜得古書兩篋。而公所多者惟
黃蓋儀仗而己。歸里之日。閉門謝事。日課子貴一與
從孫延禧。俾就外傳而程督焉。延禧者。公仲弟繼祖
之孤遺也。公撫養教育。視同己子。而子貴一實張孺
人所出。陳宜人亦愛護珍惜。不啻己子。蓋公能錫類。
故宜人能不妒忌。所謂惠于宗公。神罔時怨。神罔時
恫。刑于寡妻。至于兄弟。而御于家邦者。非公之謂與。
公幼懷澄清天下之志。長而不遇有司。至四十既壯。
尚淹滯場屋。釋進士褐時。且四十又九矣。老黃榜博
一外知縣。復不遇上官。調繁調簡。乍陞乍降。邅回而
不克進者。僅十六年始達承明。出為司道。庶幾可行
其志矣。又以不遇上官。終卷而懷之。騫迍阨塞。不當
為公弔哉。然眾貪而我介。眾忍而我慈。由今論昔。向
之墨穢而擅富豪者。今則子孫流為傭保矣。向之暴
橫而躋顯要者。今則殘楊衰艸。翻為絕祀之魂矣。獨
公襲素封之後。尚有郭內外田數頃。公賦之餘。饘粥
桑麻。足奉賓祭。子庠生貴一世守而勿失焉。孫仲儒
憙儒敦儒。悉淵源家學。有能文聲。固方進而未艾也。
是則公之穫于人者。嗇而食于天者。則己厚矣。復不
可為公慶哉。予懷明德公。銘何敢辭。銘曰。

「　明賤科目。黃甲是珍。入供臺省。出據要津。朋從揖揖。唱和詵詵。一仆九援。孰問豺麟。公登黃甲。久受苦辛。風窗雪案。後夜凌晨。五十筮仕。政歷多春。乃民乃社。維惕維夤。包苴羞薦。冰玉自璘。清滋眾惡。惠徒在民。柳下三黜。匪直也人。公實為之。自致騫迍。穹蒼曰否。天道唯均。枉終自屈。直道還申。公去何時。之子塵湮。幽宮作牧。玉宇歸鄰。天眷公德。厥後振振。封高馬鬣。
祀享明禋。天豈公私。報你廉仁。謂予不信。曰有高旻。」


** 敬山徐府君墓志銘

敬山徐君。諱德龍。越之諸暨人也。為人醇誠篤厚。持
然諾。矜己讓。明萬曆間。歲販茶來京都。人愛之。得娶
京師周氏女。生二子。長曰純修。次曰昌期。甫年十二。
君以疾卒。二子與母。煢煢在疚。留京則上無伯叔。終
鮮親姻。歸里則舉目鄉關。雲山迢遞。不得己落籍燕
都。二子賴依蔭母家。僅免瑣尾流離之歎。母周氏亦
以有子訓育。故得遂其柏舟孀志焉。然其間寒燈雪
案之凄涼。飲檗茹荼之孤苦。殆有匪夷所堪者矣。純
修既長。以中官入侍禁帷。昌期繼晉黌儒生。三子長
天。錫復補郡庠弟子員。由是書香不斷。家聲再振。周
母且享年七十。乃考終。卒以未亡人之身。歸祔君之
原壤。純修孝思無斁。重其久而先業遂湮也。後世子
孫罔知水木根源之如此。故丐予論次。而為之銘曰。

「　浮幢幻宅兮天地蘧廬。他鄉異國兮夢裏華胥。繄維節義兮保爾孫子。千秋萬歲兮封是幽居。」


布水臺集卷第十六
住明州天童寺匡廬黃巖沙門道忞著

* 行狀

** 明天童密雲悟和尚行狀

師諱圓悟。號密雲。荊谿蔣氏子。四歲有成人之度。坐
若禪思。八歲知念佛。每至春三二月。輒動世間無常
之想。念尤猛切。二十六歲因閱壇經。發心參究。計明
大事因緣。二十七歲負薪過山彎。突見堆柴有省。三
十歲棄妻孥。從幻有傳和尚脫白。執爨負舂。身任眾
務。不以為勞。獨念己事未明。歲月飄忽。為之積憂成
疾。三十三歲納僧服。矢明此事。告傳掩關千日。傳雖
屢變徵師。師固未嘗爽厥玄旨。然傳獨不肯師。師亦
終不自肯。以目前昭昭靈靈。一似有物。如是者復六
載。一日。偶城歸。過銅棺山頂。豁然大悟。覺情與無情。
煥然等現。覓纖豪過患不可得。師故常論劑限所悟。
即有向上向下。最初末後。如世尊睹明星。初祖契拈
華。還有向上事也無。還有末後句也無。諸方謂埽除
悟跡。取東坡手忘筆。筆忘心為喻。老僧直不謂。然嘗
有頌云。迷悟都來第二頭。箇中唯悟可為儔。若還一
息不由悟。觸境依前隨事流。五祖師翁靠此一著子。
如座須彌山。圓悟道。暫時不在即不堪。良有以也。其
悟處剋的如此。時傳和尚己先入燕都。四十歲偕報
恩修特往省覲。傳見便問。老僧離你輩三載。還有新
會處也無。師即出曰。有。傳曰。何不呈似老僧。師曰。一
人有慶。萬民樂業。傳曰。你又作麼生。師曰。某甲特特
來省覲和尚。傳曰。念子遠來。放你三十棒。師珍重便
出。一晚。同眾侍立次。傳曰。如人落水。坐觀成敗。不救
一救。師即推攙眾兄弟出。眾不從。師曰。爭怪得某甲。
又一晚。問。是大盡小盡。有者道是小盡。有者道莫是
大盡。師曰。敢保不在曆本上論量。嗣是傳故為師示
以師王迷子之法。師亦為傳。縱以狻猊返擲之威門
外人見方心魂欲死。而傳與師。師資相契。己超然情。
謂之表矣。四十二歲。告傳還南。上天台。探禹穴。為周
海門。陶石簣。王墨池所賞識。三公皆海內人望。復留
神空宗有素師與之本色相見。脫略窠臼。益敬服師。
師後道化闡于海東。由三公始也。四十六歲。傳返龍
池。師因歸省。傳問。你到諸方。曾見什麼人。師以腳打
地。以手拍膝。傳曰。你許多時一些氣息也無。師曰。和
尚疑則別參。傳乃撾鼓集眾。付師衣拂。師堅辭不受。
傳詰其故。師曰。待師天年。然後行止聽緣耳。復命師
及修。入室屬累。扶持佛法。師即呈偈曰。若據某甲扶
佛法。任他○○○○○。都來總與三十棒。莫道分明
為賞罰。傳由是默喜。以為倚。以支臨濟也。四十九
歲。傳歿。師心喪。席苫枕塊。如喪所生者。三年。五十二
歲。心喪畢。眾請繼傳開法。乃陞座。舉揚號令森然。至
若提唱本有。指蹤極則。皆前此諸方所未見聞者。蓋
禪宗自宋元以還。嵩少之庭。久己流為傳習。即江西
湖南別有商量。浩浩匪綿在工夫。即密在話頭。列聖
綱宗。至為繩墨死盡。不道無禪。只是無師。天蓋假師
一掀翻露布。洞示真元。後三十年來。說法之式駸駸。
復返正始者。師實啟之。自此出世。六坐道場。祇以一
棒接人。如大火聚。觸著便燒。如太阿劍。血不濡縷。如
金翅鳥。劈海直取龍吞。使學人言語道斷。心行處滅。
琉璃缾撲落粉碎。摩尼珠驀面白拈。唯餘條條赤手。
又遭截去。升天伎倆。枯竭無餘。擲地金聲。不暇回顧。
直饒乾坤大地。艸木叢林。盡為衲僧。異口同聲。各置
百千問難。棒頭一指。靡不結舌亡鋒。三賢未曉。十聖
罔通。等妙二覺。曝腮龍門。更饒佛來祖來。不可放過。
超佛越祖。放過不可。大矣哉。一切眾生之平等寂滅
光明幢也。住五年。百廢具修。以故山行道意殊不樂。
一日因事上堂。舉話畢。良久曰。者裏無人證明。且向
別處尋討。下座便行。五十七歲。遊匡廬。將之衡嶽矣。
天台諸山削牘迎住古通玄寺。茅堂艸座。山衲十數
輩。師為朝參暮請。一如坐大寶坊。儼臨萬眾無異也。
五十九歲。復遷金粟廣慧寺。破屋敗椽。始或饘粥不
繼。居六年。遠邇來學如赴召。師無作無為。而大廈崇
成。食堂幾滿萬指。初師出龍池。夢至一處。見巨井。足
飲千人。適蓋亭其上。有偉衣冠者進曰。此師住處也。
金粟故有千人井。蓋前定云。六十五歲。復循閩人之
請。闡法斷際。故山曰黃檗者僅五。閱月返。度嶺而甘
露滂濡。群萌甲折。有男子盲。無所見。嚮師求示。師為
開覺。其來也扶杖而至。其往也掉臂而行矣。清漳王
大司憲志道亦致書。通所得曰。法錫南來。遂令黃檗
千年道場儼然未散。祇此道場。非古非今。然不因師
來。爭知非古今也。大師為人不惜身命。寧使喪身失
命。終不為開第二門。徹骨徹髓。獨超千七百則。而遠
近傳者多作棒頭商量。或言可度有智人。不可度無
智人。或曰止可度未悟人。不可度己悟人。如此等見。
蒼天。蒼天。敝漳近有僧歸。述六月一日上堂。若汗淋
淋時是乾爆爆時如何。若乾爆爆時是汗淋淋時如
何。此是向茫茫無可據中抉出人人眼睛。令他自見。
其法施之。惠及四眾。皆此類。六十六歲。又應鄮山阿
育王寺。先是明州黃司李端伯。久參壽昌不契。因赴
春闈。小憩匡廬。夜坐有省。然開口則礙。雖屢激博山
莫去膺。至是赴官。見師語。大驚異。因多方請師。具道
所以願見之意。師乃就之。故開堂日。指法座。者便是
司李大護法于廬山開先寺撞倒底鐵山。今對人天
眾前扶起去也。還見麼。遂陞。一眾譁言善。司李亦脫
然首肯。故為師作真贊曰。菩薩面。夜叉心。惡聲流播
滿叢林。禹門浪急龍騰處。翻轉山河大地沈。佛也打。
祖也打。眼光爍破四天下。阿師大似敗家婆。教得孩
兒會相罵。牛頭沒。馬頭回。狂風驟雨滿天來。四方八
面相追逼。縱有神通掣不開。行腳僧。會不會。腦後一
槌百雜碎。沙界眾生結大冤。禿奴忒殺無慚媿。風顛
漢。老成魔。諸方那箇奈伊何。巖頭獨現大人相。直向
德山頭上屙。然師殊無肯可司李之意。一回相見。必
深錐痛拶。不以檀越作從官。少為假借。微獨李也。方
侍御震孺謁師天童。語及工夫不切實。師劈面便掌。
方矍然汗下。遂呈偈曰。倚牆靠壁多生迷。賺海偷天
似也無。劈面原來真箇熱。更從何處說糢糊。與王大
司憲之言前薦得。一皆要津把斷。寧使生身陷地獄。
不將佛法當人情。師之絕情離識第一相為人為若
此也。住鄮山三月。復為紳士與司李請住太白名山。
當是時。師臘既日高。寺規模又極宏大。建炎之殿上
干雲日。一朝從艸萊中欲斬新扶起。師固謙讓。未遑
也。乃不數年而幻出寶坊。飛樓涌殿。萬礎千楹。崇宏
壯麗。冠絕一時。然尤不足以居來學。計袂連踵接而
至者。極衣冠之國。達羇縻之邦。公卿貴人。接足頂禮。
魋結編髮之君長多自重譯函書問道。由是名聞九
重。將葺長干大報恩寺。纘成祖文皇之緒。俾師唱道
留都。師以老疾。願終林麓。再辭不赴。識者尤為歎服。
蓋師生性剛直。壁立萬仞。意有不可。撩起即行。門弟
子有持某宰輔書住某院者。師深痛絕之。嘗語學者。
貞觀嚮道。欲瞻風彩。上表遜謝。往返三四。引頸就刃。
神色儼然。吾敬道信大師。茅茨石室。累煩聖主。且請
前行。吾從別道。澡身淨髮。結跏趺逝。吾敬汾陽無業。
休心息念。斷絕攀援。賜紫及號。力陳昔誓。收付有司。
恬然受刑。吾敬芙蓉道楷。牢著艸鞋。腰包住院。去就
之間。輕同學子。不為蚖蛇。戀彼窟穴。吾敬應菴華祖。
魏國弘基。欲為龍池標師一扁。直峻辭謝。卻他可知
矣。故師住天童十又一年。拂衣者三。皆為緇素。強留
而止。至辛巳年秋。幡然出門。萬眾挽之不可。將比雲
鶴。遨遊海天矣。為祁大中丞彪佳與兄駿佳要止別
業。故棧絕往來。省師酬應。然四方問道者日戶屨晨
滿如市。莫能禁也。七十七歲。明州宋海憲特遣使迎
師還山。且託中丞勸駕。不得己過甬水。以天童屬累
宋公。徑取道入天台。仍住通玄寺。通玄山紆路僻。澗
肅林寒。又頹廢久。師旋為葺理。而學者力作攻苦。加
諸敺逐。有僕隸所不堪者益親依奔赴而至。至孟秋
七日。師以衰頓之故竟爾趨寂焉。世壽七十七。僧臘
四十四。六坐道場。說法二十六年。化溢支那。言滿天
下。以至日南景慕。海外欽風。且祠奉為中興臨濟之
祖矣。乃晚年愍世說法者多陷牛跡。著說纍數萬言。
極論之不己。若是其齦齦。何也。師固曰與之直辨到
底。待他開口不得。枯竭無餘。無可奈何。彼自心折而
休矣。故彼曰身見則以身見激揚之。曰一橛頭則以
一橛頭發揮之。曰極麤一棒則以極麤一棒整頓之。
或援古德機緣。即折之以古德機緣。或攀從上綱宗。
即讞之以從上綱宗。或流為世諦言譚。紕說繆論。即
斷之以世諦言譚。紕說繆論。唐子元竑有言彼示與
師軋者。其人大都負大力深智。鳴鐘鼓。撼山嶽。以相
加遺。而師晏然踞坐。張空拳而八面應之。攻者屢變。
應者不變。無不給也即無不摧也。便後來聰明辨智
之夫。知此道果不借他力。廢然失其增上慢心。頫首
以入爐鞴。其知言哉。卒之師說出而風聞寰海江湖
閩粵之人。雖猒飫保社。操鈯斧。而山邊水邊者莫不
憮然自失。願就弟子之列。其與師軋者。至為狂詈。為
凶短折。為吐光紅爛盡。真枯竭無餘。無可奈何。而大
慈攝受之心師終無間也。師凡缾錫所到。萬眾喧闐。
瞻禮恐後。晚居太白。奔走天下。如一佛出現室中。未
嘗以顏色假人。語言文字。羅籠學者。當門踞坐。如西
河師子。人與非人。驀頭生按。又普請煩重廿里河干。
不時輸運土木之役。半出學人玲瓏嵒。負薪鳥道嶔
崎動。致頭破足傷而眾等堪忍依止。辛苦都忘。一時
英靈畢集。號曰僧海焉。其嗣法弟子受師記莂者自
大溈如學。鄧尉法藏以下一十二人。過此以往。若招
手橫趨。闚鞭即去。憑雲漢以高視。入西山而不還者
未之或知也。蓋師生平以真實心行真實行。悟真實
道。說真實法。化真實眾。方其始貧食力也。耕稼陶漁。
無不備嘗。繼而出家。苦為生死事大。歷一十三載。窮
神極慮。心力俱疲。然後打失從前。唯覺情與無情。煥
然等現。當其煥然等現之時。無復情與無情。差別等
相矣。所以折旋俯仰。咳唾掉臂。乃至垂手為人。策諸
學者。搬磚運瓦。挑土拽石。或喊或罵。與人詰。與物諍。
固無事而非真實法門者也。復不以言教。而以躬親。
名利視若浮雲。金帛等諸糞土。故凡在及門。非甚不
才。未有不孤芳自樹。開鑿人天者。今一十二人外。如
四明智遠。白雲悟西。皋亭智蘊。武林寂然。雙林海懷。
翠巖通哲輩其選也。然則師承夙智悲。為法舟航。又
奚俟神告朱君(上申)。而始定其為慈受(深禪師)後身哉。崇
禎十六年癸未。門弟子建塔天童。迎師全身歸窆幻
智菴之右隴。適霖雨經旬。泥濘沒骭。而道俗哀哀奔
送者萬人。非師化育之深。曷由臻此叢林公論。師以
賣薪出家。遂傳衣缽。有類曹谿。求道猛切。深徹法源。
有類高峰。以一宗鏡。炤空萬法。有類永明。聖凡彼我。
等心一視。有類元珪。豪貴當前。臨機贈掌。有類三角。
至于力爭祖命。靡愛厥身。旋嵐偃嶽。弗震弗戁。其黃
龍大慧之流。亞與崛起尋常。中興濟北。傾企窮八表。
芳躅映千秋。夫豈偶然者。

門人道忞謹狀

** 開先若昧明和尚行狀

師諱智明。字若昧。海陵毛氏子也。父為郡小吏。沒廣
陵。故師驅烏廣陵之東隱精舍。方數周。而都雅白皙
眉目如世所畫善財者。其師愛憐之。少不以繩墨削。
廣陵故豪華多。少年日牽引為鬥雞走狗。彈棋六博
之事。師既生長任意。便與人博。輒爭道不讓。其人怒。
欲鼠牙。師而窘辱之。師大媿畏。家有僕善。緣得徒步
日三百里。乃挈之遊。奮然登金焦。過南徐。將蹤跡天
下名山大水而問途焉。莫宿銀山菴。見其徒方經營
相嘈雜而方來又憧憧不己。怪問之。曰。山門將延三
大師講首楞嚴。四方英賢戾至。子遠近誰里將不為
法來乎。師聞而疑信半。且曰。吾將觀焉。旦日趨堂司。
視門牓一楞嚴。必稔前五卷者與床曆。師從未聞經。
有所謂楞嚴者。復卒不得楞嚴經。既而購求乃得。楞
嚴者誦則展誦如故。誦不終日誦而前五卷者己如
建瓴下矣。於是竟誦。乃大師至。至則人人奮厲欣勇
見。師反感切涕慕淋襟不自禁。卒仰天於乎。誓如今
大師者而師志始由三大師決焉。三大師者雪浪恩
和尚也。恩辨慧滉漭無涯岸。苟其詞河下注。則谷陵
深高易面。況泐名相之石。齧章封句守之隄。故當時
三宗之學幾明。而一世俶儻瑰偉之夫。亦罕不揵鬐
奮鬣其門。恩一尺箠赴之罔假。唯愛師超逸。雖師受
如響。然恩未嘗不輸。壺奧見淵。微蓋喜海。有再授之
經。三車負獨聞之說。故及門豎義。則後至先鳴。雖一
時嶄然見頭角者。亦自遜其捷足矣。師既綸貫諸部。
慧聲日遠。則慨然自命曰。嗟乎。戒急乘緩。止可自利。
膺城自守。亦不可利人。某微大師則溝中斷耳。不及
此兼利所以報也。吾將為四戰之國乎。乃南走越。北
走燕。納尸羅于雲棲。叩禪扉于紫柏。既而聞其徒之
老有善百氏家言。漢人魏人。開元貞元之體曰堯山
者。復躍然起曰。於乎五地聖人習之矣。不曰雅思淵
才。文中王是不可失。于是日夜趍太行。瞻伊闕。徘徊
伏牛。物色其人于古澗寒溜之下。卒獲其善者而還。
于時則有南郡之命。紫柏之輓。不得固讓。益作而曰。
嗟乎。吾所學欲有所用之也。用而不蓄。將竭久矣。吾
欲為吾用地也夫。乃陟匡廬之巔。放赦餘聞。思泊然
禪寂者三年。復循山之陽梯空杙險而上。百折得所
謂古黃巖者居之。又十年。愛其山川秀美。且有終焉
之志。而星渚都人士則又以開先輓矣。當是時玄學
日親。四方勸請之命日至。言默而道光。身隱而名隨。
珠媚于川。玉潤于山。師蓋無意也。一以慈炤臨之。不
猥附合。亦不皦絕離故。來而畏敬。去而慕思。死而哀
人父子。感往昔雖墓之木拱矣。如始亡。皆師有以致
之也。師學始汜濫。終渟滀。而究則淨極光通。如擷奇
探勝者造幽嵒。出深壑。霄然洞開天際。頫而視下。則
千里一目。攬不盈掌。蓋其所眓者高。故其所指者遠。
聖言淵博。學士俴夷。苟非忘筌。誰與見諦。然尤厚行
而薄說。雖極辨海波翻。終則咨嗟感發。間有一座之
間凄惋不勝而去者。生平以尸羅為足。禪那為腹。首
楞嚴為清淨寶目。其入匡阜時與三者偕來。而黃巖
則自謂于首楞嚴有深證。牓所居曰。智光者志證也。
故叢林有昧楞嚴之稱而學者無異詞。師道被東南。
因在黃巖。緣在楚。然其間則皆若前定。一昔。黃巖有
黃冠者來曰。我。許氏之苗裔也。旌陽讖後八百歲多
得道者興散林莽。同時僊去。我師命我當建玄元太
乙之壇。于此從徒。數十畚鍤俱具。師乃禱後山之龍
與之約曰。雨我也。晴則君讓君。我則去矣。俄而雲生
劍岫。風雨至驟。撼山莊。雷電挾屋焉。羽人懼曰。噫。佛
氏之宮也非我有。然師殆非常人矣。郢之役。陽朔安
居。蘄春僧後至。度失期。間行甚迫。夜宿荒陂。有告者
曰。昧法師期改矣。孟冬八日也。我乃其衛法者。既而
夢師陞座。服布木蘭色。伽黎面黃。髮紺如蠃。蓋佛也。
及至果然。而師衣如夢衣。故楚人至今尤敬虔焉。其
走燕時。僑旅邸。有善許負之術者隔垣聞師聲。驚曰。
此宜擅大名。何為者。趨謁則師也。結驩而去。早歲孤
騫。自喜行往。一橐中載寂音僧寶傳。當山水得意處
則出而吟哦。既又頓足拊膺曰。嗟乎。我獨不得與此
八十一人者同遊哉。則又泣。復傲然挈之。而往窮山
絕澗至不能前。復又還遇岐路。則脫屣占之。往往多
獲道。中歲則精嚴玉立。有類清涼晚忽超放。又類棗
柏。眾固疑之。莫能測也。然規學子甚詳。有攜其室灑
來覲者。班其師之下拜之以為瀆無人。師訓立斥之。
甌之溫嶺來聘。享禮有加而無主狀。則曰。此慢而貨
我也。貨而可行。如我法何。摽之使去。其惜大體多此
類。師刱自襄南。終至秣陵。中間或荊或吳。或甌或越。
說法三十年。大小經論四十餘。座四方遺問無虛日。
身以外無長焉。去來不晨。豫意至則行。追隨者方喘
急而師己莽蒼在望矣。崇禎四年夏五以開先殿事
遊西昌。忽示疾于淨土蘭若。六月十日手勒別諸護
法狀。洎門人弟子遺誡。函封己。自詣龕室跏趺。笑謂
眾曰。我且試耳。遂奄然坐化。世壽六十有三。僧臘五
十。有八門弟子奉龕歸開先建塔。葬全身于黃石嵒
之前。雙劍峰之下。體先志也。蓋師每歎此山水麗峰。
銛文中武外君子哉。增人志力。居者多得道云於乎。
師生而孤嬰出家。踽涼蕭寺。辛苦萬千重。以內無說
德。外有賞心。不自殄滅足矣。乃能起勞侶。奮行間。登
覺者之城。休宮止舍。莫之與禁。當師之隆結軼玄途
追亡逐北以紫柏之陵。轢無嚴亦曰。昧公天授。迨其
燕。坐黃巖。山若為高。水若為深。當世仰之。若慶雲焉。
乃晚年喜建靈廟。恆暴露于外。竟不克願而終。何也。
語曰。人能弘道。其如命何。詎不信哉。然馳走學者三
十年。名震公卿間。一以遊戲。三昧行心。死生若脫。豈
曰法傑亦人雄哉。師有智光空響諸集行世。嗣法門
人若干人。剃度弟子若干人。忞不天。依師得度。開發
蒙昧。咨決于外十數年。乃今僅得與于執斧之役。恐
師行業將放失。後學無所考鏡。竊閔然不敏。葺餘論
次。為乞銘之狀。尚冀有以傳師焉。

道忞謹狀

** 故兄知廣西平南縣事文林郎亦采林公行狀

公之先由殷少師得姓。世有顯人。曰穎為晉黃門。曰
茂為隋右丞相。仕于唐。曰藻為江陵府使。仕于宋。曰
訔為廣州司戶。仕于元。曰詮以解元除評事判潮。自
黃門入閩而子祿守晉安。因家晉安。司戶值幼帝播
遷。起兵會張世傑討賊。卒于軍。而子迪因家南海評
事。既遷石壁。卒于官。葬大麻。而子孫因家大麻。由大
麻遷新豐里。則公始祖八十八者也。公諱淳。字崇古。
曾王父山。王父一嵩。皆有隱德。不仕皇考。時慶則詠
歌白沙陳文恭之風薄。進取止于庠。唯公幼耽學。有
能文聲。聲藹鬱甚。凡十就棘闈。弗第。卒循資銓選。得
廣州司訓。凡八載。弗遷。大吏廉。知其能。則交章薦。稍
遷廣西平南尹政。成例得州牧。以不能媚權。司方垢
索毛吹。冀中以禍。卒之無纖豪挂議。則以不及去官。
凡公如此一裁之義命。無諂上之容。躁進之失。蓋公
為諸生時。方慨然于周公。孔子。孟軻氏之傳。而環嶺
以東秉觚牘者。則以公文為模範。一時貳州牧伯與
薦紳先生之家爭致師席。其百里重趼趨門下者歲
不止以百數。然公卒教之以孝悌忠信無倦。有貴人
子驕公。自以為不狎不順。擯之而後諸生知公意之
所在也。則人人刮濯。諸凡北面公者。皆有懿行可述。
其居司訓時。念國家承平既久。所在弟子員習浮靡
寡能。媚于天子邦家民命之託。使萬有一而赫然震
疊之。及則屈辱師聖非是。乃輯為學之要。切于修己
治人者八條。日為申儆。期與諸生更始。平南交夷。徼
姦民樂于為訟。而贓胥污吏多行誨盜之方。故縱其
首事而招徠之。民卒流亡。莫有禁禦。公則淑問而得
其情。哀矜以畏其志。納諸禮讓之域。示以禍福之門。
凡陳嘗率育之道。靡不有志載焉。如指諸掌。既而不
獲大用。于時則退而居鄉。鄉人無少長。畏公如父。敬
公如師。間有舉事過當者則不欲使公有聞。既聞矣
則羞縮庰避。眎不敢直曰。吾終不可以見長者。惟公
邑居扺京國萬里。聖天子威靈德化。雖外薄四海而
土瘠民貧。俗恬固陋。忘達識遠見。漸靡久之。以至仁
之屬。義之族。不相知問。民生之鄙薄。風俗之不長厚。
而公式生其間。蓋若有使之者。公二十喪父。四十喪
母。于生計蕭條之日而身孤母寡。弟妹方稚。公一提
攜奉負。以至于長。長則擇妻以妻。擇夫以嫁。凡嫁二
妹為弟再婚焉。初弟灝失怙過痛。得痰瘰疾。如是枕
床席者連歲月。方趨救療則有糊口之累。欲行糊口
則有內顧之憂。出入狼蹌。莫與為生。公卒多方求善
劑而調攝之如初。惟公性恬澹。不亟亟于富貴而家
貧親老不去心。逮喪母吳則哀毀蔬食。內盡其志。外
盡其物。慮無有不得于心者。然終以不獲祿養為憾。
每與家人道父妣事。未嘗不感𢟪欷歔。泣數行下。則
謂福輕禍重。賴先人與庭闈之訓。獲有寧宇。使子孫
知為學與善足矣。曷求焉。乃舉祿仕之所入者度足。
以奉公賦餉歲時。其餘悉以分贍族人親友知識。置
大宗小宗嘗食之田若干畝。與食貧亡役之妻子皆
有以賚。而又與人以讓遇物以誠。方居東時。有虛以
告貸者曰。我公之鄉人也。我本字某名某。以某行某
役困此。需貸。公曰。是與。曰。是也。則如其所稱之貸而
貸之。凡負公貸者若而人。與若而緡。若而歲月旬日。
公未嘗舉而問焉。於乎予行閱天下多矣。所睹州牧
令長以官為威。以法為阱。漁獵生民。吸肌膚以至于
髓。既而墨薉彰聞。上官論斥。則包苴請託踰巨萬。其
有彌縫善巧。歸獲自公者則恐喝傳丞。追呼遞卒。輜
車繹絡載道。涂爛其盈門而至。既至則伐徹近巷。以
大第居割里人世守桑麻以連阡陌。僕御聲伎。雜沓
飲食相過從。無舊識。皆新知。苟其賤貧。雖期功厚善。
妻子轉溝壑。不一哀悲賑恤之。反非笑焉者皆是也。
此夫所謂為盜不操弧矢。攻而不用弦刃。欺父母未
有罪而弒君未伐者。方坦坦施施。騎從十百。出入里
閈。上先人丘隴。自以為丈夫子生人世。得志一時。當
如此者聞公之風。又何如施顏面邪。公生穆宗五年。
生十九年而補弟子員。生二十六年而進廩諸生。生
四十七年而賜明經進士。明經六年而訓司廣州。令
粵西平南則公六十矣。令三年而公歸。歸三年而公
卒。從生至卒僅六十有六年。而崇事乎生人之理。孝
友義讓之道。則未可以一二三四指籌而算。蓋公所
得于天者甚厚。致力于學問者甚深。而又有達觀以
大之。積憂重慮以淬礪之。以至如此。其醇且備也。竊
嘗論之。古今人品若范希文之惠族。王彥方之式鄉
人。陽亢宗之心勞拊字。道光師儒。皆有聖人之一體。
而公則似乎具體焉者。然三君子受其豐而公享其
嗇。故吾于三君子尤獨為公難。公先配孺人何氏。早
喪。止一女。繼配梁氏。生二子又一女。長曰于達。邑廩
生。次曰于逵。邑庠生。公沒之明年。予始歸省。姪二子
與宗老頫泣再拜。涕興以請曰。日月有時。將葬矣。唯
是碣上之銘。無辭以徵􃁷氏。唯吾叔言之文余先君。
子將賴以不朽。請狀之。噫。吾忍狀吾兄哉。雖然予奈
何自遜固陋。使吾兄遂泯滅。卒不稱知于天下後世
哉。因次狀于左。以俟立言之君子。采擇以傳。
布水臺集卷第十六

布水臺集卷第十七
住明州天童寺匡廬黃巖沙門道忞著

* 表

** 建海印道場啟佛表

伏以真源湛寂。迥絕名相之端。慧鑒澄圓。本無能所
之跡。忽因明而起炤生分別之見知。俄植境以為心
結攀緣之識想。元常汩其至性。耽染入自迷流。雲布
情封。哀覺天之難旦。星排疑網。傷意地之恆昏。三界
一往無還。九居長淪莫出。枉受多生苦報。總因業樹
之崢嶸。空遺永劫餘殃。一本罪華之糾結。非仗法流
水洗。曷由滌垢除愆。恭惟華嚴至教。遍炤慈尊。報圓
十身。統十虛以為體。富有萬德。極萬行而彌綸。澄澄
智海波光。皎皎秋空月滿。坐微塵之剎土。主伴同宣。
轉根本之法輪。聖凡共證。經自龍宮誦出。不殊天鼓
之騰音。懺從雞足傳來。儼若趺光之燭炤。契旨而真
常立復。披誠而積垢全消。信含生所敬之天。允菩薩
真慈之父。切念某生當末運。忝作人師。繼往才疏。道
有慚于先德。開來智短。學無補于後昆。五篇七聚。多
違無德而檀膏濫受。四攝二嚴。素缺寡修而信敬謬
膺。知聵聵而日朘。老冉冉其卒至。徒寸衷之鬱結。每
中夜以旁皇。方思九土悠悠。正入猖狂之路。更念勞
生擾擾。茫無解脫之期。墮三塗則支分腦裂。生五趣
亦樂少苦多。或饑疫而災逢。況刀兵而厄遇。肝塗野。
艸長為怨雨愁雲。骨亂黃沙。盡作征魂殢魄。由是涓
今月日。僧延十眾高流。期剋五旬。晝夜六時行道。如
法精修。運虛空廣大之殊心。遍週法界。陳難說難思
之供養。出過諸天。誦禮華藏玄文。依持普賢行願。為
此竭誠皈命。肅淨壇儀。炳智燭以煒煌。爇心香而靉。
靆恭迎十方常住三寶。奉請塵毛。八部龍天降現道
場。證明佛事。伏願眾聖遙臨。同樹王之始坐。千靈普
會。等正覺之初成。重重剎網全彰。落落圓音溢聽。仍
回象王之步。再奮師子之威。燒香散華。猶彼啟明東
廟智。即滿于初心。低頭合掌。方之寄位南求因。早圓
于此日。菩薩透龍門以直上。聲聞預嘉會而逍遙。群
真之解脫玄門。普天共獲。慈氏之南中樓閣。率土同
登。業盡有情。無復眾生名字。地窮空界。總為菩提覺
場。微願如斯。必垂加被。

* 奏疏

** 應詔陳情疏

浙江寧波府鄞縣太白山天童寺臣僧道忞謹奏。為
恭逢盛典。魏闕心縣媿值。龍鍾葵丹勢阻。勉遵
法旨。力疾趨程。謹攄愚忱。伏乞聖慈洞炤事。恭惟
皇上陛下誕登覺位。示現金輪。蕩蕩慈風。扇二儀而
布亭毒。煌煌睿德。御六氣而子蒼生。既振尼山之傳。
緯樂經禮。復弘竺乾之教。達本明宗。茲蓋愍法運替
淩之際。亟揮佛日金戈。將出黔黎昏墊之危。特示迷
津覺岸。是以紫泥遙降蒲輪。下迨于艸萊。覺苑弘開
蘭臺。重修于漢室。蓋振古以來。于斯為盛。而水土餘
生何幸而遭逢者邪。維茲六月初九。恭承天使到山。
齎奉璽書。開宣慈旨。將以衰朽僧忞躬詣神京。濫充
顧問。夫踐土茹毛。尊親有日。車軌書文。敢後朝宗。矧
正法垂秋。佛祖慧命。不翅絲縣。

陛下夙記靈山。乘願建極。于治國齊家。偃武修文外。
唯孜孜以斯道為己任。此蓋歷來開創聖主所不謀
而合之盛典。綸音雷動。八表均榮。固不獨僧忞私承
寵眷。感慶交集者矣。唯是僧忞薄祜眇躬。濫芋禪席。
穴處嵒棲。洊經霜露。犬馬殘年。不覺六十有四矣。頭
白齒豁。步履艱難。兼山糜埜鶴之性。禮數罕修。使奉
命陛見。威儀失序。挂御史臺之白筆。忞罪尤輕政。恐
眼目昏重。顧答矛盾。冒觸威嚴。忞罪豈容擢髮夫。皇
仁浩蕩天寶。尤遂嬾殘之高。帝量包荒大觀。亦釋道
楷之固。忞道微德薄。不及二僧。固不敢矯飾高節。致
方宸命。但竊思昌隆盛世。英賢間出。抱道潛修之彥
可以翊贊皇猷。丕揚盛化尚不乏人。顧以衰殘無似
之僧忞濫污鳳簡聞命之日。所以中夜旁皇。媿汗交
集。莫知所措者也。緣奉敕旨敦嚴。分難故違以取罪。
譴謹遵旨即日就道詣闕矣。至僧委係老病支離。不
堪長奉龍顏。尤乞聖慈矜憫。使犬馬殘生早賜終老
泉石。歌詠聖德。銜頂無窮矣。為此據實上奏。不勝翹
禱屏營之至。

** 進天童密雲悟禪師語錄奏章

浙江寧波府鄞縣天童禪寺臣僧道忞謹奏。為恭懇
天恩賜將先師語錄入藏。以光祖道。以茂皇猷事。
皇上統承精一。道契真宗。性命之學尤深致意。至於
古聖語言有關世道人心者。尤必廣布頒行。使若見
若聞。各達本性。方愜
御衷。真覺皇之慈心振古希有者矣。道忞幸逢盛化。
身叨寵遇。又每承天眷追念先師。賜邈頂相。復刻遺
編。感恩己渥。復敢何求。唯是緬念天童先師圓悟生
當末運。興振禪宗。六坐名山。忘軀荷法。一時提唱機
語。皆開鑿人天。單明直指。日雖刻布人間。但未經入
藏。恐漸湮沒。道忞伏見。宋景德年中。僧道原所著傳
燈錄三十卷頒降入藏。元祐間。明教禪師契嵩所著
輔教編三卷及傳法正宗記一十二卷亦賜入藏。乾
道七年。僧蘊聞所進大慧禪師宗杲語錄三十卷亦
賜入藏。元元統二年。僧善達密的理所進其師普應
國師明本語錄三十卷皆賜入藏。此四者人雖異代。
咸遇清時。道法耿光。于今維烈。況忞生值昌期之運。
躬逢
佛心天子。重法之秋。誠千載一時奇遇。謹扳前件事
例。將先師圓悟語錄一十二卷與忞所編年譜六十
二帙先經繕寫進呈外。伏乞俯鑒微忱。下頒
鈞旨。賜收入大藏。永使流通。則正法眼千古長新。而
願力恩普天均戴者矣。為此冒昧具奏。懇賜下部施
行。忞不勝翹禱待命之至。

* 文疏

** 烈皇帝天壽聖節疏

象著龍文。式覘聖人之首出。籌添海屋。爰昭化日之
舒長。體乾健以居貞。梅萼先春早放。歔陽和而布德。
妖氛帶雪消融。艸木盡勾萌。山河齊點首。某雲中野
逸。化外編民。袒服犀顱。無與拜颺之典。茹毛踐土。敢
忘庇育之恩。是用大集龍象。妙轉經王。燿帝網重重
無盡之義天。恭資睿算。涌華藏種種難思之界海。克
壯丕圖欽願。帝執其中。皇建有極。動也時。服也士。邁
帝嚳之神靈。就如日。望如雲。等放勳之巍煥。垂衣裳
而朝萬國。在在歌詠春風。舞于羽以格有苗。人人躋
登壽域。金甌永固。寶曆嘗新。

** 烈皇帝薦嚴疏(甲申仲夏)

龍去荊山。曾動軒臣之哭。天崩杞國。每懷㑋士之憂。
況千邦喪統馭之尊。萬姓失大明之炤。雖籲天以無
路。庶叩佛而有靈。恭悼某位皇帝身居黃屋。心眷蔀
葑。寅畏一十七年。渠渠民瘼。饑寒千百億國。惴惴厥
衷。破格求人。寧忘垂磻釣叟。轉環從善。不罪折檻朱
雲。後宮無抴地之裳。儉率之風。令可月著。尚衣有未
明之詔。足臨之德。􃁷可日書。方冀蠻夷貊狄之邦。咸
歸至化。詎難艸木昆蟲之類。盡沐恩波。乃天地不仁。
黔黎寡福。一旦潢池盜弄。九廟業矣震驚。俄爾堂奧
虎生。百神居然罔主。夜臺幽邃胡薤露之易晞。玄路
迢遙忽雲車其既遠。鳳闕崩頹於暴雨悲深。麥秀之
歌。瓊支逆折乎飄風怨切。黍離之歎。月明故國。羇人
回首何堪綠黯芳郊埜老傷心倍甚僧某道遊方外
跡寄寰中仰五嶽拔地之雄光華猶昔緬長松擎霄
之勢忠節自慚敬仗佛光嚴資僊馭伏願夢破大槐
國裏眉豁彌勒樓前剎海壞成視等秋林之落葉世
緣聚散悟同過眼之流雲千聖不攜己靈曷重處處
為人作主頭頭本地風光。

** 告伽藍疏

穴復靈鰻審骨身之具在江浮瑞像知蓮社之將興
明珠再至常聞故鼎反來非一況濯濯厥靈有赫皇
皇陰翊無私祖令當行敢託風雲之會聖慈易格願
昭艸莽之誠惟茲廣潤道場向有巨鏞千石聲傳空
谷疏疏清梵夕聯響徹九幽落落蟄閽晨啟盡謂藏
山之必固詎同瓦缶輕捐誰知有力而夜迻幾隨凶
鋒銷鑠幸山靈之有在致魔燄之徒張赤海無故波
騰洪音自茲淵默乘潮泛汐婆娑海客時逢舞浪翻
風出沒漁舟競見無亦三閭之戀楚殆將宗國難忘
故非伍子以沈江寧有忠魂不化恭惟神聰親承智
者密挈冥權入夢丹宸早看地轉天回佛日尚縣金
鏡裏揚靈海甸何吝神輸鬼運鯨音還畣月樓中繇
是敬獻蘋蘩仰咨天聽伏願不辭弘力速起沈淪再
扇雄風傳金聲于覺苑重挑慧炬震師吼於石城見
聞增希有之思圜通遍周法界竦甬起瑞雲之色廣
潤普及含生地獄停酸三塗息苦。

** 募楞嚴方冊藏經疏

黛抹千山者春也道如春而瀰漫宇宙潛行大地者
水也道如水而觸處逢源黃華盡顯真如奚翅五天
之祕誥燕子深譚實相況乎三藏之玄文所以圜覺
經也豁圭峰之慧目十明論也洞邵武之見元安公
之句破楞嚴良有以矣無盡之病回摩詰豈徒然哉
太白名山天童寺者寰中巨剎冠世寶坊負海而消
萬派之聲臨台而止千峰之勢風來水面池波動朱
藻之文月到天心嵒腹剖玲瓏之竅繞戶駢蠃排闥
敷宣則群象發揮啟檻碧漢當軒燕坐則諸天寂聽
顧鷲峰其未沫方畢缽以何殊旃檀林長旃檀伊蘭
絕帶師子眾隨師子埜豻潛蹤綠疏青瑣樓臺棋布
星分殿閣乃南宮之琅函半蠹北闕之玉軸未頒與
其遠莫致夫帝閽貝多重複曷若近易為于檇李方
冊裝潢披展几窗明淨之前一任鑽穿故紙了殘星
月交光之下不妨看透牛皮壯我雲壑之觀起茲煙
巒之色功德輸於智者山川有待其人。

** 靈峰修造疏

見瓊樓於一莖茅上非功力之能加撮大地於纖粒
粟中貴當人之自信布髮果吉祥有地插標豈大智
無人句章五磊名山海上靈峰古寺丹嵒戛漢碧嶂
夌雲象王舒迴顧之容橫開寶剎師子踞盤空之勢
力扞精藍百畝春田邁種靈苗獨秀萬株行樹衝霄
逸翮常棲石城岡千尋壯雉堞之雄攪海狂風吹不
入梅華徑廿里延妙嚴之路眾香佛國步無差徘徊
峻水巖前彷彿天河之下降徙倚白龍潭上依稀玉
甲之開明嶄顏削出崇閎既門牆而岸岸密護周遭
袤郭亦關鎖其重重展矣小有之天允也應真之堀
但昔本袈裟院子蜂房螘室寧曰一攃以維新適今
改龍象禪叢容與超遙庶幾更張而文舊打開毗邪
離庫藏全憑木上座神通平鋪給孤獨黃金只在須
達翁揮霍空中樓閣會看紙上飛來物外乾坤有冀
筆鑯點出。

** 道場山募建法堂疏

妙善法堂說詼塵剎普光明殿含受十虛團圞四角
六張一畝三蛇九鼠是以色身三昧紅鱗偕翠羽齊
彰根本法輪水鳥合樹林共轉然覺地如如不動昧
者恆多道場起倒相隨時人罔測苟不當機擊扣誰
堪直下知歸所貴玉宇瓊樓不被莖茅蓋卻百萬億
莊嚴還他兜率宮中本有庶幾華幢寶座儼然特地
斬新須彌盧高廣無俟燈王國裏迻來鳴鼉鼓響鯨
鐘南山雲下北山雨會看紅爐飛彩鳳輥木毬橫雪
刃牛頭沒去馬面回直教鐵鋸舞三臺欲祈此話大
行更冀知音賡和。

** 茅竹園菴募僧田疏

風霜埜坫出家兒況味蕭蕭煙水百城禪和子行蹤
落落大地上孤征而弔景唯有古路之橫開夕陽中
獨偶以誰諧無奈前村之不搆逢人青眼少莫定晨
煙問路白雲多難期夜火化城如可廢寶所孰與歸
東出緱江菴名茅竹者門當孔道路透長安既四通
八達之途亦九峰三台之徑以故參玄上士雲擁而
來絕學高人川趨以赴雖僧空不猒旅泊乃佛土亦
有郵亭單安一宿之寮人人大歇缽貯千家之飯箇
箇飽餐庶楖栗橫擔透青山而直入俾軍持攜去傾
白月以歸池長者發大心且喜布金有地檀那出隻
手何怕獻珠無門百劫種良因莫當面錯過一朝圜
福果直舒臂搴將矣。

** 募建東山翼善禪寺大雄寶殿疏

遄征來布塞孫綝勸景帝以停驂張晏在東山玄石
為蒼生而起臥亂落一天華雨傳寶誌之弘譚開經
幾度薔薇記青蓮之再至龍蟠虎踞地既盡極南天
鳳翥鸞翔人亦高齊北斗所以英標代稱俊彥清梵
世擅名緇考園林則東晉實崇稽宮館則六朝最著
金繩開覺路淨名偕翼善同芳寶筏度迷川慈祖共
瑄翁迭駕溯當年之壯麗奎煥天章問此日之傾頹
災傷舞馬然乘除相禪物有盛而必衰消長循環運
無往而不復充國黃金塔現讖符正法當興合同船
子歌還驗在機緣適輳欽承祖德仗庇佛光莖艸拈
來會有賢于之出手藏金傾布寧無須達之興心重
增禪社徽聲再起山川瑞色庶東吳勝事咫尺非遙
將江左風流幾希不遠矣于時天童八葉孫道忞因
大咸咸子之發祥感能悟一公之高舉忝在見聞隨
喜之下益生歡喜贊歎之心乃為之重復殷勤合十
指爪而說偈言偈曰何年翼善燬琳宮遽爾興心問
祝融願大因之忘費浩思深益自增悲恫化城幻出
尋常事寶所追還蓋代功佇看神輸兼鬼運九天移
下玉樓崇。

** 梁皇寺募修佛殿疏

法菩提場含靈共託寶莊嚴剎眾福攸基所貴起蔽
更維新始免七零而八落橫一梁承一柱靈利底不
妨點著知歸錐頭利鑿頭方慧心人斯解看孔著楔
果眼親兼手辦將玉轉自珠回鈯斧揮時散櫟朽樗
皆大用泥牛吼處鈍磚頑石悉翻身然廣廈非獨木
所支淨業須群緣共結布地黃金剛始諾本一念以
承當六天宮殿欻然成恣千生而受用冥報捷於響
應智者宜善知時欲廣見聞重宣短偈偈曰曾聞一
笠蓋金身報得梁皇信有因風雨活埋前代寺還將
功德報同人。

** 寶慶院募緣疏

縛三條篾住山時因道泰傾萬斛廩惠施義出豐年
苟能施難施之財頓教黃金滿世果若住無住之處
何妨我國晏然寶慶南公者緇田嘉穗法網逸鱗早
侍諸方曾染五味禪指晚趨太白飽喫三頓獰拳顯
老之典客十秋囊錐始露會翁之監司再稔香袖時
飄聿來金地之招爰點江陵之首肉山傾置淨缾不
謾蹋翻胡亂由他鹽醬隨時打發金彈換渠泥彈子
尚乏百丈之田飯桶空呈漆桶邊若作金牛之舞薄
𠞇嶺雲片片猶然千古意分明細切春雨絲絲終覺
一堂風冷澹欲索廬陵米價乞開盧至慳囊。

** 臨海新興法輪寺募緣疏

佛日將頹法輪竟埋於荒艸梵宮再闢福田廣植乎
檀林明堂瓦雖插簷香積塵仍封甑口朝天囊挂壁
罄縣無底缽盂虛以往實以歸空走百城雲水冷灶
勝於熱著緩急攸分饑食易為飽餐懷仰自切但能
割寡涓滴匯成巨流況復裒多修羅飲皆滿腹閻浮
王有天下無憂之受報何崇供養初由掬沙童子之
往因不遠君其善聽我匪謾言。

** 施茶疏

趁燄之鹿每喻歎於有道聖人喘午之牛恆見問於
至仁君子況肩摩轂擊之會當流金爍石之秋蒸氣
則成雲揮汗且成雨望梅止渴譚院之機智徒聞借
手行拳趙老之風規具在從鼻入從口入總與八字
打開有神通沒神通切忌當面錯過果見微甘回齒
頰七碗詎云多直得毛孔散生平通身方慶快覺來
襲兩腋須知下載有清風拈出本尋常誰道南方無
者箇攪長河為酥酪盡在山僧杓柄頭變大地作黃
金還他長者阿堵裏大家各出手共結利生緣。

* 啟

** 復平若陳侍御啟(諱朝輔)

譚不二之宗雖資曼殊敲唱迻燈王之座還他摩詰
神通道不虛行法寧孤起恭惟門下儒門師匠白社
金湯示見宰官之身本受靈山之屬念先師有未了
公案俾不孝更斬新例條爰惠德音式頒佳貺但某
罷駑下駟粥飯嘗行坐斷太白峰頭終慚先德劃開
玲瓏嵒面且付當人肅候來旌恭還趙壁。

** 壽寶慶南禪師五十啟

伏審歲添五分臘更二毛孔生亶知命於當年蘧子
亦寡非于此日秋晚之桂薑益烈性自生然歲寒之
松柏後凋質惟天賦恭以某師明珠象荷寶鑑親持
願海宏深乘大悲而示見慧光高燭騰金日以流輝
襟同鏡水俱澂方越徹而兩彊不下意並長天共遠
匹杭標而二妙難分衣挂千頃之雲㲯毿固以久落
頭挨大梅之雪真實為之再芟南陽之蛇虎無瞋嶽
頂之松妖不作卻僊書于夢裏寵辱何驚迷華鳥于
嵒前玄微亦蕩然口有碑而眾豎叢林戶說勞勛堂
不開而道尊保社人仰山斗允惟法壇之傑誕作緇
侶之雄某忠告早叨曾沾濡于河潤劻勷繼受況分
炤於鄰光加以愾念同人正復悲傷晚莫盼庭柯之
殞落深自凄其瞻喬木之鬱蔥倍生踊躍老成欣其
尚在矩矱諗所攸存敬獻巴章既式歌而且舞載陳
封祝盍拜手以颺言。

** 請天目法師作羯磨啟

瞻風日久幸託鄰光慶承接塵之歡敢冒屈尊之辱
但君子唯成人之美上賢亦荷法為心是故金粟如
來恆預迦文之會妙光大士敬白摩竭之椎況叢林
凄其如風法社危若纍卵者哉惟茲孟夏將屆安居
有事般若真宗必審尸羅淨學五部推波離為師首
人天盼精祕以鶴翹伏願按下千尺雲頭敷我一潭
華雨儼然靈山再見庶幾帛社重興所有微幣敬呈
別幅。

* 銘

** 默齋銘(有序)

毗陵雙白王居士遊方之外遍參海內諸尊宿其
有道之士乎然而肝腸雪皎意氣虹高往往路見
不平未免拔劍相救當濟洞之有煩言也居士則
日掉三寸舌為之和會盡心調變精力亦幾頓矣
事竣乃得訪予邗上相從兩月予智識暗短于世
出世間無所置喙所不能鏟地埽除者唯日用飲
食而己居士于是廢然自返坐忘視聽內心無喘
忽恍然有造于離四句絕百非之域焉因自號默
齋且請銘故為之製詞曰。

「　齋固有本非功莊嚴備萬德充泯表裏絕邊中虛無倚包太空六窗啟九類同群相得恣融融四字密佛祖瞢靡因以辨來風心畫竭意技窮智莫測識罔通所以黠毗邪翁唯一默墮群宗」


** 慎獨居銘(有序)

汪君中符孝義敦仁果毅以信殆幾希乎古俠而
不侵為然諾者也今行年且五十矣自以少方乘
氣壯復豪矜行多忤于物理深痛前非知胡不夙
尤虞後過寡而未能乃揭慎獨而為居庶法湯新
以自警抑將顯維謨承維烈繼序思不忘耳于是
為之銘曰。

「　於穆道真維人之轂離道眯真人車斯覆靈轡失御意馬奔蹴惟情是征與物為逐暗室可誅明庭有鞫昧欺人己安所顧復維彼哲人學非干祿克己存誠慎爾幽獨指嚴十手眎虞十目葆合中和還真返樸天地迥高萬有殊族德化滂流以位以育乃知道真不行而速展布彌綸如春滿谷矧伊象賢教之式穀如臨深淵如集于木猗嗟汪君爾居不黷善甚至哉介爾景福」


** 大鍋銘

「　西江口吸五熱身膺智愚仰給凡聖恭承絕滲絕漏日昇月恆出無盡食飽五湖僧」


** 雲版銘

「　殿閣風微雁堂寂寂三令既申水雲普集金牛起舞甘贄下食眴目揚眉令儀令色法社千秋欽承遺則」


** 硯銘

「　方嶽貢玉帛徵陪黃卷伴青燈賢與處聖與朋爾作則永為程兮」


「　褱大璞吐華英居斯正浥斯清爾棄兮聖賢隱伏爾出也天下文明夫是之謂山翁老石交而奕世稱同盟也」


「　枕青山漱流泉出輔世育才賢文而質靜而專宜爾壽萬斯年」


** 右丞硯銘(為子和堅禪人作)

「　磨不磷涅不淄天寶玩出明時王摩詰老幻師咸珍蓄濬妙思爾子和復有之於乎神物兮不詭隨自今伊始兮永受持」


* 提詞

** 宗門崇行錄提詞(有序)

宗門崇行錄者為祁仲子季超所集仲子生華膴
有曠識其於功名富貴猶掇之也當神廟臨御萬
方時四夷百蠻罔不賓從乃聞樂審音即知南風
不競於是溯邪谿之上流樂平原之膴膴爰搆山
舍而居雜石偕麛餐霞味道因得廣讀諸禪典見
其言其行足以發藥當世者彙成是書業問序於
先老人矣後復釐為十門謬余於老人之門為有
若之似遂以提詞見屬顧余內炤生平自審缺然
鏡臨嫫母顏若之何余不敢請辭焉去秋復迻書
再督辭不獲免乃展卷從事叩其定行輒綴於每
門之右門五章章四句。

*** 直心

佛法源海語心為宗心月孤圜萬法光通由心虛偽
四生流轉況復祖關深固幽遠雲失鳥巢月迷津渡
神有所昏智有所瞀皇皇先達胡征遂克揆厥所由
惟心質直以質直故慧沼漪漣是故道人之心其直
如弦。

*** 密保

孔規時習湯儆日新淑人君子懷憂終身吹毛利矣
用了須磨於皇烈祖訓也如何洞明空劫盡卻今時
適未勝習胡不古師乃作乃輟或存或亡豁達致禍
莽蕩招殃隳成山於增簧嗟及衣而反裳。

*** 厲操

造道惟勤近仁以毅凡百有成伊誰自既傳衣迦葉
苦行頭陀法航終古載其恩波如何我人便安是規
夫豈無說聖諦不為恐落階級聊以徜徉水漲船高
在理何妨行解相應超然曰祖予何言哉請觀前古。

*** 晦養

尺蠖之屈申不跬越蒼松耐雪千齡斯拔其拔維何
濯濯靈柯上干雲日下覆青蘿器大成晚早用匪福
道亦猶然寧惟物獨欲隱彌露欲蓋彌章非厚於天
果熟自香幸而獲售終喧物論所以至人遯世無悶。

*** 高風

靈山佛法付屬王臣彼交匪紓繄惟道徇既徇吾道
式降厥尊奭然光護法以永存歔嗟末年亦孔之羞
引首低眉罄折公侯胡甘而辱爰喪所守冒利沽名
德不增舊麟遊靈畤鳳翔天外我之懷矣於焉有在。

*** 清節

四大苦本貪欲為因沙門釋子自古稱貧日中一食
樹下一宿鶴樹終譚云胡致告世情麗都道味翛然
務道于華掘地覓天在昔尼丘魯中之叟飯蔬飲水
樂亦忘憂雲霄目視佛祖飛埃毀形守志予何人哉。

*** 雅量

仲父之功匡王定霸器小來譏神有所詫刻雕眾形
澤及萬世予之佗矣何仁何義乃涉境風得喪交嬰
顏徵于色詞發乎聲寧乖法禮亦啟紛拏勿謂小疵
己是大瑕地覆天翻我亦只寧何以致之行庭無人。

*** 厚德

提婆推山歌利割截左割右塗等心而挈眾人不請
友而安之於乎佛乎何悲而慈比丘師佛當師佛心
況忍報復怨害相尋修己小嫌忘佛大悲剃髮染衣
抑復何為爰有至人海函山育表此用箴波旬之族。

*** 慎微

破頭往矣華鳥迸跡供來諸天洞山是斥功猶不綴
過何可嬰內省無惡君子維行尸居淵默雷聲龍見
微乎忽乎矚我如電黃金之黃白玉之白貴其貞顏
恆無變易一微涉境勢就頹山小德出入終踰大閑。

*** 無我

乘別大小飲水分河宗岐南北入室操戈調御善調
難調我執盧醫拱手膏肓病入我病入矣宇曖微霄
識且不達見何能超須彌之高大地之廣視彼虛空
終焉悵惘以空無象萬象光吞善甚至哉空獨為尊。

** 蘭譜題辭為瑞先居士作

茂叔愛蓮淵明嗜菊我敬蘭卿獨生幽谷風雪餐多
煙霞味足吐而為芳聞者神穆葉挺太阿華擎玉燭
安得君王式卿嘉穀燭炤民巖劍誅佞族皇路清夷
受天百祿。

布水臺集卷第十八
住明州天童寺匡廬黃巖沙門道忞著

* 贊一

** 釋迦文佛

「　淨智莊嚴百福身出生功德廣難陳譚偏為鑿人天眼示實還宣上妙輪千聖萬靈蒙法澤十方三世入陶鈞願同含識常稽首百福莊嚴淨法身」


** 出山相

「　耐盡青山雪夜寒捏沙誰信不成團眼睛突出明星後海闊天高地更寬且起步蹋前灣春色武陵看不盡桃華何愛到人間」


** 靈山分衛圖

「　執應量器著布衲衣周行分衛滿缽而歸使舍匊沙者種輪王之福俾施棄瀋者獲來世之貲愍含生之薄祜示七佛之軌儀默而為矩動則成規日用飲食佑我素緇稽首世雄真大導師」


** 顧氏繡佛

「　金鍼誰約玉絲輕幻出慈容妙德人桂魄圓時千界月華枝動處萬家春休疑晃晃非真見須信塵塵盡法身諸數從來曾未墮青青園籜又開筠」


** 無量壽佛

「　至化宣流龍猛歸神於後淨幢高揭遍吉祈往乎前蓋其大願洪慈固群宗之所推遜抑淪肌浹髓與此方有莫解之深緣不則夫豈無琉璃光王之熾盛又豈無勝蓮華國土之長年而窮陬下邑販夫灶婦卒莫知戴焉者何也噫六字洪名下清珠於五濁潢流之水十聲寶號播真覺於含生八識之田雜毒攪成甘露海娑婆摶作四禪天此則無量壽佛之所獨維其然者也」


** 孔雀明王佛

「　靈符曾驗雪山陽妙道今留辟萬殃七佛同音為證據千魔共攝顯真常酬因立解多生結愈病還將沒藥方稽首慈威能普濟有誰得似大明王」


** 藥師佛

「　因源既遠果海今彰富真法藥為大醫王深慈莫測至德難量光流法界惠被十方聞名憶念脫苦銷殃如死得佩返魂之香願空為口歷劫贊揚覺諸含識咸就攜將」


** 布袋和尚

「　晴雨占雙屐大千包口袋逢人乞箇錢天宮都不愛一笑胡盧天地終合口不知何年代問伊是聖是凡邪得恁無絓更無礙咦龍華三會轉頭來未必如今長自在」


** 三教圖

「　圓無上覺證極真空揚聲火宅喚出群蒙孔敦仁義聃貴虛沖化分迦葉跡現儒童江海川流深廣雖異日月星宿麗天則同全真道玅衛世儒鴻十方調御誰與媲隆三皇遜聖五帝推功茫茫三界王有大雄」


** 三大士(同幀)

「　稽首最勝圜聞大士七佛之師毗盧長子山從水至且休論以何因緣故集此如我智觀大士身慧目悲胸願力趾同門出入舊冤家狹路相逢那得避行行坐立共儼然日用勞生誰不爾繁興無盡諸身雲華支搖曳春風裏若將高下論渠儂拈得鼻頭失卻觜咄」


** 觀音大士

「　大士玅色身非色而色說體同真法界對現等一切譬如十方國悉依空布列空雖平等入不起復不滅又如淨月輪一印千江徹濁潦則不彰自與淨輪絕澂濁固云殊等炤無差別是故我稽首敬禮大士月
證法圓通隨心自在拈起淨缾傾江倒海滔滔汩汩紅蓮迸出善逝何來塵壤皆佛」


「　大悲為體玅智為胸青山為髮紺海為瞳月景千谿印春容萬卉充塵塵三昧裏法法圓通中甘露慧缾常瀉注大千流潤澤無窮(梵相垂髮執缾瀉冰如注)」


「　洞觀無際蒿目塵勞躡紅蓮兮一瓣夌萬頃兮滔滔豈顯神通來海上將接盲龜入夜潮(紅蓮一瓣承足立大海中波浪如山)」


「　綠楊景裏現慈容遍界誰知月滿空欲矙圓通真戶牖鳥啼華更笑春風」


「　大士常居五蘊山勞生著意夢中攀十更打盡南柯曉處處鳥鳴春樹間春樹鳴不須尋好看家家觀世音」


「　悲容藹藹慈意湛湛油雲敷漢秋月印潭有美童子自遠趨參大士無說孰審指南菡萏青荷兩兩琅玕紫玉三三根塵解互相為用聲自默兮色自譚」


「　論劫橫身生死海為憐昏墊入迷流悲繒密布縵天網願餌長垂萬里鉤化被魚龍知捧足喚將人世不回頭艤航空載蘆華月彼岸非遙孰上舟(褰裳跣足孑立鼇背)」


「　不修匪思不波匪楫三際剎那大千一葉(支頤坐辨蓮中)」


「　小汎慈舟一葉蓮橫身業海任推遷眾生魚撮知何限千界洪波片月圜(瓣蓮浮海一月印波中)」


「　萬別千差觀自在底觀貝葉費神多眾生想實難調治簡盡醫方沒奈何咄彼自無瘡休剜肉大家靜處薩婆訶(趺坐低首捧觀貝葉修多羅)」


「　非心非色而天而人如摩尼映如聞性均含生縛著根塵留礙大士圜證手眼通身紅輪一等無私炤白晝生涯萬井營」


「　何來大士轍高踞海濤中山本無鼇戴蓮從臘月紅入流因忘所即礙返諸通豈學小乘侶安禪制毒龍」


** 平菴李居士命工手繪大士相立己於前稽首作
禮願言攝受因其乞贊為之題曰

「　無緣慈力等赴群機妙應分身散周天下蛤蜊勤王金沙嫁馬鬼面神頭千變萬化四生為銅法界為冶鼓鑄含靈一真陶瀉予懷明德有若長夏載馳載驅何以並駕水漲船高泥多佛大先聖後聖其揆一也」


** 魚籃觀音

「　愛河千尺輥閻浮拋下雲山擲玉鉤風澹蕩雨綢繆但見紅鱗翻掌上誰知活賣死貓頭咦一樣金沙灘上艸年年綠暗芳州何似綸竿罷卻休」


「　魚行肉市賣風流若箇行家識貨酬高價縱饒馬氏著香魂還惹幾生愁」


「　欲鉤頭幻百千嬌聚沫何人識電枵金鎖骨徒橫楖栗海門日捲碧天潮」


** 石崖倒挂觀音(立準王連州請)

「　赴感殷勤為解縣春風斜倚幾經年似攫魚龍鵬劈海如分景炤月臨川縣崖攃手忘偏正入市垂鉤任倒顛休因相異生諸見耳色眼聲在處圜」


** 舍利塔觀音大士

「　觀身實相太虛同圜舍利何來空果纍然大士貯存愍我攀緣敬禮無所用福多千」


** 文殊大士

「　敬禮文殊大智士說法無畏善師吼入塵入剎布身雲佛佛會中揚法化福城寧指善財參列聖菩提由刱發根熟閻浮處處逢如地掘泉泉沸冽當知含生智亦爾隨順無明覆諸有無明不順即智光皎潔圜明無欠剩大士本以智為身我智文殊智體同智同何處覓文殊大智文殊亦彊名」


** 血書曼殊大士

「　非心非色謾疑猜權號文殊玅辨才襯足紅蓮隨地涌印空寶座自天開狻猊聲吼千魔怖智劍光芒萬聖摧透體紫霞光飲日儼從金色界中來」


** 普賢大士

「　萬行分披願海重象王行處疾驅風身雲彌布難思界毛孔中含一太空智似文殊稍共轍慧如普眼謾舒瞳百城參見吾師後春盡落華滿地紅」


** 普賢洗象圖

「　塵塵剎網行交羅象步崩騰許孰過透體明豪還洗刷吹毛用了急須磨」


** 寒山拾得玩月圖

「　一輪秋月印晴川闔國同看此夜圓最是心光長皎潔塵勞終古掩人天寒山子實堪憐欲言言不得無物可為詮同人共指高空上星稀河澹露娟娟笑落清霜滿大千」


** 十八應真大士

「　髡士膚敏覺王翊贊力超生死河平陟涅槃岸蜉蝣天地曾無一法之當情旦莫古今寧有諸緣之在盰遊佛國而如閒步大千其若誕為福人天入鬧藍不圖流作丹青看」


「　杜鵑聲裏急回韁那顧天涯去路長金鐙敲殘千嶂月馬蹄蹋破萬谿霜還鄉曲唱無生調離夢人登解脫床一副骨頭華十八至今擲作玉鏗鏘」


「　風燈脆命泡沫虛骸勞生顧念百計安排疇放身心山邊水涯況能唾棄知為禍階靡愛而親孰憎而乖天龍供獻猛獸崖柴泯然自盡一種平懷我贊大士真法模楷」


** 三羅漢贊(一尊者指端見塔傍二尊者坐而觀之)

「　三界長辭永不干大千贏得掌中觀如雲似鶴翔天
外閒坐松陰蘚石盤黃金塔涌指端玩弄神通也太難為問海山無事客靈山拈出底顢頇臨機請下一語看」


** 菩提達磨大士

「　辛苦萬千來大漠唐言不會卻徒勞戇詞易對黃金闕空腹難遊君子皋落賺魏邦贏有履平欺梁國適無豪度迷好意聊相問若箇臨喪哭馬槽」


「　迢迢十萬西來遠一物無將兩袖空三拜許他人得髓由來齒缺不關風」


「　鳳凰臺上遭攙出少室嵒前受毒深行道不辭獰惡世為人徹底祖師心」


「　面皮鐵作石為肝九載憨憨著壁觀究竟心原無可覓何曾有法為人安」


** 折蘆渡江

「　南熏奏罷下龍樓浦口蘆華正點秋黏天浪打石頭謾誇一葉等輕舟按雲解接梁天子萬里長江應倒流」


「　月籠丹桂天階遠霜老碧蘆玉浪平五葉芳聯棲洛後雲臺何似釣臺嶸」


「　燕子磯頭暗折蘆蕭公明放老臊胡長江把斷如天塹入地有謀落半途」


「　大江東去如飛箭萬頃洪濤一葦航何事迅流能截斷不將一語契君王」


「　不須涉險去儦儦囓鏃機誰過老蕭寄語折蘆江上客野狐久己混金毛」


「　一語參差別鳳城君王不顧肯循人蘆華愁對西風語尤惜當年去魏塵」


** 面壁達磨大士

「　坐斷千尋崖壁立洪音落落似雷宣雪庭徒覓安心訣肋下無人築老拳何賺誤錯流傳九年漏洩春光
盡剛被人呼壁觀禪」


** 千歲寶掌

「　跨出虛空得自由人間有願住千秋竺乾汗漫如雲度震旦蹁躚似鶴遊大士傳心逢少室南天建剎樂佳丘至今明覺山前過弔古因師起暮愁」


** 濟顛羅漢

「　布袋定光之亞侶寒山拾得之同流翩翩雲外孤鶴汎汎海中埜鷗嬾修八定兮秦封不管猒處四禪兮漢地難收祇贏得布衫零鶻臭扇子破犀牛浪跡湖山南北寺倒騎驢子上揚州」


** 黃梅五祖忍大師

「　钁頭拋下得幾春亟亟圖將舊願伸似你不知爺姓氏青松曾見兩生人」


** 天童開山義興禪師

「　摩騰始漢達磨未東不有神道孰警聵聾六環飛舉帝座冥通矧開終古般若禪叢千燈炤夜百蟄驚蒙飲師之澤與山無窮」


** 趙州八十行腳圖

「　拋卻雲山千古寺艸鞋不住走諸方上門上戶咬人急倒嶽傾湫探水忙語似寒泉甘亦苦機如劈箭利還彊叢林在處遭塗毒何日孤笻倚艸堂」


** 天童宏智正覺禪師

「　禪將魁千五百儔剎竿低厭建炎秋玄爐血鮮烹群象古岸星排下玉鉤試巧天孫繅帝錦觸機三峽倒洪流川勤父子猶推讓震旦何人出一頭」


** 雲棲蓮池宏大士

「　餖飣百氏醞釀諸宗即禪為淨六義三從有聲其默有儼其容金相玉式德鳳仁龍甘露法雨旃檀香風披之拂之以翼以通孔門迦葉釋氏儒童炤明末年光於大雄」


** 紫柏達觀可大師

「　秉慧劍操智橦金剛燄般若鋒開覺路復禪叢流藏典惠顓蒙精貫日氣吞虹佛幢震魔膽㤝道大難容堪忍世千秋法社想英風」


** 憨山清大師

「　千經萬論若帝網之羅胸諸子百家彷天河之注腹思抽蠶繭兮錦繡盈筐筆灑鮫人兮珠璣滿斛所以才大動公卿名高招謗讟冠巾說法兮不殊大慧之謫貶梅陽垂老還初兮有類寂音之流離瘴曲然而玉骨曾埋雪窖堅踰金剛那伽坐斷谿聲閒然空谷故能生當憂患雖刀鋸在前恬不干懷死留色身即幾經泉壤曹谿仍復夫豈欲聯鑣盧老冀垂百世之餘芳蓋庶幾乘願而來殆將顯化嶺南無佛性之髡族乎」


** 幻也佛慧老人

「　髻抹秦山之黛衣飄鏡水之澂登華頂而一笑披襟聲傳松谷入皇都而心華朗耀燄續寶燈胸富千章錦繡門堆三尺寒冰清風作伴明月為朋九十春光趺坐裏高蹤有數大明僧」


** 壽昌無明經禪師

「　仍西竺而再來後雄峰而繼躅徹底流通大好山雲根斸斷巨鼇足師王奮迅兮高揭精進之幢金翅崩騰兮深攫魚龍之族木馬雲中贈鐵鞭石人腦後抽金鏃玄音唱絕兮先鳴慧炬光微兮徑續此所以風高韻逸法社景仰先刑道大德全人天戴為眼目者也」


** 雲門湛然澄禪師

「　發自幽潛有類曹谿之奮跡奭然光顯實同投子之鷹揚愍玄學日以怠弛也則為之二嚴俱競悵蹄涔群而溺陷也則為之宗說並張教海誰云多所淹貫
機絲元不挂乎梭腸夫是以甄陶凡聖折節侯王廓禪關于己圮起大法于將亡人天譽之而不加勸佛祖非之而不仆僵豈僅曰廣無心之哆哆啝啝端師子之踽踽涼涼而師固踵其躅襲其芳哉」


** 博山無異來禪師

「　寶鏡當天靈鋒炤雪伐諸知見稠林盡彼盤根錯節恣入理以深譚極門庭之施設道大而光人尊而傑走彌天雲水鶩集川趨傾四海鴻儒誠投嫚折皓月時臨天界來沛然莫禦江河決噫化龍門能巀嵲點下錦鱗百億梢教渠頭角自擎揭」


** 天童密老人雲門湛和尚同幀子穀居士侍旁

「　牙如劍樹口如盆並化閻浮只二尊洞示真元高太白聊通一線大雲門忘懷論道思先哲飲水分河惜後昆獨有毗邪泯四相等心擁護奉朝昏」


** 密老人語風信雪竇雲洎山僧同幀禪者繪而乞
題

「　義興法窟吾師振二覺洪規我弟還法鼓不鳴今霆蟄千秋大業孰與攀語風不事叢林事浩浩清風扇宇寰衲被蒙頭都不會嗟余何德動宸顏山一曲水一彎班荊坐對意閒閒鼻孔大都頭向下鶴長鳧短幾多般迦葉富釋迦慳父有重牙子無齒捏沙終是不成團」


** 雲門雪嶠信老人

「　示生三佛地寄跡梵王家二字古雲門豁開雙眼一株無景樹燦發心華不打禾山鼓不擎祕魔叉口驅雷公電母手握寶鏡靈蛇無泉大道之怪神偏饒風韻有皓布褌之瀟散更富煙霞舉頭天外獨汎玄槎何人兮夸父敢託兮後車咦風卷閒雲歸洞口水和明月去天涯」


「　不禪而定不思而玄不推敲而詞霏玉屑不臨摹而
墨玅雲煙衣飄飄以霞舉首矯矯而鶴仚其隨也性其動也天更有高蹤難步武邈將生死等郵傳」


「　紙上山河曾厭殺翻將海底見青天等閒跳上虛空背罵雨訶風只是顛」


「　天馬駒玉麒麟平超師子步蹢躅象王行風蹄一蹴瑤階碎雲葉紛紛落有聲攬轡誰堪共遠征咦不可見面只可聞名」


** 受業開先若昧和尚

「　雲扃一自鎖黃巖百尺猶看手植杉休論道聲喧海嶽叢林戶說昧楞嚴」


「　雪浪堆中騰躍出生獰頭角邁同儔戒香親向蓮池沐玄岸時從紫柏遊法會人天將百座稟承記莂亦千籌屋頭更有長飛瀑界破青山正漫流」


** 淨名抱樸蓮禪師

「　子潛阬中縣崖攃手夌霄峰頂豁地開眸親陟五雲深處曾探萬仞龍湫羅張教義之天則參橫而斗轉操縱要玄之句則海立而空浮六月繁霜降三冬華木稠一默淨名喧海嶽高峰千古韻悠悠」


** 真寂聞谷大師

「　覷破虛空開口處帝缾終不認葫蘆三生戒體優曇馥九夏禪心海月孤蓮社將頹憑力振宗風欲起賴陰扶錫飛到處忻魚鳥豈只清光映楚吳」


** 鼓山永覺賢禪師

「　明教稱華贍為人乏舉揚巖頭機警敏著述匪所長師固福建子卻乃訝郎當風雷生舌筆二比擅其場輝煌天岸麟熠耀丹山鷟羽翰呈文章周旋中禮樂元字腳不存胸富天人學精義如貫華說禪乾爆爆十年閫絕履床坐接君公高繼汾陽躅挽回趙老風石門句險巇鳥道徑何穹遠矣斯人也卓哉真象龍」


** 佛日石雨方禪師

「　剛被定光誤賺卻來震旦躲跟石傘峰平空一擲鷂兒嶺撲地高騫雲生膚寸石雨浴萬華原洗清佛日再糳龍門雪舟蘆灣櫂煙靄香霧歕夜簾寂寂垂明月金殿巍巍顯至尊」


** 顯聖三宜盂禪師

「　眉裏西山煙雨舌生瀚海青飆義幢揭而樞精褫魄玄挺奮而師子折腰離離奇奇獦獦獠獠顛酒愛喫曹山恣情放曠清波喜弄船子任意逍遙蹋雪過西泠狎鷗汎六橋縱有吳道子顧虎頭也則難畫也則難描(瑪瑙寺請)」


** 竹林林皋豫禪師

「　有美崑山壁發揚石磬光淳風扇一世厚德載無疆居戎馬騷繹之衝巍然一剎當風火交煎之日話別升堂吾知師如此耳他何暇舉其長大江東去潮回亟可歎伊人水一方」


** 南澗箬菴問禪師

「　祖師直指心為宗悟心赫日曉昇空萬法昭宣六宇融苟其茅塞滯罔通必也曖昧迷雲封末世人根何淺潗語俚思生機且澀文字尤矜祖不立胡然一口西江吸設施能令鬼神泣磬山門下僅有師霆走詞鋒光陸離儼如春色在華枝小根魔子知不知此是吾家真白眉」


** 雪竇石奇雲禪師

「　濯濯青蕖敷沼亭亭幽谷開蘭雋味清煩結真風扇宇寰把斷乾坤敬嚴天童法道埽除兵燹重興應夢名山嘉招羨大溈三請辭而不赴蕞爾嗟南廣首丘正而思還卜得來朝迪吉依期撒手閒閒此豈與月犯少微吳中高士求死不得席虛雙徑多方力援權貴冀長驅而入關者可同劫而語哉咦玉骨何人剛似鐵許伊高躅少追攀珍重聖禪者切忌等閒看」


「　油雲膚寸起婁江化雨滂流遠有洸光燭簡堂星再景聲齊明覺瀑飛長無生法坐鋒刀說釋梵宮從瓦礫煌如林道行難枚舉欲寫須教硯作滄」


** 天童林野奇禪師

「　擔德山之疏鈔探馬祖之宗風生緣西蜀道契天童網子漫天布江海盡魚龍愁斷西江歸去路一龕深鎖碧玲瓏」


** 陽山松際授禪師

「　禹門經宿客石磬老頭陀七筆勾消往劫債畫眉聲轉古陽和論道語無碑記赴機舌有干戈雲蒸五臺飯月入太湖波問渠端的事如何松際濤翻潮汐上向陽山子背陰多」


** 光相高原普禪師

「　力據向上關單提第一義棒打石人頭嚗嚗論實事胸悃愊而無華語帶悲而重遲耐似蒲牢堅如贔屭名落聯芳十二人瞎驢那受然燈記」


** 報國茂林律主

「　以佛口為胎藏以波羅提木叉為大師歷歷六環金錫寥寥三事衲衣霜清雪肅山峻淵夷除饉有渠何所似須彌南畔吠琉璃」


** 蓮居新伊真法師

「　生知夙稟玅慧天成融教觀于一心匪空匪假羅義天于三目不縱不橫故能襲紹覺而嗣芳尤窺基之于玄奘踵雲棲以後起儼龍樹之于馬鳴若乃處躬以約接物唯誠鄧林入以擇木天網布而張麟開來繼往為法求人桃李分栽續同宗之絕世漏聲再響復蓮社于圮傾曾浮山之不異何善導之多爭於乎般若身宣非口說雨華應共石床平」


布水臺集卷第十八

布水臺集卷第十九
住明州天童寺匡廬黃巖沙門道忞著

* 贊二

** 天童四世祖源圖(有序)

忞之再住天童也歲一元正必展挂
笑嵒幻有二代祖及先師密老人象陳設香華燈
燭茶果珍饈以申供養但象皆向背不一乃命東
甌王生圖為一幀而忞拱立侍傍肅雍於一堂之
上焉恐後人罔知其故著為贊以識之贊曰。

「　源渾流濁本大枝繁閻浮樹王萬里盤根黃河之水天上澌奔於穆寶祖直接曹谿五宗仆地引手挈提禪天再曜慧日返西禹門誰鑿顯允皇父禿頂修羅柘枝旋舞乳虎方饑孰嬰其怒我師天童兆行金粟排倒天關掀翻地軸熱鐵輪飛天魔夜哭嗟予小子忝附金輪風雷吐納萬古開春乃知厚德高踰九旻高山維仰景行維行我瞻祖考不間絲莖躬爇爐薰敬獻丹誠一堂風冷澹千古意分明」


** 天童三世祖源圖(隆安皙長老請)

「　心宗傳少室嫩桂讖西乾二五分張後千燈炤八埏滹沱推異目瓜瓞獨綿綿我祖東山裔親承寶祖傳禹門高巀嵲三級浪滔天點盡魚龍額望嵒孰敢前我師頭角迥透出凌風煙燒尾奔雷火經旬電影連起為甘霖雨法澤潤多千甲以群萌折枯皆綠萼鮮根莖予最劣溝斷固宜然託彼栽培力因茲性命全生機條且達暢茂成蒼梴敢謂能追匹清涼大樹玄盈升既有實蕃衍更枝聯世德聊申述敬咨爾後賢母戕真道本遺蔭萬斯年」


** 敕賜天童密雲悟和尚真奉旨題贊(有序)

己亥菊月忞被召至京師留住內萬善殿。

上一日備問先師勤至乃出處士曾鯨所畫頂相
進呈上自展觀命學士王熙讀先師自題贊及
忞製贊動容久之然後詔近臣收進內宮臨摹
一日語忞曰先和尚道影傳寫極工所題贊果
是真筆否忞曰的係先師手書上曰朕己命工
臨下二幅忞因進曰如原寫當聖意可留存大
內願賜忞摹本還山俾先師叨皇恩光被當不
朽耳至十月之晦依原本臨摹者裝潢始就其
一幅則沈香龍座備極莊嚴于元正三日畢工
上皆親送至萬善方丈展挂示忞并召忞門弟
子俱來隨喜于時皇情極為歡說指所畫衣褶
曰此皆朕手自著墨也復一日展示曹王二學
士因謂忞曰即請老和尚題贊於上忞曰謹遵
慈旨於乎先師自壬午入滅迨今十有八年尤
能道契人主至人主景懷若此使與上生同一
時對揚休命其遇合之隆又不知當何如者雖
然先師之道誠大矣德誠備矣而今上嗜道好
德之心亦萬世而旦暮遇之也昔神廟手書金
剛經為汗所漬思欲易之詔問達觀可師可曰
御汗一滴萬世津梁竊謂此段因緣為法津梁
光於有昔故特表而出之以示後之來者。

「　大法身縣只一絲拔山有力等閒持鋒亡佛祖提綱日舌結天魔妙辨時毛孔散為千聖眼道標留作帝王師從茲太白歸藏後殃累兒孫曷盡期」


** 諸禪人請贊

「　著著逢人要占先低垂鼻孔摩青天誰知更有兒長在倒攃爺頭最上巔咦從此惡形藏不得江湖流譒萬斯年」


「　異名楊岐三腳驢踔號臨濟白拈賊赤肉團上壁千仞無位真人恣挨偪平地不肯棲險處排身入盡翻玄要賓主句一橛頭受之而不辭力鉏身心二見阬
杜宗師罵之而不惜父子兄弟生冤家佛祖人天咸罔測箇是阿誰山翁本師和尚即應菴祖下一十八代見住明州太白山天童寺裏堂頭善知識也」


「　頭長腳短膽大心麤四十五十而後有聞六十七十而道播江湖方其耕雲釣月混跡樵蘇也曾一丁之不識殆其暴骨桐棺翻騰禹浪之區始匯百川萬流為一海波波是水合三百六十骨節為一節節節如牚月珊瑚用擊虛空之鼓束作須彌之桴陣既堂堂重整三玄戈甲腥風颯颯平施奪命神符假饒臨濟德山老子到來未免遭渠貶剝與他倒捋虎鬚況復劣根魔子毛道凡夫乃憾年來有等羊質虎皮之輩肆行乎橫術之衢蓬其髮鬚假我而販沽則又何異山雞貌鳳魚目濫珠故識者以為深山大澤式生龍蛇豹玃皮相者方扼腕長吁為師亢悔之瘉然吾今至心稽首贊揚乎師者始能卷而終舒庶幾傳譒將來抑信至人之行藏端可拙而可愚」


「　赤手橫拈差差白棒示第一機見大人相苟直其當仁雖佛祖猶不讓乃有凡聖一目之懷海山容納之量道是南閻浮提災障又合受人天供養嵯嵯峨峨不可過上夫是之謂天童密老和尚」


「　滅卻正法眼扶起破沙盆有敲朴以鞭笞佛祖無繩墨而簡束後昆遭之者喪命犯之者滅門蓋太歲之座蒺藜之園乎若乃趨低流水赴趁燄渴鹿奔其走衲僧于萬里之外也日潛暉而再曙火明滅而復暾其振興濟北于將仆之秋也樓臺幻出棟宇雲屯其變荊棘林為釋梵龍天之宮譬若陶家輪取諸彼而置諸此也至於逢人則出不作呈身之客撩起便行羞為戀堀之蚖直不過土苴糠秕而己焉足為師枚舉而置論哉」


「　千年白骨露銅棺佛祖難將正眼看凜凜腥風吹大
地等閒觸著骨毛寒」


「　披迦葉上行之衣捻金剛寶輪之訣驅萬象使宣揚為虛空安耳穴擎山持杵驀頭來無限天魔俱亂轍別別箇是人中雄法中將祖中傑豈得不天歡喜龍欽仰鬼敬說而六師波旬之徒又烏怪其不口銜霜眼生瞋氣交噎而咒願其殄滅哉」


「　舉頭天外藏身北斗水出高原峰標嶽阜迎之兮不見其首隨之兮莫得其後三方建最殊勝幢六處作大師子吼破除玄要解決攃濟北門庭直指本來人廓開東山戶牖始焉兔躍而馬驚終亦龍奔而象走故道德隆重兮人言一世無生緣甲子兮我道常州有咄知音須是地頭人籬雀啾啾空嘔喁」


「　魋顏蹙齃巨肩曷鼻譚玄口不開說法無忌諱可以迻風易俗者卻然捧出兩拳頭端的喊人叫人時誰信單明第一義庫房多大而納無邊香水海之赤蝦白鴿魚鱉蛟龍古寺何寬而盡十方虛空界之柳巷華街婬坊酒肆畐夢筆賢明縊死山中苦切當慈悲打壽昌古佛和心歐出好言成罵詈稽首堪忍大導師盆口劍牙真可畏」


「　入市賣柴日便問中書堂商量甚事風前獨露時每誇天上下唯我獨尊蓋其胸中羅萬有群象眼底蓋百億乾坤故能如摩天俊鷂夭矯兔顧似劈海金鵬直取龍吞者也」


「　銅棺山頂一口吸盡西江之水古鏡臺前掉棒打翻曹溪之月放行則橫成嶺側成峰把住則七又凹八又凸立處最孤危而步步蹋實用時無背面而刀刀見血乃以筆鐵點云本禪本禪彼此膊不外向生涯況復同條奚必讓者南嶽村畔賣柴漢子而為祖胄之英標禪門之謨烈哉(本悟柴頭請)」


「　操德山之戈發臨濟之冢婢子雲門奴兒曹洞吒吒
呀呀骨底骨董血點紅爐烹大冶煆盡諸方禪藥汞咦你是何人洞徹佛祖鐵心肝始識渠儂真面孔」


「　輪王髻頂之珠摩醯亞豎之目虛空背上橫行修羅堀中疊足欲魚龍知性命用折箸攪水族叢林擾擾譒江湖月印千谿蟲禦木何如熟處最難忘仍上寒嵒峰頂宿咄如如不動謾鍼錐六六依然三十六」


「　嵒嵒肉山堂堂骨面橫奪石鞏之弓倒發馬祖之箭生命休言射一群從上古錐穿教遍洞穴何異破砂盆鹽醬攃來將土賤無端瞎驢牽又大江西西江之上水應如翻電阿呵呵泐潭從此漲春潮載出谿華千萬片(泐潭元白可禪師請)」


「　定水湛然曾不動純清絕點亦遭訶虛空拶出眉間骨白棒橫揮佛日戈阿呵呵好大哥毒口傷人休欲殺百年恩在怨消磨」


「　口似馬箕一吸西江機如鹿足飛攫千王馳霹靂舌走閃電光疾雷破山黑風飄舫舜若神死青鏡頭亡楚天自出淮濟分張濯濯江漢皜皜秋陽至德在人不可弭忘」


「　硃砂畫白月蕅絲牽大象赤手輓後五百歲禪河既潰之波譚笑起前千餘年曹谿潑天之浪故色見聲求者方驚詫其風行吳楚甌越化偃三韓交廣不知其道絕功勳法離言說相并離心緣相不可智知不可識識況復繪彩虛空於者幀子上咄直下來也擬議思量三十拄杖」


「　棒頭指出法法圓同春行南國月上高空千谿吐玉萬壑攢紅今古我師天下天童」


「　意氣吞佛祖聲光動侯王至尊呼不起吾道賴而章遲日江山麗春風華艸香棒頭光燄燄徹骨為人揚大唐國裏沒禪師放過渠儂更有誰燄發寒冰吹死火條抽石筍長春支重重截斷玄關路著著單明向
上規瑞世優曇今再見景行千載若為期」


「　黃金瀉骨生鐵鑄頭捺倒臨濟乾矢橛放行雲門六不收胡來漢見古鏡生薶鸚鵡岸處處逢渠佛名閒寫武昌樓有意氣最風流海上橫行三十載叢林傑出更無儔(漢陽漢萍傑公請)」


「　銅棺體自如如玲瓏玅不借借鼻孔常干太虛髑髏照徹幽夜瓦礫觸而生光黃金當之失價咦謾言登東山而小魯登泰山而小天下天下紛紛徒雜霸醇乎其醇未有也上大苟無斯人兮方來誰更稱達者(山東達如等公請)」


「　南嶽接人磨磚作鏡天台過水以笠為盆偏渠別有杜蠻禪化龍杖子吞乾坤三世如來庰跡慧觀之學何論堂堂獨據無師智人間天上自雄尊(南嶽觀如禪人請)」


「　烏藤倒握勢如虯一卓黃河應逆流千聖憑陵齊按下萬魔衝突敢當頭真傳麟閣摹將似影遍湖江邈未周獨許金閶八薦半生緣信道有蘇州(平江靜香周居士手摹半身請題)」


「　長沙大蟲象嵒鱉鼻白棒臨人耽耽虎視華劈虛空出一頭脫體全彰明箇事何如千眼洞然開相逢祇窺伊半只且道那一半作麼生春歸雪後雨餘初千嶂煙拖如潑翠(半身)」


「　巃嵷山聳海旋渦平地潮翻濟北波徹骨為人神劈嶽披根揀異禹疏河指呼雷吼匣中劍顧鑑龍騰壁上梭天下禪流俱蹋殺不知誰更受冤多咄」


「　眉挂吹毛劍肘縣奪命符鍼佛祖膏肓之疾示人天衣內之珠一物不將底教渠直頭放下富有萬德者與伊寶玉裝鋪頭如木杓頸似拗驢舉世扶他不起千聖誰敢與俱乃有沒思算底禪和子模子脫將歸義烏殷勤問取傳家漢當來三會龍華上還有似此
倔僵禪師無(烏傷世扶禪人請)」


「　龍面鳥噣大胸大膺貌悴兮骨剛調古兮神清空張白棒兮擬接何人剖判虛空胎出淨法界身若作奇特商量兮固罔測其涯際即無生之是會兮亦眯目乎金塵淼淼禹波兮淺渤澥峨峨太白兮落嶙峋十劫道樹兮彈指超今越古兮誰鄰」


「　口喎斜一摑正不會禪祇識病遣佛魔斥心性顯本頭彰海印湛寂身流泉命冷而苦深而映華陰山百尺井」


「　堂前賣果子屋裏販揚州活人不用劍殺人不展眸結佛祖生冤家作諸方死對頭直欲人人葆真息見奚啻鐫頑而厲柔所以神見神怕鬼見鬼愁隱然長庚之曉夜嶄若海山之屹立乎中洲」


「　眼底通大食眉梢貫五天鐵牛印破瞎驢脊大海波收活眼泉(天童寺西澗有活眼泉)浸爛虛空將水洗焙乾猛火著油煎拍盲何足道杜拗實堪憐從上古錐夌滅盡直頭壞卻少林禪(淨虛鹽化主請)」


「　颺下觀音十二面扶將白棒過千尋木人頭著頂門楔石女髻抽腦後簪招愆大惹恨深跳得渠儂子出南辰北斗任披襟(尼行深請)」


「　佛祖近傍曾不得此何人者杖藜隨那伽費盡文殊力彈指罔明出有之須信步勿規伊誰襯足無三寸地平超從上是男兒(執杖步趨師後聖月錢居士請)」


「　二寸兮頸短三尺兮頭長密挈五宗領全提千聖綱無煩簇錦攢華而裁成造化不倚金鍼玉線而補綴陰陽清機歷落兮掌上風月貫穿兮豪芒咦展手虛空曾驀過如何鼻孔自難量珍重陳超璧子細好端詳(成衣陳超璧請)」


「　如虎之缺如馬之馵欠師子申蹴象王步毘盧界內鼓煙塵八臂那吒恣奮怒缽羅孃修妒路一千七百
閒家具都盧束作敗蒿支八字打開縱橫為指註落華叢芳艸渡無限春光狼藉人不顧獨有匙挑不上破家兒筋斗翻將輕輕收拾去薶向潯陽江上彭蠡灣頭千嵒萬壑鳥道嶔崎峰迴路失洞雲深鎖狼蹄處待伊業滿罪足巧風再吹布繽紛化作天華雨一洗人間蓬㶿臭煙霧(像藏匡山黃嵒寺)」


「　天台以萬八千丈之高起為甬越山川祖彌衍以為蒼山其八支之一乎由蒼山中穿麻嶴龍飛鳳舞拔禪月度精秘然後辭樓下殿復頓起平田圜滿如十五夜月者則瑞雲山也而蒼山之一大支至此而尊極焉其間為庰為翰為籓為垣皆霞披黛抹百里奔趨儼如列辟來王而佩玉鳴珂者且也納千谿之注受巨壑之朝東南一大區宇惟廣潤實甸之然稽古元明例甲乙相傳至今戊子忞始弘師之道於茲惟師之道初中後善直指群生自識本有所以著著單明毘盧頂上一機不紞台山之高顯而卓出乎自飲光至師凡六十七傳師師授手的的相承不尤瑞雲之宗東蒼而峰聯岫接乎其頓起平田圓滿如十五夜月也非幾微而振達磨直指之宗自隱而章臨濟欲湮之旨與所謂霞披黛抹儼如列辟來王者則師之兒孫遍界一華而千葉者也所謂納千谿之注受巨壑之潮者則師之道充寰宇德被天人而天人由之而歸命者也然則非此山不足以弘師之道非師之道不足以著此山師乎山乎其終炤映閻浮而為吾人之仰止乎(象藏廣潤寺)」


** 密老人車和尚并祇園剛三世圖(尼古鼎請)

「　再起滹沱開金粟潑天之門戶繼興廣慧接禹門到海之家聲是父是子乃傑乃英尤恨鳳雛未老丹穴斯傾起家獨數盱江孝背負東山水上行」


** 屺山五世圖(謚一一隱請)

「　禹門太白家聲浩流衍通玄到屺山麟五色鳳毛斑燒香定是羽嘉後珍重火傳莫等閒」


** 玄根小師畫天童密老人肖像坐予其旁乞贊

「　眉青彼彼倩誰栽嵩少綿綿似續來渠自荊谿我自粵相逢拍手上高臺咦父子不傳真妙訣攫雲龍起一聲雷」


** 山翁自贊

「　橫擔徐六版緊捏死蛇頭緣木苦以求魚坳堂必欲行舟即斯不合時宜之行藏是皆足以取禍招尤況觸黨人之忌諱而嫉惡如仇讎蓋亦幸而賴佛逃生儻陊金紫行中必縛你而投諸黃河之濁流又安得澂襟似滌眼碧如秋霜前月下一聲佛陀一聲達磨一聲宛躂丘瀟瀟乎灑灑乎得便端坐看揚州(時寓刊上)」


「　生無佛性處出古獦獠鄉少小不知著底鬼撇爺剛要走諸方黃梅路六七載浙水濱廿餘霜袈裟粉碎蹋底裂歸去來兮萬仞岡何業發惡風吹上者劇場倒惹人描貌箇醜如何得蓋藏噫不妨不妨憑伊貼在十字街頭大路旁縱然當不得五月五日驅瘟底桃符神猶勝打風打雨艸偶人嫋嫋長竿立埜唐驚散無數啄粟黃鳥輩免伊低打低都飛來喿夕陽(攔路菴下院請)」


「　赫日破重冥而不為瑞鹽梅交斷岸而不為禎四十年前兆肉身大士之祥而不諾剛六載後協說法盧公之夢而不嬰生機一路自別神宇廓落元清非因江漢秋陽之濯暴豈假主賓玄要之褫成浩浩淵淵胸有丘壑肫肫懇懇臆無府城第不審古道臨人人言其衒己坦衷遇物物謂其不情又宜何如補苴而猒滿乎生平咦從來共住無人識任運相將只麼行(泐潭清長老請)」


「　骨面棱棱風神侃侃九苞彩鳳舞丹山五色祥麟步天岸立七祖斬新例條翻曹谿陳舊公案不玄十智同真豈妙一心三觀象鼻兮芒穿龍睛兮豆換咦百億風輪厚遜堅十成好箇金剛鑽(法慶昇長老請)」


「　鑿破崑崙濬濟源淊天活業起家門風雷不送魚龍化要見師哮喪父昆(天童僼長老請)」


「　紙撚無油曷續楊岐之燄大風有隧徒滅濟北之宗那更越人文身斷髮宋資甫掖章縫將夢裏生華筆加太虛以藻繪用秦時𨍏轢鑽雕萬象使玲瓏既道與時而莫偶兮長應司馬伐檀衛封削跡何柄與鑿而相入兮顧乃日南景慕海外瞻風咦祁連誰信天山映亭午唯觀利眼紅(龍門晝長老請)」


「　慈腸繞指柔瘦骨金剛勁一目視天人無心生嫚敬仙宗呰罔靈古佛嫌非聖胸凸與治平鼻歪與打正頭消演若狂炤覆當軒鏡錦縠裁為羅琉璃阡作阱橫拈殃𣨢刀斷卻宗師命怪者嶺南人生來無佛性(戒壇旭長老請)」


「　坐禪石語丁丁冬冬觀音嵒笑玲玲瓏瓏胸嵌嵒以嵂崒齒挾石而生風彷彿兮駘蕩依約兮沖融輕敲氈拍版響落中峰月別翻漁家傲唱徹大江東祖父門風都改調出頭天外許誰同(素山義長老請)」


「　天然茅廣漢真色住山翁瞋動阿修羅則風驟漁陽之鼓悲生觀自在則月明清夜之鐘多直撞少含容儘有門牆岸岸甚生關鎖重重申出巨靈神半臂太華分作玉芙蓉」


「　鼻孔昂藏頭顱劣別兀坐石頭菴毘盧日點閱出既有淵源用曾無途轍旱地忽雷鳴炎天時降雪見虎云是你證龜翻成鱉咦木流牛馬出祁山希奇誰審箇條舌(道場源長老請)」


「　七坐名藍八開爐鞴播妙喜杲之驢脣逞覺範洪之
利快佛祖為之騰疑人天洎不見怪那更以徑直心胸行險惡世界悠然碧嶂雲橫朗若秋空月挂遭毒螫而如恬涉風波而不介咄必將遠竄梅衡流離海外方始了卻平生口業債(善果月長老請)」


「　十年保社弢藏全機不露一旦香包憋破道馤天童真風匼匝化日溶融萬頃水光明上下千重山色曉西東(隆安皙長老請)」


「　霜露果熟風煙華開狐鳴白晝鬼嘯烏臺爾苞爾趾曷為乎來青霜紫電一埽黃埃(東山咸長老請)」


「　黃金汁捏稱鎚流碧落還加三寸楔不向空王問去程那偕時輩較途轍別別金雞飛上玉闌干自有嘉聲繼賢哲(龍牙住長老請)」


「　出迦文之後生五濁之鄉天真既散大道無光絕響山中時舒嘯詠不萌枝上聊著春芳若夫剖塵內之經大千偪塞決天河之水四海汪洋尚須雞足高人為之證據龍華大士相與激揚茅塞時流多固陋卻言渠獨擅文章(雲門罦長老請)」


「　怪得電明雙眼徹千尋雪瀑挂眉莖煙霞無數藏衣裓知臥匡廬是幾生(犀炤徹西堂請)」


「　丰骨東山昭覺肉杲冠華帶為裝束橫吹玉笛過錢唐萬眾人天看不足看得足沈醉芙蓉濯素秋雕難暮入錦江曲(世楷式侍者請)」


「　法身誰具空生眼雅集群知布水臺豈有春華生筆底卻因妙道濬靈裁染豪江漢趨溟去展楮星辰入夜來那更石松常作伴日朝揮灑兩三回(山燄杲維那請)」


「　衣帶雲千片鬢侵雪萬莖驅耕人不顧奪食氣尤橫年老成精魅眼空轉拍盲如斯揚法化定瞎廣陵城(冰心雪知藏請)」


「　黃檗得大用百丈得大機臨濟佛法無多子雲門播
盡觜脣皮吁嗟噫嘻彼何人斯白手將拈陽燄東風使撮簏籬問諸人知不知大庾嶺頭網取之(大嶺丕維那請)」


「　打發閒神埜鬼不用汾陽一陌錢接待四海五湖何須百丈三般訣等閒推出鐵昆侖直下亡鋒齊結舌別別千山鳥飛盡萬徑人蹤滅孤舟簑笠翁獨釣寒江雪(伊𨸒哲侍者請)」


「　鹽官破鼓隨方打豆子巴謠信口歌胸浩蕩臆嵯峨巫峽遙長雲夢闊嶽陽船子洞庭波(雪蕖慧侍者請)」


「　千斤大法媿無力以肩承百祀風規殊有心而護惜七坐名坊副眾求赧顏羞作呈身客爭圖院住競紛譊那怪笑言渠啞啞應知笑倒東阡西市趙大孫三鄭七伯好奉三斤麻布一疋竹三尺蒼天復蒼天底事今人異往昔(雪樵樸書記請)」


「　展拓浮幢增天童之式廓鉏攤隄岸通後至之津梁聲焉浩浩人亦堂堂清白夜晴千里月肅嚴秋迥一天霜」


「　瞎驢僧得人憎點胸肋矜己能佛不踵祖不仍蕩玄學裂師承橫踐藉直憑陵論麤鹵有八斗量細膩無半升弘濟道河而馮遭滅卻始相應」


「　委委佗佗如山如河船高水漲佛大泥多若乃我堅我白爾涅爾磨則湯臨火赴弗震弗戁豈打鼓山鼓羅山鑼按東山拍而唱太平歌者乎(神山瀛侍者請)」


「　拶定言鋒裒落情謂爛研巴豆顆三千瀉卻諸方禪五味好捏人痛處專犯人忌諱故大不理夫人之口而橫罹乎謗誹甚而告之同門鳴之官司而尤未也災諸木揭諸途而惡聲四暨焉乃項強過尤拗驢毛攢故如刺蝟曾不足以摧其英風挫其銳氣始之汐沸而潮翻者終亦雲蒸而霞蔚猗與休哉立天下之大本者其惟至誠乎於乎噫歔任重而道遠故士不
可以不弘毅也」


「　真本無相相豈曰真況復資以丹鉛摹景中景形之贊說識身外身邪然則山僧真聻白雪梨華春帶雨臨宵減卻月精神」


「　梵行全不修獦獠難比諭支持獨木橋堵塞大王路碓觜許生華菩提訂無樹賴頑動佛瞋逞俊遭時妒如斯出世為人大似典牛質庫典得庫也是皺眉喫辣薑申觜呷酸酢」


「　貌似枯樁古胸如掌樣平落落松風荷雨寥寥地白天清萬種生涯獨嫌造作千般受用祇貴見成非底為人鏟卻是底與你證明雖然不指橘皮為猛火白將官路當人情要知三十年後此話必定大行」


「　曾因鴦𣨢陳公案勘破靈山老釋迦檀色黃金云是纇連城白璧指為瑕雲中有寺慵歸去江上無廬浪作家潦倒風流年更甚夜深蹋雪看瓊華(世珍琰侍者請)」


「　天宮地府走如梭不住閻浮咶喿多七佛掉頭殊不顧觀音地藏奈如何咄心緒要伊寧復帖除將淨域蓮邦琉璃地八德池香臺寶樹金繩界道側珠交露幔過更翻變盡苦娑婆(善長元知藏請)」


「　空山幾度思投老垂手無端又入廛河北風塵曾米洗嘉招九處嚮人天屢欲藏而至著每引退而獲前寧有可懷之實德多因業累之羇牽然絕意干謀不圖陞進抑亦澹然無營者是賢乎」


「　道慚傑祖密菴高而風馳七剎德靦隰州古佛厚而再住天童鉤乏香餌而垂綸紅鱗掌躍網恢九天而舉畢彩鳳􃁿翀為弋者之所慕將馬群其遂空年老浩歌歸去樂從他人喚住山翁」


「　冷面熱心肝罪非死心之讎仇衲子包荒無畛域惡豈慈明之嫚罵諸方乃諸方固畏其碧色眼有角魚
腮腦後彰者寧盡曰於人為禍崇於世為災殃己哉直以胸嵌炤膽蔆華不揜時流之妍醜手挈無星秤子好量佛祖之低昂時則有之若謂其喜同而憎異踞高而上頏是則杜撰巡官之曲判夫豈明刑執法之允詳於乎欲辨妙高真顯出何人天眼頫穹蒼」





布水臺集卷第十九

布水臺集卷第二十
住明州天童寺匡廬黃巖沙門道忞著

* 贊三

「　年在垂髫早知瞿僊之可學衣方脫白立詢祖道之玄津得非出家行腳總是正因者乎繼而親師盡瘁荷眾忘勞則較諸同壇尊證上中下座更復鐵中錚錚石中而粼粼者矣一朝龍天推出高踞玲瓏彼耽耽虎視之輩謾謂名器可倖而得之動致譙讓而狺狺及乎退遜將來熱炙奉上則禍不旋踵災反逮乎其身而後循環往復物返青氈益驗出處光明去留正大而不挂人之齒脣焉獨是浩歸湖海恨無東山門下濟濟多士之如鳳若麟耳然而食我桑黮懷我清音調師絃于西吳東越之會乘霧昇霞鼎成僊去震雷吼于北齊南楚之濱豈遂謂無法寧克勤諸子盡屬法門之罪人哉」


「　胸中墨漆黑口裏亂胡柴人天遭其揶揄佛祖受伊詼諧本是石敢當回車而避螳螂方怒之臂元非鄧林木獨力欲支萬仞將穨之崖喫他官酒便臥官街如斯丹青玅手邈者薄福形骸是誰冷眼相看只合卷向屋角落頭千秋萬歲塵封而土薶」


「　窅忘管帶廓絕瀟灑立地無卓錐蓋頭無片瓦偶蹋風泉雲壑之間坐茲翠壁丹嵒之下水將落而含秋楓欲黃而蛻夏說甚麼天地一指萬物一馬費韶石之雲翻勞德山之雨打直得萬象稽顙聽指呼森羅合掌供攄寫無示而丕彰要玄不說而深譚般若咄若將恁麼會渠儂負爾何多不將恁麼會渠儂負吾不寡好語無人下得賴有在傍侍者(止水明侍者請)」


「　嬾搖普化鈴猒把龍牙杓養家雖是一般道路剛行別著反張螮蝀以為弓左搓電光以作繳浮天空翠弋雲霄箭筈弦離金鳳落」


「　懷中佳慈樂育只為口觜好傷人大小渾家都不睦峭巍巍處碧嶙峋錦簇簇時華簇簇一語排空來萬人遭氣築超然物外彷古高僧慣作白拈名真賊禿無端撞著上大人乙己丘門下幾箇依仁游藝底陳上舍張學錄又道是苾芻龍門緇衣山谷阿呵呵天外罕人共舉頭潑藍徒見千蠃矗」


「　咄者山農有年無德少吉多凶派出笑嵒不援曹谿正脈燈傳太白常非濟北綱宗黑子玩千邦思浮幢以跨步電光拂賢聖擬空劫以拄笻天孫兮嫌未巧造物兮恨未工欲何工磨瑩大地成秋水染就冰華作絳紅(絳雪瑩侍者請)」


「　生機劈破玉團圞齒濺冰霜六月寒太白山前龍蛻骨燄摩天上鼓驚湍」


「　秋滿鬚髮春盎肺腸呼山入座喝月回光瞥瞋瞥喜乍陰乍陽風來震澤雨過瀟湘」


「　宗門九鼎一絲縣誰拄神州半壁天敢道樗材能著力仔肩強自弼衰年」


「　出語洪爐烹不透摛詞雲漢共昭回千尋意樹空刀斫萬仞我山一默摧戀仰生七眾之心有以也夫敬畏起三吳之士豈徒焉哉」


「　蘇浙人爭圜炤本道躬自揣甚微寒金閶未出吳興怨冤結多生脫信難」


「　指柳罵槐慣得便疾雷忽震二陽天一千七百橫該抹祇許滹沱得一玄是甚玄猛虎舌頭書梵字定華版上打鞦韆」


「　者毛驢最無狀願大力綿脧心高意豪曠波傾活眼滴涓泉鼓作須彌千尺浪當處阬人只活薶那顧死來依火葬如斯滅裂行藏底作宗門師匠將知此地無硃砂固宜赤土也為上」


「　尊性乖乖崖崖寶襟灑灑落落調御諸方龍象不許
左突右衝橫拈七尺山藤一向胡撝亂霍破扇犀牛珍山門大斧斫觀樹經行笑佛癡盤陀石上長申腳阿呵呵樂不樂萬里天邊飛隻鶿」


「　操活落鉗鎚扇無風爐鞴黃金遇而色增藥汞遭之立敗鼻孔摩觸太虛髑髏常干世界大千無地問生緣劫火洞然渠不壞」


「　眼生三角頭峭五嶽埽蕩列祖徽猷解去人天黏縛果然好肉終不剜瘡任是耆年更加艾灼變甘露作蒺藜之園化醍醐成蠱毒之藥錯不錯誰知正法眼藏被者瞎驢滅卻」


「　驗人不用設三關一句當天百句刪華擘虛空成畔岸桃源從此隔塵寰」


「　熨斗用煎茶黃河合眼跳自刊法印誰問汾陽十智同真一味胡柴那分臨濟先用後炤秋水橫按兮半提可滅寒木在握兮全機可笑煒煒煌煌煥乎其有文章獦獦獠獠兀爾全無孔竅閒名未謝於當世將比春雷之啟蟄而非倫長語相次落人間擬同孤鶴之唳空而或肖微雲澹澹綴晴霄素月娟娟生海嶠(月嶠閒侍者請)」


「　者漢過犯彌天筆難稱述口生白醭不譚如來之禪衲衣空閒嬾奉優波之律有眼別龍蛇無心問祖佛一言相應始開關三問遲疑立趁出晉鋒八搏擬何憑初三十一中九下七尾羽井臣雲角日(唯善常直歲請)」


「　古錐千七供生按那論人間鼬與鼨萬物為銅香海炭洪爐一點雪消融(爐雪慧副寺請)」


「　匡廬薙染太白開堂八陳法會七坐名坊金錯落玉鏗鏘峨嵋山色侵雲直巫峽灘聲入夜長(西蜀天虞衍知客請)」


「　翰苑英姿瑤臺僊骨弢彼有輝光事我空王佛出頭
天外看頫仰更何物大千沙界海中漚一切聖賢如電拂」


「　胸有垢藏之壑誰分涇濁渭清家無白澤之圖安問妖差怪別漢陽江上樹鸚鵡洲前月等閒拓出古菱華歷掌清機明倍雪」


「　響靈柯飛神鏃射天狼折若木禿帚橫埽碧落天倒瀉明河珠百斛何似綺霞雲錦簇咄咄咄春山青秋水綠洞心目」


「　囊半肩而肯來歡騰四眾衣一拂而仚舉慘動群情業風未息驛馬常征安得千江月印如此炤之萬有千幅或坐或行色身對現而猒滿乎吳之儂閩之囝楚之傖也」


「　磨拭秋光肝膽徹嶽色芳鮮牙齒齧無蔕空華隨手折靈鍼倒砭青天血古宿何人推往哲周金剛去龍驤絕不見所思心蘊結」


「　十載煙簑海上來把竿曾上任公臺釣絲攪水星河動穿盡魚龍腦後腮而今老大興闌珊宿蘆灘一天風月自盤桓」


「　金梯驟玉馬井底種林檎戶外蠃峰秀階前洞壑深寥寥天地誰同調坐倚孤笻自嘯吟」


「　傲倪萬物糠秕群倫悲山川之寡德薄天地之未仁洗劍尚憐青海水看華尤惜錦江春是句亦鏟非句亦鏟今時盡卻空劫俱泯不與諸緣作對豈與萬法為鄰哉」


「　夜眠一宿日食三餐逆之則怒順之則歡識甚龍師火帝人皇鳥官敢道冰華熱曜靈寒半擲鼇鉤香水海倒翻筋斗萬尋竿」


「　生平無定力長隨業風播適脂穆陵車旋買勾章舸成甚麼亂剪齊州數十峰小摘海雲三萬朵」


「　欲歸匡阜仍環轍待隱中山隱未成賣狗縣羊知甚
的枉教天下競頭爭競頭爭無合殺由來順即是菩提將此深心奉塵剎」


「　賦性天真曠劫前不彰文彩況雕鐫棱棱玉骨橫嵩壁皎皎冰心飲楚天雅道有時行上國清風終是播林泉山眉誰把松煙埽繪事知難碧落詮(水墨)」


「　無心落䰂事空王何意天書下玉堂不貴九重稱本色那驚時輩口雌黃明河手抉從來事濁世風揚此日糠清淨光明衣等著從他濃抹任他裝(水墨)」


「　帶雪絲絲餘鶴髮逐雲片片碎田衣饒他佛眼尤窺半割水吹光任贊誹(半身)」


「　仲尼稱勇過調達遜頑兇驀地翻雲覆雨倏爾霽月光風身罹法網刑司殘曾不以之為纇道契佛心天子聖靡豪髮而加崇入虎穴處魔宮浮幢剎視菴羅果眼底何曾有大雄」


「　如雷性發迸青天一霎雲收片月圓冥行世多難耐見又因唾罵動瞋緣所以願天常生好人降聖產賢願人常行好事無黨無偏存誠履道裕後光前名全節全福全慧全大家齊樂太平年」


「　功成名遂合知機身退何勞遠采薇黃鶴倚笻閒就養風規且學老天衣(皙長老請藏佛日寺)」


「　舉手攀南斗回身倚北辰世人空悵望妒殺幾生瞋休生瞋松長棘曲誰爭得君自瀟湘我自秦(瑤實􃂀知客請)」


「　單明向上一事間習文身句身誰云見超佛祖況乃學富天人使並駕于前哲兮或竭蹙兮余臻際時流之憊瘵兮僅得路而先遵」


「　袈裟不展罩千峰似畫屏開列鑑中未到平原山盡處焉知渠別有家風」


「　打鳳羅龍藝自高鷽鳩誰羨弋蓬蒿恢張天網如空闊不是鯤鵬任脫逃」


「　燈傳太白席繼天童正令行乎吳越化雨沛及寰中踞皇宮而布薩陞帝座以弘宗王侯欽道德天子寫儀容蘭斯茂桂斯穠盡謂庸庸多厚福誰知後福更溶溶咦天藏發付名坊地秀水佳山遶萬重(具準發書記請)」


「　是即打殺老僧不是則燒卻真推出秦時方𨍏轢跛師辣手也難申留取著元禪和不道千年故紙好合藥吾宗到彼必定大行支那何故天之未喪斯文也匡人其如予何」


「　蒲團高閣黃金闕拄杖橫拖碧玉臺兜率何須升夢裏天宮親轉法輪來」


「　願為法王之輔戰退天魔願作中流之砥力障頹波願復崦嵫之佛日願揮返舍之魯戈願大濟北之流而漢接願扶雪庭之桂以雲摩惜乎髮如此其種種鬢如此其番番也閒名未謝徒動玉珂咦華雨晝飄龍座暖袈裟沐得御香多(正句遠維那請)」


「　歌殘玉樹又春葵仁義之中道豈違法付靈山恩四一珍珠又撒紫羅帷褦襶子謾相嗤一踢踢翻鸚鵡岸一拳拳倒老須彌畫堂燭燼東君睡你是何人我是誰(杖林機侍者請)」


「　鳥王金翅眼橫空蠃蚌何曾在意中一日七龍猶未猒回翔不住妙高峰咄是誰命盡遭災者阿呵呵一佛陀二達磨三元和其餘是甚碗躂丘休休不風流處也風流(曹谿宗長老請)」


「　切齒諸方肆罵訶央庠肯育混禪和孤芳素薄西山亮壯志長懷大集魔淚灑君王留不住苦憐獄戶唁相過為人劫劫忙終日罕捻輪珠靜剎那如此行持稱知識要求多陀阿伽度阿羅訶三藐三佛陀驢年馬月不為多」


「　月當斗杓之會身居摩蝎之宮與蘇韓而其命實毀
譽之攸同然而語不驚人難並風雷之舌秋徒滿鬢敢稱雪玉之躬所幸再參明祖道十會演先宗家聲浩浩門第重重支笻放蕩千峰外萬事收藏一笑中(人嶽嶢侍者請)」


「　調御釋迦文人天中最上余忝伊後昆況復為宗匠家法祖靈山從來越格量羅雲等飲光眎孰偏而黨猶子尤夫人諸方擎置掌恩多反折齡福盡歸泉壤本闡寫余真請題留供養我真我贊題難度難摹倣憶初志學年生死結情想為道出塵樊一朝裂愛綱孑身天外遊一笠一瓢杖煙水歷百城爾乃身命放己靈曾不珍諸佛且回向七處九會場鞭笞盡龍象誰能為子寬垂手低窮相咦天童與麼告報莫是畏蹈諸方覆轍恐折汝齡消汝福添汝災生汝障麼要且不是者般道理然則畢竟如何不見道師絃奏而群音絕師子哮吼時而祖父母皆喪哉(師奏闡小師請)」


「　聖地靡加一簣功心塵不埽宇元空萬緣況落秋梧後山自西來水自東」


「　醜形寫出巧丹青口款那堪自著明罪惡己彰天下􃂁決將東海洗難清者裏還有為渠滅跡消聲者麼捩轉南辰歸北陸天東七曜向西行」


「　生緣南國家在冀州佛性全無作佛是求咄者獦獠根性太利只合貶向獵人隊裏十六秋了十六秋教他長食肉邊菜終身出不得馬額并驢頭於是為之著贊曰除天蓋覆一人留驀地興戎口作尤白首長途空浪跡滿懷文翰待誰酬所以有般措大也恁稱道不肯低頭拾卿相又能落筆生雲煙據實而論要且渠儂不是者等流(嶺南興慈運侍者請)」


「　胸中富有山島腹內蕩無介鱗然往往法麟經懲逆惡嚴斧鉞剔莽榛口誅兼筆討三令更五申不辭好
辯之名目罔顧修羅之動瞋者則慮邪風之廣扇昭大義于千春耳乃有謂其能以無邊量心作人天眼為佛祖留慧命五宗揚光烈此又出于美成之君子與善之仁人寧不回遑而卻步退怯而逡巡者邪(月浦鏡禪人請)」


「　乏煒煒煌煌之度無雍雍肅肅之容忝在法門耆宿謬承帝者師宗五鳳樓前聽殘玉漏須彌頂上擊斷金鐘老而不死闔國憂忪占盡江山尤自可兒孫遍地類頑兇(象輪覺侍者請)」


「　有藍田射石之能不住虎蛇之窟無五熱炙身之火直燒魔梵之宮志在驅邪以反正寧靳罵雨而訶風至若來慰雲霓之切望去當帝眷之方隆即不竣絕人而逃世亦未嘗淹三年而閏終豈與夫前固後通者並駕而偕𨍈彼六師波旬之輩又焉得藉為口實而大肆其諑訌哉」


「　波波劫劫浪走風塵有時石田布種或時碧嶂垂綸款乃一聲河滿子桃華落盡武陵春」


「　睦州版象骨枷常擔荷受波查累得通身皮肉盡依前蹋雪在天涯迢遞鄉關何日復長途豈為愁征逐大千收卷一伽黎帶雨兼雲和霧宿」


「　大統綱宗推濟北兒孫輩輩是英雄杜蠻無過遮傖父繼祖偏渠有父風物外獨騎千里象萬年松下擊金鐘真叵耐實難容」


「　佩覺王印為法壇將敕點飛龍奔波香象大海揚塵須彌鼓浪萬里雲潛青天喫棒咄你道是誰山翁無狀」


「　菩薩心肝夜叉頭首見義敢于勇為當仁那問誰某舉青龍以住能仁大剎固愛其道眼之精明也使慧山而紹養拙戶門直愍彼宗傳之乏後耳依約白雲幾翻蒼狗卻有道渠借華獻佛陀掠美市恩厚者矣
珍重泰禪休學渠學渠到底招殃咎然則渠有長處別如何敢道高陽大篆元是水中蝌蚪」


「　浪得虛名喧宇宙實無少法可流傳源憑甚續滹沱脈無位真人面目全」


「　執侍武原垂五稔巾缾太白更多秋百華雨足紅初放萬竹雲深翠欲流美著斐章信有由(斐然章禪人請)」


「　彊把瓊華石上栽看看碓觜碧蓮開大風吹到千年後遮莫仰山復再來(再來滿禪人請)」


「　潦倒叢林臘日高精成年老定難逃惡聲遠􃂁天南北古澗松宜響夜濤」


「　直如瓠子彎彎曲似冬瓜儱侗諸佛未萌芽靈苗己􃂁種每懷地藏利生之心不學長汀乾而打鬨一任簡禪持歸九子山中酌龍乳泉烹閩源茶燒楓香熟香餅香作楊岐第二十四代祖師之供(九華佛萌簡禪人請)」


「　毛吞大海鋸解稱鎚行塵㶿㶿玉屑霏霏剎那觀化電拂洞微城空芥子石盡僊衣」


「　隼視鷹瞻腦後腮太平怕見喜殃災如何也廁嵩山後親見密雲老漢來」


「　天童再住潦倒疏頑黃昏打睡日裏看山禪流有問西來意笑指白雲去又還」


「　鶴髮蕭蕭老比丘繼開深自媿前修稽往業何賾蓋愆尤巾缾十載親師久未了案千百暫勾負汝負吾俱莫論出藍青此好思求」


「　生落炎方邊下國敢來湖海鼓煙塵馬踔趠車鄰鄰腳下曾驚蹋殺人英聲增得嶺南氣震旦幾多喜又瞋」


「　趙州只說蘇常有南海誰言此總無燒卻面前遮幀子不妨處處得逢渠(嶺南渠逢禪人請)」


「　肆口悉憑渠樂說潑教滄海也須乾而今晏默空生座寂聽天龍自說歡」


「　德山棒臨濟喝陳公案嬾提掇劈面火蛇來暗中施箭筈放下屠刀成佛底目為鈍根隔江招手橫趨者嫌非敏達薩而斡而塔卜哩悉塔葛第一急性王菩薩摩訶薩」


「　參同長慶根尤鈍侍並真如歲獨深長嘯一聲天地曉驚人鳴豈浪騰音」


「　儒門仲由釋門慶喜水器相傳鷲嶺譚惡言不入孔丘耳法藥受而永存六師愁而怖死鞭艸血流叱石吼起夫是之謂天童嫡胤東山苗裔栴檀林內栴檀師子窟中師子也」


「　生在嶺南無佛地破天荒走出塵來道心引發癡男女散宅拋家喚不回百城煙水裏波迸困風埃冤孽分明是禍胎」


「　越山斂眉底楚水溢睛眶智小願大步短途長薀青鳥之才計欲填乎滄海挾愚公之技思欲徙乎太行三尺龍泉光不夜干霄時復賁天章」


「　吾真無別樣摹擬失其倫智者見為智仁者別為仁誰識我真實本非根與塵圜伊三點永萬物自鑯新(伊朗圓禪人請)」


「　生性規為欲擅雄心高有願在屠龍技工無地堪施巧百藝由來應百窮」


「　天章散彩寶覺開胸瑟彼玉鑽黃流在中(本章小師請)」


「　迅如呂梁險如太行欲往無岸欲渡無航盈盈河漢裏天水兩茫茫(本沖小師請)」


「　衣挂越山雲片片頭挨齊嶺雪鬖鬖毒流長河東以北惡􃂁大江西之南簡點生平實不堪」


「　科斗胸藏不識字要玄唾棄不通禪一椎擊落虛空
齒且聽山河日演宣(本宣小師請)」


「　我真不可讚雲中石壁青侵漢我真不可毀鐵化雙魚沈遠水讚不得兮毀不得白雲半掩青山色讚毀既都不可得又且如何定當者老子咦泰華何殊牛一毛乾坤不換蜩雙翼」


「　為生死而染衣緩乘戒而參訪糞壤名韁利鎖之場敝屣毗盧無生之藏固宜翰飛而戾天況復順風而高唱君不見迦陵在㲉而騰音晝度植根于天上(元根小師請)」


「　親依太白一十五年學得搬柴運水頗知鵠白烏玄生平伎倆只如此何以舉首眼蓋高天己尋嵐壁臨空盡卻看星辰向地縣」


「　險崖句揭青州錄文字禪流布水臺不知何物為心地賽卻清宵月下梅告時賢莫浪猜一蹋鴻門開兩扇遠山鬥插送青來」


「　五老峰高約手攀蹄涔頫視小揚瀾平傾瀑布嵒前水漲起西江十八灘」


「　謂是山翁相蠃師吞卻南州象謂非山翁真離離華影欲搖春是非己除卻此外有高著倒騎鐵馬豫章遊蹋碎武昌黃鶴樓」


「　千仞嵒方輕躡足百華叢又放閒身無錢慣跨楊州鶴第一天涯落魄人(泰興水月菴請)」


「　金網輪王一葉輕大千若為礙雙睛雲僑鶴憩人間世無束無拘自在身」


「　煩惱多無明大世出與世間不消渠一唾祖師意熱碗鳴聲如來禪閒家破火萬法有誰得共侶西江吸盡方知我(尊素王居士請)」


「　有願嶺南開覺路天涯流落未能前憑將蟾影移東去深夜依稀照萬川(族屬子姪請)」


「　裂愛網斷塵纓截魔罥折疑城富有百二山河也不
足易其慮尊居天王寶位也不足嬰其情所以唾棄世緣如敝屣遨遊天外而長征者蓋為志求無生之法藥思葺涅槃之上京殆將并三界以為家環四生而作子大哀曠濟大慈誕育咸俾之底於至安至豫至順至亨而後己然則又豈羨夫紆金衣紫徒為父母妻子而規一世之顯榮乎哉(族屬子姪請)」


「　身似枯株念百灰因誰致得鳳書來白雲外紫絳臺一任天公巧布排」


「　道也無聞禪兮未悟喜栽空裏華慣抽雲門顧況眉宇之蓋人紛夸節以為度獨其襟期朗若月出秋雲師姑知是女人作則亦有寸長足疏焉慎中情之好修兮羌摶風而上翥縱申申乎女嬃兮亦彭咸之所必恕(月朗比丘尼請)」


「　身披七佛衣不事空王道筆語厭雲天舌頭胡亂埽一抹是和非那分白與皁髓敲五色鸞頷奪驪龍寶聞者盡攢眉見者生懊惱婁水王昆泉執侍何傾倒馬面畫團圞信隨人所好」


布水臺集卷第二十一
住明州天童寺匡廬黃巖沙門道忞著

* 贊四

** 韋馱關聖同幀

「　心縣日月氣壯山河摧邪輔正無黨無頗縛修羅于蕅絲孔中信天威之莫測走曹顢于華容道上豈義勇之有他偃月刀橫兮魂亡小醜金剛杵奮兮膽落天魔使非受靈山之屬累承智者之切磋又安能揚靈沙界顯聖支那聲流充天壤名滿盡娑婆共乾坤而永久同劫石而不磨者哉」


** 義勇武安王

「　麗水黃金骨荊山白玉胸面帶煙霞之紫心茹海日之紅義結桃園斧斫難開誰問天荒而地老丹凝五內劫燒不化那知爛石與枯松以神怡屋漏之襟舒至大至剛之氣秉燭固嘗達旦以力屈萬夫之勇植扶劉翊漢之忠眎曹奚啻若蠓所以肝腦塗地九死從君豈無張巡許遠比干龍逢至于千秋尊廟貌百代擅英風卒莫逮于美髯公者也」


** 大覺開山達法禪師

「　俊骨天生渥窪同追蹤直欲步天童盲無慧目憐河北破有法壇肇祖風銀碗雪盛真戒體高空月上玅靈衷語言不著閒文彩留得清光表海東」


** 緣幻法主

「　萬法皆如幻身心即幻緣不緣如幻者幻惑曷由蠲持戒修禪慧慢山高戛天緣師最精進自視胡欿然為達真如幻神觀自靜專嵒梅光飲雪透出春風前於穆色聲外解空豈浪傳」


** 鹿門西禪師

「　白雲坐斷幾星霜道望人同山斗仰住近僊壇生共里前身定是大梅常」


** 雙林山幢懷禪師

「　壁立孤撐萬仞巑群峰蒼倩讓高寒一莖不動階前艸西徑橫開古法壇」


** 慈築基法師

「　黃蘆苦竹繞階臺留宿鷺鷥不剪裁住老功臣三十載騎牛嬾下郡庭來」


** 海鹽朗印受法師

「　講肆騷壇兩擅雄誰誇破句讀安公海門潮涌鴛湖綠薝蔔華開金粟紅賣盡青松人不問呼來頑石座生風剎竿長挂秦山月耿耿餘光尚在東」


** 清菴澄禪師

「　尋師踰萬里問道越千關三事衲衣撩盡百城煙水六環金錫蹋遍天下名山迷向伏牛鍊行笑從太白溫顏有時楊州出現或即瓜埠垂綸海鷗可狎華鳥獨還數聲清磬是非外一箇閒人天地間」


** 別山慧善普應禪師

「　百城罷訪入煙蘿宗說滔滔似決河缽洗禁池傾白月經翻古洞涌金波飲人以德同慈嫗荷法唯公絕比阿道影師名重疊賜袈裟沐盡御香多」


** 澹然宙禪師

「　歷盡諸家破戶庭歸來活計付漁汀輕舠只傍蘆灣宿明月清風富一生」


** 自證現法師(孫古箬請)

「　若有人兮黃髮番番于湘之湄在衡之阿潛修不忒獨證無頗出滋華雨入賁煙蘿椒蕃衍桂婆娑山深澤廣式生多一夒倒上黃金闕君山點破洞庭波」


** 德宗道上人

「　言協筮蔡德孚鬼神化荊榛為瓊樓玉宇變莖艸作丈六金身非君非公與含生而託命乃顧乃復脫萬口于危津悲如山而鞏固願似海而𣻳淵得不慳者
施而慢者折殘者戢而暴者馴何因修羅之我妒而遺害之我瞋哉豈夙業真前定抑彼蒼固難詢也耶於乎割水吹光徒憤攘海天浩浩自空明」


** 秀文璽上人

「　法身五分爰以戒胚孝名為戒百行之魁沙門遯世含章在醅曷從知君我以事推憶昔申酉天地崩穨楊州鶴化蛇虺風豗君憂母積負奔天台僊宮桐柏一往無回季春三月碧澗桃開母思鄉縣還奉歸來顏容母戚肝膽君催始終戀慕五十如孩遠矣君龕白石堆堆青松不賣華老嵒隈宣公遂往僧史無裁君芳莫擷我心孔悝月生華頂影砌瓊臺對此清炤增我徘徊」


** 護生菴洞如關主

「　維山嶄嶄維水泱泱為鱗介主作大悲王化龍者不知其幾何從寸至尺從尺至尋殆十千兮未央噫安得窮四海極五湖咸泳至仁之沼樂終古兮壽無疆」


** 如如上人

「　覺來天地一蘧廬形影何從問我渠皮袋一靈都掉卻人間天上自如如諸佛如也眾聖如也彌勒如也如如亦如也越國山川齊入畫寶林忝得一浮屠」


** 悔菴上人

上人諱泓登癸未甲牓即雲間沈臨秋也以申酉
之變出家披緇後無疾坐逝。

「　丹霞選佛鼎需棄儒膚敏笑殷士常服羞黼冔寄東山兮以嘯傲指慧日兮而歸途噫氣澤蒸雲夢滌襟波盪具區自慶華胥曾打破不須兩眼更愁胡」


** 處空昇上人

「　寒暑一帔走百藍歸從遍吉共燈龕如雲行舉生平一王相橋頭六度菴」


** 永明一葦變上人

「　尤是狄三當日面脊梁豎起道如川先師剃度牛毛眾麟角數君最象賢戒香能芬馥定水更澂鮮橫身宣德門前過名動公卿豈苟焉」


** 日明上人(無趣老人之孫)

「　小隱青山大隱廛城隅住老竟忘年祖翁幸有家聲在那羨諸方五味禪」


** 恆實上人

「　猒住石梁橋畔寺卻來鬧市更安禪花開不管流年去一任春山響杜鵑」


** 明巖上人

「　不傳千佛戒不續五家燈潛真鏟覺和光同塵穆如春風之惠物溫如冬日之愛人撮茶能幾何而消豎子膏肓之疾片言猶未了而解娥眉深嫉之顰故德之者以為僧伽之再世惡之者以為不託之愚民卒莫辨他是凡是聖又何怪乎疑鬼疑神咄要斷者樁公案分付入法界海之玄賓」


** 梅林戒先上人

「　羃羃數竿修竹悠悠一片清陰石玲瓏而有竅蘚斑剝而染黔想勞生之擾擾籌世路之崎嶔于斯燕坐時一披襟可謂塵囂俱滌萬累無侵者矣如是又何必木從船子而撥華亭之擢山追嬾殘而支煨芋之鬵乎哉且即人間開梵宇平疇綠野建梅林」


** 青獅文上人(父乏嗣因造曼殊大士相而得者)

「　文殊堂內萬菩薩君降人間第幾流尚喜夙因曾不昧再披田服更何求搜窮教海非沙數放舍聞思豈浪修臺山有問當年事前後三三莫錯酬」


** 茗柯忠清凌先生

「　文章秋水骨節操玉壺冰讜言抒直亮之衷逆鱗不諱弼法著春秋之義元惡必懲寧觸權而去位豈阿比以為朋風裁侃侃正氣棱棱一死從君歸九土令
名千載譒吳興」


** 三我蔣先生

「　濯以江漢暴之秋陽溫良恭儉雍穆齋莊德披春雨教拂秋霜六月冰室九秋蘭堂此彷彿先生之景象而非先生之真實也必欲宛肖先生請以衛風淇澳之詩而為之題曰如切如磋如琢如磨瑟兮僩兮赫兮咺兮有匪君子終不可諼兮」


** 仲含李居士

「　天真既散靈舍穴鼪機斤械斧日戕其萌誰補我劓孰息我黥直養無害專一惟誠羹牆堯舜寤寐老彭庸言是謹庸德之行斯文將喪大樸留貞嗟哉渾噩爰有先生」


** 同菴蔣孝廉

「　儒宗茂叔蓮社遺民尋泗水芳而識東風之面設西河教而菲桃李之春樂有莘之道義安王蠋之賤貧衡門寄傲泌水頤真千埃涅而不淄百礪磨而不磷若乃濟人之危出友生于既死傷時之薄培孤孽於將柛則又本之至大至剛之正氣抑豈慕夫朱家郭解之為人哉」


** 尊素王居士(二)

「　皇皇偉度奕奕丰神賦學把長卿之袂騷壇推正則之輪百斛珠璣時錯落於豪素千章錦繡俄經緯于欠申謂非毓黃山之秀鍾白嶽之英而為鳴岡之鳳瑞世之麟也邪胡然覽德輝而四顧舉仁趾而逡巡哉嗟乎憐才無孝武誰賞子虛音緬懷人於異世徒抱膝以長吟」


「　介立昂霄柏孤芳傲雪梅安貧真似憲樂道信如回賦贍三都學詩兼七子才天衢何日步一嘯凍雲開」


** 霞標管居士

「　上大無人乙己丘杏壇四教賴君留道源自出姚江
派性水曾饕禹海流夤畏懷三非應遠覃思佩九德宜周曉空雲散霞光在清映人間卒未休」


** 靜涵張司農

「　白雲郭功甫雙徑馮濟川心誠而一志靜而專清雖畏乎人知帝心密以簡在道本超諸形外所立如有卓然占高峰之片席得崇報之一玄千波既潰令節斯全鳴珂無復朝天日搢笏猶嚴侍御前」


** 周臣王內史

「　謝家瓊玉樹天上石麒麟白業步東林俊彥風流厭江左玄賓抱揮戈復日之深衷蹢躅雙丸苦尤嘗膽懷攬轡澂清之雅志留連方策隱若臥薪聞逮雞鳴以起舞思將臘去而回春江天漠漠白石粼粼蠻觸正興蝸角裏生涯且復付袟綸」


** 異公王居士

「　丹山羽翰桃浪錦鱗秋水濯其襟裾清欺庾嶺梅梢之月春風入其肺腑秀奪衛原淇澳之筠那更高才性賦慧業天甄詞工王勃王建墨玅右軍右丞鳳將翥而霞蔚龍欲驤而雲蒸固己朱紫懷探公卿袖置久當天街躍馬翰苑蜚聲胡為乎踞胡床以燕坐耽韋絕于一經於乎鸚鵡賦兮憶正平零露團兮愁夜行長纓待請拘南越宣室何人問賈生」


** 紫嵒周居士

「　堆堆塊石方床蕭然摩詰之空其室內釣笠扶笻岸坐卓爾龐公之吸自西江心超超其遠寄氣磊磊其難降庶幾牚圜天以作蓋揭萬象使為窗于以玩金剛之智劍于以剔般若之銀缸又焉肯逐雞鶩之群低眉棱于濁世隨衍儀之後求聞達於家邦而己邪」


** 友醇周居士

「　鮑生不作仲父遂徂山有松兮扶疏下有人兮容與頂樵笠以為冠所以不願人之文繡也荷漁竿而不
釣所以不願人之膏梁之味而羞與羶逐之夫而共為徒也」


** 仲雍陳居士

「　骨礱秋水赤砂肝參幙機曾走可汗萬里青霜懷馬革十年黃卷歎儒冠時當德祐籌難策夢覺槐都話己闌往事休嗟天啟後付將爐篆對蒲團」


** 師黃陳居士

「　漆瞳照漢玉骨凌霜胸藏蝌蚪之字劍瑩鷿鵜之肪借箸柳營倚馬長書露布決機虎帳軍前急就符章利建侯兮萬里詎兩曜兮收光側身天地兮顧影蒼涼蒿子房之兩眼兮結張載之寸腸途不窮以致哭籍非效而猖狂乃秣名馬乃峙玄粻紉秋蘭以為佩製芰荷而為裳或隨苑風或逐雲將冀沅湘以至止思五岳而徜徉臨絕壑兮陟危岡消半生之嵬磊兮蕩五內之鬱傷歔嗟噫嘻兮不有遠遊天外去人間何地著師黃」


** 媧石韓居士

「　不須石上話多生鷲嶺知君夙有盟方戴華巾離少室又攜席帽出神京即真示俗晴還雨在欲行禪暗復明拿得電光為火把何妨日午打三更」


** 卓月朱漳南出師圖

「　衛霍勳名少小期天生邁種骨能奇席前借箸堪籌策馬上揮豪可賦詩玅句驚人風動石高才涉世月臨池上楊柳己侵宮闕為幹炎荒又出師」


** 正喬崔將軍

「　家藏鐵券金章實先朝將門之種名載夌臺天府蓋昭代公輔之儔雅度皇皇成蹊而下不言之桃李英風卓卓沒羽而中昏夜之石彪倚天颺卻寶刀早知立地端可成佛千里勒回騄耳誰問數奇不克封侯岸眉炤白雪河目橫清秋太平不用擐戈甲贏得忘
機狎海鷗」


** 慶雲李公(攝政王旗鼓)

「　諸艱歷試倍流離壯志如山屹不移恭謹真堪追萬石勛名未肯亞驃騎曾無肺腑藏私怨只有丹誠報主知衣錦還歸行晝裏長安共說好男兒」


** 春雨雷金吾

「　丰神奕奕貌桓桓氣自干霄劍自寒閒跨征鞍平樂浪笑凌夜雪獵三韓亞夫勛業能嗣武太尉家聲正未闌最喜昔人長健羨金吾仍作父時官」


** 平菴李居士

「　孤騫稽叔夜超放李通玄落筆龍蛇走摛詞星斗縣白狂群欲殺甫意獨相憐吾道窮方甚奇君塞不遷」


** 中符汪居士

「　孝義敦仁世遜賢獨居那更倍乾乾傳家二字唯清白教子多方只敬顓高誼千秋曾想見斯民三代幸依然相胥狗苟蠅營日不有君芳孰自憐」


** 南伯王文學

「　玉專白璧器擅瑚璉攄詞追長吉好學等顏淵俄乘風以化去忽騎鯨而上僊舟亡夜澤鶴沒瑤天才兮何富壽兮何慳此西河之所以隕涕尼父之所以痛傷也咄蝴蜨夢中方栩栩大千覺後一空床」


** 扶漢程居士

「　其靜也祇其動也跜其笑也熙怡其問學涔澬其文章陸離其骨權奇其度淵夷其人美且䰄」


** 又乞題早歲行樂

「　二十君非四十君據今題昔事紛紜何如景子都拈卻華自飄香鼻自聞鼻自聞見故吾達磨元是老臊胡」


** 載甫戴烈士

「　偶來竹院暫過僧堂有心存家國何慮問閒忙散子
房巨萬之貲為報韓以擊政揭賓王號召之檄思反周而為唐衷偕白日兮同赤志並瑤天兮共長魂遊故主忠難化血染黃沙草亦香」


** 錫康周居士

「　秋水丰神志潔霜賓王之國鳳鳴岡滄桑變閱人如舊舒卷時更道以常方寸有天縣日月七襄無袞補虞唐威儀留得漢官美仰止千秋尚耿光」


** 虞卿鮑居士

「　魚遊荇藻文章動人在林泉道味高案上琴書曾不御九天風韻落松濤」


** 中仁陳居士

「　參得缾窯誰字禪不疑鼻孔大頭縣上生何用金臺接超步還乘腳底蓮」


** 崑石馮居士

「　亦真亦俗非釋非僊虛堂隱坐兀爾忘緣美如崑璧之藏石靜若徽音之在絃乃有不識好惡底諸方東塗西抹傾盡狐涎可憐摩詰空無語三十二人落蹄筌」


「　彊桂嘗多知辛識辣導師頻遇汲幽造玄仁以裕後義以光前恆納眾流污不為天下先風波險而歷老世路危而便旋任外魔兮力捍是法社兮身肩其尤虎跑山中之泉潤濡莫盡錢塘江上之月光炤無偏者也」


** 肖嵒范居士

「　陋巷長甘顏子貧卻疑前是范丹身忮求雪蕩心無介富貴雲浮樂自親柳下不慚妻諡惠周宗何怪趾稱麟即今庭砌多蘭桂天道于卿見大均」


** 子穀居士入山圖

「　一世才名數獨慳天風不姤遯天山杖頭明月橫千界笠下清風起百彎將置古今歸旦暮盡情官佛付
潺湲多生受得靈山記只恐松門未易關」


** 雲間徐式澂

「　不趨朝市不入山林朱明兮正晝泖水兮方深荷姍姍以獻笑柳絲絲以垂陰科頭兮箕踞散髮兮披襟何人兮知此意白石兮識君心」


** 孝卿費居士

「　蕭蕭埜服炯炯雙眸步既前而且卻思方動而又籌直欲攜笻天外去畏將清景落閻浮」


** 摶九張居士

「　生天成佛總隨緣靈運徒勞論後前與世浮沈心不競羨君白作地行僊」


** 道耕田居士繪行樂為道耕圖請贊漫書于上

「　問君空手底將鋤歎世心田長剌多拈起青原垂足斧斫開忠國倚松蘿菩提揀作靈苗種般若渟為灌溉河謾謂道耕無著莫插鍬叉手任婆娑」


** 聖先朱居士

「　世路風波日險巇放身只合碧山涯千尋嵒壁侵雲直百尺松枝偃蓋垂寵辱無驚神自王市朝不問夢恆怡惠連得句有芳艸抱膝何妨更賦詩」


** 秋嵐朱居士

「　悟有為之非實知夢幻之難停芒鞋半歷江南保社藜杖曾敲幾處戶庭居塵而扮出塵之相在世而懷出世之經咦如筏喻者法尚應捨何有越格超情漢肯耽著乎金鎖與玄扃君不見勘破趙州無字後一回舉著一回新」


** 祖生顧居士

「　香焚柏子了深經忘卻人間歲月更茶熟過來還溼口應知念底事分明心不競意何營逐鹿徒成蕉下夢清修且自課生平」


** 永孝戴奇童

「　苗而不秀孔茲哀邁種瓊華為孰開遮莫九天從謫降卻歸天賦玉樓臺對清影思悠哉咄拈起迷盧方外擲碧霄長看月徘徊」


** 龔與參乞題二親肖像(臨終念佛而逝)

「　四大空如幻十虛見所緣西方何處是暮鼓日徒縣咄潭影蹋翻亡朕跡雙輪杲杲挂青天」


** 徐指菴為父汝仁乞題肖像(諱允壽)

「　芳尋泗水壤擊堯天物齊莊生之論瑟希曾點之絃樂爾智也壽爾仁焉佩玉冠緌何濟美羨君生直太平年」


** 祇園剛姪禪師

「　自信玉容天賦得誰將五障強名模心華爛熳開金粟法吼􃁸髿震海隅未許末山誇半杓肯隨無著道蘇嚧往南作佛嗤龍女站定腳跟真丈夫」


** 泉首座為母希菴比丘尼乞題肖像(生緣鹿城)

「　夷亭曾閱春潮上婁水還看涓滴無圜頂而現本來之相方袍為標出世之模月落華胥春夢斷趙州東壁挂葫蘆」


** 師黃居士為母陳孺人乞題肖像

「　興知陵母廢知嬰誰似高褱見獨貞不計敗成希避就唯咨忠孝樹風聲邦家念重身家念君父情深兒女情送子參戎期再造千秋一別氣何橫」


** 通睦馮道婆

「　鬚眉粉黛閨閤丈夫矢志參方撩盡百城煙水存心作佛竟忘五障身軀驚普門匝匝之波親探洛伽疑前後三三之數遠造文殊何事峨嵋尤頓轍豈難萬行以踟躕咄四運潛移誰舉令春來依舊百華敷」


** 元清胡道人

「　堪歎眾鬚眉幾許蒙巾幗咄哉此閨閤偏多出世情既假金襴為服御還將鎚拂任施呈似恁殽訛公案
且道如何斷評咦奮迅始稱師子步崩騰那跼象王行君不見大道本無男女相至真亦復越常情又不見龍女當年酬智積彈指南方覺道成」


** 超德殷道人

「　得母儀之大者盡婦道之恆然克咸厥家啟佑曾玄若乃專精事佛矢志逃禪萬年一念一念萬年則凌行之流亞而空室之齊賢與咦識得首山無量相騎驢新婦阿家牽復為頌曰劣相殊形不似他男名女字謾交加一般鼻孔聞香臭摸著蓮開石上華」


** 牧牛圖

「　歷劫沒名字彰為者頭角縱然打得回無繩還自縛要知者般頑賴底任你蹋遍天涯掀翻海嶽撞到彌勒佛下生時敢保討伊頭鼻不著阿呵呵他家自有好風規畢竟按圖難索摸」


** 群漁會飲圖

「　扁舟一葉泛輕鳧日暮艤將傍葦蘆人世興亡渾不管風波出沒慣曾無忘機到處鷗堪狎招飲沿村釀可酤千古勳名悲范蠡得魚那必在江鱸」


** 劉海釣蟾圖

「　金錢作餌帛為緡釣盡人間朝市倫貪壑難窮如廣渤情絲不斷若牽銀官居上品尤思進富積千莊尚慮貧垂手玉蟾何大意劉仙端的示迷津」


** 樂川馬居士

「　大士當年逢海上因君感應道交深為人造福開永壽與世明宗延竹林一著去來知本據半生功行遂初心五常應復高門第家有白眉又見今」


** 聖月錢居士

「　玉骨亭亭傲雪梅艸玄誰數子雲才清言祇許嵇阮共法喜夫容富趙陪跡寄人間恆隱約心遊天外獨徘徊徵君尚復嗤彭澤五柳當門止弗栽」


** 武君求居士

「　之乎也者得儒傳又向吾宗理會禪儒釋兩關都透了更有何事上心田」


** 尤敦素居士

「　起死回生妙有方濟人還為作津梁功同大士真堪羨持地仍兼老藥王」


** 惟寰馬居士

「　徽恩修了堵波連傾盡家貲事佛仙檢點生平誰得似襄陽在後給孤前」


** 蔡宗五世家慶圖(子穀居士請)

「　或拖金紫或林泉五世瓊芳葉更聯家洞儒宗因學佛室空幻趣為逃禪青雲那怪生高足淨沼應宜長白蓮欲問三三前後事一輪紅日正當天」


** 子穀居士行樂圖

「　不須瑣末論生平一句身心奉剎塵舉世叢林知子穀芳名欲歇也千春」




布水臺集卷第二十一

布水臺集卷第二十二
住明州天童寺匡廬黃嵒沙門道忞著

* 書

** 復玉齊耿兵憲(諱應衡)

台臺踞菩薩地見宰官身苟非般若根深正因力大
安能於心無事於事無心盡瘁家邦而復擷奇問道
有如此也承諭夢中問畣語合經禪尚存作主與夫
捏合之見貧道以為台臺切忌作夢會若作生死夢
覺會則當人腳跟下大事隱矣不見舍利弗問彌勒
大士夢中說六波羅蜜與覺時同異大士曰誰是彌
勒誰名彌勒者所以古先哲人當見此道時直得十
方三世盡空法界淨臝臝赤灑灑純一真實人體安
可強生節目於其間邪即名品荔支淨剝皮㲉之說
大慧當時漏逗不少石頭有言寧可永劫受沈淪不
向諸聖求解脫不審台臺以為何如。

又

家瘦民肥心夷政簡雖官署一山林也可以返收視
聽可以省問己躬第台臺所患不在世緣轇轕而在
用世心深不在玄途窒塞而在理障太多苟能絕言
思路忘管帶心一以老維摩之空其室內龐居士之
勿實所無心行而力究之一朝緣起無生方知趙清
獻所謂默坐公堂虛隱几心源不動湛如水一聲霹
靂頂門開喚起從前自家底灼有恁麼事然後即以
從前自家底為諸官民提掇則公堂即玅善法堂豈
僅曰一山林已哉。

** 與念尼王海憲(諱爾祿)

往時曾嚮大名於耿玉老齒頰昨歸台次甬蒙虛懷
下問得三夕快聆謦欬因知大檀靈根夙種迥越時
流第必欲固其形骸然後求進斯道前雖略陳管見
尚恐猶懷昔嫌茲復引而申之終希邇言之一察耳
詳夫含生所以流轉不息者良由無始世來不覺遺
真循炤因炤生能因能立所於無同異中突生同異
同為根身異為器界遂使山河大地萬象森羅判然
對立乃至四相崢嶸我人見隔生情動念造無邊業
受無量苦莫不厲階於此經云十方虛空生汝心內
猶如片雲點太清裏佛言豈誣也必如大檀煉形固
體庶幾長生而久視焉無論惑夢幻為自己執苦本
為真常者何如且一受其成形而不與之更化則一
塊然匏繫而己求其身遍十方智入三世如佛菩薩
之雲興善利我己失之矣抑亦偏小之見豈通人至
計也邪即曰我畏處胎而或昏隔陰而致迷耳是亦
不然何也迷悟在此事相應不相應而不在形骸之
變易與不變易也蓋與此事相應則一念可使萬年
縱或舍報還來決不流向別處不見雜華有言譬如
丈夫食少金剛要當穿皮而出苟與此事不相應所
謂暫時不在如同死人況復塵勞擾擾業識芒芒者
乎所冀大檀舍短從長會萬物為自己直向毘盧頂
上任運施為庶慰貧道之懷也何如不盡。

** 復中柱張相國(附來書)

端頓首座下去冬聞飛錫北來之信不勝翹仰即
大覺叢林有主一切七眾人等奉金鎞無迷也達
和尚心願亦云圜滿矣端根器淺薄傾耳法音皈
依久矣未能遂解組之志面奉開示倀倀奚從至
西來大意不可以文字求意見索欲拈疑義質吾
師而媿未能也幸惠教先之俾聞所未聞向年閒
暇曾修念佛持咒法門慚無所得近滯跡熱鬧場
中身心交瘁覺此事此志終不容釋惟日夕念利
澤及民上報君國庶幾寡過然此願亦未易遽遂
也世出世不二法門尤祈方便垂示令迷途知遵
幸甚幸甚敬具微儀奉塵香供破顏存之亦云不
遠之誠而己臨啟不勝瞻企依切。

去冬辱台命猥以大覺見招自審衰騫曷堪驅策但
念達磨一宗響絕大河以北者彌運執殳言邁亦聊
為法前驅云耳閣下少掇魏科壯居台鼎不以位貌
之崇拒人千里之外尤復孳孳法道念不去心非夙
承大願則蹩躠名場之不暇奚有于空宗哉來諭欲
拈疑義相質尚媿未能夫疑者信之根悟之門也是
以先德有言大疑大悟小疑小悟惟不信故不疑不
疑故不悟也今閣下既有疑義可拈正不必山僧惠
教聞所未聞但打併身心專一緣慮切於疑處著力
瞥然打破疑團則拈與所拈覓其影跡了不可得矣
世出世不二法門無別方便亦只要居士看透張中
柱耳若看得張中柱透時則人尚不見誰為世出世
間之法邪即今張中柱作麼生看透他但於一切處
一切時能豪忽不自放過豈直工夫打成一片即行
於世間且無纖豪過患與人指摘譬諸刃焉向外則
傷人傷人斯有悖入之禍向內則克己克己反有歸
仁之福今人處處放過自己而於他人則多方責備
恐於世出世間未知其可也瞽矇之言唯高明采擇
焉辱貺謹合爪以謝。

** 復柴菴吳相國

伏承來翰滿祇忠膏義血不忍竟讀於乎先皇英主
也乃數窮百六喪厥家邦回思甲申三月之禍寧獨
閣臺疾首即艸莽如殘拙亦復痛心不己矣抑聞之
蕩蕩大千空於覺後明明六趣有若華胥苟正眼觀
來則凡為蝸國楚亦乾城又孰存而孰亡哉雖然說
夢癡前恐成剩法不有閣臺之節義錚錚彼鼠肝其
父子芻狗我君臣者必將假託乎斯言而人道不幾
澌滅與山僧二十年前即知海內有閣臺一人今來
昭陽蒙不棄夷卒惠教先我則愈有以知乎閣臺也
昔柳柳州作箕子廟碑而紀其德有三一曰正蒙難
二曰法授聖三曰化及民夫閣臺不常忤權璫蒙貶
黜乎則所謂正蒙難者是也不幸江海潢流明室之
鼎且南徙于黔矣彼茁者雈莫不仰承新澤獨閣臺
身中乎清廢中乎權孝忠一線于焉少留則所謂化
及民者是邪非邪今天道茫昧洪範九疇之訓將遂
湮夷閣臺既文且獻使有聖者從潭西而索求當必
有法以授之矣獨山僧德不足以承先道無能而啟
後雖私衷有激而發為言詞者不過候蟲時鳥自鳴
自己曷足以當大方之一噱乃蒙許與過情不令山
僧媿深而芒負哉咫尺不獲一聆謦欬慊也如何隆
儀謹對使拜嘉臨楮可任企仰弗備。

** 柬牧齋錢虞山

不孝幼為諸生習制藝即知海內有以文鳴世如老
先生其人者矣繼行腳遊方間從碑銘傳志間見先
生一二古文詞益歎先生之文非徒咀英而吐華者
其致廣大而盡精微極高明而道中庸者與去歲因
貴鄉許子得廣讀先生初學集益如橫開武庫如深
入寶山如吳季札之觀樂至韶而止竊謂非胸藏萬
卷眼碧秋空不可讀先生之文抑先生豈徒以文哉
明治亂植人倫故先生之文為不可企及也今天下
學者尚惜先生之文涉世忌不獲廣傳于時然古文
有抑于漢魏淹于六朝至唐稍顯宋始著極崇尚于
元明之世幾同六經而莊誦者遷史是也則先生之
文晦諸一時其章明于千萬世者固有默司其柄者
矣然則嵒穴之士欲聲施後世非附先生青雲不可
抑先生至德作人靡間朝埜緬維先師崛興末運振
起先宗為佛滅後再五百世大法光明幢是亦先生
之所樂道者矣今先師示寂且十七年塔上之銘亦
有操觚以論次者而先師之道德終暗昧不彰也竊
謂人如先師非先生之文不足以光揚至賾文如先
生非先師之人不足以煥若昭回彼長蘅異度之流
汰如竺璠之輩尚得借託先生矧俊偉如先師者先
生豈有愛焉末後光明點出筆尖頭俾伊照天照地
非不孝一人之幸實天下後世學者之幸也猛擬肅
莊登龍請于下執事奈為山門匏繫特遣首座山曉
執狀牘與不腆之儀代申鄙意統惟慈原恕悉臨書
無仞翹企注瞻之至。

又(附來書)

往在嘉禾得見李節女傳不但文詞爾雅而尚論
閨門風義原本於祖宗之教化當墨穴世界點出
金剛眼睛甚難希有徑山有言予雖學佛者然愛
君憂國之心與忠義士大夫等正於數行文字描
寫出徑山老人鐵輪頂上圓明自此鄙人八識田
中屈盤偪塞種得此一段根苗每至酒闌月落香
銷燈灺此中影子落卸未嘗不與老和尚相晤對
於大圓鏡中也腐儒失學拙集流傳積年餿飯嚼
之便欲嘔噦不知何緣得入慧眼過為誇許當是
此土眾生應以聲論語言得度如鄙人俚言樸學
臭腐滿紙老和尚亦放眉間白豪相光收入文字
海中邪以此知文字三昧不可思議如此往年擊
節大篇故是霜鐘相應也密雲尊者塔銘十五年
前己諾江上黃介子之請矣重以尊命何敢固辭
第以此等文字關係人天眼目豈可取次命筆年
來麤涉教乘近代語錄都未省記須以三冬歲餘
細加簡點然後可下筆具稿謹與曉上座面訂以
明年浴佛為期爾時或得圍繞猊座覿面商確庶
可於法門稍通一線亦可慰吾亡友于寂光中也
上座還手勒奉謝蕭辰深山唯為佛法強飯自愛。

山曉回披讀教箋惠然賜諾許銘先師真令不孝式
歌且舞躄踊俱興者矣竊惟不孝本一山林枯槁四
方不諒其固陋無文輒以銘傳見委往往辭不獲命
間亦操觚應其求索獨先師窣堵波前一片石于今
十有八年未得其當每當鐘鳴漏盡之時未嘗不五
內回遑惄然如擣乃蒙老先生肯散墨華俾留芳躅
使今狗馬即填溝壑在所甘心其他慕說之私又奚
可以言喻哉嘉禾李女傳深媿不成文理及閱尊集
則皆此物此志方慶如蟲禦木亦自暗合孫吳乃反
謂拙言影子落卸高懷何先生之與人為善而顧自
忘其大美也邪經云雅思淵才文中王文如先生真
五地聖人之所習者彼漢魏以還紛紛諸子尚不足
供唾棄矧不孝之候鳥時鳴者乎再遣山曉擁篲龍
門恭傒奎璧佇雨遲雲惟高空其沛然早及之春風
尚寒有冀頤神善攝長為南邦文獻是祝是禱。

又

開歲以來翹瞻雲漢以日為年不意王君山曉奉璋
疊至盥手開函焚香展讀儼若赫赫明明天王復辟
黯然而黑頎然而長眼如望羊心如王四國而我師
復生焉中間發微闡幽或貶或諱文約指博義正詞
嚴所謂法用春秋以繩當世則又雖有游夏不能贊
一詞矣自惟墓木既拱之先師一旦借章麟筆遂得
孤光揭露映照千秋不覺情至而悲生感深而涕隕
自今伊始為不孝者宜何捐軀而報答也邪至若拙
集加評卷端授弁亂九天之華雨飛六月之嚴霜此
則老先生之正氣丹衷自橫自溢卻不關不孝事也
於乎人生在三事之如一而戕倫賊義之夫每每變
易天常斯人道所以鄰禽亂亡所以相繼孔子之懼
即先生之憂也今人滅裂在三倒披裳服固揶揄先
生之前顙不有泚抑獨何心哉銘稿即依後命繡鐫
雙白歸忙艸艸布復嗣容專謝不宣。

** 復西遯超道人

星霜四閱不通聞問而臭味相孚則無有閒然也竊
惟天下之無人久矣非無人也人而虧道喪真焉猶
之乎無人也不虧道不喪真則昭陽黎太沖與吾西
遯道人其幾矣乎故山僧前柬昭陽曰微君福德持
衰世敢保閻浮盡化燐今昭陽且即世以天下之大
僅一西遯可名曰人夫以曰人之西遯乃復深諒山
僧使今山僧縱得一世之名又不若西遯之見知見
諒也以西遯人也為人之所見諒其人蓋自可知然
則山僧何修而受知足下哉先師塔上之銘久空麟
筆創懷非一日矣去秋所以重請虞山者不過借託
文言以光昭先老人之徽烈庶幾有以行遠耳西遯
固信山翁決不幸虞山舞弄筆舌而雌黃天下也況
三峰為先師行二之子則於山僧為同氣連枝手右
而戕其左葉滋而掊其根在他人或恬然為之不顧
辱在西遯見諒之山僧斷不出此矣或虞山信筆直
書不留餘地而猶子中如玄墓如靈隱即猶孫中如
豁堂如仁菴輩走一使持片楮焉而問山僧豈可不
手勒八行專人請改矧靈嵒之與山僧猶稱當世籍
咸者乎見不出此乃規為布置斡旋虞山又動勞足
下之管城君是謂無識且昧山僧夫以明白之山僧
往往見疑於世獨一不虧道不喪真之西遯諦信之
可慶也亦可弔也改易之銘即如命定刊雙白遠來
多媟嫚乞為山僧修飾弗備。

** 復靈嵒儲姪禪師

千里吳越山川相間不能時託鱗鴻唯從往來雲水
詰問興居得知痰疾一發旋愈今遂平康無事以為
慰也殘陽挂樹再荷天童徒白巔毛無俾叢社所幸
飽柴足水遠市離囂豐儉可隨其家寵辱不關於慮
得借以遂餘生耳我山突兀鬥諍堅牢道德本荒疏
文章焉可恃惟用道樹御野人法行之數年寂無形
影此則山僧自信較似差勝諸方也先老人塔銘去
秋始託虞山屬筆七襄之報諾以今夏浴佛為期中
間詞鋒有礙漢兄和尚則山僧都未省覽老姪既陰
得其事狀何不移牘山僧俾為刪改乃假手張靜翁
斡旋錢牧老抑復何也雖老姪出乎機入乎機妙有
化裁但用之以待老阮籍則所謂附同氣荷同心之
語又似信不由中矣老姪自是天生玅慧山僧深媿
賦性顓愚然則患難欲其相成德業欲其相劭無乃
太孤老姪之心邪老姪言滿天下道􃂁江湖先老人
可謂有子有孫是則借光多矣區區十八年來松柏
既實之枯骨寒原遠煩玉步或有媟嫚得不深山僧
之罪而消老人之福哉乞泯此念荷感猶多改定銘
詞謹依雙白頒宣口諭即如命施行矣復謝不宣。

又

山僧向來於塤箎猶子之中視吾姪最為厚善以至
忘名分夷高下甚欲舉爾住持天童者愛爾施設文
言豁達通暢將來德業聞望殊有可觀故也不謂爾
於先師包藏禍心每每筆舌譸張雌黃無忌山僧由
是疏爾薄爾不爾聞問者于今七年去歲聞爾遷金
粟往來僧俗謂爾弁髦先人欺侮尊宿稱師翁則曰
天童大師祠三峰覺範則曰振祖之堂北堂有先人
廟貌弗躬弗親弗問弗仕旬香月燈潦艸塞白而己
大不敬無孫禮也山僧以為金粟道場乃先師發蹟
之鄉梵宇排空香田遍界在他宗之人承而襲之仰
瞻俯視不興食德報恩之思且非人類矧爾孫子以
茲弘功浩業易爾蠆戟蜂矛直摧枯拉朽耳顧何毒
不消詎爾梟獍為心始終一德嗟嗟密雲彌布之扁
何刺爾瞳亦自書親聞室三字糊之又糊抹之又抹
此爾為人神猒棄以去山僧為四眾攀援而來之日
親對諸山檀護剖抉重封而開顯者也於乎爾乎抑
何喪心悖理欺祖逆天若此之甚哉昔人謂黃檗勝
亦奇衲子但晚年謬耳今爾晚年則一味窮欲極奢
抑人揚己慢山突兀高踰須彌貪壑汪洋深淪滄海
出入務同卿宰則丹塗香柏之舟招搖而過市焉受
用擬埒王侯則采買定窯之碗羅列而陳餐焉靡靡
服御遊從事事動求精妙罔思歲比荒戎室十空九
今我身衣口食非猶諸天報得要皆信脂檀膏減割
妻孥施我而營福者也四大苦本爾之增苦也彌勤
五蘊元空爾之描空也愈甚反先聖之良箴成後昆
之惡習不幾謬而倍謬乎最可恨者本一南通小販
專賣李四囂虛如山僧居廣潤時爾應臨海天寧鄰
封打齋諸山嘗套爾則載之語錄曰廣潤某和尚請
師上堂嗣後山僧與爾同遭吏議名挂按君白簡爾
時祇託天城傳一口信上山僧旋即門封戶閉杳不
知其所之矣山僧裁荅爾後自分臨難不可苟免徑
詣臬司投到遲爾三月始來至明年質獄東甌爾則
不勝怨天尤人及乎杖決憲庭爾之徒屬益怨山僧
剛愎自用輕出累爾即爾亦謂此行不是法叔老和
尚小姪不願有生何事畢之後遂有如許誇張之書
見之樹泉集哉豈非爾生平之言類皆妝點出來以
欺世盜名者乎昔也按君參奏劾為妖言彌勒下生
今則以彌勒後身自命矣然則當日何不一款招承
必高叫憲天以求哀赦其故何也昔也台邑圖形杭
都畫影露布長書會打繼起賊禿今則以天台古佛
自居矣然則當日何不臨凡降世化導眾生必通途
畏過黃嵒偏僻遠遶家子又復何也則是爾欲欺世
而世不爾欺爾欲盜名而名不爾盜究竟一文偷不
得至今空作不良人非爾之謂與他若千籠百絡結
勢要權謀徑山攘金粟正晝攫金之態蚖蛇戀窟之
羞魔梵修羅之大慢過慢增上慢火刀血塗之苦因
惡緣極障緣皆爾一身占盡矣所以珊瑚枕上之淚
山僧為爾不啻日飲千行久欲向爾深規切諫未免
慮爾驕矜傲兀不能盡厥所懷今因爾侮慢先師之
故始得乘間有言所冀改往修來化凶為吉然則畢
竟如何即得山僧不妨請爾所自比之妙喜杲為爾
作五丁力士開山通道置爾康衢不見妙喜之言曰
節儉放下乃修身之基入道之要歷觀古人鮮有不
節儉放下者又曰日中則昃月滿則虧天地盈虛與
時消息所以古之人當血氣盛壯之時慮光陰之易
往則朝念夕思戒謹彌懼不恣情不逸欲惟道是求
遂能全其令聞若夫隳之以逸欲敗之以恣情殆不
可捄方頓足扼腕而追之晚矣斯言也在時流足稱
金石之藥對爾沈痾惡症苟能去忌勤服庶萬死起
一生否則福消報盡厥戾非輕恐不止于頓足扼腕
之追矣統惟鑒納無任縈懷。

** 復靜香周居士(附來書)

雙白居士於七日過南岡歷言和尚待法姪法孫
之寬大仁厚而歔植繼堂頭尤深篤自知孤負老
人處甚多聞督責之語跼蹐無地惶媿欲死辭婉
意切其來非泛常可默會也荃叨為法嗣何敢向
人一句今法戰己勝小杖渠己全受義無再加大
杖之理學人傳語云有致靈嵒一書欲付梓工荃
清夜思維似可商略伏乞以稿見擲令荃與看使
之感服尤勝刊刻即興朝治天下撫妙于剿況同
枝共葉乎萬祈和尚矜宥之倘以荃言為不然亦
祈過吳門面呈一切商萬妥而行可也總在先師
翁一脈曲全之幸甚幸甚。

季冬承晤佛日後將返櫂天童俟新春過越共話平
陽佳山水不意曹谿金粟後先命至敦偪殺人緬思
金粟一席乃先人起家之地頃以主失其道門徑荒
蕪殊可惻愴因過武原擬商諸檀擇一代司俎豆之
人始睹靈嵒所作所為百種千端日以陵毀先老人
為賞心快意之事真令天地雖寬有所不容人神雖
隔咸為抱憤他不具論即密雲彌布一扁糊抹至三
況其小者使先師尚在人間行道將不深削跡伐檀
之懼而大畏于匡哉此山僧聲罪致討扶綱維常義
不容己所以反正有錄杜逆有說賦感有詩讀告有
篇移書以切責之苦口叮嚀以訓誡之故詞不一而
足者也來諭述王雙老代渠修飾謂自知孤負山僧
處甚多山僧自念道涼德儉何能于尾大不掉之人
有所歔植第就楊太史王雙老為渠經營一事使非
山僧左提右挈引渠出于正大光明之域恐終身為
炤提鬼不敢以面目對人矣此或山僧歔植靈嵒之
一班然負與不負則渠心自有靈臺明神固有業鏡
山僧于彼非但無責望之心即彼或謗或誹欲解欲
截罔不如水遭割如光受吹而忍之弗校也獨是先
師為祖繼起為孫以孫蔑祖以下陵上為不可長此
厲階耳夫自有天地以來便有綱常名教自有生人
以來便有父子翁孫今驅三尺童子使陵其祖毀其
翁彼固瞿然有所不敢者何也天定之倫性生之分
淪于肌浹于髓不可得而攸斁者也豈靈嵒身為人
天知識非狂非惑公然陵毀祖翁必聞山僧督責之
語而後跼蹐無地惶媿欲死者豈不零仃洋裏更歎
零仃惶恐灘頭重說惶恐乎哉雖然困于心衡于慮
而後作徵于色發于聲而後喻或靈嵒賦性中下理
固有之然蔑祖戕倫之罪逆又未可以惶媿一言為
之寬恕也所諭治天下撫妙于剿者德布成湯網開
三面蓋為赤子無知窮迫弄兵故耳若夫陳恆弒君
尼山請討胡氏秉議尚謂此舉不妨先發後聞況山
僧忝辱先師門下靈嵒又屬猶子既非匡人之比則
無俟上告天王下請方伯復不口誅筆討故含濡隱
忍以褫成其逆惡將蒙出疆不越境返國不討賊之
誅較許世子不嘗藥而弒其君父者罪不綦大哉是
則山僧于先師為敗子于名教為罪人有不獲戾于
上下古今之忠臣孝子志士仁人者乎以上下古今
之仁志忠孝未有不敦倫而衛義者也不審居士又
何以矜宥山僧耶極知尊意為先師一脈開曲全之
路然其告文自白素非先師一脈奈何奈何與繼公
書臘底既封緘俟新春寄託轉致幸專人來附上郵
傳靈嵒為感。

** 再復靜香周居士(附來書)

獅駕行急未及述荃是夜同雙白至檗菴舟中一
段話檗公楚人帶性負氣其平日文章施設全從
氣骨上發揮虛衷劑物以通彼我之意本非其能
然任事既剛認過亦勇昨代靈嵒下山之時原為
本師禮足而來豈嘗有宰官在意任心之過以至
傷於坦率如爾汝之呼重房輕扁之論同來者皆
為縮頸掐指而彼尚不覺悟其不留心於酬問可
知矣老人愛人以德不忍姑息養其過誤直提汝
既為靈嵒嫡子便須認得我家宗派汝非吳江令
我亦非吳江編氓翻手一掌當機剪截熊父母此
時似冷水澆背陡然一驚然後知老和尚一片婆
心無非慈愛子孫至意不忍以門外疏親相待也
舟邊語次皆是銘感之詞但云老和尚如是慈悲
非惟寸中知之本師亦知之今日原為本師而來
既承提誨即可云榮及本師老和尚從此可以釋
然如杜逆反正諸刻似宜寢閣議論俱可歇息矣
荃今日不避杖叱敢復進言荃等婚宦後學道之
人修持未熟每於不及檢點處露出本來習氣況
檗公生平以骨氣自負固不免偶錯要其初來代
師禮足之誠蒙誨後受過不辭之勇皆足仰祈慈
炤鑒諒于語言事跡之外若云必反正必杜逆則
老人一掌示其意矣而又多乎哉萬祈弘宥寢此
諸刻不日容同雙白居士再叩函丈代荊何如臨
楮無任悚惕。

來翰述南岡艸堂山僧與檗菴一掌及居士規諭檗
菴之故蓋山僧原以祖宗一脈待檗菴若檗菴果以
吳江知縣自待則是門外人又何必干預吾家事抑
山僧縱年邁敢云非沙門釋子然則掌檀越且不可
況掌吳江知縣唯檗菴自任為靈嵒法子則靈嵒亦
是我家子姪山僧尚可以家法繩之又況檗菴哉聞
檗菴因居士之言即幡然悔悟還是讀了兩行書到
底知文識墨不敢自越倫常雖然檗菴唐突老僧不
過措大家一時腐氣尚屬無心之失不審靈嵒又何
心行種種毀侮師翁落之于筆見之于書以至糊抹
先師名號使凡在先師門下者莫不聞之疾首見而
痛心非但山僧毅然有說即古南亦正言對使璧還
趙珍豈非事關彝倫義難緘默所謂以吾從大夫之
後不敢不告者乎向使山僧狗馬得隨先師早填溝
壑冥然幽閉重泉無所覺知斯亦己耳今不幸而殘
喘尤存奈何非木非石甘自褎如充耳不與君父同
仇則亦有靦面目何以視息人間故今居士正不必
問山僧起倒唯多方曉諭靈嵒克順克孝勿以少陵
長母以小加大舉從前之當門觸祖翁者悉改弦而
易轍則彼且皮之不存而山僧又毛將安附哉否則
縱令山僧三緘其口豈天下後世盡皆戕倫滅義相
胥為獸為禽抑于靈嵒豈真有暴秦之畏遂無心非
而巷議者既從地倒還從地起唯高明其鑒裁之。

** 柬敬一主人郭子公

相去萬里天各一方而英聲義聞碑著南人之口者
如風傳響語云道無脛而能至名無翼而能飛于我
公王斯為信之歲在壬寅曾修寸函託鴻問訊想己
達慈座矣去夏因　先帝有山陵之役特遣門人旅
菴輩馳送薊州意　殿下必入朝會葬復修候左右
庶俾親承謦欬少慰遐思不謂奉　旨勞免仍復山
河阻越傷如之何今春有來自瀋陽者聞檀越子祁
生蒙推屋烏之愛遂使怖鴿驚魂依光定魄抑山僧
何幸叨榮施真勝祁生晝錦還鄉矣然此案遭誣枉
至于家破身亡累遺親族莫甚价人纘曾二錢子為
最慘今兩家妻孥與其弟虞仲方叔咸遠配遐天流
離瑣尾殊可惻愴就使山僧縣同陌路恝若途人尚
當興慈運悲效先佛投嵒割肉之思況屬檀那承信
施復有　公王救世菩薩二天可戴慈蔭可依忍恬
然坐眎不一告哀又何顏廁緇流而稱慈悲眷屬也
邪為此更瀆威嚴伏冀少舒蓮目普放豪光使其停
酸息苦聽贖還鄉則死生銜結寧獨錢宗為然即日
升月恆之福山僧沒齒亦難忘頌禱矣翹首企仰無
任主臣。

布水臺集卷第二十三
住明州天童寺匡廬黃巖沙門道忞著

* 跋

** 題血書法華經後

佛如濟世大醫王隨根說法療諸病如病服藥無不
瘥病瘥然非不死方天宮龍鬼及人間教網羅張三
百會廣施法藥亦如是以方便說非真實稽首法華
最後譚從前藥病俱捐棄三乘歸約一乘門彈指圜
成正遍知衣珠獲自本來有非作故成離諸過亦如
父財子克承受用無有留礙者以無留礙戲論除頓
教火宅入清涼露地牛眠芳艸地春光依舊本風光
所以玅根境俱忘絕朕兆聖凡景見大光中萬別千
差都一炤法覿面何勞尋專甲大用堂堂知不知鵝
王擇乳素非鴨蓮亭亭獨出自天然欻地千華生碓
觜婀娜笑倒東風前華一塵一佛國一國一釋迦胡
越誰云天地異不迻寸步越河沙經解語能言不是
聲絲絲柳線牽長日滑滑鶯梭織曉春一字演經無
量時全經只在剎那宣卷窮空劫不見頭展滿十虛
罔窺尾日用勞生卷復舒夜月晨風光陸離革囊纏
繳百千般錯過頭頭自不知伊余早歲竊知恩金刀
曾割紅蓮舌瀝血流丹書此經字字經兮字字血以
我身命即為經盡未來際周法界如經分布廣宣揚
普願見聞同證入今此經王誰手書力禪刺血以為
墨光通榴火珊瑚赤七軸行行如貫珠忘軀以為法
如我即如我願願力禪分身如願與經俱如空不沒
湛然存。

** 題潘天玉所書法華經後

天玉潘子以自善根生正信解信解佛之知見一念
相應可以長御大車疾登寶所衣珠宛在深嗟客作
貧人王膳不餐長笑五千退席於是閉關卻埽覃思
繹斯信解之不足又讀誦之讀誦之不足復書寫之
書寫之不足更請真寂永老題跋之總之欲此七軸
琅函流􃂁大千之宇俾凡有善根者靡不信解受持
讀誦書寫一如潘子天玉此其心也乃申酉變革真
寂之跋且隨兵燹遄逸而潘子時亦隱如有失歲在
辛卯予赴道峰潘子天玉始喜隨以是跋問予予蓋
未知真寂何如然聞之先德矣心迷法華轉心悟轉
法華潘子果若心悟則此七軸者可以建立繇我埽
蕩繇我何有於真寂之跋哉夫潘子抑知乎從世尊
臍輪鼓氣齒牙敲磕焉而後有此三周九喻也析音
聲而求之何者是法又從潘子手腕運旋紙墨淋漓
焉而後有此千行百帙也離點畫而求之何者是經
是則經有時而湮法有時而塞跋有時而晦而說者
之與書者蓋通往古貫來今充乾塞坤可以塵而說
剎而書熾然而跋而莫知其竟者如此則多寶佛塔
可以掌置他方可以迻來此土如鍼鋒葉如陶家輪
於真寂之跋何有哉於道峰之跋復何有哉。

** 書石衲道人家藏先司空所誦梵網經後

釋迦文世尊舍金輪而登佛位神宗顯皇帝從佛位
而御金輪風雲匌匝主伴重重一時同班鵷鷺之臣
咸皆世主妙嚴之輩故其列在三公九卿臺中省中
者莫不留神空宗摳衣禪室所以德行重當時理學
推名世如越之石簣陶宗伯墨池王大司空之類蓋
有由然也司空問道龍池激揚先子山僧以宗屬瓜
葛竊知公之一班逮順治己丑予且承乏大能仁寺
則于公居為甚近矣其子石衲道人復從予遊又從
予得納菩薩優婆塞戒乃示予以公生平所誦梵網
戒本且跽而請曰此先君司空公受之雲棲宏老人
者也今某以先君之靈復從師得誦茲戒師必母吝
手澤庶幾家世傳之以為宗器可乎予謂梵網之流
通諸夏也通都大邑無在無之第自司空公以及子
之身兩世矣服之無斁此則希有者或疑公與道人
皆菩薩優婆塞菩薩優婆塞自有菩薩優婆塞戒此
非菩薩優婆塞之戒也予謂千華臺上千百億釋迦
所誦之光明金剛寶戒豈即蓮華臺藏世界赫赫天
光師子座上盧舍那佛之戒哉三世一切佛三世一
切眾生之自性心地戒也心地無相而以事相求之
可乎是故經言唯佛一人持淨戒其餘悉名破戒者
言不達自性無相之心地戒也達自性無相之心地
戒則全戒而全佛矣全戒而全佛者無戒而無佛者
也於乎正言似反誰當信者使石衲道人一如司空
公必知予言之不誣矣石衲道人者字予安蓋明之
孝廉亹也。

** 書重修梵筴大藏後

此藏經為商河郡王所請奉安城中心寺者歲久屋
老僧殘經之壞於風蒸雨溼鼠傷魚蠹者有半寺僧
無力修理復不忍其狼藉因捨歸大覺院中適東萊
張相國靜香周觀察挽余江南承乏是院乃命僧五
十餘輩於中或補書者或募貲者或出手裝潢者自
秋徂春凡七閱月用金三百兩復成全藏念因緣非
偶而成功之難如此謹書顛末以告後來凡居是院
閱斯經者幸專意護持母外借母塵坌母為風雨鼠
魚之所蠹傷俾是經永鎮山門常為人天法藥則余
之厚望也敬稽首合掌而說偈言佛求半偈舍全身
百軸琅函豈小因珍重大家生眼護留將法藥惠天
人。

** 書憨山清大師語後

憨山老人居匡阜之七賢峰寺時余實從之納戒今
老人圜逝且三十年矣頃余謝青州大覺院事歸渡
大河以南乃于安丘準提精舍得觀老人示念外學
公法語手墨淋漓彷若慈容儼睹余既不勝今昔興
懷復念公奔走道途而事老人於艱虞險難之中雖
老人有以服其厥心而盡瘁忘勞承事知識有如公
者亦可以風矣勒數語于左方而示後之展翫者庶
幾見賢思齊幸無作筆墨觀焉可也。

** 書禪燈世譜後

此書壽梨棗在天童其編次也在閩川蓋予取福清
吳君舊文而筆削者也流通則在崇禎四年至今甲
午凡二十有三夏而徑山之嚴統始出則又取予成
說而頒為新條者也嚴統出而海內紛然與之競辨
者無他以不應收天王歸馬祖之門自馬祖之門有
天王則法眼雲門皆為南嶽孫子矣歷來兩宗世系
青原廣有載籍可稽徒以玄素之碑夏卿之銘與之
徵詰恐然否未知誰屬也雖然青原不以兩宗之去
減其家聲南嶽又豈以二派之留張大戶庭彼睦州
啟悟韶陽乃使其承嗣象骨圜鑑亦發明投子而命
其紹續新豐則南嶽且為曹洞雲門之所自出奚有
於法眼之區區者如此則歸兩宗於青原而南嶽之
為南嶽者自在也至若壽昌顯聖之光復吾宗彼所
謂豪傑之士雖無文王尤興者溯始流于涓涓尚乃
屈辱乎二老況置于未詳法嗣之列則吾豈敢抑當
日此書之成予實無所攷鏡故為之序曰間有說法
當世嗣代未詳者但附于其宗之末而先師為增一
語曰俟其詳者補之予敬服先師深長思而小子愚
不敏未之逮也或曰雙徑之為思乃始深長矣汰虛
承存實繼凜乎若峻夷夏之防者或又曰天下有道
守在四夷嚴外而不嚴內尤之乎不嚴也予蓋未知
二說何如獨歎此書本為不泯先德孰知其反開諍
論之端哉語云功德天黑暗女有智主人二俱不受
信夫。

** 書天童悟和尚語後

此乃先師為玅玄上人秉苣語也因記崇禎辛未余
侍先師住今太白時頹垣破瓦滿院荒榛中有老屋
一區在法堂址而上人與童顛二三輩蓋十數春守
香火於茲一旦先師至不五稔而復還歷代巨觀上
人以從心之餘猶獲見之故雪頂厖眉日渠渠與眾
作息樂而忘倦掩息矣而先師實為之茶毗焉力作
於前猒餐於後誰謂耕而無穫哉又十四年予承乏
茲席其徒旭初明諒者出而視余且請書軸後志不
忘也余嘉乃孝喜而為之題。

** 書謝氏一門五節傳後

歲在乙酉清師入邗居民喪于屠戮羈俘者萬有餘
家獨謝氏薦生一門母女子弟後先死者五人咸以
節著靖軒趙進士為作歌五章紀其事足徵青史矣
然予觀薦所著狀而知薦妻張氏當高藩困邗時即
與女希韞籌所以應不虞之策莫如死長故城陷之
日女先而母後共投深井蓋其素所蓄積有漸也子
于宸從井救母冀有生理不知氣盡寒泉母生則生
母死則死親屍在此子將焉往此謝氏三魂與邗溝
一月所以長映廣陵之濤而夜夜有清輝者也若夫
長子于朝之斃凶鋒也以墟墓出幼子于陛之歸黃
壤也以痛念母兄傷死非無為節則有間矣雖然千
秋廟社豈若蒿里之重不有開城而揖賊者乎百世
君臣奚啻母兄之恩不有反面而事仇者乎朝也陛
也情獨何深哉故予敬次五歌大書其後將以告夫
天下後世龍樓鳳閣之家必以謝世一門為法焉。

** 書李孝貞傳後

孔子傷明王之不作則曰鳳鳥不至河不出圖吾己
矣夫夫鳳鳥河圖特鍾物之祥然且興兆明王矧人
瑞而尤卓者乎在明神廟間嘉禾女子有李鳳者生
而淑媛四歲喪母即悲痛踰常及長力肩事父任慮
以有行遠父也遂終身矢不字人父固貧儒鳳益工
女紅績飪以佐父讀如是者近四十年父適沾重恙
鳳則默自禱天祈以身代俄鳳煮藥飲父乃有青鳥
銜果落鐺中一劑以起父之危其貞孝感通有如此
者故一時名儒碩學咸有歌詠􂧂著以揄揚鳳德以
予博觀黃虞之遠也漢唐之廣大也人倫生齒之浩
繁也詩書所論序史傳所紀載諸子百家所稱述稗
官小說所網羅至于仁聖賢人忠孝節義瑰奇之行
譎怪之夫顧何類不有獨鳳以幽閨女子非有黃鵠
之哀柏舟之感一根本至孝乃能捐欲廢情反常合
道有上下數千百祀不世見而鳳見之者此豈為檇
李李氏一家一邑之祥己哉明興三百年太祖以承
天啟運之聖人洗清日月釐正乾坤功實不在禹下
復以聖子神孫繼繼承承鳳蓋為萬泰和氣所蒸結
耳鳳鳥河圖出豈徒然者說者曰鳳生萬曆十年至
崇禎二年乃卒卒未二十年而明遂厄者何也予曰
此鳳所以生當其時死直其候也與。

** 書李梵君傳後

節孝李梵君者嘗從予問道天童蓋甬東李進士仲
偉女文玉也三生有異跡甫離襁褓聞王母諷經輒
解義時己知世緣浮幻有願淨修不字人矣父母強
之字一醮丘氏子即為夫別置媵自勤白業因夫赴
省試沒于江披髮沿江號哭三晝夜痛感人神尸為
之出隨欲絕脰尸旁親族相持亟勸復勉之以義始
旛然念夫有孀母婢有遺胤宜為夫存宗祧奉旨甘
奈何即死死易耳要當為其難者遂以義割情且循
初志因剪髮自比於式叉摩那之致焉故傳稱玉剛
方節孝是也然未知玉蓋有磊落不羈之致焉玉嘗
一日在城菴聞鄉居回祿屬蕩盡則手舞而足蹈曰
而今以後始稱寸絲不挂矣此其曠懷達識固非近
代士大夫所能勉企萬一者況義烈凜凜如彼也邪
子曰棖也慾焉得剛近代士大夫方其搢笏朝堂侃
侃而論聲氣講戶門剛則似矣一旦賊闖都門敵臨
城下其早以妾婦之巾幗蒙丈夫之面顏何求如玉
之矢死從夫何啻九牛而一毛哉夫以祖宗之澤先
帝之明非有甚惡於天地神祇而卒蹈覆亡之轍者
何也惡為群狐城眾鼠社隳而墮之所以別白是輩
抑俾幽潛發跡焉耳此則天地神祇之意也如歲有
春陽而無秋肅則昂霄之柏聳壑之松反不得與葩
緣􃂂飾者較厥妍媸及乎歲晚天寒來凰之梧葉既
飄媾雨之丹楓亦落而是二君者始得以青青鬱鬱
見焉故玉雖賢女子使其不遭異常變故則與中饋
之里婦相較幾何國莫不願有忠臣家莫不願有孝
子然國維多艱斯忠臣之孤芳乃著家惟不造始孝
子義夫節婦之懿行式彰然則忠孝節義之顯于時
也其家國之不幸乎悲哉。

** 書幼孺凌生詩後

諸佛菩薩有如幻三昧善能神通遊戲往往出沒天
上人間或為君公主持世界或為神王宰制幽司或
以冥權示為同事之攝則或與人為父母或與人為
妻子或與人為昆弟友朋并其臣虜僕妾而為之或
順或逆或壽或夭巧設方便開其正信使其修持卒
莫測其從所由來此佛菩薩神力不可得而思議者
也晟舍凌氏有子名正綖年甫十三童而聰慧過人
幼喪厥父以孤子撫孀母其愛之育之不啻如明珠
在掌也宜矣然雖就外傳概未嘗咄嘔而吟也一旦
有疾忽作七言近體一章從母索紙筆直擘窠書之
而後掩息焉其詞有金紫何曾一挂懷石田茆屋自
天開之句豈非以冥權行四攝者之明驗與不然一
孩提之童耳此煙霞物外之語奚宜至哉或曰凌童
之為開士是矣何不常住在世明以佛法開解夫母
必使其憯逝傷懷憐才致感凄其手澤肝膽交摧聖
人不為己甚之行此復何居予謂去聖時遙人心淡
薄當安常處順之時語以氾氾悠悠之道將恐人而
說者未有見出而喜者己可知矣惟其愛鍾于至性
痛發乎真情而後重貲靡吝悉捐以為之植福且遍
叩諸方亟求所以研幾乎死生者不遺餘力焉則其
利益夫母也不亦大乎故吾直謂凌童之生也有故
死也有由而有近于佛菩薩之神通遊戲者非誣也。

** 制書後跋

國一標名清涼著號至德下南陽之問鄮山煥奎璧
之章久矣輪王不作吾道寥寥忞生丁末運幸際昌
時重以道涼德儉謬膺斯典自應閉藏篋笥庶幾無
辱國恩第上曾拈案頭敕書有勒石天童用垂永久
之詔緬惟皇上遇忞怡顏問道握手譚心每敕近臣
傳語老和尚審勿君王視朕當如門弟子旅菴輩相
接可也於乎管仲有言生我者父母知我者鮑叔竊
謂上之知忞殆復過之然則言尤在耳念豈忘心此
忞之所以日夜回遑而不能己于懷也所幸先帝位
階十地慧性明敏一時因馬蹶而知解頓忘聞雨聲
而得大自在所以升遐之日付託從容剋期坐化允
為百王足法斯可尚耳。

** 書鹿門西禪師語後

鹿門西兄晚棄講席力參先師時座下龍象甚眾獨
與予交契稱莫逆迨予繼席天童而兄亦住白雲山
寺相距不一程故彼此意興所至未嘗不命駕相從
後予退耕五磊再遷廣潤尤歲一二見至應越之大
能仁湖之道場山齊之大覺院則相距數千里然後
離悰別況託之鴈足魚箋而己及予再住天童則兄
景迫桑榆未踰年而化法從此太白之堂兄始音遐
而跡遠矣今歲之秋其門人道元信公繼主延祥以
省予來天童乃出此卷示予予腸痛西州不勝懷傷
今昔且諗兄一往為法求人之切如此道元既匪門
外遊人自應力肩師道光啟白雲奚俟予言而始勗
勉哉因其乞題為書數語左方亦慫恿之誼云爾。

布水臺集卷第二十四
住明州天童寺匡廬黃巖沙門道忞著

* 說

** 師蕘說

曰稽古帝王之見於詩書者必堯舜為首稱蓋堯之
巍煥則天舜之恭己無為而民自化政治之隆斯為
尚矣然孔子復稱舜為大智固不揭其聰明天縱者
奚若濬哲生知者奚若直曰舜好問而好察邇言焉
邇言者何即詩所謂先民有言詢于芻蕘書所謂芻
蕘必采工瞽必詢者是也今上踞菩薩位現帝王身
無師智自然智蓋己積劫圓成故能總握乾綱于幼
沖之年又安天下于細旃之上日應萬幾直如庖丁
之解牛于游刃之間無不恢恢乎其有餘地者尤復
敦兮若樸渾兮若濁眾人皆有以我獨頑且鄙為心
此豈昭昭察察苛細矜能之士足以管窺萬一乃謙
光導物不恥下詢而問字于忞雖泰山不讓土壤江
海不擇細流抑輕塵足嶽滴水汪洋忞將何自而上
裨山海之高深唯是仰體宸衷不自聖神與谷王善
下之義謹采詩書所謂敬獻二言曰師蕘云者敢謂
下下人有上上智誠以芻蕘固民之至賤而識之最
卑者也尚可為師則凡茲後先疏附奔走禦侮之藹
譪王多吉士我皇有不廣乃忠集乃益虛懷而翕受
之乎彼人之好我者又何所顧忌固靳夫嘉謀嘉猷
之入告我后哉虛懷以集忠告則我皇無心思而眾
人之心思皆心思矣翕受以聽謀猷則我皇無耳目
而眾人之耳目皆耳目矣眾人之耳目皆耳目故耳
目斯能及遠眾人之心思皆心思故心思可以窮神
窮神極遠故無幽弗燭無逖弗周舉九州萬國之情
形無告顛連之赤子日昭昭于袞扆之前悉綱之紀
之經之綸之勞來而匡直之輔翼而振得之俾咸適
其所宜各正其性命將見巍煥則天之勛業可奏于
恭己無為之治也何有於乎帝賚良弼乃在版築之
傳嵒釣訪渭濱而得鷹揚之呂尚安知市井魚鹽之
內芻蕘雉兔之間無名世興王之佐哉則又不得不
為我皇三致意焉。

** 原辯說

辯天者何辯泰西夷人所立之天主教也何辯之辯
其闢佛而不知佛也然則我國何以有是教也自利
夷瑪竇者唱也瑪竇於萬曆初年入廣嶴稱重譯慕
化貢獻方物其國人善制器器多奇巧於是得逗留
中國不去矣瑪竇死其徒來自廣嶴者日眾乃即留
都洪武岡建事天堂指所事之天主名曰邪穌謂漢
哀帝時降神生西洋者也一切人物皆由是主所生
宜敬事可即還天堂不則天主且怒不可救至矯以
詩書昭事上帝等語遂大誘中國人日有風聞大宗
伯沈公㴶慮之上疏極言其事乃得旨放逐未幾夤
緣復入今江淮河漢間多有其人而廣閩尤甚天香
黃居士者閩人也有沈宗伯之慮而無其力乃負其
書來告中州人士冀有以詎其說也由是叩我師天
童老人師於座間明其妄執之非天香遂以是意請
為說以辯之師因筆此。

** 景倩亭說

當山義興禪師道崇天帝特命長庚給師薪水而世
言東方朔亦長庚降跡故夏侯孝若之序贊朔曰神
交造化靈為星辰本諸此耳茲亭舊名陰蓋又名鎖
翠而博學深思之士往往議其淺率乃原本天童實
來太白之景仰以朔字曼倩遂以景倩易之於乎我
思古人實獲我心後有來者庶幾顧名思義無忝先
宗常使太白來遊來歌則其景仰寧有既哉。

** 翼孝說

愛無差等施由親始彼墨家者流尚知有疏戚後先
也豈剃髮染衣法視天人群生之類大者如兄小者
如弟固宜於族屬間蕩無纖顧而滅裂其先宗可乎
夫先師與磬山老叔在當世為二甘露門而在龍池
則有卵翼之功佛祖洋洋天龍陟降則又何可昧也
乃不一世而門分矣戶別矣為之後者居然有生瑜
何必生亮之思於是積忌成毀積毀成讟狎之侮之
不足又陵轢之輕言以肆辱之令不孝輩潛然涕出
無從至不忍審視何邪於乎先師己矣敬其所尊愛
其所親持以叩之常寂光土抑豈先法叔之心哉或
曰彼有所激爾也父與伯孰親人方詈其所生彼獨
非人之子與而忍之乎獸死不擇音安所顧諸噫殺
人之父人亦殺其父殺人之兄人亦殺其兄一間耳
彼此號為人子者甘心於是吾不知其肺腸復何如
也孝子不侮人親其于三寸尚慎之哉。

** 辯訛說

黃檗之心要末章開示學者做工夫教看趙州無字
話三十年前常疑其非斷際語矣未暇辯也頃讀佛
祖通載益得其詳蓋斷際於貞元中以京洛婆指參
大寂會寂遷化因禮塔石門得親大智禪師遂于言
下徹證則其說法應在穆文之間逮武宗滅教有口
只堪挂壁雖宣宗即復沙門然僅三年當大中己巳
之歲而師己遷化矣趙州八十尤行腳曾見臨濟後
始住院及遷化在昭宗之乾寧丁巳相去宣懿僖昭
無慮四十八年嘗記法眼問光孝覺聞趙州有柏樹
子話是否覺直以先師無此語對之且謂莫謗先師
好豈六十痛棒打臨濟之黃檗而末遂爾爾邪然則
此語非乎曰何可非蓋南公以後之黃檗與。

** 法派說

古者僧依師姓而命名故有支氏竺氏之分帛氏于
氏之異至彌天安法師則以為大師之本莫尊釋迦
乃以釋命氏後驗經果縣符遂為永式然而法派之
稱無有也僧之有派也其起於中古之世乎按山僧
得派之先蓋始于燕都戒壇世所稱為鵝頭祖師者
其派曰清淨道德文成佛法能仁智慧本來自性圜
明行理大通無學至受業先子僅十一世乃山僧不
從慧而從道者何也由先子自淮揚東隱起家而闡
法興建于匡山之開先寺復別衍十六字曰佛道興
隆有開必先傳燈紹祖以永萬年者是也戒壇之派
盛行天下雖東隱無改其初若江右黃嵒淨土諸菴
寺凡屬先師後而遵開先派者正振振不可詰然山
僧自以開先既屬他氏而宗派弗易則門牆如故彼
語斯笑斯藂族類於斯者將無鵲巢鳩居之恥乎因
為之更衍二十八字曰道本玄成佛祖先明於杲日
麗中天靈源廣潤慈風溥炤世真燈萬古縣於乎飲
泉水貴地脈山僧今忝長育一方矣厥初得廁僧倫
從誰脫白而披緇乎開先先子也溯開先先子之先
所從來脫白而披緇者復為誰乎戒壇祖師也不有
戒壇之祖何以有開先先子之先丕有開先先子之
先何以有開先先子語云出世之師恩踰父母然則
木有根水有源又焉可誣邪是故承之以道庶開先
之流不斷系之以本將戒壇之葉益蕃若夫後山僧
而作者其丕顯與丕承與固不敢望夫不可知之人
正恐昧宗祖以為弱喪之夫焉故著為說以志之三
世四世宜作圜成而易為玄成者避天童先和尚諱
也(今又易為元成者避康熙之聖諱也)。

** 杜逆說

當山有扁標先師徽號曰密雲彌布者係費隱容兄
住持金粟時屬檀越子穀之筆大書特書縣置碑亭
義取旂常鐘鼎以志不朽者也亭為孤雲折廢此扁
無寄業高縣丈室樓前去春辛丑費兄父子相繼渝
亡繼起由是乘虛入據罔念先人豐功厚澤而興榱
桷几筵之思公然肆其妄悖乃別開戶牖另安祖堂
竟將先師徽號麻纏紙裏自書親聞室三字搭以滹
沱大宗三峰真子之印而挂諸侍寮焉忞聞人臣之
禮不敢齒君路馬民生在三事之如一即使繼起承
襲他宗非我族類然既忝居先師丈室尚當恪恭先
德況屬孫行而蔑其祖此而可忍孰不可忍不知繼
起何物獍梟卒不返思今之我身為誰孫子此之叢
社賴孰中興乃喪厥心魂逆天背理之如此乎犬豖
為人豢養非有膏梁以適其口廣廈以尊其居然見
主則尾搖聞呼且匐赴矣豈繼起蒙子穀之輓推受
先師之遺蔭顧不如豢養之恩乃不聞德報而毀侮
加焉於乎食我桑黮懷我好音凡茲蠢類莫不有返
復之心矧人矣繼起何心行之昧昧忍為犬豖之所
不為哉幸忞赴請過山稽查此扁得諸侍寮親對子
穀稚升洎諸山大眾開洗塵封始睹密雲彌布之字
跡昭如星日由是同眾縣挂丈室中堂復記其顛末
于祖堂慮後之入室操戈有如繼起之悖逆大無道
而申儆之云爾門人道忞謹述時壬寅季冬之十二
日也。

* 引

** 募裝釋迦佛像引

像設周秦無聞也蓋自摩騰入漢以其古先世王曰
優瑱者所摹之畫㲲至明帝既驚夢感良然因命工
圖奉諸靈臺于是真丹君子之國始睹西方大聖光
儀矣然猶粉本相傳逮桓帝建和中更用黃金寫倣
而晉世譙國戴逵復出自巧思往往注慮纍年而後
就則不第陋彼丹鉛縑素抑駸駸乎超中古樸略而
上之自是生人福業相召遂有地中涌出海上浮來
甚而雕山鏤谷家崇戶設非有徵發期會而奉若嚴
君慈父者何也良以大聖明智之所著與群生日用
之所習共此固有之性本而恆沙玅德莫不彼此咸
具焉者故天將雨而礎潤母齧指而子傷是皆同體
之感通而世猶謂聖有殊異能巧驚若帝天此有為
非實所以來達磨之譏而金不度爐木不度火泥不
度水所以致趙州之難譬之世有遭劫而驚悸失心
者雖居密室聞家人子步履謦欬未嘗不戰掉彌日
有智者過而詰焉知其故則坐之中庭使左右夾持
為角貝歙張之震且死至再至三則恬不為怪而驚
悸之疾愈矣然不問症候之所從起概以此法施之
癆瘵尪羸之前則亦未有不煩冤致死者也故在六
朝以上人專福業其于聖也為高遠其于疾也為驚
悸法用鼓張角貝之術若夫世道交喪人心日以怠
荒矣則法用勸營功德妙嚴像設俾動其攀援哀慕
之思此法在補虛損實所宜用也余既無能退廢尤
病吾徒日竊竊焉先德之陳言罔知時節之畸輕畸
重每欲告之未有路會若虛上人方營聖人之像設
于所居曰普度者乞余言為引因遂書而授之若夫
舍一萬報終以聖人之法得度云者則有上人之口
在無俟余贅也。

** 重修皋亭中塔院引

皋亭中塔院者故宋真歇了禪師之所瘞也禪師為
大陽繼起之孫丹霞克家之子人尊而傑道大而光
凡七據緇海五膺天子之命紹興間孝宗師崇尤篤
會崇先顯孝禪院成特自長蘆詔師主之開堂日慈
寧太后親臨聽法未幾示寂朝廷降香致祭敕葬院
之西塢錫以悟空之諡靜炤之典方服榮之宋運既
終元阿朮所在伐寑陵虐及師塔啟龕見師儼坐如
生平爪髮周身蔓長阿朮驚歎親自抱石掩之自是
中塔嵬然垂五百年無恙矣今上丙子臘月之晦院
罹于火塔一夕而燼某上人主塔者也乃截江五百
里奔走涕洟告余曰維皋亭之有顯孝顯孝之得不
沒於皋亭也惟中塔持之今中塔廢則顯孝一抔土
將桑田是變真歇之風不其泯諸子盍為我疏其事
吾將持以告夫國王大臣長者居士曾受靈山付屬
者余曰噫此蓋禪師披露全身為大地眾生闢福田
顯法施者也善夫天童老人之言曰當年屋塔護全
身一夕火光真歇了普勸檀那出手新定然必發兒
孫肇不然禪師生動宸衷沒感暴虜夫豈無山君水
王呵護其間而祝融乃燕然得肆其威哉上人往矣
祖燈燄發大地春回當必有起而肇新之者。

** 匡山蘆林精舍募修講堂引

江南之名嶽三曰衡曰廬曰台雖各雄尊王長不相
亞一以金僊氏之道顯蓋南嶽以讓匡廬以遠天台
以智者然其間法水濫觴則又本諸匡廬故三學未
興蓮社之玄關早闢五鐙未耀破頭之紫氣橫分蓋
自遠公息念羅浮大醫迴車南嶽而後玄工義匠星
散名山然則匡廬者豈特聖賢淵藪殆亦法海之岷
源也泉流自中子不離母是以天下法運恆視廬山
為消長方宋之隆禪扉大啟天下學者不遊匡阜道
聲不著遂迄于今探玄之士正馳走廬山未艾也獨
東林改律為禪而天下義學幾浮沈五百歲迨萬曆
間受業昧公先和尚至山前後剎戶知有學而一時
同慕道諸公亦互起東南稱甘露門矣先師沒能紹
明其道者吳楚之士多有之然當副貳傳化則匡南
之蘆林遠其一也遠公河目海口齧鏃玄微洞無表
裏使鼇鉤半擲則金鱗滿載歸矣何煩竿竹重栽而
至今垂老無聞邪辛巳之冬予自布臺訪公察公去
就固非絕人逃世痛自養高者但所居湫隘為方來
限而蘆林舊有精舍頗明廓方攃新則又工費告匱
亦上雨旁風無所蓋障夫比丘之法住如鶴去如雲
一樹之安不再宿豈固雕牆峻宇而以華軒自適哉
特以聽眾非鳥不可巢而居也非頑石不可露而處
也故正覺垂成艸座斯登人天普集則祇園不廢如
使公忘先德棄後昆則在今為有餘必欲坐大講堂
俾戶牖開豁則非蘆林不可揮金布地義固檀越非
異人任況興衰起廢與培天下法運哉靈山付屬迦
陵音在予蓋其旁觀者因不憚饒舌而為公言。

** 募建大能仁寺鐘樓引

妙音遐暢無處不及及而眾生隨類得解各正性命
唯佛聲為然其次則鐘鐘以無舌之口匪說之譚弘
宜法要大者聲傳百里或八九十里雖小亦不減二
三十里若夫願力之所持威神之所被則大千靡間
剎海非遙是故精舍之必有鐘也豈曰表章法器增
重叢林如故國喬木之謂與實式開長夜之曉蟄戶
之昏警覺幽明息停酸苦焉耳然使其庭軒是託聲
不發揚如世阨窮君子懷瑾握瑜不獲自致青雲之
上即賢如稷契皋夒亦經綸何自以展布而流膏澤
于無疆之域哉越城之西南隅世有名剎曰大能仁
寺者由廢而興由興而求還舊日之觀己于今歲庚
寅之八月吉日辛卯鳩工集炭陳大範模開大爐韝
鎔合缾盤釵釧以為一金由是火候既到一瀉而成
萬斛之鐘焉鐘成而表裏無瑕徽音洪著蓋亦人天
贊仰萬口宣傳矣第無危樓傑閣以承之不克恢張
其德用則亦與無鐘同先民有言言無實不祥不祥
之實蔽賢者當之夫蔽賢之為不祥則顯賢之為大
祥可知己況復震茲圜音迪彼遐聽俾有心識之徒
審聞性之恆如忻己靈之不欠深明種智同悟圜常
其為功德利濟何如哉聲傳響畣是在知音君子。

** 為序禪募修靜室養母引

吾佛大聖人設教必辭親割愛脫逃人世者豈固欲
其猒離恝然忘本根哉將以求道利親而普濟乎群
彙者也故聖人方生之七日母沒而神趨忉利及成
道遂登天以其道諭之母氏者三月既下復還本國
諭其父及闔國之人民咸奉道化大哉聖人達道以
度其親故語至孝者莫吾聖人若也聖人既殂千載
嗣其道以為之後者則有若黃梅之養母盧行者之
負薪陳尊宿之織蒲履班班見諸禪典而世俗聽熒
乃以輕棄其親為吾聖人之教罪而假我偷安之輩
復駕言以行其私聖人設教之心愈不別白于世嗟
乎今歲之秋予歸省自天童過邗江上人履慈者訊
予視予有憂色予詢之故曰序出家淺未酬四方決
擇之志然有母焉老矣亦有兄弟匪材不可以據也
予曰曷不為負薪乎曷不為織履乎曰序弱且無為
母避風雨處若得小搆數椽序則日持缽焉求升合
亦足為母得甘毳之奉無十金之客卒成就之奈何
予泫然默計吾棄親出家走求聖人之道於四方者
且念年吾伯氏子孺友能字吾子況吾母乎然今不
憚修途數為母氏往還者以先君子啟手足時吾不
獲承易簣之言也予既重自創懷復悲上人志乃作
而曰嗟乎天下豈有無母之國哉廣陵固多慕義君
子乃次述其事為上人一聲告之庶徵好善之有同
然且以媿夫駕言行私不顧父母之養者。

** 募住山資糧引

稼穡之于人也功重而勞輕然猶歷寒暑閱春秋其
問風雨之所散動雨暘之所暄潤能不中道夭矣又
必霜之雪之堅之實之而後賓焉祭焉老疾焉婦子
焉歲利其養況君子明道蓄德期惠含生而朝耕暮
穫哉五天以往塹山堙谷重譯乃通故諸祖之行言
唯傳梗概其詳不可得而聞矣至于熊耳西歸南嶽
青原以後之尊宿或親師而筋骸靡恤或研幾而寢
食皆忘或求人而萬里風霜道路固以皇皇焉汲汲
焉殫精斃神矣迨其得意之後則長林豐艸石室茅
齋動踰數十年道尊德備不自知偶爾一言露布則
天下響應至有不起于座而號令人天者比比而是
所以玄途日闢雖今百世下而斯道廓如也所謂光
遠而自他有耀者非與世衰道靡陵夷至于宋元之
年道德之途不勝名利之獵于是遂有慆競苟邪冒
昧而行者然未有混淆如今日之甚者也狂瀾既倒
遍界波流雖欲規以古道而少所見多所怪是以伏
首寒嵒口生白醭終不敢以椎魯遲鈍之方關說于
敏人快士之前乃雲外澤公從磬山來人事外聊為
舉唱遂爾傾倒者三晝夜屈到嗜芰曾皙嗜羊棗要
皆未易解也澤公既不怪誕予復欲近予半牛吼地
縛一椽焉期終身踐履斯言此其志蓋大有過人者
但彼此囊空水洗未免告困高門尚非澤公心雖然
公惟去國捐俗與道相輔而行故送公者自崖而返
耳公而尚落今時則人將保公公才智豈出今時下
哉即或歲比不登長者猒聞添缽聲然端不猒夫行
古道之人故敬述數語付公友俾合刺為前矛知必
有聞而肯可者。

** 募齋十萬八千僧伽引

六度莊嚴施嚴為首四事供養食供居先蓋人不得
食時則有尪羸之患憔悴之虞口且不能言手且不
能執身且不安詳命且不存活矣故施人以食者非
施其食也施人以慧辨施人以安樂施人以色力并
其人之性命而施之施寧有大如此者乎所以韋天
語宣公律師曰世間福田齋僧第一信有由然哉隱
山上人苦行頭陀少欲而知足者也乃志募千金飯
僧十萬豈以精進大願顧自為嚴與實欲諸檀獲有
世世長壽獲有世世端嚴獲有世世多力獲有世世
安隱獲有世世慧辨通達無所質礙耳豈弟君子求
福不回請于上人其母交一臂焉而失之哉。

** 越州雲門寺興修引

今上好善忘勢居然古帝之風而嗜道求賢不間芻
蕘之賤爰自戊戌仲冬以來徵車四出博訪禪門耆
宿而予亦忝辱天書下逮馳驛上京蒙上恩遇待以
不臣每當叩擊玄關未嘗不虛己潔誠勞謙巽問尤
復緬懷先德企慕前修然獨於雪嶠老人之高風逸
韻日理于口殊切景仰之思及余辭闕還山尚以道
影購求是託則今上之于老人豈非夙緣有在者邪
夫越州雲門寺海東望剎也雪嶠老人實發跡於斯
開悟于斯闡法于斯歸真竁窆于斯哲人遂往曾幾
何時今僅數椽屋矣復為風雨之所催剝吾聞君子
愛其所親敬其所尊凡為臣若子於君父之所重疑
莫不皆然昔者曾皙嗜羊棗曾子不忍食羊棗羊棗
一微物以吾親嗜好在斯焉且不忍食之矧今上之
嗜好老人如此而越諸賢士大夫同為臣子顧于君
父所重之人之室廬忍聽其覆敗不一出手匡扶之
豈理也哉予還山過越適道濟上人以興修雲門之
疏言來告故余不序次雲門之往蹟何如而獨􃂁宣
上意者蓋欲越諸賢士大夫知宸衷攸尚將廣推愛
敬之思當有以仰體君父云爾。

** 募修安國寺禪堂悟空國師塔院引

粵惟聖王臨御天下莫不致力民事其在明而著者
固兢兢然咨謀咨度矣即幽而山君水王凡能為生
民捍大災禦大患者必思昭德報功崇其廟貌修其
禋祀俾無失墜焉況復其人道重朝埜德欽鬼神生
而陰翊王猷沒而保持世界者乎海寧安國寺者故
唐悟空國師道場也師嗣法馬祖鼓打鹽官聲傳四
海一時宗門耆宿咸共激揚雖有斷際之恢弘大中
之齊聖罔不服膺皈敬由是鹽官國師之名遂與天
壤同流矣然世群稱鹽官而不稱海寧者由海寧舊
屬鹽官州治距今縣治四十里元文宗朝州為海齧
無存而殺止于安國寺之封界邑治因安國始得託
以建立民社嗣後由元明至大清三百餘年雖斥鹵
有消長之候而潮往汐來卒不能踰濠堤尺寸以西
者伊誰之力使非悟空一剎捍禦其間即再起錢王
萬弩交射恐莫扺其洪濤怒作也如此則嘉湖數十
州縣且不能保有桑麻矧區區海寧七里郭哉免萬
灶之生蛙脫兆姓于其魚功高德懋如此宜乎崇祀
而昭報之乃聽其雲寒水冷樹老僧殘莫之恤而問
焉不猶戴天而忘天之高履地而忘地之厚乎噫非
夫人之忘之也高之至厚之極卒莫知其自焉耳余
昨過安國慨悟空塔且委艸莽禪堂數楹又椽梠差
脫不可居會監院某公有興修之舉出冊丐余言將
叩謁高門余不敢以固陋辭謹序次以告夫飲悟空
之功食悟空之德者。

布水臺集卷第二十五
住明州天童寺匡廬黃巖沙門道忞著

* 祭文

** 告以直禪師文(一千五百廿八字)

於乎哀哉兄竟蒙賊難而死乎初兄在天童聞楚寇
虞黃檗老人之塔不寧也歸護之弟臨岐握手勉兄
以再兄曰道人家風一刀兩段固心知非兆而不虞
如此也去冬弟歸省獲晤令兄玄澤於廣陵時淮楚
交警而訊兄無秏弟時遂忡忡若負重憂於躬者因
約明春迎兄來東隱亦慮兄或有不虞如此也逮扺
章江果聞有七月之變於時霜飛艸死凍雲欲雪弟
且冥冥若處大夜中不辨昏曉矣亟命篙師發南昌
遂不克設位告兄而去今春三月再渡章江以兄後
事之故趨問玄澤玄澤告弟曰去歲光黃無寇寇且
不至黃檗七月之事直公殆隱乎其權以辭禒也弟
則心語曰若所云者亦否亦然蓋兄固語弟我無福
於躬無德於朝廷特以國家天潢之故坐享百里侯
封之奉如生民膏血何今吾既出家而屢辭屢受余
罪也夫此固玄澤之所以有此說也然弟實知兄死
矣則又不設位告兄而行者何也亦於百分千分億
千萬分中存此莫須有之一念而稍寬假焉耳頃四
月十日濟生來言兄被難事甚悉則兄竟死矣不可
贖矣縱弟百其身亦無可奈何矣處今之計祇有設
兄之位告兄之靈而己於乎哀哉乃至欲如向者之
猶猶耳望倖於一日一時斯須半刻且不可得又安
望兄貿貿然來語於斯笑於斯陳古訓以規誨弟於
斯邪故自聞兄訃以來迄於今動止靡寧蓋不啻日
腸迴九矣真如千車之輓我思焉斗血之哽我咽焉
不及今引紙長書臨文大號將必有鬱結之疾膈中
痞滿之症況兄去弟而死又將百二十有餘日今縱
不能登穴呼些以招徠兄魂又不能吐一詞焉位以
告之此在氾氾者義不敢出矧弟與兄曠世之交哉
故由前以論則神思芒昧不告可也由後以論則憿
幸圖存或幾希於萬一不遂告焉亦可也不幸而至
於今既思窮望絕之如彼又情無所將義無可逭之
如此則斷斷乎其宜告矣而猶然不告者何也將謂
弟不知兄邪而他人無弟之知兄者謂弟不能言兄
邪而他人無弟之能言兄者蓋能言則必知知故能
言也夫弟之知兄非今日始矣蓋自辛酉交臂於黃
檗兄時以王孫之重幽身叢席方遂薙染則群言交
煽彼碩大如某某者猶畏讋不前弟獨以眇眇之躬
死生荷負卒成兄志抑弟豈為分榮帝子俾兄有德
於我哉蓋知兄法器不謬為空王弟子耳因與兄著
槽廠者且三年後弟參天童兄亦再參天童雖吳山
楚水不無屢間星霜而彼此皎然寸絲靡隔故凡兄
存之于心發之于言見之于行事以至威儀動靜之
微瞚目揚眉之故使弟為兄寫炤操狀識以臨兄端
如優孟之于孫叔敖衣冠扺掌無不宛肖祇有人疑
其生而不疑其死者非夸兄以譽己也蓋習兄之深
實有如此知兄者也然則今又何其宜告而不告也
於乎哀哉弟于此極難矣較兄之終焉無可奈何者
尤無可奈何矣抑此無可奈何之故豈易言哉將舉
世有莫知其故者亦惟兄上下左右之靈鑒之臨之
默而知其故焉耳夫兄既知其故矣則弟不言其故
可也然兄知而世不知將謂弟于兄遂如此爾爾也
則又不得不言其故言其故弟知兄大不說也夫告
者必有詞無詞以告焉不可也抑弟豈無詞哉有詞
於此必求當于兄之心求當于兄之心則有詞而無
詞矣何也使今弟徒以交情繾綣含悲忍楚哽於喑
咽于兄之前非但兄不屑聽弟亦斷不出此矣則必
舉兄生平行業從事乎師友者若何深造乎大道者
又若何以至誠以遇物恭以處己濯人以德飲人以
和木偶聲色之場蟬蛻利名之域大閑不踰小德尤
敦乃今發最後之光明經旬暑而貌顏如生歷三刀
而瘢痕無血變渠魁之色傷同道之心庶幾師子之
風鄴都之轍哉抑所謂求全象于既隱得馬體于一
豪者不云無之然弟知兄亦不受也蓋兄道光用晦
德厚用藏一于聖人遯世不見知故證矣以為無所
得博矣以為蹄涔之莫窺識達矣而恫恫焉若顓愚
之無知言可法行可則矣而惴惴焉若無一節之足
錄乎人湘之南潭之北顒顒焉向風矣而甘自陊于
鄙埜固陋豢養童禿之倫俾無得以名貌焉兄宜何
如為心弟乃舉向所謂塵垢秕糠者陳芹設藻胡跽
合掌唔唔焉對位而讀則何異韶而鳴缶鈞天而於
於夏而裘冬而葛圜而逗以方者也抑兄掩耳返走
之不暇其誰為聽之哉更若援莊生之說釋部之譚
死生夢幻祈解勉夫兄則又所謂藞苴為虛空安耳
穴者矣故弟至今窮思竭慮卒求一詞焉以報兄無
有也是以告焉不得不告焉又不得真于無可奈何
中又無可奈何焉者然則弟將奈何哉亦終于無可
奈何己矣於乎哀哉。

** 告寂音尊者文

康熙癸卯年月日天童晚學道忞謹以潦水谿毛之
供致祭于圓明寶覺洪公禪師之靈而言曰維師生
知夙稟慧性天成書經目而終身不忘思無停而萬
言立就早參明宿悟真淨之高禪晚閱傳燈契汾陽
之妙旨頂王證真三昧文字得大總持蓋自有禪宗
以來博通經論學富天人雖代不乏賢然未有如師
之出秦入漢左蘇右黃風雷駐其舌錦繡纏其腸者
也所以著為文字之禪林間之錄僧寶智證之傳言
言顯佛祖真詮字字開古人生面使天下後世之緇
流凡有志于斯道者莫不大賢識其大者以發明心
地小賢識其小者以資益見聞此師之時時教育我
儕而為百世之師我儕亦朝夕承師提命而為終身
模範者也然由宋至今五百年未有自謂因師悟入
而附師門牆者有之自靈嵒繼起始夫繼起之師為
漢月藏公實出先師悟和尚之門先師以其馳騁知
解恐流為荷澤神會之宗間常移書規誨之而藏公
遂謂印心于師庶幾叛去先師不妨于天童可以忤
言相牴耳前秋辛丑繼起住金粟金粟蓋先師道場
也竟公然毀侮先師糊抹先師名號謂曾昭告吾師
業苾芬孝祀倚師為得法之祖以故不惟先師并應
菴以下之諸祖莫不輕訶妄詆為不知禪果爾則師
生平瀝肝雕腎發揮經論所謂光輔祖宗者非以利
後昆實為逋逃藪矣是豈吾師心哉抑忞聞之師曰
古塔主去雲門之世無慮百年而稱其嗣青華嚴未
始識太陽特以浮山遠公之語故嗣之不疑二老皆
以傳言行之自若其于己甚重于法甚輕古之人于
法重者永嘉黃檗是也永嘉因閱維摩悟佛心宗而
往見六祖曰吾欲定宗旨也黃檗悟馬祖之意而嗣
百丈故百丈歎以為不及也夫古塔主去雲門之世
眎師為甚近青華嚴復有浮山為之證據師且非之
矧乎杳茫之世胸臆之譚何所據而援師是謂自誣
而誣人其為識亦卑且陋矣奚悟師言之與有古今
悟入之途亦紛而非一釋迦睹明星而悟明星可為
釋迦之師乎靈雲見碧桃香嚴擊湘竹角鳴雉堞雞
上闌干不因柳毅傳書信一聲江上侍郎來與盤山
之省發屠家張無盡之觸翻溺器昔人曾不以數者
廢師承彼假悟師言乃祖宗夫師則是溺器夫師矣
屠儈夫師矣輿儓夫師矣卑田夫師矣雞角竹桃夫
師矣其于己未必重而于法不尤輕也邪昔者季氏
旅泰山尼丘則曰曾謂泰山不如林放乎今靈嵒毀
祖而媚師豈師顧不如泰山哉蓋師傑出叢林為祖
園翹楚一朝罹患難著逢掖出九死而僅生垂二十
年重削髮夷險無二致故山谷極贊以為不肯低頭
拾卿相又能落筆生雲煙況今歸復常寂光土肯因
粢盛豐潔反冒昧從人而甘受非類之禋祀乎哉知
師斷不其然然幽明暌隔縱師吐棄曷由證驗而表
白師衷盍亦薄言震之俾莫不震疊焉庶幾少塞覬
覦而杜彼僥倖者之心否則怏怏之徒稍有不得乎
師其誰不可恩歸往哲而慢易前人如是則徒可以
叛師子可以叛父臣可以叛君三五之倫將遂澌滅
奚有于佛祖之道哉杞憂是懷惟師其陟降而鑒臨
之尚饗。

* 見聞雜記

憨山清大師遣戍嶺南因得修葺曹谿晚年恩旨放
還業建逸老堂于匡山五乳峰下適韶人再請還入
嶺遂示寂曹谿蕭相國為卜兆厝其全身時五乳徒
屬更迎師龕至匡廬以青烏家言各人人殊屢葬屢
遷莫適從會師俗弟子作牧豫章復舁歸曹谿將窆
矣而總戎宋公必欲易置含殮及啟龕則爪髮己長
貌顏不改如生由是即肉身奉供曹谿焉先師卒未
久即託生桐鄉為顏氏子三歲不語一日忽呼其父
名父訝之師曰你蓋我前身弟子也後其父登兩牓
司李五羊師又叱其名曰吾不喜你占高魁喜你官
嶺南吾因得至曹谿耳俄染疾公署復謂其父曰你
為我召督學使者魏公仲雪來父難之師曰云我有
命渠必赴也魏公至與之酬醋驩若平生徐語公曰
我不起矣煩子筆銘我骨而藏諸曹谿之原乎遂卒
於乎隔陰不迷己度越四果聲聞矣復以往還久窆
之身起眎人天非夙承大願力而以死生作大佛事
者烏能然哉。

天台無盡燈法師晚年說經幽谿時魏璫方羅織公
卿緹騎紛紛四出朝野莫不寒心座下聽眾間有竊
議其事者師訶之曰棄俗為僧當遵佛制彼朝政得
失豈我輩所宜言者且逆璫擅作威福不日戍皇陵
將作投環鬼矣議彼奚為迨先帝登極師己歸寂踰
年而魏璫之死一如師語不忒豈師有夙通邪抑如
蟲禦木也邪我聞定慧堅持淨光自發師其以是也
夫。

無念禪師住黃檗日山寺岑寂無外檀歲食力不贍
監寺融公有高行善尊養置為恆產用以裕眾方慶
賴之師獨議訶曰多藏必厚亡他日禍吾叢林必爾
屬也後師與融公相繼化去未幾秦淮寇作聞山寺
饒粟長驅就食遂殘破焉於乎若師者可謂有遠識
矣。

博山來禪師敬嚴法道座下嘗五百眾有誾首座者
依之最久一眾視誾如黃梅秀應得師衣缽者默叩
師師曰渠不得吾真血脈曰舉眾無如誾師雖無意
誾獨不虞壽昌法道邪師曰便絕何妨遂無所屬累
焉後師圓逝誾亦出世信之嬴山然終不振而沒雖
不可謂師前識觀師不肯妄有付授蓋與大陽同意
而世無浮山可歎焉然味師真血脈之一言抑歎諸
方之愚陋可笑也朋從黨附在往哲所極斥以為庸
妄者今皆俾之策名祖牒以為非是則門庭不浩大
支葉不繁茂其如呂秦牛晉早以絕根敗蔕何然則
諸方雖存實倍屣于師之絕師雖絕實千萬於諸方
之存然則諸方固不存而師又何絕哉若謂其等絕
耳與其絕于庸妄也孰與師。

天童悟和尚因淑之賢臥病鄮山命僧餽諸藥餌僧
曰心病還將心藥醫賢公以不蒙師記莂憂鬱成疾
耳參苓豈應病與藥者師正色喻之曰前人付授謂
其道眼精明足以開鑿人天也若名位得喪日嬰于
懷則生死心正未破道眼安在哉竟無所付授未幾
賢亦病卒。

海岸端伯黃公以虎林司李赴召入京時公己望先
師不肯可而師于壽昌博山間置微喙愈嫌隙屬舟
中無事簡先師語錄漫加雌黃且塗抹焉忽聞空中
有厲聲而譴告者曰天童悟和尚肉身大士也你何
為者而慢易其語言罪將及你矣公由是驚悸失心
徑返匡廬剃髮舟過維揚親為予言如此吁君子有
三畏畏天命畏大人畏聖人之言公非不知畏也特
掩于一時生滅心耳後弘光朝復返初服起為儀曹
郎清師入石頭不屈而死天下卒以是多公焉。

淮僧定水蜀僧白鷗越僧蕭山撫州僧鐵牛皆叢林
所知見為六群輩者鐵牛依淑之賢最久蕭山與白
鷗曾參先師悟和尚一親金粟一近天童而定水則
出入天童雲門二老之間咸謂于諸師有得往往以
禪道詫謠俗謠俗卒韙之莫辨故定水且受天衣為
雲門信燒香矣俄越州亂清兵掩捕至山遂剚刃并
燬其寺焉白鷗為虎所傷蕭山磔于寇鐵牛亦支解
王兵之手於乎使數僧不即死死而得正斃焉其混
真誵俗未具論而樹大櫱生又孰能為吾宗諒者佛
法有靈于茲驗矣。

明末闖賊寇中原攻城破邑殺人如芥淮蔡有男子
憂不自全日禱關聖祠求庇焉關聖見夢告之曰定
業難逃非我不你庇也厥後二百日你冤對至矣你
與王姓以九行者已六生相賊戕此生合渠殺你或
哀求彼有悔心則可免你審記之寤而回皇不去心
先是其女兄之夫有浮家外郡者忽得病且殆趍書
督護姊甥扶櫬歸里重以母命行弗樂也及至彼而
病者適愈亟回韁而賊至矣因棄所乘隱叢薄間全
隊己過餘一騎耳顧見得之即欲剚刃乃疾呼其姓
名泣而丐哀渠魁訝之具述關聖夢告之言渠魁驚
曰若使殺人有報復則吾百生酬償不了奈何更添
你邪扶掖就乘揮之使去騎驚而撲倒者三渠魁倒
戟卓之曰是焉得此沒用處漢哉歸而傷發于背而
死焉復有男子避賊臥于僵尸之下夜有官屬從騎
甚盛按簿閱諸殺傷者至其名則曰斯人合有棺不
應死此而男子則以有官自負也既脫難矣家族淪
亡無所歸有姪吏京畿往依焉且語之故姪曰俾而
登科擢第我實不能若異路功名如拾芥耳乃為之
納粟例得縣佐俄而病死僅一棺耳噫世儒固言死
生有命富貴在天抑知自作自受報由業因彼天與
命亦安能主張乎人哉。

有一士人夢衣褐而黧黯者求救甚切次日入市見
縛巨黿適就刀俎贖而放之俄而其幼子肄業鄉塾
弄水沒于谿晚而尋求得諸水濱艤舟救之有物馱
負蓋所放之黿也因得不死焉復有徽商附舟至一
處見犬繫于檣問其故則曰索負而償者慮其逸將
入宰屠之肆矣徽商惻然出金以贖露重貲焉舟人
利其有夜半縛置布囊投諸淵犬亦赴水盡力銜負
得傍蘆灘天明復銜耕者之衣牽至其處解而得救
犬與黿固義俠哉而放生得生果因元不爽也彼甘
心逞志于一身一口而致冤招永世者抑獨何與。

北麻周承甫者吳江縣學生也因修河舫貰用平望
張某桐油近十金以張死規負不還其子從索反相
訐告而張氏固孱弱無如何也未幾周亦病死先一
夕張氏夢周衣絹領青綈袍匍伏其家宇下天明犬
生三子有白項者在焉呼犬故不應以承甫名呼之
輒便翻跳躍而至或遇親鄰舊識則避匿不出咄嗟
勞生不畏後世方其三寸氣息尤存陵人逮如不勝
豈顧謾心昧己哉及乎報盡一朝身毛己出未免搖
尾弭耳屈伏前人況復三途一入永劫難回再復人
身其何日之有業之化人得不寒心也邪。

戊子越中變亂民間子女為官兵所掠者以萬計有
小民妻亦在掠中其夫愛不忍割蹤跡得于某部之
卒議金以贖卒曰須三十兩乃可及如約而往則又
欲五十兩妻曰爾窮漢何從措辦以滿奴腹邪我將
死以謝爾矣遂自經卒大怒為剖腹抉腸復抴其屍
以懼諸掠者乃投之廁登時雷擊其卒死跪廁前快
哉當視天夢夢之時而靈爽如此泰誓曰天視自我
民視天聽自我民聽有以也夫。

己丑諸暨大疫有一老者持十金詣市買棺且以直
與賣者之家懇舁以歸及門久候寂無聲響排闥入
視則僵尸八口闔戶死矣而簣中有老者蓋買棺翁
也愍而殮之夜復見夢致謝曰蒙子收骸恩莫大焉
但我家人尚暴露奈何我有七十金在某牆中子破
而出之可作棺費而灶下復有三十金足以酬子矣
子其為我善為之覺而起金一如其數又予家先伯
早逝十餘年伯姊將及笄矣適有目疾忽見身存慰
為診脈且灼灸焉遺艾一包金三兩與伯姊藥石視
艾則蘄艾金則皆十成白鏹也復咄嗟語伯姊你母
不曉事女有疾恬不求醫診視命渠速請醫某來伯
母稍遲違則怒而擊破家釀一巨罈審所擊物蓋後
槽石也聞乳母有絮言復怒曰我為愛女辛苦來我
豈閒神埜鬼者語無狀當斥念乳我者姑忍之又謂
伯姊你母不操切焉持家雞逸鄰巷為人掩捕矣驗
之果然如是者經月日始別伯姊我試期在即今暫
去你審自愛遂無聲跡焉於乎幽明一致孰謂死而
無知哉。

婁東海寧寺有鐵樹一株于萬曆十六年三月初八
日忽靈枝生幹異葩煥發牆壁瓦礫觸之咸作金色
又于崇禎四年寺僧修塑羅漢己裝十七位矣而因
竭陀尊者未有檀施歲朝從其指端流光數道達于
門衢不日而莊嚴畢備焉九年四月八日州人在寺
興修佛寺復感佛面舒光傾動一時順治戊子六月
十四日經藏又于中夜放光衝宵達旦夫何州無寺
何寺無經像而海寧獨擅靈異者以予觀婁人于三
寶特信敬尤復留神空宗厥祥蓋有由然哉。

明末寇起關中杜弢武為予言吾鄉民張氏素驍勇
有山莊傍河塘李御史愛其林泉可樂倩人求為別
業張弗許李嗾有司逮以不法事張懼禍偕所知十
八人竄身綠林時歲大饑人咸思亂一哨而蜂叢螘
聚孰知其遂亡天下乎山翁氏曰昔之亡也非其君
昏則其政弊亂有由然矣明興三百年無失道之君
特以官邪敗之安危固不有數哉獨恨彼虎而冠者
腰金衣紫貴為天子命吏亦己父母烝黎矣奈何肆
其貪殘剝民之膏吸民之髓遂俾天怒于上人怨于
下一朝谷遷陵變身之存者要亦無幾然則彼虎而
冠者亦何樂而亡人之家國哉。

甲申三月十九闖賊犯闕入據神京宣諭大小臣工
俱于二十一日廷見投名牒者職如故是日百官畢
集朝堂始聞先帝龍去煤山矣一象故越常儀獨仰
視大內若飲恨然者象奴以鐵鉤牽制唯俯首搶地
淚如泉注而己四夷館復有回回使者六人亦召入
不拜賊怒欲置重辟使者曰我受命聘中華吾君知
有大明天子不知有易姓之禍也歸告吾君以貢獻
來朝則舞蹈何辭今無君命故不敢耳賊終莫能屈
焉二事蓋海陵魯生者目所親睹為予言如此傳曰
夷狄之有君信夫然象真不媿唐之舞馬哉。

吳興王元振者潘大中丞僕也幼鬻昭度家既長贖
為府吏郡守起義元振與焉昭度子國瓚亦在其中
事敗同執縛將就戮矣元振固爭國瓚無辜其家器
械悉我儕所藏蓋徵餉國瓚實也國瓚父子六人由
是得免其弟冀脫兄危復自首為元振真身亦怡然
受刑焉夫以死代兄弟誠賢矣彼元振何人乃能身
維故主之子況故主乎今之受國洪恩而不知有故
主對元振有媿容尚何以視息于天下哉。

孝子張命長山東安丘人也壯為縣吏任俠睹諸吏
受賕多不法知吏不可為則棄刀筆歸耕隴畝家有
產甚薄計俯仰不足以周事畜然性至孝深畏缾滋
罍恥一唯竭力是將擬所食恆倍中農叵豫也適母
患眼甚苦醫且百方莫效其一尤痛不可忍因默自
禱天儻母夙業報當毀眼願抉一目贖母愆母使母
長嬰痛苦也俄而母患果痊欣然白母抉目母力阻
不允自審違命非孝假令昧己欺天或母痛轉劇奈
何乃躬就城隍稟明夙誓抉一目焉或曰張命長非
孝也孝子之道身體髮膚受之父母不敢毀傷今毀
目憂親理固不可抑命長自揣天不可欺不知父母
者人之天也母天不允亦可以謝彼蒼矣必彊欲抉
之是謂執中無權此不學之過也予曰子則學焉而
不精未逮乎中其在張命長之下乎詩云投我以木
桃報之以瓊瑤子知身體髮膚受之父母不知還為
父母酬以身體髮膚則是報也匪傷也又傳曰舜其
大孝也與德為聖人使舜而亦昧己欺天焉且不可
以為人烏可以言聖命長唯不敢昧己欺天斯真完
而素葆目之曰孝子張命長奚媿焉。

甲申之變三吳士大夫有慷慨激烈攀先帝龍髯而
死者有因財致禍受李闖酷刑而死者復有屈節辱
身徼倖不死而卒不免于死者詞林某某蓋舍義而
求生者也乙酉夏五清兵渡楊子還挾重貲避地江
南自慶出萬死入一生矣于門生故吏之家日飲酒
高會而閭閻早有聲言為先皇討不義之臣者一鼓
群從遂縛以投諸江而死焉夫死一耳語云死有重
于泰山有輕于鴻毛者言死貴得其所也使某詞林
知有今日之死則將死于先皇上賓之日而名且與
天壤同流矣奚為受制群兒而以醃醦至死哉予尤
悲夫今之學者本為生死事大乃返依違姑惜不能
扺死忘生與之一決然日遷而月化亦逮于死亡而
終無救焉為可歎也夫。

小童阿戎臨海鄉民子也受直為能仁牧豎一日牧
牛山澗適虎逸出牛旁戎急高聲誦佛號不去復稱
大悲菩薩名久之乃去歸言知事知事曰虎凶獸見
當趨避奈何慢易邪戎曰我即避大牛或無恙其如
小者何至哉仁人之言乎道衰民散受人國家與夫
荷擔佛法而為容民畜眾之君子安得忘身為物悉
心阿戎之心庶道法家國其有瘳哉。

布水臺集卷第二十六
住明州天童寺匡廬黃巖沙門道忞著

* 警語

老死至近佛法將滅善來仁者希聽讜言夫念生死
苦發菩提心因菩提心成無上覺非千聖出離之本
致乎以迷自心無依住本無性妙理取相生著以著
因緣起貪瞋癡乃至造無窮生死業報非三界眾生
浪流終古往而不返之由來乎所以大集經云汝日
夜念念常起無量百千眾生淨土三昧經云一念受
一身善念受天上人間身惡念受三惡道身百念受
百身千念受千身一日一夜種生死根後當受八億
五千萬雜類之身乃至百年之內種後世身體骨皮
毛遍大千剎土間無空地況人身難得異類恆生是
故提謂經言如有一人在須彌山上以纖縷下之一
人在下持鍼迎之中有旋嵐猛風吹縷難入鍼孔人
身難得甚過于是又菩薩處胎經言盲龜值木孔時
時尤可遇人一失命根億劫復難是海水深廣大三
百三十六一鍼投海底求之尚可得又云吾從無數
劫往來生死道舍身復受身不離包胎法計我所經
歷記一不記餘純作白狗身積骨億須彌是知風燈
命脆胡蜨夢長電景露華詎堪玩愒又復林林萬井
總總群黎幾人于此念生死苦發菩提心即發心矣
而良導難逢他岐易惑不見雜華經云一切世間群
生類尟有欲求聲聞乘求緣覺乘轉復少求大乘者
甚希有求大乘者尤為易能信此法為甚難安似爾
我得在宗門以一念相應慧直開如來頂眼然不假
方便唯叩己參諸仁者無始時來波流苦海無益之
事尚以行之況有法于此能令一期之內了辦己躬
又復推託無由假合千劫流連會須自己著力何不
盡此一生早求解脫夫有成佛作祖之勝因如此而
不知求有將來舍身受身之劇報如彼而不知避是
尚得為人倫有識之徒與誦大集淨土之深經可教
石女寒心衣毛卓豎審提謂處胎之梵說將恐木人
號泣聲震大千如此而不曰如之何如之何則真吾
末如之何也矣。

* 規約一

** 共住緣起

娥眉羞畫嫠媰兵事猒譚老將法應如是理實當然
況山僧任運住持早忝六山承乏隨宜說法曾經八
會闡揚今茲罷釣歸來拋盡雲山海月自應橫舟野
渡從他淺水蘆華蓑笠長閒笑綸竿之盡卷蘭橈不
事顧煙浪以何關但念後學因循日滋于甚叢林法
範漸次將頹挽回深媿無能成敗坐觀非義因時救
敝聊為約法三章條令斬新豈曰徒行故事勖哉仁
者幸共勉旃咨爾方來各宜遵守。

** 一額定人數

象王之步圍遶特尊而不見其多師子之行單己無
侶而不嫌其寡乃契經深誡若要眾者必受眾惱其
故何也豈非枝繁則折獨開省緣一法啟佑我後人
咸以正無缺哉所以在昔靈山雖甚王化其常隨大
阿羅漢止于千二百五十人俱然皆厥突不黔不過
食時分衛而己嗣後大法東流震旦即溈山象骨眾
至三千極叢林之盛時亦自斬荊棘闢艸萊墾土開
畬刈茅葺屋插鍬彰大用度篾顯真機初未嘗以日
用身口事事仰給檀膏也身口既仰檀施勢必勞人
遠化而奔競生焉所以神鼎首山法道為天下冠有
眾才三十輩衲子非人物精奇不敢登其門者蓋鑑
諸此也況時丁象法之末人心澹薄國土秏衰奈何
以毛如之德綿若之才強欲張大戶庭叢至貸積如
山饘粥不繼因而緣化四出奔競百生得不人己之
間交相為累乎故本山共住之約首先額定人數。

** 二限定住期

夫到處求人火急乃名本色參方是故煙水百城童
子之雲蹤莫定洞山九上象骨之金錫時搖諸人果
爾憤悱若此則入叢林出保社舉足下足無非般若
道場矣奚必三條椽下七尺單前眉毛廝結而後謂
之計明此事乎其奈心舲汜汜意棹悠悠遇便風則
飄忽無涯因逆境則徘徊不進適來吳山度夏旋往
浙水經冬半歲之間三回挂搭數旬之內兩處抽單
以至操存不一出入無時正念猋爾方興轉盻依然
打失將遂一生空過寧復有成辦之期哉所以僧問
仰山禪宗頓悟畢竟的意如何山云此意極難若是
祖師門下上根利智一聞千悟得大總持其有根微
智劣若不安禪靜慮到者裏總須茫然則又不得不
頓定腳跟置心一處與之著力捱排矣故從長酌量
次當限定住期。

** 三楷定住法

夫爐頭熱自三冬臘人冰于九夏簾垂黃閣迥帳合
紫羅寒當爾之時燒尾者從此升騰心空者即茲及
第矣復更于春華秋月之候聽其撥艸瞻風遍參博
訪焉此先德御眾之弘規善有加于此者乎雖然今
古人根之不齊奚啻或相什伯或相千萬殆有倍屣
而無算者焉何以知之昔人淳誠今人虛偽昔人專
一令人間斷昔人願力堅剛今人志氣昏惰昔人師
勝資強今人上下偷安以此較量倍尤甚矣不見仰
山偉有言道業未辦歲月如流大根器如雲門趙州
尤曰我惟粥飯二時是雜用心又曰我豈有工夫閒
處用矧行偉根性日劫相倍者夫仰山偉公為黃龍
高弟去趙州雲門之世未久也根性乃爾遠遜豈我
輩去聖時遙之夫固能高超邃古而欲坐臻斯道哉
則又何異蚊負山而啇蚷渡河也邪然則奚為而可
傳曰人一能之己百之人十能之己千之果能此道
矣雖愚必明雖柔必強請即以此道楷定本山住法。

** 四潔清三業

諸佛百福莊嚴故得多身清淨眾生十惡增長遂乃
九孔常流是以欲色諸天有明同日月而光飲大千
者三塗獄種有皮肉爛焦而身毛皆臭者豈非染淨
之攸殊馴致雲泥之迥隔乎然端本所由皆自貪瞋
等十惡與不貪瞋等十善為之階差耳故上上十善
為諸佛業上上十惡為無間業總十法界之若聖若
凡或升或墜莫不由此岐分則身口意業之不可不
戒懼也明矣而說者謂祖師有言生來坐不臥死去
臥不坐本是臭骨頭何須作工課又不見道聖名凡
號悉是虛聲劣相殊形皆為幻色如是則山前水牯
任書大溈某僧清淨法身豈諱爛膿滴滴貴顯超方
作者直須異類中行於乎是謂不學而混絕學語言
在根而作歸根證據矣第恐木刻鷂子不解從禽羊
蒙虎皮其奈契艸何哉殊不知夢裏明明有六趣覺
後空空無大千者蓋由凡而入聖之梯也陋巷不騎
金色馬回途且著破襴衫者乃自聖而之凡之謂也
事相天殊混殽奚可故于行法之中尤務潔清三業。

** 五敬慎威儀

夫三業聿修則俯仰身世無所負虧寧惟梵行清白
來報莊嚴抑宿霧潛消重昏自廓即此心月孤圓亦
可披雲一嘯矣然白玉以無瑕為美黃金挾礦為纇
滋多豈大閑不踰小德遂無妨其出入哉夫涓涓不
息終成江河兩葉不去將尋斧柯諺規剪爪宜侵膚
易訓履霜堅冰至皆言其漸也漸不可長長此安窮
必也動容周旋中禮乃名盛德之士乎如使微過無
愆則膽膊釘簾亦失之小者何以雪峰記其來眾有
千中無一人禪子而宗靖後受錢王供養迨住六通
果有眾千人皆三學講誦之徒卒如其言無忒也邪
詩曰辟爾為德俾臧俾嘉淑慎爾止不愆于儀不僣
不賊鮮不為則投我以桃報我以李彼童而角實虹
小子詎不信然乎哉故更勖諸人各當敬慎威儀。

* 規約二

衲僧行履入林不動艸入水不動波如火消冰泯絕
心跡固宜捧足諸天失路尋伺障蔽無門奈何哉東
觸西觸犯苗犯稼豈無律儀曾畫地為牢之不足于
是增圜土設囹圄更張法令以繩之此豈太平景象
也哉然狂象肆而無鉤騰猿趠而得樹則又不得不
即其太甚者曲為防閑所謂約法三章與民更始耳
幸遵母忽。

** 訓眾十二條

長慶坐破七箇蒲團香林四十年打成一片趙州除
二時粥飯是雜用心處石霜置枯木堂有一生兀坐
如枯株者嬾安終身牧牛一回入艸去驀鼻抴將來
歷觀從上先德為者一件事直是盡形拼命扺死忘
生與他挨排故得超然徹證光賁千春澤流萬世以
至報緣將謝之日一如門開相似撩起便行者何多
也良以此事雖曰本自圜成非由功勛造作但無始
時來情塵識浪和會一團與之生疏日久乍然趨向
安能一時入作不見晦堂有箇悟處詣南公曰大事
本來如是和尚何用教人看話下語百計搜尋南公
曰若不令你如此究尋到無心用處自見自肯吾即
薶沒汝也年來斯道荒唐日甚知識以登壟之術蒙
昧方來僧徒亦以裨販之心出入禪社師資道喪古
範無存寧惟他日生死不得力即今舉措施為大有
駭聞驚見處三十年後無人說著此事定矣山僧道
慚往哲德媿時賢不知承何福蔭得寺主印明甄致
斯席良田沃壤可飲可餐兼之道鎮破格尊崇縣父
母多方曲庇知事頭首極力劻勷既獲內寧重無外
憂思不摩厲一番深惜良緣錯過故敢與見前有志
弟兄從長商略憶昔慈明有言善造道者不出千日
之功今矢以三載為期沈舟破釜背城借一儻邀般
若之靈確與此事有相應分則以弘慈大願輓古頹
風不則各自持經念佛把本修行去若但畏難苟安
則山僧即不敢望如南嶽思大禪師臨終告眾若有
十人不惜身命勤修法華三昧隨有所須必相利益
如無此人吾當遠逝一眾默然竟爾趨寂之高標亦
即以此長揖諸人循山旁澗便恁自家取性過時去
請質諸賢計其宜者。

僧寶傳稱仰山偉律身甚嚴燕坐忘夜旦占一室謝
絕交遊有過偉者虛己座以延之躬起炷香叉手而
立南公聞之以為大絕物非和光同塵之義面誡之
對曰道業未辦歲月如流大根器如雲門趙州猶曰
我惟粥飯二時是雜用心又曰我豈有工夫閒處用
矧行偉根性日劫相倍者寧暇囿世情事清譚諛說
人增我相乎夫黃龍門下雖麟鳳駢集至若仰山偉
則尤其出類拔萃者尚以根性不等懷日劫相倍之
憂若以我輩較之豈不倍而益倍乃生滅流注豪不
警心甚而有因涓滴之流忽起滔天之浪古德云暫
時不在如同死人又云一念瞋心起百萬障門開然
則艸根久鎖骷髏祇恐將來舍身受身佛法二字尚
不得聞況能成辦道業得如先德之縱橫自在者山
僧道德荒蕪詎堪模範賴諸賢不恥下問相依如此
使各各志烈秋霜心心計明大事固不惜己朽之香
用熏龍象儻其境界為緣我人是競山僧縱精嚴遠
遜仰山又豈肯以遲暮之年甘諛說人增我相哉南
山之南北山之北亦自此遠矣先此豫白。

作家相見對眾激揚須是其人非同雜劇所以汾陽
例有十八問所謂請益呈解察辨投機偏僻心行探
拔不會擎擔置故借實假審徵明默大意除實問默
問難辨須識來意餘者總有時節言說淺深相度祇
應不得妄心穿鑿彼此無利益雖是善因而招惡果
切須子細則問話之貴審機宜古有明條于今為烈
況祝聖上堂祈禳陞座及四大節臘官員入山檀越
設供植福追嚴之類一一各有時節安可語無輪次
一味掠虛非惟猒聽龍天抑且取笑有識今後凡遇
如上因緣須自知時如更仍前拍盲造次擯罰不貸
示此。

風月何緣事苦吟擬將英譽厭雞林幾回立盡三更
月一字搜空萬劫心夢裏忽驚霜入鬢眉邊不覺淚
沾襟可憐半世聰明種甘為浮詞又陸沈讀中峰此
偈足為詩魔鍼砭亦見浮詞之無益于人甚矣乃末
法師僧多不根道稍能搦管即從事于斯廢日荒月
惟恨揣摩之未工苟工矣則傲倪當世輕忽上流甚
而有鳩呼禪肆社結章縫而詞壇牛耳終為白衣所
操由是追陪俗客衲衣空閒身雖出家心不染道可
不哀哉間有躡屩叢林盜法而己山僧行腳時親見
此輩作薄福業而招短促之報者何限故今特申嚴
諭凡僧堂寮舍一切案頭除經論禪策外世典詩文
諸人染翰除偈頌外長歌短句一概禁絕如違此約
連案擯出示此。

若真學道人身衣口食以至莖絲滴水須知來處今
天氣炎蒸覓流亦斷茶頭早夜井汲肩擔而勤渠事
眾如此則飲之者當自忖量未為過也乃既浣衣滌
裳矣叉復澆抹身體何也夫濯有清池沐有香水尤
尚未快于心與昔雪峰嵒頭欽山同行過新吳山下
見谿有黃菜葉一片欽喜指而示二人曰此中必有
道者可沿流訪之峰恚曰你智眼何濁彼不惜福觀
前言往行則古人之存心可知也我輩奈何荒唐終
日而不自檢責哉。

知安則榮禮奢寧儉回以屢空故庶賜以貨殖匪賢
況我輩出家兒裂世網而寄空門外形骸以求真道
然欲求真見道會須息慮忘緣苟其物務是崇況復
豐饒相尚將增馳求之念必開攀援之端則緣曷以
忘抑慮何由息此芙蓉所以分歲入為三百六十分
而不因人增減者鑒諸此也本寺田畝千地畝百約
賦餉差徭之外參旱乾水溢之間月計雖有餘歲計
則不足矣與其不足以控之人曷若量餘而裕諸己
借令檀膏靡吝抑思安享若消託園木以棲神殷鑒
非云遠為酬恩而割肉所得較孰多謹陳畫一之規
庶塞浮遊之議一款客除諸方尊宿客司一色四果
四菜增二色以別方丈尊住持也一路燈除風雨晦
冥時定以黑月十八日起至白月初七日止不點一
諸寮局果燭五日一發不得越限庫司遵此母違。

堂名雲水所以待十方勝流者也故十方來者不曰
賢聖則曰龍象所以經言若佛予先在僧坊中住後
見客菩薩比丘僧來而先住應迎來送去飲食供養
事事給與若無物應賣自身及割自身肉賣供給所
須雖則先佛教誡固難責備末法比丘然般若禪叢
有賓有主有禮有樂安可輕意唐突殊無孝順之心
今與主者約凡新到至當體其衝寒冒暑之勞詢其
疾痛資以藥餌間有隨眾不得者則遷諸延壽堂中
安息調養其求單共住者須三日客禮相款後乃俾
同眾作止即暫至隨喜亦依三日例若抽單時宜看
天色晴明不可驅遣令去反先聖律儀非叢林福也
至于方來師德亦宜入林不動艸入水不動波或坐
禪時或課誦時或作務時行來出入故意梗眾不步
趨規繩則于接納無禮者正等均非我輩同流不可
共住此白。

不拘堂內堂外諸人凡患病之時輕者各自調理或
所患覺重則當使人通知客司遷過延壽堂中醫治
如所費不能自辦山僧縱薄福乎苟有可救之方雖
罄竭衣資為之支承不惜也萬有不幸而至于殆則
延壽堂主預白方丈客司集兩序頭首扺病者前為
其說法轉經導其神識不至迷亂屬纊己然後用香
湯沐浴舁至龕室即鳴鼓三下普請內外諸人齊集
龕前唪經轉咒助彼往生出龕茶毗亦復如是除公
務羈身及病外山僧親自鑒察有一人不到者罰銀
三錢歸延壽堂以為濟病之資特示。

家有主國有君無君則亂無主則爭爭與亂豈國若
家之福哉然竟其原始于政出多門而不稟之一尊
故傳曰天下惡乎定曰定于一雖我叢林亦然山僧
道德荒蕪詎堪四眾依歸獨遐邇一致物我無間之
懷蓋自摳衣方外以至今領眾叢林未嘗不拳拳服
膺況海眾同居當如水乳斯合而我親你疏可乎惟
主者一念之依違其後遂至疆分界立而山門由之
破壞者何多本寺由破壞而為袈裟院子復由袈裟
院子而為十方住持其終變至道尚須後人而始變
至魯則自山僧也國不可一日無君家不可一日無
主山僧今赴廣潤特命權公座元繼席住持矣誠恐
山僧平日父兄之教不嚴致茲一二小師子弟之率
不謹恣睢傲兀罔識規繩或獨占一室以恃頑或私
自出入而梗化叢林破壞職為厲階故與方丈嚴約
儻有是輩許鳴鼓集眾登時擯斥不得姑貸須至約
者。

食則同堂寢則一處此百丈住持家法也在昔叢林
盛時夏前出艸單依戒臘分位次故念誦有圖被位
有圖缽位有圖即一坐立之間且無絲豪紊亂況其
也者所以威儀濟濟三代禮樂魯儒歎為盡在是矣
者此也今我不能規模先德己屬大恥奈何恣情適
意起止違眾或就案版而食或打飯便處而食堂堂
僧體下同奴隸之養尚得為叢林規制乎除柴園廚
下病寮公務寮如有仍前蹈此習者許執事巡炤糾
察白之方丈擯罰不貸。

一默詞喪尚口乃窮是故弭謗何以惟曰無辨就令
曲以歸己直以與人抑我輩所學蓋釋聖師子又不
當恆順眾生如海之垢藏而污納乎況己是緣誰是
他非我不非哉今特申嚴約自山僧以下有論說諸
方及新天童長短者罰油三斤或暫到或自彼中來
傳告如何若何即以生端起釁論登時揖出不容共
住退休老人某曰。

禨死祥生本俗夫之常見遺身忘世乃衲子之真修
況宅心于空導眾以寂者哉所以靈源禪師真歸告
云雖從本覺應緣出生而了緣即空初無自性氏族
親里莫得而詳多見叢林每失此意凡遇長老母難
之辰兩序輒率眾出資辦供謂之慶誕夫誕若可慶
則是以生為可戀矣以生為戀有不以死為悲者乎
死悲生戀與我學道人己分覿體相違大非長老所
以訓眾之規也本月八日蓋山僧應緣出生之期恐
兩序仍襲舊套先此諭知除四方善信外有刱此議
者責罰不貸示此。





布水臺集卷第二十六

布水臺集卷第二十七
住明州天童寺匡廬黃巖沙門道忞著

* 尺牘

** 復古南牧和尚

昨在西興旅次得讀兄手教教弟之誼不覺百感中
來涕淚無從以赫赫天童先和尚道法廣被之區一
旦梁木傾頹為之後者竟晏然便耎煖曾不肯一出
手整理誠以隱痛填膺故不知所以裁畣耳乃今奇
兄與山中諸昆季過聽兄言必欲弟繼席老人夫弟
固罷駑瞠若兄之後塵然間關馳驅閩越之交近十
餘年未嘗不追隨步武不可謂兄不知弟之深者兄
但細揣世有愚戇拙直不合時宜如弟而能儼臨人
天否況當盛德大業之後哉抑弟三四年來放懷林
麓山麋之習幾與性成若反其飲啄之嘗束之以名
位繩之以禮法將恐有性命之憂則不第兄不為弟
愛天童且不為先和尚愛弟矣本弟入山原不敢與
聞山中事體以不自揣量不知不覺打入八斗米曹
故今弟亦未敢揚袂即行惟日伏首龕前俟明春二
月四方雲集聽諸兄指揮公舉何人弟惟合掌隨喜
贊善而己臨書震悸不知所云。

又

殘臘既去玉曆新頒起居多福駸駸與歲月斯長者
他不具論如雪竇苦催科天童謀不及夕獨兄棲真
于恬廚盈香積戶絕勾追一味坐法空之床行不言
之化其所得較仲孰豐而孰嗇邪奇兄未審何如弟
比來齒復落一而搖者且三四矣聞兄脾有渫病亦
宜為法珍調以其黃中居土如大地所以承載者也
茶食二簋聊申鄙念惟慈納不罪。

又

承兄推輓濫主天童兢兢業業日夜以幾寧惟上虞
顛蹶以負先師亦下恐知人之鑒有累吾兄耳去歲
孟秋念霜露之屢降嗟梧檟以中凋在川之感既殷
歸與之思遂決因白郡謝事幸獲從心然細簡四夏
一往以來敢謂纖纇悉捐要之無甚大過者則皆慈
光加被之力也聞結冬梅谿禪床俱折弟在欽風之
下不勝為吾道崢嶸矣即日孟春猶寒更冀為眾珍
攝。

又

新正有短章奉候未審達否弟僻處靈峰地既幽深
遊人罕到所睹往而復來者惟白雲麋鹿而己故一
往動履雖聞弗詳嗟見時流性不恆常又乏眼腦如
兄輩所謂當代大有道尊宿也特以手段辛辣尚多
怯朒不前如弟道周杕杜奚論哉極欲攜笻過訪少
傾鄙懷而山寺瀕海警告連朝故不敢遽爾輕出特
遣允源代訊尚圖後晤筆不盡述。

又

山川悠遠道阻且長忽專使辱臨己如逃虛空者聞
足音跫然而喜矧翰況寵頒邪夏間聞將過棲梧不
勝芒笻欲動就寫中心蘊結乃法幢復東指而西行
奈何廣潤處山海之衝羅青錯壤艸木繇條賴福庇
頗有桑者之閒閒幸無催科之擾擾第安愚拙則有
餘以之浩歸湖海則不足然師門作人之盛有吾兄
輩則弟亦可弛于負擔矣時寒惟為法為人保護道
躬不宣。

又

去秋出廣潤風聞法駕將應化江淮一冬能仁俱無
實秏春仲扺吳興聞己過南徐赴鶴林矣既而聞復
過蘇秀興福與古南與緣厥蹤莫定坐此候問靡從
中常怏怏勿適也專使來詳起居方始去心道峰泉
石清曠宜舟宜車真不負五山十剎之名然老屋敗
椽廢己不堪復承之以寡昧之弟焉或賴藉靈光寵
被得遂鷦鷯一枝則饕餮多矣平江堯峰恐亦分身
不暇也辱聞問媿感弗既弗宣。

又

南徐為荊吳要地禪林山水富甲群嶽數年間雖住
持者不乏人而丕振宗風尚或有待今得法幢高豎
其間寧僅俾東南學者知所景仰而一洗其凡鄙之
習即久護荒藍之米顛亦得藉以揚眉吐氣乎但聞
鶴林滄桑屢變殿宇僧房恐非昔日規模而安眾興
修得無稍費神思邪特遣知客問訊多福所有佐函
不腆幸莞存之弗備。

又

客秋踐堯峰之約暫過姑胥聞法幢將返檇李停橈
須待者數日竟爾盼絕來旌始芒芒歸就道山不虞
以往歲弘法海州之故挂名白簡由是奔走虎林遂
不克杭一葦晤兄梅谿之上今春為直指使者勾追
質獄東甌庭決大杖波迸二千里辛苦歸來形如槁
木心若死灰自以身罹憲網辱及同人尚且永歎媿
良朋況復孔懷集兄弟邪乃兄獨慰以唁言溫如挾
纊曾不以廢罪是棄鶺鴒在原兄弟急難何期于兄
復見古人之心哉待罪臬司未能遠出尚圖面謝不
備。

又

一竹之微託根丙舍其不摧于樵薪朽于林薄者幾
希一旦入兄之手憑藉管城君為之溯其淵源明其
利用居然卓出萬峰孤頂矣秋杪因兄攜過天童將
見雷轟電掣換人天之皮骨死佛祖之偷心安知腳
下不出般漢蹋殺天下有如馬駒其人者是則弟輩
賴伊提挈不少寧第兄蕢其實弟收其華歸藏名山
大川與兄時見于雞鳴風雨之候哉敬銘厚誼兼謝
種種弗備。

又

別兄谿上舟至吳門聞風鶴警騰洋子因過婁東遂
為吳太史王奉常諸君子暫留海印度歲不審法駕
何時進院竊念天童乃先師光隆法道之所復以先
師靈塔在茲凡為先師後者所當悉力經營者也不
意數年以來名實俱喪非兄此番振起將有堂崩搆
折之虞矣弟輩理當左右吾兄翊張頹弊但既頑怠
復更衰殘不堪驅策奈何輶儀不腆聊表寸心非敢
言賀也統惟慈炤弗既。

又

徹子率爾麤疏拜瞻慈顏以不賜罪責為荷乃蒙破
格相款何以祇受也衰殘望七久荒筆硯所呈教皆
一時勉應求索者讀兄清新妙麗之詞益如閩廣打
鄉談真不成話說矣虞山與弟素未謀面亦以半紙
腐文遂辱千里神交去歲仰體江上與兄夙念敬遣
皙首座以先師銘再徵椽筆會伊抱痾又方在憂戚
都不見客及接弟書欣然出相勞苦詰弟行藏竟日
坐譚不憊也諾以浴佛就稿仍期皙子先往頃己在
虞虞山雖健忘想不能忘諸此矣。

又

休菴諸姪來詢知道體綏和起居輕利皆由兄遵養
時晦善為調攝之所致耳若弟則開歲以來既修鼎
湖懺摩復會巢枸葬事為人祈援溺而發瀋陽萬里
之書則半夜歸舟僕僕牛馬日罷業緣如此較兄泮
渙優悠不幾仙凡之隔哉天童佳城為兄心謀者七
年雖獲吉壤未敢定其土色何如今古雲姪來言結
聚之妙而後喜乃可知所謂天生一人地生一穴一
本吾兄宿福使然弟亦何能外造物而施設其間唯
是先師法脈志願悠長兄之後裔即弟宗藩所望本
支百世繼繼承承使太白家風千秋不墜則弟區區
微念耳龍池公案決意謝辭第不審法駕何日返轅
俾弟再得傾倒古南一回也艸復弗莊弗備。

** 與雪竇奇和尚

一夏絕無音秏不審道體比來鮮健何如弟一病四
十日幾不起矣今稍能瞑目燕坐然臨案則不可也
大約費神費思費氣過甚耳每念涼德菲躬出頭荒
亂之世叢林尟老成學者趨安怠久合引退即不敢
望景星高蹈庶幾牧兄謝事古南放浪村居足矣但
先師心喪未終制奈何天步艱難民生日蹙今維揚
受困屢月故交舊知曾無一字相聞如昭陽在江淮
間想亦不較多也并問。

又

寰中雪竇應夢名山幾成荊棘狐狸之場賴道力敺
剪不起于座而千秋之故物斯還視弟身居摩竭而
屢遭辛螫者何啻霄壤縣殊邪昔妙喜有言安著禪
和子不過錢穀而己大田多稼多黍多稌然則錢穀
既充足復何憂哉而石屋又一說僧因產業致催科
官府勾追恥辱多我有山田三畝半盡情回付與檀
那目今並歲科征官追似火則石屋近有一得之長
其奈口眾食寡天不雨粟如弟之謀不及夕何玉燭
轉青陽應多受福社敬遣侍僧叩拜即日恭惟起居
萬安幸慈攝弗備。

又

投老空山本期蟬蛻人間世所以一坐百二十日幾
于苔蘚封階而弟方慶自此遠矣不虞教況忽頒旋
復料理則楮生穎伯咸己挂冠失其故套裁謝不莊
尚難逭罪躬候之言重何以喫也況寶坊肇闢冀在
力整穨綱餘事嬰寧匪弟敢望。

又

渴欲班荊話舊為日久矣況寒木向榮黃鳥出谷乳
峰忝十分秀色瀑水增數倍新聲履茲風日和融值
兄起居輕利相與尋芳擷翠抴杖逍遙隨手圖畫天
開縱步千山羅列豈不生平一最快意事邪乃緣薄
祜日惴惴焉災祟臶臻坐未遑席而從者復有莫興
之憂故弗從心奈何因化士歸人事始見北方梨棗
不敢輒嘗敬遣侍僧齋上或試茗嵒石請即以此邀
布水一雅賞之而應夢名山又安知弟不可以神陪
哉寸衷耿耿心與書馳惟慈炤弗備。

又

雪竇古名藍倚兄再造故審機度宜未免時費經畫
若弟五磊則旅泊而己不為隔宿謀然每每絕處逢
生似有天幸豈襲成之鳩固應得巧緣以庇其拙生
與聞夏多蹇屯劫濁世中常多缺陷無足為兄道者
但佛滅又第四五百歲正法垂危唯加意作人為道
珍調是望偶閱淮海集得前住雪竇圜通禪師狀謹
命小師書上以便志乘參考。

** 與龍池萬和尚

龍池為吾宗祖山自先和尚拂衣之後法鼓不鳴艸
深庭際者天運且半周矣今幸山川效靈得兄迻幢
坐鎮非但三門之幸即弟輩與有寵光焉極欲附人
天之末三請座前轉大法輪奈節屆安居諸未周至
特遣侍僧代訊兼申賀祝想在慈光有以炤察也聞
山中勤舊同心在城諸檀共德以兄道力斡旋其間
當如五味均調所冀敦持大體為法為人至于瑣末
纖悉一付諸司寬嚴得宜自然渠成水到芻蕘之言
伏惟采納不盡。

又

佛法下衰甚于申酉之變祖途殆將充塞豈特道路
艱行哉然究其厲階則兄一言蔽之矣不念從上付
屬之重未免出生無量異端耳大哉斯語主導一方
者所當勒為箴銘不謂兄先得弟心之所同然也老
子云富貴者送人以財仁人者送人以言兄以仁言
逮弟己受賜渥矣矧辱惠嘉貺謹對專使拜領謝非
筆墨所申。

又

道峰阻龍池僅一太湖水叨庇承乏方慶奉塵有辰
詎謂忽慢不思竟遭吏議流離遠道瑣尾公庭所不
屈辱同門者數莖骨一寸心耳然世多成敗論人獨
兄以孚窒見原賜何如之矧重以資斧邪謹對專使
拜嘉餘容報謝弗備。

** 與竹林晦夫和尚

於金粟稠人中一瞻矩度使弟心容俱肅自此以往
如何閦佛國一見更不再見矣庚辰夏五寓邗溝去
南徐一衣帶水耳又方放浪形骸圖廢退終不敢效
他青蘿夤緣千尺之松然淳風扇物之化行江南北
湖東西則所至之處未嘗不歷歷對慈顏也去歲不
幸先師棄諸孤而弟又不幸之不幸謬為檀護同門
輓主天童尟才寡德之夫一旦同升諸公其不為當
世腹誹而目攝者幾希乃仁兄獨愛屋及烏齋惠重
疊施溢存沒念何以當之久欲裁謝會聞遠人慕德
法幢己指嶺外復傳說在秋冬之交故遷延至今慢
惰之愆統惟慈恕弗備。

又

南徐山水之觀甲天下然四通而八闢時丁用武則
登臨之適志不償鋒鏑之摧心況申酉為乾坤何等
時即生性自喜占聱頭尚入山恐不深乃法兄獨烹
金琢玉其間無少遜雖毛吞海粟包坤為至人能事
之秕康而魔外罔或睥睨焉抑何道致之也方今學
者日就澆漓賴法兄真淘朴汰耳使皆如晚近波流
則祖道殆將斬弟固工優而未肖夫孫乎亦庶幾其
千百而十一者乃多得詬厲而終瞠若乎兄之風行
而艸偃豈弟之揣摹未工與抑兄性成而上不可以
聲音笑貌為與幸卒有以教弟焉孟春猶寒即日恭
惟起居多福臨楮可任拜手贊揚之至。

** 與金粟費和尚

太白名藍申海邦而丙年乎中州又以先師道德所
被聲光蓋與天壤同流矣詎涼德如弟者而卒濫膺
之誠以先歲為諸兄所推遜抑弟心喪之志未酬也
今鑽燧改火期而更周者且四子曰臧武仲其竊位
者與知柳下惠之賢而不與立也況開堂為國陰翊
皇家而究竟無裨宗廟百六之災弟實有媿焉輒于
七月十三日撾鼓退院力言郡侯舉兄自代幸旛然
與闔邑之士紳詞均而慶一矣尤恐吝慈復隨四眾
之末同申勸請惟左右曲徇而俯受之輶儀佐函願
無摽卻弗備。

** 復南澗箬菴和尚

恭惟座下中和善誘得之往來誦說者多矣方以不
獲見提唱語為憾忽教況下頒并惠新錄一披展再
讀青山白雲開遮自在真古老所謂弄大旂鼓手者
非邪敬為禹山忻慶曷量某譾劣無庸詎堪齒錄乃
兩奉手示過于獎藉豈非慈悲太殺無所不用其循
循者與敬領厚愛拜手以謝餘希恕悉弗備。

又

前歲山兄始趨寂客冬晦老復真歸賢人相繼隱淪
天地豈真遂閉乎淮楚素輕僄復奪乃良導弟知其
從冥入冥也必矣聞兄悲愍迻座竹林庶幾慧炤復
縣不審然乎否邪本欲親詣寶坊躬申弔問奈東作
方興會有百畝不易之憂特遣侍僧代慰所有俚言
薄尊乞為弟陳挂靈堂聊表寸心而己臨書無任涕
零之至。

** 復天童浮和尚

弟自先皇癸末中春濫主天童而拂衣于清師入越
之日衷葛幾四更矣無能俾益禪叢為歉所不負玲
瓏嵒石者徒唯法鼓時鳴而己乃若風雨飄搖艱虞
百出者今回想尤自神忪也聞法體初有倦色及視
篆長庚反精思日加健爽又復山門鎮靜百事如宜
則兄因緣合在此間自應聿旂高豎長為三佛導師
似不煩過于靖退而遜推不肖抑弟生年甲子雖則
差小于兄而老眼昏華虺頹實甚得無以巨靈重負
卸肩恇怯之夫哉然揣兄盛意己決覃思先業攸存
不當違命自將坐觀成敗但昭陽邗水公案重疊卒
難一時了辦瓜期之代有願再夏為期一載流慈弟
敢為句甸之人轉更申請想大哀曠濟必輾然首肯
也臨書可任傾注之至。

又

律應金商炎涼始貿柳凋梧落道體何如今夏承兄
高誼合同檀護命弟再住天童輒對使謹辭不啻至
三而浪古二公苦勸不己遂自吳門相隨過邗以必
諾乃返所以有開歲之復者此耳然深自惟忖天童
非復盛時矣業浩主多廢頹必甚奈何以福輕尤羽
之人負茲艱鉅其覆敗可知況顛毛如雪之絲絲者
乎此弟之不堪應命者一也生平厲于作始多不迨
終從拂衣太白扺今十春己六遷其處矣縱弟竭力
為兄代庖向去瓜期誰則為弟釋擔勢必枚卜諸方
旁求族姓得無白將官路私作人情而誚我者眾與
此弟之不堪應命者二也當年繼席先師時祇有雲
水躋蹌曾無吏胥擾擾者以先師所穫在道德不以
產業是圖耳今因產開戶而里役且加二矣生性惡
聞催科如虎叢至官府勾追隸人呼喚其何以堪抑
自壬辰謝事道峰于今五稔吳興道俗勸請還山訖
無虛歲不寧為弟營蒐裘今且為弟卜塋兆焉語云
天時不如地利地利不如人和人心攸同違之獲戾
此弟之不堪應命者既三而且四也痛先德語言散
失後學將遂無聞每欲竊比古尊宿之例廣蒐宋元
以下諸錄刪繁就簡彙輯成書藏諸名山以俟來者
此心懷之二十年矣逮今夙夜惟圖尤恨桑榆己晚
若一行住持此事終廢此弟之不堪應命者五也區
區鄙私敢布肝膈唯高明恕悉不罪是禱。

** 與通玄林和尚

法駕來山適弟百冗交集之侯其失于周旋者固不
待言方冀少為亭驂得舒情素不意撩起便行使我
心痗至今未己自兄返旆後以費神過度旋即臥床
席不能起者半月餘如兄舟車勞頓正未知更復何
似特遣侍者走候外先和尚比量衣裁二奉上為說
法時披之蓋依金粟舊案諸兄一例同然正不必過
為退遜所謂吾從眾者是也彼此荷擔先人千二百
斤擔子不知何日息肩念之殊覺神愴惟冀仁兄珍
重為法自愛。

又

春間曾修小簡問候左右會兄出隊嘉禾一夏以來
音問寥寥屬今黃華破惢白露橫江既當雞鳴念切
之秋又驚海屋籌忝之候然見彈思炙不無太早計
而自秋徂冬則亦翹企可待也特遣侍者行心代弟
颺言拜手所望龍猛為期趙州共算造我小子壽彼
將來俾滹沱有方至之流庶太白無騫崩之患不腆
侑函敬呈別幅。

又

夏五之交始聞道體違和正緣風鶴騰疑未遑訊問
況今普天帶甲徒以菲躬眇眇馬齒更長之日乃遠
勞專使重辱厚遺邪為卻不恭負慚以謝。

又

寰海名藍群宗法社曩因主者馭失其道遂至諍訟
紛紜諸方幾視為畏途不有吾兄毅然擔荷將見瓊
樓玉宇幾被一莖艸蓋卻矣揖別靈峰倏爾睽違數
載待入院時擬趨迎萬松關左一寫往懷以初始還
山未便輕易舉動然促膝新新堂中當有日也院門
新蒞不無煩劇費神思所冀一持以鎮靜被以惠風
淑德則內外自無不咸宜者端知高明之宇應有妙
裁而野人獻芹蓋自忘其固陋耳遠辱專使承厚貺
謹拜手以謝不盡。

又

四安樂行品以不得親近國王大臣為說法者誡當
知親近國王大臣者必不安樂者也但弟拙直無營
之人偶為憲臣所知耳非弟有以親近之也乃亦橫
遭吏議此則宿業所召語曰作福不如還債弟實深
慶從此往愆昔尤又得清楚一樁矣不意遠辱存問
重貽吾兄之憂也公案結絕須待來春專報艸率勒
謝統希恕悉。

** 復翠嵒古雪和尚

不慧執侍先師凡一十四秋所閱鳳毛麟角象蹋龍
騰之輩無慮數百千獨于後起之英心愛伊菴與足
下為權奇可羨故每每逢人說項謂他日支吾道之
衰者必足下也雖今十數年來君吳我越而果熟之
香未嘗不日望其悠揚一世蓋歔枯然燼非有志者
莫與共相著力耳昨披來翰讀新錄喜宗風再起南
州抑亦知人之鑒竊有私慶焉辱命定刪媿非麟筆
姑鏡先德之成規而參校之諒不以為專也。

又

自慚怠廢無益方來復以業風鼓吹精日銷鑠所謂
臣之壯也尤不如人況其老乎先師頂相寧直趙丹
青傳寫弗的即我輩及門之士求其行言磊落宛爾
克肖早己指不多屈矣何幸清關湓涌漲起西江讀
尊錄而後深慶先師之靈骨尤在也豈僅紙上之炤
容如生哉玉浪慶公遠走青齊索語弁首珠林標礫
知為不可然又不敢峻拒來誠艸率應命統希炤諒
不宣。

又

音疏問闊八閱暑寒嗟我懷人徒勤夢想唯從禪者
持來尊錄得知杖錫南飛廣化閩粵莊誦法言真如
塗毒一擊聞者俱喪豈更有聾聵不醒之夫哉太白
一燈因兄手剔可謂光增十倍矣弟才非佛炤道媿
南陽特以虛名博譽致聳宸聽一期對揚紫閣不甚
取辱宗圖者賴先帝聖德海含耳弟何力之能為奏
請語錄入藏一皆先師道德所感弟非洪造且置身
法社無從況復演宣大內知恩報恩庶幾如兄殫躬
行道萬酬其一無奈年將望七百事廢弛去秋業以
天童院務委之門人㒥子少得縱情山水樂其餘生
第恨無因縮地一聆教言接塵快譚徒有待之三生
石上己耳專使忽從天降得悉起居為快種種惠頒
肅此具謝。

又

去春遠承遺問媿恧之餘緬懷故人不我遐棄又復
深以為慶也專人別後旋即就養佛日清峰碧澗頗
遂閒身僅一夏秋耳而業風鼓吹繼有金粟曹谿之
命後先敦逼推託無容因念金粟實先師起家之地
門庭高啟戶牖別開況乘之非人安忍聽其引類呼
朋相與日顛倒我衣裳也乃強起經理不覺三百斤
鐵枷又入項領奈何海內知交頻年凋喪先師門下
惟兄與弟寥寥五七輩春初雪竇復長往矣弟雖殘
息尚存然晨星曉月餘光幾何今叢林所仰止者獨
兄一人方登知命之年典刑未艾足當泰山梁木為
可嘉可賀耳未定縣弧何日因亟欲聞問特命侍僧
走候有願道對彌嶸覺華愈茂壽考康寧保我後生
不惟湖海有歸抑俾宗藩倚重多矣別呈不腆聊獻
芹私統希鑒納可任躍懼。

** 復雲門徹崖禪師

彼此叢林際茲凶歲想桂辛茶苦知不較多也先法
叔千秋慧命實于座下攸寄所俾長生久視而眉壽
無有疆者亦惟座下吐故納新充其營衛壯其元神
己耳乃欲退守丘園僅灑供而埽奉焉恐非人天所
以仰望座下之心至于不慧罹橫逆不自苟免者蓋
嘗學古而知先德于一闡提輩苟凡可以下金剛種
子則為其入泥水運冥權乃至觸諱犯嫉身蹈白刃
而如飴因稍師其意而自廣云爾敢云險夷一致同
風太上哉承惠謹謝。



布水臺集卷第二十七

布水臺集卷第二十八
住明州天童寺匡廬黃巖沙門道忞著

* 尺牘

** 與化山三宜和尚

鵰梟狐兔充塞祖園賴有二三老成輩為後學典刑
奈何哉石兄又長逝邪棟折榱崩弟不勝有將厭之
之虞聞兄為主後事極欲親獻生芻兼申慰問特以
廣潤之行無如馬首己東何石傘峰唯兄一柱擎天
尚冀慈愍聊通一線俾方來有所棲泊也薄尊乞叱
辦靈堂餘情萬種不盡攸宣。

又

天台真在天上弟自入廣潤來即甬越近事罔或知
聞況錢唐以外江西湖南直付之夢想而己兄歸化
鹿邪典席雲門邪抑卓錫皋亭邪憶初度在桂子黃
時預遣僧拜祝者欲亟聞真秏故也日前于吼山獲
讀尊錄稿本竊自望洋而歎復愍當世學者卒多河
伯知見因不揣珠林標礫之嫌敬著敘文弁首壽梓
山中以殺青未竟先呈數紙奉覽其有亥豖訛謬則
不妨明以教弟也寸函千緒神與俱馳。

又

獸蹄鳥跡交遍國中想西子湖方在顰眉捧心之候
雖妍媚未必倍常而水光瀲灩山色空濛應不失當
年態度況風流蘊藉有如兄者為之朝夕哉弟本固
陋無文而台山即煙籠霞抹勉而效顰其如十里一
岡百里一曲登臨則汗流至踵周覽則四望無涯又
安從獲盡其概邪雖然祖園凋喪莫赤匪狐莫黑匪
烏兄如起而振興尚敢附于同風千里之末若曰嘲
弄風月寧直不韻抑豈弟同仇者所願望于兄之心
乎梓壽法錄輒以俚言贅首兄不之罪則弟不朽矣
遠辱專使承厚貺悚惕拜嘉北風漸肅尚冀為法珍
調以時自愛不宣。

又

西子湖頭著一愚菴和尚所謂金屋貯阿嬌縱曰闔
戶高眠多方謝客亦此地無金二兩之說也太白山
門八字打開成年論月曾無軒車一過空山寂寞較
兄似勝一籌然鐵枷在項脫卸無因則相去兄之息
吹野馬其間又不能以寸矣何日愁人相見愁人愁
眉共結為痛說一番哉蒲輪之召果爾爰下崆峒弟
當首疏集福力決西湖之水俾同江漢以朝宗然後
甬波自赴東溟恐終不能逆流而上越彼曹娥三壩
也呵呵一笑三春好景消盡凄風苦雨中山色空濛
當別有奇趣應健飯為慰。

** 復天界覺浪和尚

翹渴之餘忽承手翰何啻晤言一室及閱雪嶠大師
末後定議殷殷懇懇所以為先法叔者至矣某不揣
愚蒙謬為越中諸君子勉襄後事非敢于雙徑雲門
二山之間輢輕輢重但相時度勢只應如此耳迦葉
師兄有言金剛舍利非吾等事邀師之靈俾先法叔
得配食國一之庭乃為僧俗弟子為其師者所急先
務至于己朽身餘總之前水後山又安往而不可者
高明以為如何。

又

向聞座下以弘法嬰難某時僻處海州不獲走一介
使通問左右然深仰剛中浩氣足起後昆怠頑增方
來志力矣昨森鑑歸自分衛讀策頭賡和具見法道
為公萬物一體之懷吾與座下復何間然哉若某直
道不勝業耳亦近為所識株連敢謂御長風破海浪
有如座下者第安常處變直行吾素覺一往晴空無
謂似得微雲點綴差有光景可覘云爾遠承遺問深
媿先施敬因封祝聊達鄙誠弗備。

又

道以情封知以見隔舉世類然獨不慧衰鳳自慚乃
吾師逢人說項曾不以雲月是同谿山各別為限直
欲混四海以為家破町畦而一之此豈尋常所可測
識哉匏繫一方無緣奉塵專使來正有東甌質獄之
行方在飄爾晨征報謝未遑款曲深媿不莊餘唯珍
嗇不盡。

又

專使去後即與靈嵒繼姪赴鞫東甌庭決大杖歸聽
臬司研審想別無重辟可加也所不去心者唯吾師
未出姑孰竊以為憂昨常禪至自石頭聞己飛錫天
界寧第為吾師喜喜群彙雲從將有在田之見耳但
道與世喪人心正危尤然天地閉而未開之象尚冀
吾師斂翮集㚇相時變動杞人之憂出自真誠知不
我誕也。

又

文王居羑里而演易其有憂患之思乎然孔子生篡
逆之世明王道作春秋予奪人之爵賞褎貶人之君
臣而當世諸侯反以玉帛見者不敢奸其禮以干戈
見者不敢逞以兵刑則又何也得非三分有二西伯
以旺化動殷疑匹夫空言尼丘以無民免世忌哉雖
然過在忽慢不思先德嘗以此責棲賢舜石門聰矣
竊觀來教獨抱深長思如此即不慧某亦得從茲寡
過況吾師寧復有後憂如前拙見之所云然者承雅
和後世苟或從果詰因則不慧三十韻將必賴藉以
傳豈僅曰拋磚引玉而己也邪。

又

先博山老人無恙時走天下禪流憧憧如鶩而叢林
遂為天下首冠今化去未三十年法雷不響法雨無
施法堂前徒有衰艸彌天與啞羊一輩食息于斯為
可歎傷又孰甚焉客冬聞大師將應信州緇白之請
往主其席寧直博岫寒煙藉以歔陽抑十八灘之水
將從茲汜漲矣既為則範公至自越州復聞法駕返
櫂白門正在憂疑頃承翰教乃知藏經傑閣陳案未
完然博山泉石豈真不靈遂不能令大師為一移幢
乎專使來弟適有青淄之行人事紛拏媟慢殊多艸
艸裁復統惟慈原弗備。

** 復華山見月和尚

杲侍者從華座納戒回邗極道慈悲款接與夫壇場
之整肅軌範之周詳可謂今日南山再見華峰矣禪
門學者病在莽鹵承當故多豁達致禍而毗尼之師
恆為律縛或不能造極玄關何幸大師慧山高陟智
海深臻起而闡化東南此法門之頹可使振替而可
立張者也若夫愚拙如某雖有此心抑年運既往徒
懷慕說之私恐終無所裨益後昆耳猥承獎藉益惕
淵水。

又

遙望華山片月風露娟娟不禁神思駿躍第恨無因
飛渡長江一睹記光華耳去秋九月謬承寵召入京
皇上求道方切再四慰留今春大壽遂不能敬致封
祝殊為歉然然每于　上前揄揚道範少申企慕之
懷茲者夏五之望得　旨還山水涸途遙遷延扺邗
僅一衣帶水復以天使陪從王程有限促席晤譚又
不獲願緣慳何如謹遣侍僧代問興居外　上所賜
二十五條比量衣裁凡三頂分一奉高座乞說戒禮
佛時披之幸邀福德為　上增益遐齡也所有不腆
敬呈別幅臨楮可仞繾綣之至。

** 復靈嵒儲姪禪師

兩書勞問備至兼以廣潤成褫惓惓之意辱念何深
但去秋謝事天童原欲煙波湖海雲水江湘即遯跡
五磊非素志矣況退廢之餘既病且朽復更重理舊
案邪聞郡將歸心台人戴德令行吳越在賢姪一人
指南足矣如拙輩痿痿羸羸者聽其恁麼過時何如
專候起居敬此辭謝雷始收聲天地己肅惟萬萬以
時自愛。

又

靈鷲一袈裟地印都寺之盡心焉于是蓋老姪之所
稔知矣自奇兄散席己來回翔天下尊宿不無其人
而卒屬意于老姪者誠以道德問學足以起寒煙衰
艸而被之快風靈雨者也然久默斯要不務速說正
以老姪方在四絕名藍為之姑徐徐云爾適今介在
堅壁清埜之侯矣則其灑埽奉迎又安可己哉先德
有言未有常行而不住未有常住而不行而尼丘孔
子曰我則異于是無可無不可唯老姪亦以是意以
踐往哲住則隨緣去則亡矣之景況遣情不作方便
直腰包頂笠抴杖橫趨豈不出他今人一頭地邪更
副以七言八句流水無心江海赴山靈常望導師來
當年默禱真如響此日天閽應未開雲裏錫飛千嶂
曉松門虎出百神陪楊岐栗棘好將護珍重迻來鷲
嶺栽。

又

賤恙以脾弱血虛不能將氣故致戾橫下墜乃庸醫
不詳脈理一投以溫燥之劑遂幾于殆蓋徒知膀胱
過由冷溼而不知歲月殫臻風勞鬱結之薀崇所患
非一候所傳非一經矣尤硜硜按方以治彼豈以人
之疾為憿幸直守古不通今抑禍烈至此何幸老姪
以痛癢關天下之心命來禪人無煩慎眎藥到病除
然究竟無他玅巧不過六味地黃變通而己遂爾取
效如響信知盡大地是藥非善財莫采亦能殺人亦
能活人非文殊莫辨耳謹謝弗備。

又

兩度出山動涉春秋佛隴原上曉猿靈鷲峰頭夜鶴
不勝凄清哀怨矣然為父擔棺為母執斧曲盡釋尊
茶毗淨飯大王之禮使一闡提輩觀之知吾門大孝
如此從茲棄倫絕物之譏無所置其橫喙則夫裨益
生民詎不大哉台徑萎華天風吹去而山川明淨如
洗道鎮欽風遠迎歸櫂不日霞城梱踰將使盲者視
聾者聽疲癃殘疾者頫仰而得正焉又何必三聖推
僧吹毛電卷而後謂之瞎卻滿城人眼邪法門運泰
抑何幸于吾身親見之哉耿玉老今世馮張第于己
躬下事尚未脫灑俾伊一口西江等閒吸盡舍老姪
其誰為之肅候弗備。

又

前數日亦風聞此矣其詳不可得而知也天城來始
審中間委曲彼婦之口可以出走誠今昔其有同然
哉但山僧自念法道波靡誰揭狂瀾而東之惟老姪
與山僧共有此心然山僧老矣無能為也己在老姪
春秋富強正可行道利生故今不必問其事之真假
禍之重輕縱有彌天過患山僧自出頭承當蓋木陳
叔也繼起姪也姪徐行而後叔耳責在家長言之自
然順聽千祈老姪穩處釣舟一切坐斷即山僧起倒
亦不煩挂念餘惟珍重弗備。

又

子與氏稱夷惠尹丘皆古聖人然尤德同而道異若
山僧之與老姪細簡生平則師同開先道同教外燈
同臨濟源同太白住同天台及其弘法嬰難也則罪
同條款所不同者靜躁之天殊出處之途異耳然日
者同有西江之行老姪以靈嵒羈滯山僧復以淮海
淹留均于中道頓轍則又何也自笑生無定力益之
業風鼓蕩客歲承淄青當道紳士兩辱見招推免不
獲自今將度大河而北維茲中春慶逢嘉運遂不能
班封人而致頌慊也如何所望壽彌高而道彌大臘
日尊而福日長造人等馬師住世方寶掌丕承先德
錫類後昆則我願也所有不腆敬遣侍僧布陳唯莞
爾而貯存之臨書可任縈懷之至。

** 復神鼎雲外澤姪禪師

聖賢不作大法垂秋寧曰陽山如線即先石磬亦大
都寥寥所賴支撐門祚如老姪之英靈後起者又安
辭厥責哉數秋雁斷衡陽惶寂持手札來乃知移幢
神鼎嚴寒沍凍不減諲老舊昔家風山僧聞之喜而
不寐者累夕矣然竊惟至人化物不專孤高峻己而
在大慈近人者誠以勞生薄祜昧者眾明者寡小知
劣見者多上根利器者鮮也若使輩輩如我則諸佛
無煩出世祖師不用西來即覺帝又焉事脫珍著弊
含容巽遜而汲引乎窮子哉足下自是高明然山僧
必以芹曝為獻者蓋欲老姪光闢化門以大吾家戶
庭耳可以光大戶門雖如佛果老人之闡化皇都未
為分外苟其路絕人荒即法昌之萬壑單丁恐無益
乎祖燈也紛紛裨販不耐見聞誠如尊札所云然天
下有道丘不與易醫門多疾自古類然彼真學道人
不見世間過豈老姪式秉化權顧于此輩反動生心
念乎所冀大哀曠濟不猒水泥寧舍己以從人母俾
人而就己浩歸湖海壯我宗猷此則山僧所日引領
而西望者也道遠鴻艱直攄衷曲統惟炤悉弗備。

** 復寶掌白姪禪師

青齊之行因北方道法久湮愚不自揣竊冀為之少
挽頹風耳不意邗上紳士數次來迎只得返櫂維楊
想老姪穩坐空山霜飛木落雲度秋窗其清況當何
如也大能仁寺自得百公繼席之後喜山僧無復返
顧之憂孰料老姪洎四眾又欲挽回南國復欲將雲
門為山僧逸老之計若邪秦望在他人或眷其谿山
勝常流連不舍而一寺兩門庭建置又失宜山僧夢
想久不及此矣至于能仁居在城郭以昔年之山僧
尤尚憚其煩喧況今龍鍾己甚之人邪晤期未卜曷
勝神馳。

** 與景星湛菴常姪禪師

覺帝金槍文王羑里人生禍患焉可苟免唯賢姪往
往罹諸蹇屯恬然以義命自安是矣然危邦不入亂
邦不居雖守道如尼丘不諱微服過宋之行彼台封
之危亂如此山僧久思安頓吾姪之地蓋未嘗去心
也今幸象峰席虛而南師諸弟子固奉山僧為菟裘
之營因而再三慫恿轉請賢姪所謂借華獻佛殊非
官路當人情者也緬維南師與山僧交契三十年象
峰之不得其人實山僧之憂也所以南師化去即命
諸子仗庇吾姪不意謀之不臧風吹別調致象峰一
袈裟地凄迷于寒煙衰艸者又八年今者之舉天實
相之足徵吾姪因緣在此抑天童雪竇剎竿相望而
象峰大梅爰處其中在雪竇不妨賢姪節臘四序得
展殷勤省問之禮在山僧則衰頹暮景時拭拂籃與
一過從禪室豈不閒消白日笑落空山也哉統惟星
言夙駕無任跂予望之。

** 與大梅幟姪禪師

昨在乳峰不期與老姪同聚山中法門骨肉笑語一
堂之上雖三日足使芥城頓空劫石消盡矣不審過
此以往更有此番樂事否邪承喚王山人到寺為諸
禪傳寫先師道容及山僧幻質不覺留連數月共計
百十來幅從此分形散影布滿湖江但穢惡無似之
狀不應與先師共宣流傳豈不閻浮提中又多卻一
場笑具哉山舍澹薄媟嫚王君昆弟統希鼎言曲為
山僧謝過弗備。

又

雪竇山水靈奇興建弘偉加以年代深遠事蹟浩煩
又今奇兄和尚從劫灰之後重安剎海再尊風輪功
鴻業大尤難頌說竊謂雪竇中興一銘雖作者如韓
柳苟非拋擲才力未易鋪舒也乃責諸蒙昧之山僧
則又何異羊耕而牛使之馳哉然既承老姪慫恿再
三復不敢固違明命胡話呈覽所謂醜媳婦不免見
公姑耳幸教我弗哂我是祈是禱。

又

悟公西堂越陌度阡為修歲好致感風寒匆匆歸復
明命殊不安也春行冬令寒嗽可痊否來翰上堂二
字以未拈香終不敢用是矣然尊錄卻又大書特書
陞座云者抑復何也夫座者即堂中之座也離堂無
座離座豈別有堂乎且禪典所謂陞座者即朝廷登
極時及國家大喜慶受百官朝賀時與今之官府朔
朢排衙時始登斯座者是也所謂上堂者即天子臨
軒顧問群臣與今官府坐堂比審者是也例知上堂
二字凡早參晚參皆可稱之若夫陞座則非為國開
堂與降生成道涅槃祝釐時不可稱也叢林凋敝古
規罔聞數年前有般杜田漢漫以陞座列于未開堂
之日此其人皆斗筲庸妄目不識丁如吾姪則出入
承明飫聞典故當世號為其文其獻者矣今復入我
法中則當力行古道式是方來豈可濫同此等而一
錯永錯乎故老姪謂上堂二字不敢用山僧直謂陞
座二字尤不宜用也然則如何而可當如大慧住雲
門洋嶼時稱示眾為近之尊錄己如翰披讀了璧此
還趙。

** 復涼泉承關主

某弱歲入宗門曰稽古太上高風逸韻若汾陽趙州
輩心竊向往之凡就大有道者十餘家中間五年黃
檗又十五年先師摩厲叢林頒白矣乃道不勝習思
日朘月削而學無成焉亦長眠豐艸己耳又為同門
推輓主天童遂有卮言重語若干秩露布諸方則皆
某之黥欲息劓欲補而莫由者也去秋感時謝事頗
遂閒身正欲一人半人所在俱到庶幾布袋盛米供
養知痛癢漢況涼泉相去宿春可造則詣座迨將有
日不謂虛懷好問教況先施而美溢箑頭尤深芒負
惟晚近亦猶夫人耳而行言炤往牒終晻曖而不章
雖其志趨縮朒無堅操而以河伯之知自封者比比
若也今座下欿然存乎見少若此則古道于是乎在
以古自汰未有不逮夫古者也法門起色謹為座下
企仰不淺矣臨楮軒眉可任神往。

** 復大中禪師

別後每訪雲蹤聞不住平田淺艸復出鏡水秦山正
未審孤笻何託忽接手示知在雙髻遠承天目流芳
近挹雪嶠雅韻想造詣當益粹美第恨無因少奉塵
譚耳辱諭淨明所以為某地者善不可加但日有台
寧廣潤之命且聞彼間陵迴阜轉山高隴長雖曰梵
剎其實即湘衡間一龍山也可以深藏愚拙意頗樂
之若淨明則襟帶嘉湖鹽官一派錯落如錦而某復
鱗廁其間彼耽耽虎視者能遂晏然乎是謂避溺而
更趨焚也色斯舉矣在集宜翔妨命之愆惟祈曲宥
弗備。

** 復六輪座主

山僧道慚往哲德媿時賢徒以年運既往謬為諸禪
尸祝奔蜂不能化藿蠋在高明固當擇木以棲如必
欲謾相依託則雖無旨酒敢不奉以趙州之茶東山
鐵酸之餡而道緣未偶殊可惜也然歲月不可把玩
老病不與人期興言及此即一刀兩段未名性燥
其忽諸所諭風鶴懷憂擬山僧振以道力不更諉之
業報使然者殊無別法但冀高座內不放出外不放
入內心無喘心如牆壁忽爾一朝瞥地則自然如靈
山會上五百比丘自悟本心如夢如幻于夢幻中無
有我人乃至能生所生父母無相無所生是中云何
殺除此欲山僧別作別為是猶病眼者自見空華而
倩不病者代為之除則非山僧之所知矣。

** 與黃檗出谷上人

滄桑迭變世界更翻幸黃檗一抔土賴先老人威德
之靈不一敗而塗地然危而卒定隍而復平者伊誰
之功則又皆道力有以使之然耳不慧向年參侍老
人于此朝斯暮斯寢斯食斯不第教詔之恩而育養
之德亦既中心藏之無日而可忘者也獨慚譾劣謬
為江湖尸祝尤苦業風鼓吹南北徂征迄無寧歲所
以先老人塔頭與座下寒暄皆不獲拈瓣香及通一
音之好負咎厥躬匪一日矣今夏素山義長老以省
覲來天童因其歸楚特遣躬詣塔前代展雨露之思
薄具齋金佑函俱不成禮庶鑒其一往積誠而己將
子無死尚復能來不審何年邀福庇得一注瞻剎竿
以遂生平哉臨書可任神往之至。

** 與基隆神英上人

緬違道範幾三十餘年寧止人面改遷而疇昔江山
且不可復問矣獨基隆一剎竿賴道力加持幸湛然
不動其俾常寂光土笑含先老人者不必論而來遊
來止如不慧輩之凡在依蔭中者莫不荷戴有加也
雞鳴風雨眷念當年未嘗不欲命駕西陵問津沮溺
而無如業緣羈絆行止非人何今夏以素山義長老
省視來天童因其歸楚特命躬詣座前問訊起居外
有齋金侑函聊將芹獻儻邀福庇犬馬未即填溝壑
得把臂兩山快譚十日斯乃生平至願也臨書懷想
不勝神來。

** 復佛可式姪禪師

來翰娓娓籌策禹門院事以諸方謗議皆出自嫉口
妒言欲山僧全身坐斷者極感老姪一片苦心然山
僧雖愚蒙不慧于大本大原亦嘗奉教于君子矣使
今以一己名聞獨畏人之多言至于濯濯祖靈皇皇
父業赫赫兄功竟爾棄同敝屣置而不問恐小夫硜
硜義難出此矧山僧頗循理道者但惟伏櫪餘生不
堪更受驅策重以近沾齒疾一痛幾斃今稍涉事經
思則炎炎火動食飲俱艱詩云如彼雨雪先集維霰
今也雨雪其滂矣奈何死喪臨頭卒不自圖歸休之
地也邪所以日夜促諸檀護早定代庖之人乃晦齋
諸君子又以車勞馬疲不能再陟諸方之庭計惟屋
裏販揚州咸以旅菴月子年富力強且受知先帝或
可釀致太平諸檀雖有此議然山僧若以為可是開
叢妒之門也若以為不可則搖搖身心有同臨崖之
木念水之龜又不能坐俟河清矣專盻來旌為一商
確之立候弗備。

** 復報國舟姪禪師

專人去後復取你討孔聞之檄與所寄吳興諸書為
之披閱一番不覺喟然太息益歎你介為之愚而杜
田之甚者請得以辨釋之夫稱人倫之至而為百世
之師者孔子也嚴善惡之條而示勸懲之法者春秋
也然為親者則諱之為尊者則諱之何也重君父之
倫而大生成之德也是故昭公娶于吳為同姓孔子
寧為己君受過必以知禮對之豈非為親者諱乎河
陽之會晉文實以諸侯召天子矣孔子則為之微其
辭曰天王狩于河陽豈非為尊者諱乎此尼山作春
秋之義明尊尊親親之道以垂大訓于天下者蓋如
是也今你為攻擊孔聞暴揚師過則于春秋家法大
相違戾反謂山僧為一孔聞忘生平道義難塞春秋
之責今山僧即取春秋之義著為說以聲古帆之罪
勘你介為之愚中間于孔聞則或隱或躍于你師則
極口揄揚所謂為親者諱為尊者諱此則山僧之所
飽習而淹貫者蓋孔子之春秋也若你暴揚師過而
謂屬辭比事而不亂者或出盜跖之春秋則非山僧
之所得而知矣恒言以城狐社鼠喻君側之奸謂攻
之則有城壞社崩之禍你尚未明其故又焉知春秋
之義哉謹將前說書出就正于你高明之介為然後
付剞劂以遍質天下之為人臣為人子者設有叛麟
經袒介為以非山僧茲說則當負荊請罪于報國之
門領取介為手中六十痛棒何如何如。








布水臺集卷第二十八

布水臺集卷第二十九
住明州天童寺匡廬黃巖沙門道忞著

* 尺牘

** 與空林遠禪師

士燮憂生蒙莊樂死雖拘曠不同至于均忘其羊則
臧之讀尚未見其多于穀之遊也況惑志于喪得咎
休哉乃今之若爾亡羊者又不專在橫目而在吾黨
之碩大者矣山空水涸萬木凋殘獨兄一人徹本無
生去華存實惟能齊物我一禨祥蜉蝣人間世出世
等舉無足以嬰寧又何貳于夭壽而云慶且贊邪雖
然麟鳳之為祥也珠玉之為貴也不自貴祥而不能
必世之不貴與祥也稱觴九頓三祝華封所謂我用
我法兄第任之己耳俚言微幣具存別幅惟冀慈納
弗備。

又

手教所訓諸方事非愛弟深至不爾然愚衷竊計外
寧必有內憂幸諸方藥石弟則弟生矣辨云乎哉茲
者山中勤舊勖弟臘八開戒屬先制不可擅廢而天
童動止向為諸方繩準非大方名德如某師為二師
亦無以光昭先烈弟為慼然曰如我空兄者所謂佛
祖不為以瑣末干之可乎況某何如人者屈無上之
尊罪莫大焉請更計宜者則又進曰首開滹沱之席
者顛普化也而兄眎運公恆白鷲嶺之椎者妙吉祥
也而師兼七佛彼空師養志就閒以荷法耳豈真傲
倪萬物不空我相哉且方丈與彼所謂相視而笑莫
逆于心者苟藩垣未破曷稱焉弟卒無詞以應謹遣
侍僧告白惟辱命之。

又

靖退之節雖知足之分生而素植然自友朋之教益
多矣而兄之教弟尤甚故今獲放懷于青松白石之
下豪毛兄賜也客秋屢欲過訪但未卜雲蹤攸寄及
鹿宕來知在姚之山南北間則弟患渫瀕死雖今艸
鞋稍健聞方受供城中恐過而勞煩主人則又大不
便也特遣侍僧走候區區豪素不盡欲言。

** 復白雲鹿門西禪師

六十不造屋七十不造衣此方內常譚耳若夫出格
而遊方之外如趙州八十猶行腳寶掌千歲走支那
則兄與弟輩不過出幼孩稚而己六十二而造殿矗
雲霄正是其時彼五十稱壽而勞人遠祝不亦笑殺
二闍黎哉忙不及走候恕不過督。

又

承諭四明法道全仗天童雪竇五磊三老牚持走天
下衲子造福一方此在我費石二兄良然若弟者本
錄錄無所能人頃以風波屢閱憂畏嬰心彌益虺虺
徒彰殘朽而己況毀求全而日至過欲寡而未能進
退方維谷敢曰不采無窮高自矜伐哉白雲古香火
幾燼賴法力復然耳然山在有力之家終必負之而
趨何幸掇而聽贖此殆天誘其衷語云鄰有喪舂不
相況兄以稱貸命但環視周身除楖栗敗天公外無
長焉盡底掀翻得綢一匹布一端附上聊充交關酒
水之需云爾統惟海含死罪死罪。

又

法駕踰錢唐半載矣每念白雲出岫朝莫斯還豈長
令碧嶂丹嵒寂而無侶邪道者來知返錫郡城不能
出山敘闊奈何辱諭郡侯韋君須弟同入天童為二
家取和之說使弟聞之不覺仰天長笑且頫而深悲
也夫費兄不知何如若弟自顧竊為佛法中人業唱
道二山矣職在開鑿人天俾薦本有而超然塵勞之
外者乃不意自有怨結致煩塵勞中人為我輩取和
昔阿難晨朝乞乳為世尊身小有疾維摩詰責言默
住阿難勿謗如來莫使異人聞此麤言於乎身為知
識須人和會是非如斯麤言又堪使異人聞邪韋君
幸無維摩詰護惜佛法心使有此心將以我輩為彼
恥又肯親出此麤言邪兄得無近韋君而謬聽乎請
更詳之。

又

正想光儀忽辱手教彷彿如同面晤第恨經年以來
異見異聞之事不獲焚膏繼晷為一長譚耳兄為韋
君留城數月卒就空王寶殿而弟自先大師告寂至
今將百日中間奔走雲門退五磊虛廣潤勞而無功
如此徒以後事襄大師博道路之言然則弟之虛名
又何如兄實效也大師蒙厚賻而餘波復及不肖何
邪謹此復謝無任神馳。

又

歷攷古今弘法嬰難自師子尊者以下無慮數十輩
類皆瑰偉權奇生知博達之士豈大川利涉必需善
水舟師而艱險危虞天固不以等流嘗試與夫弟本
碌碌常行乃膺天私篤亦得隨墮其中顧何福要天
而幸躡昔賢芳躅哉今兄獨為弟拊膺致歎者得母
以弟尤存世俗知見即以世俗所應唁傷者而唁傷
弟乎深荷厚遺更銘雅愛不盡不盡。

** 與臺山梅菴宜禪師

廣陵一別不覺四見青黃仁兄雖善藏六其如豐干
早己饒舌故弟稔知松門寒石之間有所謂伊人久
矣然彼此薶身千丈嵒前無因擔簦造謁日惟引領
遙望赤城一片霞而己去歲之秋忽接老人訃音奔
走涕洟方殷泰山傾頹之感而私心自計竊有之子
我覯之歡乃舟扺曹娥又以靈輿歸四明不果願然
猶冀事竣言旋尚得從兄一步石梁之梯詎意夙業
深重陊茲彌戾車中雖今天台咫尺雲連太白之峰
而俗務羈人無由擺撲加之神勞病作跬步難前故
特遣侍僧走候春深霧重萬惟珍重四大為法為人
自愛弗備。

** 與雙林山幢禪師

前渡江邀金栗時于虎林得接手詔𢟪然見黃居士
不泯先和尚德業與兄存沒無二之心即欲具箋裁
畣以年譜雖己脫稿業鋟刻未完是以遲遲至今前
書所以有援雲菴之說者蓋山中兄弟正惡有以私
意具述如來教云云故耳今幸屬居士直筆吾兄相
與討論則先和尚末後光明自應與歲月不能老矣
彼此同為佛祖兒孫以筆舌不相饒至今雌黃無己
時弟心為之恫然日久況同一師學奈何其抑人揚
己狀中千祈勿以片字加人庶泯末世諍競之風則
法門幸甚惟兄與居士斟酌之年譜率略恐無以表
章和尚冀裁正為感弗備。

又

阻江越邑烽火連年去歲稍通魚鴈聞法駕復出隊
江淮邇來想己還山矣雙徑兵抄盜掠無寧日而上
剎在臨餘之交不審鼓鐘魚磬尚鏜然水畣山酬罔
或差敘否匏繫一方動止有礙既乏夌雲之錫又無
縮地之謀何時對譚一傾倒邪特遣小師走訊乞惠
德音以慰饑渴。

又

黃介老履道存誠期紹千秋絕學乃父子遭異變豈
禍生有自邪抑無妄之災與若無妄之災則楚書曰
楚國無以為寶惟善以為寶我善矣而彼不自以為
寶于我何若禍生有自則無論學道人不得為君親
報復律有明條抑天時人事何如而甘自冥冥決事
哉可哀亦可悵也兄從江上來或知其故幸以語弟
弟思白衣操三寸管能表章吾道庶幾斯人焉。

** 復淨遠禪師

湖山明媚風日和融造託幽玄扣關問故飲最上之
高流飫稱心之雅論開窗對古碧迻榻就青陰弟于
茲時蓋忘今夕是何夕矣乃塵纓未脫仙苑難留徘
徊松徑話別谿橋則又何啻下嵩山兮多所思攜佳
人兮步遲遲而己哉次日即趨神道路訪靈兄于皋
亭之西塢承翰簡遂不能以時裁畣媿惋如何武林
谿口弟己處處誌之矣未審他日再來還識桃源路
否。

** 與隆慶唯一禪師

語風老人開法從心之餘可謂八十翁翁入場屋矣
但其真率不事事過慈明其于紀綱叢林弟竊有杞
人之憂近聞在嘉禾得兄為第一座此真所謂魚之
有水法社之隆弟將計日俟之但今叢林師法大壞
而學者知見如惡叉聚弟每思得南公舉止演祖手
眼之宗師而又挾先師之位望者數十布滿天下則
法門痼疾庶可救療然上之化下捷如影響況語風
法匠耆年又有兄之俊拔者為之激揚鏗鏘乎所冀
放出南山鱉鼻長沙大蟲或入室或垂示必深錐痛
劄去其膏肓必死之疾則吾人幸甚後昆幸甚。

** 與寶慶南源禪師

還山四十日中間開戒結冬分身支應不遞有失候
問然每詢之往來禪者知山門鎮靜道體如宜想今
元正啟祚萬物咸新即日恭惟起居多福必有征而
無己也梅惠連以纍代簪纓一朝落魄旅寓江東殊
可惻愴前僦屋延壽王界蓋去天童十里而遙以地
方寡偶不果居客歲白雲兄及黃蠡老與弟商量惟
側近上剎處最幽深得山舍數間安其妻孥彼既樂
嘉遯則鴻鴈有中澤之集復朝日夕月乎兄當自忘
其遷􃂁之憂矣瑞艸生庭不無多兄一事但念其家
世奉先黃檗老人虞卿慕義彼何為者況流先德之
慈哉乞尊裁示下何如。

** 復寶壽遠門禪師

去秋之暮遽以弘法嬰非常之禍由是奔走東甌往
來郡會者凡十閱餘月即龍唐新住皆不能遣一介
行李致訊左右媿歉媿歉令先師石兄和尚一代宗
匠豈人微言輕如蒙輩者所能暴揚一二且又經浪
師如椽愈難碔砆並玉矣然既辱明命兼承好木材
公遠來不敢以鄙陋固諉謹按令師生平得序文二
千五百言銘詞四百言附柬塵覽不審堪上石否幸
賜教餘惟珍育不既。

** 復東隱玉如法師

天上揚州一旦鞠為茂艸獨東隱賴道力巍然于破
戶頹垣之側董氏持來書知興居與法眷勝常喜躍
可言退耕山寺盎乏升斗之儲而口門饒有數丈闊
加以累歲禾麥無秋民間道殣相望苾芻與檀林俱
斃奈何孟擬燈後以分衛來兼省諸道友乃為大眾
堅不聽前故某禪特分丐維揚所望鼎言吹歔如同
晤對為感乾師傳侍者失簡收己逸前狀煩再書來
當有以報命也。

** 與石盂慈築法師

別來數載道躬何如若弟則髮白面皺居然衰頹老
翁矣返思三十年前休夏寶山散步黃蘆苦竹間一
誦功臣政橋上山萬重橋下水千里之句則寒清入
骨至今牛澗嶺下路猶或夢寐踐之乃匏繫有眾之
累不獲重理舊楫一探往跡奈何渴想高誼無緣對
面短函候問不盡鬱思。

** 復全一禪師

一月靈峰竊聆緒論心神俱爽卻為業風飄蕩更墮
羅剎鬼國昨帝城來詢知道躬多福清白之家風愈
舊赤窮之活業轉新獨弟不解作何罪垢桎梏天童
雖今能一筆勾下超步靈峰其如四方喪亂分衛無
門未免多卻法如一番波吒也相時而動動罔不臧
兄必為弟肯可矣蘭若固清幽終是瀕海之鄉密迻
一步似更深穩己語靈峰知事代弟埽榻恭俟惟冀
不吝慈悲是禱。

又

蒙兄成褫得遂肥遯之思青松蔽日碧澗長流可謂
安其所樂終產矣奈負乘致寇虺蜴為災幾欲奮翥
長征遠翔天外復虞孤兄三載周旋所以措置靈峰
之意然陟險蹈危未免以日為年諸般廢閣候問差
沱正復臨風悵望不虞手示下頒又審道躬嘉勝殊
為快慊但論月留雲之致日就荒唐尋梅問水之蹊
己成茅塞非但曉猿夜鶴共佇清塵而屋角新篁尚
有待于披拂也敬迓玄旌速期命駕。

** 與本愚禪師

倏違道範三見青黃然高明之宇冰雪之懷未嘗不
在羹牆寤寐中擬以道路稍坦夷非過訪則邀迎庶
幾風雨雞鳴相見匪遐乃本僼來聞己沒婁江涌石
頭城豈不益令人瞻日月而思悠悠邪茲因侍者匈
建康想虎座猶在三山二水間敬遣問興居南山南
北山北雲蹤所憩定以語我俾他時得鷦鷯寄一枝
也若弟之謝事天童知聞飫矣故不贅。

** 復鑒吾禪師

客冬有短章奉候兼奏謝事退耕之說想己達之慈
座矣昭陽賴道力不惟無首領之虞而雞犬桑麻猶
然化日光天邇來聞益歸命三尊從此天人將熾盛
庶幾修羅亦衰殺恚瞋獨弟四載天童豪無寸補迨
今投老空山復受有眾之累支繁幹折得不閔傷然
叨在月愛三昧中或幸而免耳茲因化士匈淮揚豈
曰九里借河潤正以春風改律即日恭惟起居多福
特申訊問可任葵傾。

又

翰教諄諄極承雅愛然至人化物不有己躬所以地
藏恆居地獄迦文亦降跡娑婆夫地獄陋矣即娑婆
亦異方賢聖見聞隨喜多生下劣心者則何利何名
而迦文顧樂生此土誠以佛心所緣緣苦眾生蓋思
有以拯拔之耳彼青齊僻在海堧禪道佛法不聞可
知因客冬大覺之請自鄙愚蒙敢云吾道其東亦或
為之兆乎且歲直奇荒抑弟不佞又不能卻夫慕羶
之徒人貧智短計惟暫應山東少弛祥光負擔不謂
其不可遂有如來教所云也語有之見可而進知難
而退當此紛拏之世弟亦將三思而後行若夫冒利
沽名辱乃宗黨吾知免夫冀寬高明之慮幸無憂勞
是請。

** 與同參友人

違教多日時一往動履蓋得之唯兄者甚詳頃歲來
非但側身西望即積翠亦邈如山河矣豐艸之野兔
正喧高崖之蒼鷹未放豈道不與時強邪抑老漢無
意後昆邪然今世道方交喪學者例乏行腳正因而
一等為人師復大張聲利而綏之來如二豎子既據
中堅矣彼庸醫復讙譊其側雖俞跗奈何則兄之引
退蓋宜而未可訿議者然孟軻氏又曰兆足以行何
也亦盍為之兆乎因風候問尚冀順時保愛弗備。

又

范蠡為越謀吳卒滅吳俾越以霸矣復逃越泛江湖
自號鴟夷子皮凡三而舍去皆致產千金何經綸之
宜于國家若此聞足下亦然募湖山不食之田而樹
藝之地力自盡故凡所以飫四來者皆不檀而辦雖
足下三十年諸方豈以钁頭邊事與圃農自老者較
賤良然在阬滿阬在谷盈谷道之施設亦無往不玅
有如此邪或疑足下有道是矣不大行而小試俾媟
吾者為前聲奈何予謂此正足下之有得于道者也
今之城隍聚落三三五五豈乏拈椎而豎拂者使足
下不為此而為彼則人之媟之也將愈甚廢而中權
足下有焉亦以我為知言乎否邪。

又

兵戈繹騷連年纍月而寶坊適當孔道非法力則蠨
蛸將在戶矣鐘磬誰偕金鼓齊鳴哉矧珠米桂薪之
日食堂鶩去雲來猶覘悲願之深者獨某前後太白
靈峰豪無佐佑而兩地禪者日往來行李踵接于庭
雖滄溟無不翕受而沾濡莫己得不太無猒生邪近
況何如敬此訊問。

** 與秀崑道舊

奉違教言倏己五更裘葛多傳六環金錫或夌邪水
或挂八公不定在水一方故每每徒向蒹葭結想耳
上剎旁城隅兵火之後可保滿架薔薇沿隄榆柳青
青依舊否某邇來謝事天童退耕山寺不異出岫雲
夌霄鶴庶幾今春散步蕪城定與高座再酌廣陵濤
上方水潦倒尊前有日矣又以大眾留夙懷莫展可
如何因鴻便敬此候問興居時寒更冀為道珍愛。

** 與聖阜上人

往歲秦山過煩神用調燮又以卞急之故深負雲門
諸公呵呵所不負者惟大師一人而己上人棄儒從
釋固知不為刊落情封然既墮身三寶則天殆假上
人以入道之緣也無常生死摩竭大魚凡在有識誰
免噬吞所以遠公有言生由化有化以情感乃至靈
轡失御生途日開方隨貪愛于長流豈一受而己哉
如此則雖爾我極生猒離尚恐錮習難痊況寒而增
之沍燄而益之薪乎所願上人捐國棄俗膏智車秣
明馬涉江浮海庶幾送者皆自崖而返則上人自此
遠矣若復徘徊眷顧甘與世緣俱盡正恐禍將彌運
為之奈何剎那變易會面難期肝膈之語統惟神炤。

** 與澄霽上人

別來嘗想高懷幽韻第恨無從促膝快譚耳大隱菴
庭前梅當益蒼軒後竹當愈翠以至敲風而吟邀月
而嘯在二君必倍有佳致而無如我輩年運往矣鶴
髮龍鍾生意落穆無復昔年態度何然足下方富有
春秋及時有為正其宜者因風訊問曷勝神來。

** 復南山塔主

先師墓銘上石承諭出貲相助夫為人後者以丕承
先烈為孝況不孝非僅傳太白之燈且又忝繼先師
法席豈于身餘敢懷鄙吝正以有忌不孝名襲先師
餘芬欲多方而排擠者若如命祇承將謂于足下有
所關通故沉吟至今耳然不孝聞昔古德有入西山
者有菴大梅者有眯其雙瞳如歸宗常者有終身不
道其姓族鄉邑如三祖燦者初未嘗不願其閒名立
謝而流芳遺烈至今未沫豈非逃名而名我隨避名
而名我就者與借非其人縱鐫泰華之山勒龍門之
碣將見人同勢滅骨逐塵消又烏識其誰氏之子哉
故不孝嘗詠龍山有曰碑版尚空專甲字江湖偏譒
隱山名堪嗟無限方墳客春艸年年帶雨生蓋此意
也則不孝之從違可知矣伏乞足下即如媢嫉者之
心抑恆順眾生不孝將從事先佛之訓焉聊助不豐
深以為媿。

** 與徑山古囊監院

進以禮退以義得之不得曰有命此孔氏家法也況
我輩出家兒漚觀剎海電拂聖賢者哉且人生一飲
一啄莫非前定使山僧依報合在寶山遲速要當有
日設若不爾雖奉敕住持而雲居一粥之緣早預讖
于瑤田莊之土地神矣聞費和尚目下己入院足下
自是高明恐稍存意見則傷山僧法體非小故特遣
圓鑑以鄙意來疏通幸足下即以提挈山僧者擁戴
費和尚則銘刻正復不淺矣短章如面有冀注存。

** 復月章瑜侍者

聚散風雲浮漚起滅從何而得山僧之壽誕而足下
與眾檀必欲行世諦禮并白將泰山邪水之官路當
作人情哉一行作住持即苦多樂少寧有承乏他方
院子便憂天下之憂而憂荷擔越州之大能仁寺顧
反樂天下之樂而樂乎山僧年登耳順百事灰心即
今還轍廣陵不過圖完向歲之殘局至于興建法幢
非但無福亦無此心力也結箇鐵頭茅屋于長林豐
艸之下饑來喫飯困來打眠庶幾畢此餘生斯為厚
幸矣不審有此大因緣否鄉紳諸大檀護處乞為我
致謝不敏餘不備及。

** 與泰雨徹上人

客冬過我匆匆別去殊為媟嫚日者歸與念動竊欲
取道琅琊則九仙五朵之空翠浮天悉縣馬首緬懷
昔人遵海遊觀不勝憑弔往跡之思矧辱金地主人
遙從海上招手也邪第參隨既眾未免取擾上方為
可媿嫌焉耳相見伊邇統惟垂炤弗備。

又

一夏之中叨蒙雅愛得放懷林麓日披襟以當無價
之松風天上即不可知人間清福己受用極矣睠茲
青山白雲顧欲別而難離但揚州專使再來越國簡
書旋至人既勞于奔命覺高臥殊為不安秋後三日
將俶裝就途念星月天同河山地異從茲會面未卜
何期猛擬造城言別又恐炎蒸酷暑應接為勞謹託
管城君專申致意人事紛拏惟冀善為珍嗇金玉自
愛臨楮可勝縈懷之至。

布水臺集卷第三十
住明州天童寺匡廬黃巖沙門道忞著

* 尺牘

** 與靈峰權長老

杖錫出山後每遭六群搆釁想八部神王隨錫而往
不然何物非人乃爾規圖得便邪彼眾師首雖今暫
出未必妒心遂歇然山僧近讀大乘修多羅所說波
旬央俱賒鉤大略十有二種心懷我慢瞋恚無舍其
一與樂住阿蘭若志存煩惱不動亦一而惡魔伺便
反不與焉者何也內心不著外終無障耳戒期結夏
旋至一眾咸思表率而歸安化士歸復有米若干石
差足支持兩月向後闕乏安可預憂所歎爾我不幸
生末法中為佛弟子若不堅佛利生之志弘佛接物
之心是謂孤佛恩德縱有別作別為而十二魔鉤在
所不免為可懼也期早返幢無勞眾望。

又

跋涉如許山川往來泥濘中行使我極不安也歸山
少病少惱不疲勞邪此時結夏否早晚與兄弟說話
要須十成嚴密登千仞困九淵極必與之俱此黃龍
道法所以光大一世也然深錐痛劄之餘尤宜導以
佛祖行言一俾沈痾錮習潛消默奪之淘汰功深或
有羽毛相似者蓋今時學者卑固而頑而鄙高亦為
戾為𢤱種既敗于今禍必鍾于後雖山僧尚有一二
不免況末流乎演祖嘗云我無法寧克勤諸子真法
門中罪人矣不覺叨呾如斯者想能備悉此意耳。

又

你我既忝為佛祖兒孫當以道契為主豈可以勤省
儀供為事蓋先和尚素有明訓矣道遠途艱且尋常
改歲又非大吉慶事而顓人走數百里何也山僧二
嚴多憾浩歸湖海雖抱龍門之悲而老病相仍可奈
何聞慕說及遐邇駸駸竊有風行艸偃之意豈以寒
冰三尺戶門與人爭旺化抑眾知向方則兆足以行
為可喜也所引魏公焚諫艸以況近事是矣然佛果
作俑評唱佛鑑力言極諍使其章疏焚祕不傳則緇
門警訓後世何從見而載之應知二老當年殊無所
忌以為作既自我矣而欲諱之人也何為昌言拜而
聖聞過喜而賢噫嘻聖賢我知之矣今公既以為言
旋即付之丙丁童子無煩致慮不一。

** 復道峰清長老

可止則止可速則速察人心之向背為杖底之去留
稍有濡涊不決即為時輩描模此住持去就當如衲
子之輕斯則善矣者此也既本山檀護力挽何妨仍
舊解下腰包己甚之行至人亦有所不為焉山僧青
淄之赴以大覺專使相守一年迫而後應然桑榆景
晚那堪長苦風塵亦匪久即拂衣入山耳江南江北
相去途遙為法為人尚須自愛。

** 與廣潤融長老

凡為一方主者貴在弘道德張教化其次在知人情
識世務至于落筆成章吐詞為訓亦其次也故或有
志于道德教化而不周知人情物務祇名本色擔版
其或人情物務頗亦周知而道德教化缺然未免世
諦流布間有二事無虧矣而落筆吐詞不雅馴老師
宿儒難言之則亦不能光遠而聲實有燿今你不幸
忝主一方則三事在躬無容推託其敬之慎之母貽
山僧之憂為切屬。

** 與大覺昇長老

度夏五蓮雖為泰雨徹公苦留抑聞北兵駐邗諸菴
寺鞠為養馬之場故遲遲吾行耳五月初旬揚之紳
士催符復至始知淨慧一剎獨保無虞但既放下藤
條不當曳起又行俟夏末動身則可少慰主者之心
矣爾我雖急于行道而北方所重唯在一往動履所
謂道眼精明不知復不問也今你不幸而行道于北
直須身身矩度步步威儀久而弗渝當有信而歸從
之者然為一方主者法應如是不專北地為然也至
于用人之際尤宜寧質母文寧拙母黠蓋文與黠者
多失之專意妄為而質愚之夫辦事或不足于以壞
事則罕矣道途縣遠不能多屬你其善為住持庶免
山僧憂勞斯為孝順之道也。

又

執事輩來以江淮戎馬騷驛欲山僧還轅北海化彼
東方理固不可抑廣陵專使相守月餘日催渡河之
不迭矧化人擔子山僧出門之日業己卸肩于你語
有之其父析薪其子弗克負荷你惟自著力負荷之
耳法社傾危莫如今日你我忝為佛祖兒孫豈與有
其責之人忍見門衰祚薄徒含垢包羞而視息人間
哉又男兒自稱丈夫子既生閻浮提中苟不垂教法
于千秋􃂁芳名于後世磊磊落落自利利他是謂空
走人世一遭其可恥又孰甚也邪山僧衰朽無能恥
實有餘所望幹乃蠱洗乃羞則在你之臥薪嘗膽矣
聞明首座既住濟南宜遣一介使者通聞問為是。

又

山僧忝託雞峰末裔則靈山慧命竊有攸關頃者謝
事青州竟以大覺全肩委荷于你者亦惟你側身行
道克己惠物俾濟北沿流靈長不止則山僧與從上
列祖方賴你岡陵視息奚啻黃髮台背眉壽無有害
而己哉苟不如斯縱使山餚海饌大地為盤奉獻將
來抑夭折憂虞之不暇尚何心而納受乎你既函丈
空疏復勞專人遠至得不益動山僧忉怛之思也邪
後凡世禮宜一概俱蠲你當體悉此意。

** 復神鼎僼長老

秋嵒至自常德持你手書述你近況頗慰遠思神鼎
寺古山深田腴壤廣塵囂既遠吏卒不呼于此堅志
行道未必一時聲名暴起久久自有一分光彩出來
山僧可庶幾免西顧之憂矣但恨年運既往日就衰
殘分心代勞之人益希且怠雖今普化直裰象骨難
提所有末後句子無不一一理會得當便饒遭他授
記不妨祇活三年其奈院務殷繁瓜期無代當此西
山暮景詎堪鞅掌為勞詩曰誰能烹魚溉之釜鬵誰
將西歸懷之好音正恐好音有懷而西歸難待耳興
言及此可勝傷嗟。

** 復幻楫濟書記

別機來見你手字畏同今時奔南走北騖利馳名之
輩故晦跡湖山灰心林下許你於是輩獨出一籌然
因是輩即甘為本色擔版亦尤之乎五十步而笑百
步者耳釋迦老子不勝眾生頑慢之憂尚特生五濁
惡世與調達尼乾輩共王閻浮蓋我之道德果超於
彼則邪不勝正彼將自化不則我之負慚於彼也多
矣當亟求所以化彼之方況因噎廢食而欲離異之
乎故山僧尋常語學者你輩不須學佛但學水牯牛
則善矣夫水牯牛者當東作方興之候不惜為人牽
犁抴耙帶水拖泥及其千斯倉萬斯箱而西成告畢
也則大功不宰曾無粒米之沾濡至不幸而摧於龍
鍾死於刀砧也則筋骸血肉骨角皮毛咸為世用而
無或棄焉水牯牛乎吾師乎吾師乎水牯牛乎是故
學者苟不以水牯牛為師則豚犬而己今之騖利馳
名者是也猒豚犬而復願乎其外抑不過如獐獨跳
之徒耳何益於時哉請詳之慎之當不以山僧之言
為誣也。

** 與冰菴張居士

自怪一生無定力尋常多被業風吹應菴老祖蓋為
山僧狀厥生平可怪去秋邗溝住未席煖而青州專
使銜命至再春杪將弔東海之風首陽之蹟於臨淄
即墨之間矣不亦去國滋遙而思人倍甚乎權長老
出世未久後嗣無聞慨行業莫有為之捃拾者今其
語錄乃得居士不辭潦倒曲為敘首非直不朽五磊
殆將不朽山僧也幸何如之世界滄桑先德語多散
失人間久思彙刪宋元以來諸錄定為一書總名續
古尊宿庶幾不隨兵燹湮沒念此非足下莫與共也
俟明春歸邗舉之衲衣一領非作人情物事願言朝
夕服此無斁乎。

** 復大溈慧山海孫禪師

五峰老人法脈如一縷繫千鈞汝師養拙獨承記莂
厥荷匪輕矣惟汝服勤最久潛符密印業亦有年在
今溈山法道之隆替責在汝躬苟能如應菴之起虎
丘厥後當浸昌浸熾又何必以門衰祚薄為創心也
哉拙公圓逝後汝獨毅然走使五千里外奉迎雪竇
老人主席誠為盛舉緣雪竇本山修造未竣故不果
行今復十載使者頻頻相望于道則汝為溈山一段
苦心人神當亦共鑒聞雪竇和尚尤然力辭不赴山
僧以為汝雖監院業己說法傳戒亦即匡徒領眾之
長老也法席不可久虛汝自住持名實俱稱而紛紛
外請似為不必來儀種種過于腆厚令人素受難當
謹對使登嘉致謝小參數則生機儘有語脈亦清但
中間欠于脫換未免有重複之病當自知之。

又

先師門下十二人中長恨五峰法兄道韻孤標而後
嗣不蕃披蓁同慶僅接得一養姪明公紹修其家又
復溘先朝露明公既爾付授於你然則千二百斤擔
子非吾孫誰克肩承巨業此老僧去秋所以因專人
三復叮嚀申命你者總為五峰老人法系不忍視其
中斬耳今吾孫能遵祖命慨然瓣香拈出可謂繼志
述事善能有加哉但先德有言明道易守道難守道
易行道難唯吾孫轉難成易母使慢易滋難日就月
將光前裕後則老僧亦與有榮施焉吾孫其勉之。

** 復雲居顯孫禪師

丁丑之春獲晉光儀於太白山中一往駿賞之懷自
信不減支公道林但此時足下方銳志功名未敢以
選官不如選佛之言進耳詎意陵谷代遷天若驅足
下以從我語云非常之事必賴非常之人人如足下
何如人事如佛祖之道何如事所冀資深以造臻於
巧力不到之地然後起而恢張吾道則法門幸矣若
寡陋如老僧者直道周杕杜而己寧煩高明依託哉
願言勗德不盡鄙思。

** 復季超祁居士(附來書)

駿不肖雖未獲深託道契之末然久遊老人座下
獲瞻仰浩氣勁骨如泰山喬嶽可望不可攀者非
一日矣數年以來道風遐振皆古人之厚德高致
非晚年末法可一二見者企渴之私益切寤寐不
肖每尚論古今之際雖代不乏人大要較之古人
漸遜漸下者蓋古人皆唾手名利之人其氣骨高
出于名利之上故棄若敝屣耳入此一門自能主
張大法振起先宗後世之人每每不及名利之格
而退處于空門之中間有一二發明大事或未能
盡脫流俗鄙劣之習焉得不遠遜古人而出其下
哉如大師者正所謂唾手名利之人而浩然棄若
敝屣者也早己具古人之器量焉得不遠出今人
之上乎法門似盛而大衰何幸得大師為宗門柱
石使末法庸流猶得見古人存心行事此真法門
之大幸非不肖一人之私慶私慕也又去古時遙
或坐儱侗之大途或墮穿鑿之稠林如大師久得
老人迅絕之旨固不必言近聞一二拈提皆古人
閫奧中事仰窺大師于迅絕中自有古人深密之
妙用此又豈近時可望一二哉救儱侗穿鑿之二
弊非大師而誰望乎極擬趨聆教誨奈病廢己久
跬步難前坐是不能渡慈水登五磊以申翹渴遙
望慈雲曷勝炷香頂仰之至。

先師無恙時蒙昆季種種弘護以至餘波及于不慧
癸未開法天童尚荷寵光加被可謂德周兩世豈曰
尋常知遇己哉然五載以來無寸楮相聞問者誠以
君子千里同風且重煩左右裁畣故卒安其愚陋耳
乃辱教箋多所溢美之言極知高懷與人為善而聲
聞過情不慧又何以對畣天人邪竊謂入此一門非
但名利關頭而坐在埽除名利邊無入泥水為人心
亦未免流為定性聲聞總之意中纔有所重即過犯
丘山自非髑髏粉碎者未可語于佛祖之道也法門
將及百六之災奚啻似盛而衰使我輩今日之為法
門者咸如令弟世培先生可濟則濟不可濟則捐七
尺以殉之然為法門存典刑則可尚不能與波旬爭
旦夕之命況苟且依違其間此不慧所以慚披來教
汗流至踵而頫仰為之不可者也晤言何日尚冀後
圖。

又

別後不謂龍蛇起陸血戰郊圻獨平原深居無恙豈
非道與之城德為之塹所謂長安甚鬧而我國晏然
者邪塔襄雲門克終其緒皆自諸檀弘護與居士之
靈耳又其弟子能自拮据若不慧勇斷徒觸忌僨事
何足云然然頫仰內省生平唯不敢以私滅公一念
薄云不疚即發揚化山和尚之美皆是物者但人微
言輕章而得闇正自回皇乃居士褒為千秋絕舉洎
拙錄題詞中又復極其嘉與造物不忌其餘若斯不
虞之譽殆有忌焉者辱命寂徵序及崇行錄提語人
言不足以重前己道之矣如葑菲不棄報命尚圖後
時。

又

海天涯角住既幽深復有風鶴之疑故致鱗鴻之隔
春芳載吐福履如何承委崇行提語寂徵錄序自慚
動止多與道違況更佛頭著糞乎又以妨命是憂雖
則勉為從事然率略奢矣書上塵覽尚冀有以造我
也法門不幸日就凋敝讀三和尚語卓然一代偉人
但此老頗有慈明不事事之風居士既在門下力能
匡輔何不擇一名剎處之俾得力行祖道以福後昆
不一善乎化山薪木何如亦有修我牆屋之旨不願
聞清轍謹此附詢弗備。

又(附來書)

不肖駿向侍諸大知識座下每每於出處之際勸
退不勸進勸靜不勸喧勸山林不勸城市乃今日
者獨以越城能仁大剎眾情趨匯之地竭誠勸請
豈頓違宿志與豈姑以相嘗與豈僅以世情附諸
公之同聲而和之與不肖生平所心服者惟大師
一人諒不作是見也即大師亦能信不肖之必不
然也則今日之勸請其必籌之熟矣酌之審矣見
之真矣知之確矣大師苟能信不肖非狂昧輕率
之人則不待駿辭之畢而有惠然頫允者矣所媿
者病軀跬步難前不獲冒險親迓法駕仰冀頫諒
于形跡之外耳。

不慧道德荒蕪識學疏淺無論仰媿先哲者如何即
當世導師所謂機語淵玄媿吾興福牧兄作用峭峙
媿吾報恩林兄縱橫辦博媿吾寶華朝兄稱心肆口
如吾化山三兄之越量超情而吾媿焉敬嚴法道如
吾雪竇奇兄之澄金汰玉而吾媿焉負媿之多如此
而來教獨謂生平所心服者唯不慧一人屈到嗜芰
曾皙嗜羊棗豈信有異乎人之口哉雖然二公好尚
未易致詰而羊棗芰之受知于二公也則己深矣知
深而報重亦恆物之大情也顧不慧獨無情乎況復
以名藍相甄拔哉則來教所謂不待詞之畢而有惠
然肯諾者又何說焉惟是廣潤坐未席煖遽拂袖它
往無論情理有所未安其奈銅鉈會見薶青艸若之
何故卻則重違知己赴則荒卻雲山或高明相體諒
不以院事羇縻使獲春秋時晉光儀則善矣必欲據
款結案則雖妨命亦無所逃罪焉。

又

居士之捬有平原也割家之半與半生心力以營之
故得原田每每棟宇參差乃一旦舉以捐之貧道且
言貿而不言施不叨許王舍宅為寺之名而欲貧道
于中耕雲種月遠追神鼎近步圜通人非木石誰能
己己顧貧道聞之德薄而厚膺者召災人微而顯乘
者致盜德人如貧道皆災與盜之所必尋者也又數
年以來住經五剎坐未席煖時復播遷則從者己倦
於追隨一番提起色色皆新粟非天雨杓不樹生即
貧道亦勢難於作始語有之靡不有初鮮克有終揆
貧道之初終固無一而可者是以搔首躊躇空壞則
不敢遲早又難期更若付之惘然則又廢墜居士千
秋勝舉故特浼白姪雪丆者應命蓋其人乃鶴林牧
兄之嗣抑亦本色住山而無刀斧痕者昔大覺道光
仁廟天下不多璉而多訥者謂其知人能舉賢也質
之雅懷想不以專輒為嫌焉。

又

恭聞和尚重舉金槍馬麥公案了卻一主急債親
證本來空寂和尚分中正是順逆皆夢幻苦樂皆
影響且從上黃龍歸宗大慧徑山沒量大人偶爾
因緣相值指不勝屈不唯道價無損亦且揩金增
光烏足為和尚歎惜憤鬱哉唯是宗風秋季假衣
貿佛者比比砥柱法門為人天表帥者自是首推
和尚次則繼師耳庸庸泛泛者獲福如彼皎皎表
表者受禍如此則法運之修短可卜矣法門之盛
衰可見矣得不為法運傷悲法門痛哭哉急欲面
叩幾擬借翼奈夏病將發決計深秋但縣縣之私
不能自己不但夢寐以之也日來道體不甚病否
此後葛藤不牽纏否傳聞無的幸備示以慰縣切。

山僧近事風落江湖莫不心寒股慄親者諱密者歎
高尚者呰議憎嫉者非笑求如左右知明見白言言
爬搔湊著癢處不道全無直萬一耳但山僧今我非
昔我愚意近復不然如往讀南公傳我繫星子獄百
日親證法華三昧非不服膺此語亦固然眎之云爾
幸而叨嘗此番境界然後明見殺盜婬妄無非大用
堂堂魁儈屠兒悉屬真善知識故今于苦樂順逆修
短盛衰不生二法見于表帥人天者假衣貿佛者即
授罰受罰者亦不作二人見頭頭讞議葛藤恰恰拈
椎豎拂又豈有日來此後之見哉咄不合私用官物
更與三十竹篦。

又(附來書)

某年來渾身保社中益得備悉諸方知識道德佛
法真可以師表人天砥柱末流者終無以踰我和
尚益信平日決擇之不謬而此衷仰企夢寐無間
每思越中得以一席地攀邀杖履俾終身近侍焉
蓋朝夕為念如有重負不能去懷特以時值多艱
兼之力綿身病願勇而機未諧悒悒者久矣天龍
有靈感得耿玉翁俯鑒鄙衷力任金湯遍告之現
任道府各廳諸當事無不人人欣諾至于紳士之
歡仰更難枚舉也即本師三和尚身雖越境每有
字及必諄諄以迎回法駕為越中造福今得此機
會出于萬全又遐邇緇素無不愜心豈非天龍一
大作用哉又豈非浙越一大福緣哉某睽違芝顏
五載于茲積懷奚止八斗要非楮墨可罄統俟親
侍座下一為傾倒耳。

專人至接翰教殷殷如同面晤深媿衰殘無似之人
屢承足下推重過宜曷由而報知己之萬一哉定光
金地遙招手智者江陵暗點頭況能仁一剎殊費神
用經畫復煩耿玉老周爰咨度謀諸當事重以士紳
弘護合詞共挽奈何晦養自高負違長者之心但山
僧日者返轅邗上本欲了淨慧未完之局一旦因谿
山絕勝之雲門遽更初念是謂見得而忘義直一商
賈之道耳撫躬循省誠有所未慊于中焉寤寐光儀
心焉如擣遠蒙垂念兼辱厚貺拜嘉之餘不勝惓然
之至。

** 復聖月錢居士

日者光賁林泉奉塵三夕至今彷彿間猶有十影神
駒在心眼中以貧道風波摧拉之餘所謂爨後焦桐
耳不謂賞音有足下人亦有言眾人皆欲殺吾意獨
憐才足下第憐之己耳翊揚雅度則逢彼之怒恐非
所以愛貧道也冬風漸肅惟珍重四大弗備。

又(附來書)

癸秋一別倏忽五季玄黃異變傷心酸鼻偶從雲
水緇流訊知道體清佳宗風弘暢大慰遠懷若繡
三載之內喪父失偶破卵覆巢與死俱生與憂俱
老屢欲皈命導師芟染從事而三喪未舉胤嗣乏
人不能遽逃世網然百念己灰在家如客非久終
當為所欲為耳為法鬥爭己屬師門不幸近者復
欲牽入世諦為人罪案清夜捫心何以自解光繡
路見不平出語每多憤激知我罪我自可聽之若
和尚汪度天淵諸方贊誦愈切皈依仲尼日月也
其何傷于日月乎頃因鴻便艸率泐候秋冬之際
當趼足五磊受和尚辣手鉗鎚圖箇出處慈腸或
不我棄耳外附小刻詩箋呈覽臨楮不勝瞻戀。

世界等空華人生如幻夢幻成幻壞幻生幻死幻合
幻離乾坤之內身世之交無適而非幻者惟至人了
知是幻故在哀而不傷處樂而不淫遇寵而不驚當
辱而不屈皎若夌空之月飄若出岫之雲雖汩爾塵
緣之中而塵緣自不能為之纇也門下曠心達識固
有芥于此乎若夫貧道求全之毀敢謂能自超然幻
眎抑深知薄福所召日惟反躬是省乃不意動高明
激烈之懷則罪過正復不淺矣披讀先帝哀辭令人
哭不成聲時情隱中自當與麥秀黍離共譒千秋豈
曰一時傳誦己哉何日晤言寫此鬱思。





布水臺集卷第三十

布水臺集卷第三十一
住明州天童寺匡廬黃巖沙門道忞著

* 尺牘

** 復蠡源黃司馬(諱日芳)

隋珠趙璧處於莊嶽之間雖欲什襲以藏知不可得
然入則龍蟠出則霖雨圜轉無方自在門下環樞以
應豈可定合山林野逸之見也梅惠老前有手教決
意天台之行故遂因循廢閣歲云莫矣俟新正與敝
友商確報命間關流寓費日不貲貧道自恨不如宏
智佐佑四來乃過蒙遣問慚何如邪筆語遲日遣僧
齎上弗備。

又

臘底聞寶眷俱遷至山莊既無事分身兩處則生涯
自然成片況復冰消北岸華發南支疊巘堆青層巒
鎖翠翩翩蜨戲恰恰鶯啼觸處皆建化玄門豈不田
地益寬腳頭愈闊雖則玲瓏嵒太白峰為君舊遊之
鄉安知不一番提起更一番新哉非熊協卜太公己
望子之久彼蟠谿一潯水計不足留連乎君長割餘
閒而與我輩山僧野客平分風月亦安可得邪謹埽
榻拂石以俟末後一遊。

又

甬江分櫂敢期千里洋子竊附長風庶幾瓜步南徐
猶得追陪名勝不謂貧道以四眾留慈居士亦虎林
頓轍瞚息之間夢幻千岐始知般若六喻信非曲譚
故今貧道願居士以華藏為床不可說須彌為枕子
無邊浮幢王剎為茵褥十虛為被去來今為五更籌
鼓世出世間為三春夢從他順也得逆也得如是則
有極寵極辱之事出吾前亦如木人見華鳥矣否將
嬰寧抑且如之何也雖今世路風波在貧道亦何所
不有然稍能墨守不至見貌言如今之流俗一等者
亦未嘗不作此觀耳春寒乍雨乍晴最宜珍調四大
為禱。

又

聞歸楚之帆己飽春風而南矣方恨不能握手江干
訂此生再晤之期乃既發而中留何也母亦天故幻
出奇緣俾居士極生猒離之想而堅固出世心耳呂
嵒丹成于下第黃龍定證于獄中古之人尟有不遭
憂患而獲大寧者所以酒僊和尚云楊子江頭浪最
深行人到此盡沈吟他時若到無波處還似有波時
用心以此參知貧道之言未謬也匏繫有眾之累恕
我候不躬親天氣正熟梅尤冀加餐自愛。

又

昔元微之與白居易云自識君來三度別者回白盡
老髭鬚戀君不去君須會知得後回相見無貧道與
居士交情未敢竊比元白然蒙駿賞亦略驪黃矣乃
僅一別而雲山飄渺會面無期豈真人生動如山與
水一分而不可復合者也去歲晤王念老得詳起居
且知長君己補弟子員今秋化變龍門會看角頭迥
出未審太翁肯以先朝刑獻襲受昭代恩榮否邪別
後數年屢為業風飄蕩爰自廣潤能仁及今湖之道
峰雖則遷徙靡常但喜面顏不改可對故人耳吳地
兵凶日見全楚賴德星想己民豐物阜矣玄鑒禪人
以分衛來敬修短箋問候鴈遠魚艱餘不備及。

** 與惠連梅職方(諱之煥)

延壽王去天童咫尺耳入山之駕未卜何日始命也
聞欲轍環之台恐此邦亦猶吾大夫況今皇路未清
夷我瞻四方正蹙蹙靡騁之時母亦暫登太白少憩
玲瓏一觀海嶽之雄乎專盻來旌可勝翹企。

** 與春曉紀海憲(諱騰蛟)

羊羵首魚赬尾正繁霜臘不雪災祥之類斯繼見者
頻年自台臺下車以來非但與人之誦孔邇有歌而
時雨同雲曾無失候人事感于下天道應于上從此
兵銷甲洗四海將見同文之治矣但拊字心勞簿書
鞅掌尚虞貴體未暇攝調然萬井翕而尊俎百神自
當呵護即貧道輩之枯木受陽春者亦未嘗不冥告
佛天況台臺之禱久矣者乎入山窮忙有失拜賀敬
遣僧訊問興居惟鑒炤弗備。

又

客秋辱教言貧道時出天童己逾月矣所諭令姪至
今未面意歸東將日久近有來自錢唐始知亭驂未
稅鄉土情關旄丘葛誕牢騷之緒尋常在所不免乃
居士固用佛治心者寧不知三界等郵傳人生如過
客齊之僑楚之旅何所欣猒其間況行之與止非臧
非樂要有默定之天焉故今貧道願居士始終以天
自信總他方此界為一旅邸以自泯懷則安往而不
自得其得哉未能造訪深懅寸私輒奏短章有冀寬
廣耳。

** 與慈谿時邑侯

靈山佛法付屬王臣誠以苾芻孱弱非憑託高顯則
無以蔭庇其根荄況落穆寡合如貧道者處魔強之
日當積毀之秋復與大檀無傾蓋之歡半面之識必
覆護之安全之多方而回互之夫以民物為與包在
大檀固無所不用其樂只而施之方外則己奢矣非
受屬靈山而以宰官示見者曷能爾也極欲詣臺致
謝然既以晏子待君侯矣又不敢不以越石父自待
惟終身行道期於冥酬厚德而己臨書感慨曷勝惓
然之至。

** 復清海魯太史

夫子畏匡微服過宋至人之道一龍一蛇彼桓司馬
曷從得其便哉然託在知愛之下不能不作於然疑
耳承翰而後喜乃可知廣潤襟山帶海僅以瓦全非
乏是輩也是知濁惡世中無適非苦所貴慧心人冷
眼看破然後和盤掇轉直向自己命根上力下一刀
則淨羸羸赤灑灑沒可把自然乾坤依舊日月重朗
舍是無為也不慧薄福應宜長遯世無能只合住深
山法幢高豎重言不當喫況卓錫西來乎言之不文
行之不遠深慚拙集潦艸乃不鄙夷儼然重以珠璣
弁首庶將賴借以傳矣幸何如之望風懷想不勝依
依。

又

一夏貧病交煎苦惱無量幸而富有風泉雲壑節巘
明湖差足樂饑耳吳興之轍雖未有期然名山顯位
望君之來君乎君乎候不邁哉余較相如病尤渴者
敬以來歲春煖為約。

** 復玉齊耿兵憲(諱應衡)

鵝換丹經韻流千載何虞琅函梵筴博以泡沫生餘
況鐵畫銀鉤字字永和真蹟復壽梓以廣流通則熠
燿非禪叢一處荷戴亦非不慧一人矣遠辱使星諄
諄返杖見命若論有懷晤言之思何啻櫂舟雪夜而
往乃歲云莫矣不慧遽翛然就道其若方來萬有餘
指將何依託邪敬訂春風乍扇重沐分榮也前後尊
稿詠而珍藏之矣裁復不莊統惟涵鑒餘希自玉以
迓天庥。

又

建法幢于法運垂秋之年雖二嚴素朢無虧者未免
波旬側目矧福慧既涼且薄如貧道復丁茲兵凶臶
至顧隱然半千緇侶得超遙容與于長峰怪石之下
苟非光明遠炤曷克臻此乃復顧慮殷殷不遠千里
遺牘當事諸君子屬以弘護帡幪之又從而雨露之
何台臺之為人徹抑周回顧盻且靈襟之細密如絲
也所媿貧道荒疏無聞無能補報萬一耳五磊豁役
既蒙留念終戴二天必矣承惠謹對使拜嘉弗宣。

又

娑婆險惡非得忍菩薩未易站腳況行道設教其間
宜波旬之生憎嫉也然欲入虎穴取虎子寧惜橫身
虎口所以山僧到此不敢存絲毫利害於衷直素乎
其患難而行乃總憲公即以澤雉蓄之返得飲啄自
如焉幸矣聞駕扺永興本圖便面但有數百衲子結
冬在山朝夕無見糧不忍使其獨受饑寒特回與之
共守寂寥耳艸率通候弗備。

又

憂心悄悄慍于群小雖古聖不免特曰肆不殄厥慍
亦不隕厥問則未易時常蹈襲耳昨訪寓次深慚齋
施汪溢矣而一種平懷泯然自盡之風尤足生人曠
遠然則般若有靈不于台臺茲益驗哉別後旋歸道
峰駕至邸菴殊失陪奉罪歉并謝。

** 與子寅韋明州

武林會晤正在靈雨方零之候別來幾何時𩖼𩖼秋
風又將入戶矣歲月如梭人亦易老不審比來福履
勝常前案結絕否聞郎君翰林公己屆臨安則彼婦
之口庶幾見睍曰消冤業一釋天宇迥高頫仰身心
更有何累邪從此超三界越六凡塵點劫來結末梢
頭事亦當料理清楚不可更復因循矣萬望留神伏
熱珍重不盡。

** 復文載祁南平(諱熊佳)

尊嚴僊逝憂出非常山僧未能遣一介使用弔左右
者以居士見越常情亦以山僧跡居方外者也不意
疏拙嬰難反辱教札見唁悚惕有加耳況復達識高
論尤足發人深省如曰末劫正臨古之至人如羑里
畏匡俱從逆行持世夫子之說洪範也第曰僅云逆
順不嬰尤非深知和尚者則山僧豈敢當哉相去日
以遠相見日以疏回首能仁有同隔世矣春末夏初
乍寒乍暄唯珍育不盡。

** 復皜菴費內史(諱景烷)

比來江上風鶴騰疑貧道方停櫂吳門忽接華翰知
愛念我者深至馳仰之私何啻春苕方增也邪別機
西堂既荷栽培則道峰片席與繼席之者貧道更無
復返顧之憂矣所恨華髮一天霜而殘雲莫鳥志在
依山歸樹弗克長侍左右耳諸餘腕不勝既金風瑟
瑟惟珍攝弗備。

又

屢辱慈念感不去衷方媿僑寓行間未遑訊問為歉
而又先以華音示我何情之深而渥也婁東邗上等
是雁落沙汀宿水餐雲之志終當償之金輪五老間
耳福無雙至既有蘭孫之慶合膺尤子之虞此堪忍
娑婆所以為缺陷世界也抑人有言知事少時煩惱
少令姪喜知事故應多受煩惱第不當憂及居士耳
雖然周處反轍卒為晉代名儒安知今日之禍又非
將來之福哉別機質陋無文叨承曲庇厚矣譽多溢
美得無過情也乎梅綻新枝時有暗香入座柳含春
意不禁青眼撩人明取箇中消息何間千里同堂吳
門之櫂萬乞停舟臨書無任戴仰之至。

又

闊別故人三見庭梧葉落眷念之私非不中心如失
而奔走淮齊山川為間正莫詰興居之安否如何耳
清長老來辱手教始知有鼓盆之戚家復多難苟非
高明勘破空華幻影詎能堪忍如斯苦境惡緣也邪
山僧識疏材淺既無神龜藏六之用復多業緣鼓蕩
之風未必動而不遷亦曰物誠斯應不意居士曠識
亦竟以為猶然棲棲也且道峰片席清長老既能勉
承堂構復賴藉弘護威靈使山門不致寂寥化儀或
將綿衍斯善矣又何必再三敦逼垂老無似之人哉
江山悠渺恐增跋涉萬勿命駕庶不絕我芒鞋竹杖
尋洞中人于苕溪深處也賤齒何足為念謹拜嘉賜
秋風漸肅唯冀若時自愛不備。

又

前有還山退居瑤席之復者蓋為辱承眷念之殷重
違長者故耳一則欲清長老再領院事俾山僧得超
遙容與時駕廣陵之鶴時揚霅水之舲相從香山九
老或聽雲嵒下或賞雪峰頭庶幾頤真葆和以不夭
札其天年而己今清長老既堅志不還則一任燈籠
騎佛殿出山門抑山僧何苦龍鍾僕僕甘為兒孫作
馬牛哉故定計明春二月祇可一到上方少慰勞勞
闊別之思常住事宜不敢與知也先此布聞統惟恕
悉不宣。

又

到山數日聞大維摩示疾毘邪屢欲遣問正恐反更
勞神然私不去心也適諸郎姪及兩張先生至知竟
霍然殊為慰慊日者山僧棄昭易邗水萬有千金之
功業直飄然歸臥空山者豈有所眷戀其間特以曩
劫與居士有深緣而一往弘護之誼不忍違負耳山
僧且不忍負居士顧于先師半生締搆之叢林忍見
墓木未拱日就傾圮今往者拂袖己行來者皆掉頭
不顧使山僧溘同朝露則亦己矣尚狗馬未填溝壑
將宜何如為心者夫此安彼危此飽彼饑此簡閒彼
憂勞寧獨灼如高鑒即至愚之夫亦知此行必凶多
吉少然山僧所以為此極難者正如石齋合座師本
一帖括書生當君國危亡之際必躬就戎行卒視死
而如飴誠以國宜忘家君宜忘身臣子之分當如此
耳將遂渡江而南不知奉教更復何日臨書愴懷曷
勝凄清。

** 復靜香周觀察(諱荃)

炎荒喪亂北地災仍唯青齊四境之中賴德星高炤
屢見豐年穰穰夜戶不扃矣復軫念蒼生之盲無慧
目也必欲借大法金鎞而開鑿之非內聖外王之道
備乃厥躬何以臻此第媿山僧利眾乏珍無以副台
臺之請求耳夫感應道交理無固必既承呼召敢不
奔趨所以遲遲吾行者屬此間有未了之案然亦隨
宜註銷行將曳杖就途矣相見匪遐率爾報命統惟
慈原弗宣。

又

勉承台命竭蹶赴青不謂遽逢居士之大故弗克安
止檀陰之下相與光揚此事則我法可知矣道中獲
一傾蓋無以為情復不能少致生芻之獻然居士方
以道義廣交遊知不以世俗相期焉山僧安敢希蹤
古人特以年運既往謬為諸方推許庶竭駑鈍少挽
末年頹風是所報于萬一耳抑聞至人不以存沒間
念不以生死縈懷惟望凝神自愛葆我天真儻後緣
成熟再託弘護之中爾時唱拍相酬豈不寂莫中一
段快事也臨楮曷勝神企之至。

** 復開來萬萊州(諱代尚)

猥承賦贈及法殿之顏高挂雲堂頓覺華雨彌空龍
蛇走壁正使藏之百葉且有考往蹟而興弔古之思
者況此日之瑤章璀璨乎哉竊惟門下孝以作忠慈
以使眾其于家國之間舉人道之所宜然者可謂罄
無能事矣至若山僧之株守林泉罔裨宗教直一衰
朽陳人己耳顧何煩高明齒頰而揄揚累幅也邪初
夏賦歸來暫寓邗上小菴佇聽萊績告成行將藩蔽
江南奉麈或當有自乎春光溢目想興居凡百如宜
謹此借候餘希珍玉弗備。

** 復松交顧比部(諱子咸)

向者承乏越州大能仁寺幸依檀蔭因得奠安厥居
于萬有好惡之中嗣後弘法台垣竟以無妄罹災復
藉讜言賴昭雪則又非僅託庇甘棠且將肉白骨起
死者而生之矣乃數年之間萍蹤湖海浪跡淮齊遂
不克以一函訊問興居罪也如何蒙慈宥弗棄夷更
以報國禪院相推挽國未云報報我知己此其時矣
其奈衰殘無似固利眾乏珍而邗江吳會抑多未了
之局坐此分身不迭可若何或因便得一造龍門話
往昔為厚幸至于金閶把斷化導一方則智短神疲
恐雖方命亦有所不暇惜也死罪死罪不盡不盡。

** 復爾濤汪進士

仰惟逸韻孤標聞諸敝檀費皜菴者飫矣昨過鴛湖
得晉光儀如坐春風愛日中不啻錫我百朋之惠矧
茲德音不己哉承諭欲山僧曲垂方便得唱還鄉曲
者不妨居士即今磊磊落落作一破家散宅漢則自
無家可坐無世可興又豈有鄉邑之可還也邪不見
古德道還鄉盡是兒孫事祖父從來不出門是在居
士留神而己旅菴月子在山僧門下未逮賜由之輩
而盛德作人遂蒙獎藉乃爾然苟能堅自樹立其去
時流也遠矣秋曙至深委近履殊為慶慰李道臺弘
護無斁深荷鼎力吹歔并謝弗備。

** 復明州眾護法宰官

先和尚典主斯席近十載餘荷大檀呵護之靈故得
梵海無波道山高出今者天不惠弔哲人云逝閔予
小子方深梁木之悲未諳父薪之重乃門下不泯先
德儼然忘其固陋重之以堂搆是仍之命拊躬循省
百慮摧填方欲山藏海竄曲匿高深而山中同門昆
年過奉明詔霜督愈嚴今則山僧自知業緣無避抑
以白楊蕭蕭先靈在望築室反場伊何人哉故敢勉
承台命俟三年心喪之後度其可行則行之不可則
與大檀共戴有德以不昧先和尚屬累群公之誼斯
己矣所冀大檀弘護無斁保茲清眾俾不孝得安山
鳥飲啄之嘗則食德寧有艾哉奉教有自艸復不虔
統惟垂炤弗宣。

** 復常熟眾護法宰官

承翰以勝法見召固當從喚自惟駑馬伏櫪不堪有
所驅策矧廣潤殘局未終當破壞之餘一旦去其司
守非但剎竿倒地將恐佛面生苔矣妨命之愆統惟
慈炤臨書無任主臣之至。

** 復檇李諸護法宰官

鴛湖浩渺秀水泚清所以蔚為文邦佛國者雖地靈
乎亦由諸大君子動之以光風臨之以霽月遂如是
其泱泱大風哉譬諸安養人之所樂生也復有觀音
勢至垂手提攜焉不即往惑矣更掉頭不顧豈夫也
哉然則貧道辱諸大君子棲真之命又何異是但日
者謝事道峰期于投老匡廬金輪五老實聞斯言無
幾而遂食之此固諸大君子之所不取也所冀玉成
乎其大者庶不敏之是釋抑或相共諸大君子對臨
乎空生嵒畔焉其不逖耳矣謹復弗宣。

** 復李灌谿姚文初吳止齋陳皇士諸護法宰官

恭惟眾檀德合民望文為士宗正氣彌天既潔身以
持世清風匝地尤起懦而鐫頑百艸出龐蘊之家章
明祖意天女入維摩之室妙發辯才法喜逍遙豈等
蘇黃以有間玄機旁礡將追楊李而上之某佛蔭叨
承宗圖濫廁人非廣慧難酬郡尉之禪智遜金山敢
下端明之帶辱諭般若廢寺欲侍者葦燈效恢復之
勞且以中興文字委之山僧班門弄斧某固不敢即
葦燈宗子學齒未長德能俱淺夫以白雲之洞徹見
元發用太早尚來昔人非福之譏矧其下乎某聞君
子愛人以德果諸檀愛其慧辨英敏可臻斯道當勸
其竿頭進步再見文殊不應使彼坐向彌勒閣中生
滅度想也抑道邊廢剎殊費經畫吳下叢林又近多
奔競之風以血氣未定之人染其惡習名利薰心必
致枉道辱身敗傷風教得不求益無幾而害實弘多
哉尚冀諸檀策發而謝遣之則戴德之思當有倍于
銜結者矣臨書無任主臣。

** 與祈遠唐孝廉(諱元竤)

欽風慕德之久僅于天童一曙光華自此如武陵春
色杳不重逢矣辛巳隱匡南遠承教札及黃檗老人
碣上之詞拜跪展讀朗詠嵒前則猿啼危木鶴唳青
霄會某適刪潤從兄伯子狀于時鶺鴒原上之思遂
合作風雨雞鳴之感但幽棲既荒遠而嬾癖復中心
脾不覺因循廢閣于今頃拮据天童先師銘事重嵒
之感欻復見前方冀匈言左右不謂惠貺下頒謹此
特遣侍僧走謝兼展夙懷伏望矜哀愚誠一字之褒
非但先兄榮于華袞庶俾遠方殊俗聞風之下廉立
而敦則凡自今以往之人心既死而之生者皆門下
之賜也若謂誓言始出方三令而五申之不應自某
決撒籓籬則此乃風世之言何與諸方之事敬以為
請畏涉葛藤不敢􃂃縷。

** 復予安王孝廉

緬懷玄致渴想殊深忽教札遠頒箑章寵被兼拙錄
重辱題辭顧盻之間何止風清四座直令嵒壑光生
矣先德有言功名美器造物不與人全人固欲之天
必奪之矧內無實德而浪得虛名者邪褒嘉過逮與
夫巨剎濫膺皆所謂負乘致寇者然藉是得以朝夕
祇承大教非不願幸但廣潤住僅一周寒暑無尺寸
之勞足以報效山林泉石正難撩起便行而恬作負
心漢耳儻邀居士之靈主者或聽以客情相處則奉
塵當在霜老華黃之候否則不敢與聞大命矣謹布
腹心統惟裁察。

又

明夷蒙難在昔聖賢莫可殫紀至若山僧又不足言
矣東甌之質自是業種五百生前豈當事者有成心
于我輩哉即有成心愈徵夙負難逃此我輩學佛之
徒明見三世果因而不從違世儒諉天與命之說也
如此則尚恐此番償酬不足致有餘殃可畏又焉肯
打向別處流轉乎辱念殷殷至形歌詠是將不朽山
僧也抑山僧何幸小出而大遇哉。

又

見可而進知難而退來翰非不籌之至當山僧亦非
不委悉深情但既承當箇事闡化一方不能洞察幾
微綢繆未雨矣徒于舵折檣傾之後方議收綸罷釣
未免貽譏有識抑山僧佛氏之徒而學夫佛者也夫
佛必以深悲大願為心悲願之重身命是輕故曰將
此身心奉塵剎又曰我觀三千大千世界無有芥子
許而非菩薩舍身命處審若如是是則欠債還錢況
己不中矧爭潛見校夷險而為趨避之地哉故識者
謂山僧宜捐道峰而不知山僧早己捐夫身命矣蓋
不如是是謂離悲棄願而佛必曰某非吾徒也然則
在彼不妨己展不收在我難持退而不進庶幾將此
身心用報佛恩酬知己耳唯高明其鑒諸。






布水臺集卷第三十一

布水臺集卷第三十二
住明州天童寺匡廬黃巖沙門道忞著

* 尺牘

** 與同菴蔣孝廉

數載阻胡隔越久乖魚鴈頃接玉如弟書始知偕寶
眷歸自江上闔門俱慶福履如宜忻慰忻慰念自帝
京版蕩來郡縣之覆亡者十而九抑不似揚之埽土
盡也民至埽土盡豈非樂深而哀甚者邪于最甚之
中無豐德厚福而獲安全焉有是理哉則謂非天之
眷居士不可獨公車頓于癸未之役猶恨甘泉淑靈
之氣未發越居士耳然貧道邇來親睹宰明屬以癸
未起家者數矣非其名捐則其身敗者有之甚而身
名俱敗者亦有之則又安知非天之與居士後而實
與居士先邪所冀懋昭明德以終迓天之庥己耳天
步尚艱惟冀順時珍愛。

又

淮揚稱天下金穴素封之家奚啻千門萬戶如居士
之澹薄明志有何慢藏乃家貧而亦遭劫邪盜而無
良至是其綠林之最下者乎雖然今之所謂良臣古
之所謂民賊然則今之所謂民賊古將無名而命之
矣應知世愈趨而愈下則人亦安往而不下哉經云
佛心所緣緣苦眾生彼劫掠賢人之罪當如七遮議
條罪大苦深則亦何由解脫唯是既因地倒還從地
起所望居士以地天為量慈氏為師生大哀愍發深
悲願翻彼劫奪之想興我喜捨之心願令此輩過茲
以往處處富有貲財身身得大自在精嚴不與取戒
盡形盡壽而堅持潔清尤巢許受用等諸天斯乃至
聖大人成己成物之懷也想高明志有同然或不以
為笑其以我言為服乎。

** 與安丘三如源思馬二孝廉(長諱長春次諱澄)

昨過貴邑猥承加意接待或居士引誘多人為善則
可在山僧覺難消受耳別來蒙福庇一路康安奈為
泰雨徹公苦留五蓮度夏然淮甸之催符旋至秋初
當即策杖南邁矣雖彼此出作入息共一夙興夜寐
而齊楚異方未知會晤更復何時所冀精勤在道期
于覺岸同登斯善焉辱命撰準提菴記意思生澀勉
為搦管殊媿不文謹書上取裁度餘弗備及。

** 與搴玉孫陽江(諱自修)

春回大地山光明媚而白駒忽來天外偶語小立坐
對嵒前雖半日千載也門下自是血性漢不作廉纖
態度然既欲留心此事當向千聖萬靈分疏不下錐
劄不入處透頂透底始得所以古有縣崖攃手絕後
再穌之喻夫云攃手絕後則放舍身命如大死人雖
有耳目實無聞見而來偈云舊云明云三生皆違無
生之旨不揣愚蒙并前長歌一例奉和幸惟炤諒無
嫌續貂。

又

前夏聞出山後北騎己渡江閩浙潰師沿途劫掠深
為相遭憂幸京邑不大蹂躪想闔門清吉邇來起居
佳勝育生歸竟不面別殊失申候中間謝事顛末必
為居士言之詳矣每念俊骨天生澂襟似滌肯拼選
官不如選佛則丹霞老子直拜下風豈特跨拘鄰上
哉貧道固望之久而般若六喻可謂屢見經年有識
復不當自裁邪退休山寺頗愜幽情乃為走聲者累
雖耕而反餒抑未免告困高門耳故某禪特為眾匈
石頭謹此訊問多福尚冀有以導引之。

** 與介子黃居士

不孝忞于門下雖未識荊然耳熟大名三十年蓋胸
中有江上二黃之日久矣況彼此得預天童籌室業
為法社連支則又何啻君子千里同風己哉乃者不
幸天喪哲人先和尚奄就後世閔予小子儼然憂戚
之中日惴惴先人行業放失無以昭布來茲適吾幢
兄迻檄山中徵不孝所述年譜且雅稱門下高誼肯
以筆鐵頭點出先和尚末後光明雖則門下于先師
有無縫塔樣不欲蓋覆將來然俾不孝輩榮施多矣
敬當匍匐江上頫泣涕興以請于下執事然有幢兄
懇告在前則不孝輩惟據歲譜依實供通而己忝辱
同仁知必有以炤諒也。

又

開先明法師忞受業先子也當其無恙時道法廣被
荊揚蓋與一雨潤蘊璞愚中分震旦焉乃沒且一十
三載未有碣上之詞頃拮据先和尚銘事不覺百感
中來泚達于面頫仰先子所交天下名公卿皆相繼
化去無存間存矣而言之不文言文矣而擇法眼無
與焉求其海內兼而有之足以行遠惟法兄一人先
子固未奉塵乎或哀弟之誠為一開生面庶幾後世
學佛之輩尚有聞風而踔厲者敬以為請。

又

違範幾何時滄桑之變不意屢見頻年聞洛邑頑民
獨推江上則其蹂蹸也將必甚如是為吾道兄憂不
去心者纍月然周身之防無論綽能包孔而昌文既
沒天豈忍當吾世而中斬乎迨新秋訪真秏而後喜
乃可知弟亦以忝主天童有媿陰翊之言因謝事今
己退耕慈之靈峰精舍矣先年為受業先子圖不朽
冀一言以傳幸蒙賜俞乃久不擿下豈先子地卑邪
或弟駑不足進邪抑略而忘之邪今因申候輒復奏
請者庶幾必不吝慈焉臨楮不勝神興之至。

** 復爾寧楊居士

兀菴來具道門下高才俊骨令人不禁神往左右及
披翰簡乃知汜分江上益知淵源之有自也黃澂江
貞忠勁節根於至性故其託之豪素見為詞章者非
獨嚴冠履秩君父之彝倫固己胸羅今古學貫天人
矣山僧偶獲此槁於畸人之手深藏祕笥日惟壁梭
化變有所遄逸是懼何幸儼然賜教重以壽梓之舉
此蓋天不欲泯其芳躅而暴揚於門下耳敬授兀菴
齎上弁首即請如椽發攄文而行遠不倍屣於質野
固陋之言乎翹想光儀艸勒弗備。

** 與荊二哥

去夏聞尊翁大故不勝為居士凄其以居士方謹周
身之防又不敢為尊翁即位而哭蘊結之懷徒付之
浩歎而己居士主退尊翁主進畢竟進者不如退者
之高然當爐不避火使尊翁得如居士固九動而十
全抑天下後世其謂尊翁何無論馬革裹屍自合英
雄本色與其公案狼狽于今曷若大事了辦于昔則
尊翁之進又未見其少遜于居士之退也故鄉丹陽
己安堵矣聞復棲遲檇李何邪因風候問尚冀以時
自愛。

** 復爾保程居士

鏡水秦山淨如蔆華新炤不謂別來無時翻成鋒鏑
危亡之地保障生民恨無睦州巨履有大神變其如
法幢徒建何客秋以賤恙欲就醫江外所謂出隊云
者亦因行掉臂之說耳乃居士責以厲滯磨昏求人
作士急救宗門縣絲為務顧山僧非其人者然明諭
則皆忠言讜議也若云暑往寒自來冬藏春自發釋
迦老子何日不放光動地谿雲泉石無時不說法如
雷如旁友所昌言正是時人窠臼何居士亦雷同近
日遽印可作佛門宗子哉呵呵若在廣潤門下換骨
洗腸重整頓通身是眼更須參請即以是意訊之旁
友何如。

** 復仲英楊居士

遠辱魚箋褒嘉過甚蓋居士徒向山僧虛名耳使見
山僧實面將恐醜拙難看未有不廢然而返者也如
來教所述種種亦即是未見得楊純粹如果覿面一
見則生死一著不可得變難艱苦不可得以至夙稟
愚鈍汩沒塵緣底悉皆不可得矣不見龐居士于一
口吸盡西江水語下豁然大悟便道有男不須婚有
女不須嫁大家團圞頭共說無生話豈不是親見目
前無可得使有可得又安能湘水沈金而以摝籬自
賣哉雖然千里馳香法音求示豈可徒然山僧記得
古德問僧向甚麼處去曰西山住菴去古德云我向
東山頭喚你你便來得麼曰不然古德曰你住菴未
得在請居士向者裏通箇信與山僧然後山僧開示
居士未遲也。

** 復次牧馮居士

伏讀來教自笑饒舌無端然再四惟忖不得不更饒
舌一上也先子輿有言君子所為眾人不識諸方如
是則可門下亞聖大賢心眼迥殊豈亦惑夫悠悠之
說邪夫蒙舉止非敢曰君子但以法門為公正不敢
認作一家一己事所以今夏有唯一山幢高原立僧
之舉輒以己衣分授先師者衣之俾說法舉揚貴夫
宗風不墜耳昔玅喜謫梅陽時有傳瞎堂遠公偈頌
提唱以往者玅喜駭曰老師莫年有子如是邪因寓
書通誠并寄贈圜悟所付己衣然則在古明眼尊宿
有行之者矣而蒙亦只如蟲禦木不意後先一揆合
他古聖若符節然良以此心苟公未有不合者乃諸
方反見非謫甚至比例父亡兄為代父生子於乎噫
嘻何從得此傷倫滅理之譚則又不止令人胡盧絕
倒矣夫代父生子所謂昔無而今有者也若夫三人
者皆十年二十年親炙先師又先師屢言之蒙者故
今夏之舉諸方當簡其提唱之是與不是不必論蒙
授衣之當與不當也何也苟其提唱無據雖坐脫立
亡九峰拊背不肯奈何果若合乎先師意旨則真父
所生子矣安可以父沒一旦未與卜其家室而遂棄
其孤哉世有喪心之兄焉如此而諸方亦肯之乎否
邪以此固知古人重道不重衣重道故心公心公故
眼明眼明故不與其子彌光輩而與其居恆未一睹
面之同門者是也今人重衣不重道不重道所以識
暗識暗故心私心私故惟貴遞相傳受之子徒雖有
同門超卓如遠公者概不齒錄也然蒙聞之其人存
則其政舉其人亡則其政息彼衣者政也虛器也行
解者人也真道也故行解相應即門下所謂苕帚柄
亦可當柱杖如其不然諸方縱曰親相付授不亦臨
濟送直裰竇八脫布衫之多事中更多事哉請以質
之門下更請以質之諸方何如。

** 與開陽李居士

子瞻作圜澤傳具載三生石詩今一讀之猶然酸鼻
乃者公燕之會與居士別蓋二十餘年矣僅一餉而
分岐身前邪身後邪芒芒大有因緣蓋有不可問者
雖然君子千里同風安用𥕏𥕏抴毗邪與占波鬥額
而春寒秋熱鼻孔自時時相挂況三生亦世諦有耳
于第一義諦則無何也世諦以有念為念故一念涌
千波至人以無念為念故一念包三世三世既爾十
虛類然十虛既然則可謂野色更無山隔斷天光直
與水相通故吾與居士亦遊于至人之天而己當年
蒙示戒殺文祇嘗寶鼎一臠邇來筆陣想追屈宋而
上之然文亦道之華也黃檗老人唱道于光黃之日
久矣子輿氏曰由孔子至于今百有餘歲去聖人之
世若此其未遠也近聖人之居若此其甚也孰與生
同井里有如居士者然則茹其英而吐其華又安可
遜彼私淑而曰無有乎爾哉臨風惜舊可勝縈懷。

** 復天中沈居士

敬披來教用心至切入處甚深說理極透子細簡點
將來不出仰山道底昔雪峰目臨濟為白拈賊雪竇
則道夫善竊者鬼神莫測臨濟既為雪峰知道未稱
好手況山僧痿痿羸羸且恁過時卻遭居士無端扭
捏一上令人太是不甘雖然山僧內中更有喫緊一
則因甚居士偏拈不著邪。

** 與虞尊高居士

尊翁丁季宦楚皓首方歸生入玉門之慶又不當與
足下斑衣載舞之歡合作傳奇一部邪流聞道路正
復淒清不淺況叨知愛者因足下之誼竊傷尊翁為
國忘家數十年廉如孫叔敖而功不獲食守如田即
墨而烈無從飲思作天問乃星辰則己易位矣兩曜
且復東行矣彼蒼告余以無如何可奈何於尊翁未
識荊不敢通箋奏惟左右道達之託鴻訊問不盡攸
懷。

** 復長卿姚居士

貧道以菲躬眇德儼然錫卓靈山得不觸忌波旬乃
累大檀弘護卒俾傾而復峙隍而復平然揣魔軍嫉
妒尚未銷歇幾欲搏風高翥非敢逍遙物外庶免矰
繳之憂而無如金湯德厚未忍恝然孤負也慚媿教
言褒嘉過甚不覺回惶稽于裁畣統惟慈光炤諒縣
父母一片護持苦心聞尚僦居城中謹奏箋致謝幸
轉達之餘俟面傾弗備。

** 復奕遠祁居士

往歲在雲門側聞倜儻不羈之風飫矣方寵光未承
為恨至若令先君以翩翩佳公子當佛滅又後五百
歲非內交于緇侶非要譽于鄉黨朋友乃不吝割捐
巨貲頓復千秋己廢之名藍誰在見聞之下不生隨
喜之心況儼然重以典席之命屬厥眇躬然則匍匐
捐糜以趨效焉未酬知遇也抑何敢優游怠忽致方
明詔所媿摧殘樗朽利生乏珍而廣潤復有未了之
緣儻大檀宥其顓愚而寬假之不以官守是責俾閒
身得轉徙于緱江鏡水之湄庶奉教有辰矣如不弛
其鞭箠則廣潤傾頹亦檀護之憂也恭傒後命謹還
趙壁鄉老先生書亦祈道達愚意。

** 復萬弢宗居士

伏讀來教知一往嗜道之懷不以人廢言耳若謂寰
區衲子學識盡羅胸中非惟山僧不敢承當抑不試
故藝尼丘蓋賤之矧山僧忝為臨濟兒孫哉重辱
勝法見招海鳥畏享大牢雖其天性固宜而廣潤屬
有未了之緣正難拈一放一以卒妨大命奈何遴選
無私更推有德惟高裁其折衷之弗備。

** 復彥遠胡居士

每聞河渚之間有偃騫風塵若楚士悲魯儒泣其人
者其向詣則未知何如也既而稍悉其行藏于子山
與然之口益向往久之不自謂今春西子湖頭遂獲
劇譚傾倒邪但恨一見不再見惆悵實深耳前惠手
教無便鴻抑譽太不虞莫知云答非怠也費蘊老熱
腸冷眼真可謂素心人其于道峰外護亦己畢殫其
力矣韓子遽錢允武潘天行呂半隱數君子承枉顧
亦可人餘則教顏尚未奉祇挹清光耳謹復弗備。

** 復鄴嗣李居士

江橋分手寒暑倏更貧道固東西南北之人也兼之
業風飄蕩頃復自能仁而之吳興之道場山矣道阻
且長鴻魚益窅未審比來佳況何如承屬梵君傳後
之書人事紛拏久虛報命今夏屬山中靜簡無為方
始就槁因觀生感未免有過激之詞然東坡夢作祭
春牛文或以為太殺傷時或以為喚醒無妨隨色摩
尼亦就他人看去不揣鄴嗣高明更復以為何如也
侍者乞明州特遣馳上兵凶繼見風雨不常萬惟珍
攝弗備。

又

周生脫白辱翰先容美厥成人孰大于是然空山惟
寂歷六戶絕喧囂加以殿艸未芟槽廠先著固非說
紛慕華者之所服又豈持梁躍駿者之能嘗乎但既
承嘉命法無拒人鱗翔羽泳聽其自化而己謹復。

** 復幃燈凌居士

貧道謬託人師德實涼儉所以循山傍澗散髮采薇
之志蓋自滄更桑變以來己矢死靡他矣不謂業風
鼓蕩爰自甬徂台自台徂越木偶翻為土偶所笑竟
莫知稅駕之鄉邪今春之仲又以吳興諸大君子挽
茲道峰樹高風王益切顛殞之虞所快門無俗駕座
有鴻儒以為此生遭逢幸雖以居士之美如英美如
玉未即奉塵而譚而令先君之精忠峻節早知大德
者之必有後何意假令姊之善緣辱德音之下逮清
風披拂如挹光儀第媿聞時富貴見後貧窮不副來
教之注存耳所諭一如命安排謹復不盡。

** 與荊谿諸護法書

山僧年登望七百念俱灰前冬有金粟之赴者以先
業為獍梟剝啄萬不得己強起一撥而反諸正耳迺
去秋復蒙大檀再過武原苦以龍池見挽無論峻阪
鹽車力非罷駑所堪抑天道好虛地道流謙今寰海
名山東南望剎不幸諸子往往有尸而祝之者矣山
僧又于祖父三席總一肩承紹縱瑤田協夢一粥皆
緣其若犯天地盈滿之戒招人神嫉妒之愆何然終
諾大檀上荊谿者以萬兄諸子方在鬩牆不得不暫
過而調劑之及造龍池復如命議安兩序者以此間
群情欲散金粟又嗷嗷待餔山僧不能曠日持久以
候立住持故耳今此來雖為海印道場亦為繼席之
人伏望大檀早推賢者德愛山僧則成我之恩等於
生我之厚將殞身而效命尚銜結以何辭否則惟有
掉臂長往而己恐大眾一朝星散禹門依舊鱷藏先
此披瀝丹衷統惟高明炤察是禱。

** 復獻吉沈居士

貧道徒有空名而無適用方負非達而聞之媿不謂
樂道敦仁如居士固亦謬聽人言而尤措意于區區
者乎前擬就梓檇李蓋有成說既而深思征帆未北
馬首欲東戀堀之蚖何以解嘲于當世也邪即日過
婁東統承慈炤則己有為孺子而下榻者矣深銘雅
愛敬謝嘉招弗備。

** 復香城姚居士

法城賴有牆塹自先棲真開社鴛湖早己神交左右
矣不意金地之招遙及無似江陵點首敢自沈吟第
才脫夏天衫又穿冬月襖得無令人不堪惆悵只堪
憐者邪豈不夙夜畏行多露想在高明必能原之諒
之謹謝弗敏弗備。

** 復尊素王居士

浪跡湖江閱人如海非無淵才博雅之士至若門下
之胸藏山澤氣薄雲天則寥寥罕見矣祇挹清光恨
以為晚乃塞鴻越燕各有天涯遂不能長茲白社共
闡大猷愾歎如何山僧衰頹易老豈堪北地風霜青
淄之轍旋即言歸所望了諸未了亦駕出天都二十
四橋風月尚有待于玄賞之人也。

** 復默全張居士

客冬承以僊丸見惠藥我孔多自審衰暮之年似難
少此然安得移家東海長就倉公之市邪春杪將赴
青州去平江且三千里矣廣川飲片愈難索求度惟
頤神嗇思節飲時餐或能保有殘息再與居士軒眉
一笑乎希勤道業長此永懷。

** 復明卿劉居士

途間忽爾沾恙匆匆別來心日搖搖如縣旌不置也
本空至知即康安殊可欣慰山僧道德輕微無能闡
化大東小東徒費居士心力周旋貽累實深北兵暫
駐淮揚今己渡江多日而廣陵專使復日催上道北
海之轍覺似難回馬首或憑仗道力以提挈新長老
者福庇山門則受賜多矣流光似箭人亦幾何惟勤
證無生庶相見有期耳幸加意弗備。

** 復天石施居士

承乏天童四載滄桑遞變饑饉臶臻而食堂萬指人
無菜色之憂念賢喬梓弘護樂施之高誼蓋未嘗一
日忘心也乃者浮兄急流謝事復慮叢席虛曠特于
寰海宗工之內遴選山僧卒惠教臨之雖門下為千
秋法社計長久而山僧蒙茲寵召不亦榮施多與既
辱知遇之隆遄思先業之大抑焉敢徘徊顧惜其間
但無奈老眼昏華龍鍾己甚且業與昭易眾檀期修
華嚴大懺往有成約或仗庇威光了茲勝緣而殘喘
猶存得以祇奉塵譚其在來歲朱明之候乎趨命期
期統希恕悉。

** 復包兄元孺林居士

自甲午春因含芳弟郵致魚箋于伯兄不通音問又
復五見青黃矣喜客歲雪槱來得讀手示知伯兄鮮
健合十加額者再至若生世亂離家園破壞此堪忍
界之所以為苦娑婆也經云隨其心淨則佛土淨今
土之不淨如此豈天殃人禍之為與皆由我輩往昔
縱貪瞋癡恣無明燄不自淨其心之過耳居今之世
苟能改往修來自可轉禍為福業旋消故殃不造新
將見天宮佛國不難隨願受生亦安往而不得其樂
郊哉雖然世界等空華諸佛同幻夢自弟觀之佛國
天宮且如海上蜃樓假有非實而況其凡乎古之至
人在樂不荒處憂不困明斯道也願伯兄與諸眷屬
亦以此道牧心自忘薺之甘荼之苦矣弟慚道德荒
蕪恒為業風鼓吹昔自吳興之淮而之青齊今復由
淮之道峰且更再住天童􃂁北遷南迄無寧歲未卜
何年一筆勾下尚得以衰暮之餘從兄于盤湖之沚
掬水瀹茗一暢其生平哉尚冀聿修明德以迓後祉
焉。

** 復族弟含芳居士

聞過南徐即洩下不止蓋此身虛妄積劫以來眾苦
蘊崇所患非一日矣然知苦斷集慕滅修真從上佛
祖鮮不因之而了辦己躬大事者是故經言病乃眾
生良藥豈不信哉如今不用苓芡白朮理氣壯元但
自內觀病從身生身從業生業從心生心何所生如
此鞭策如此起疑如此考究忽然洞徹根元則千生
萬劫所有苦本莫不霍然病己馬首垂東弗及遣候
旅次客途尚冀善為調攝不宣。

** 復妹八姑晃道人

去春雪槱來讀八姑手信知令伯母與你殷勤事佛
專精向道之心此心即是道心亦即成佛作祖之正
因也若云福緣淺薄思先母而不見及欲聞山僧法
信又不知更在何日者此則著于世俗情見情見若
著斯塵緣之所以征逐佛道之所以背馳世界之所
以崢嶸死生之所以往復也今承專懇無別開示只
要你與令伯母當下勦絕諸凡情見情見若盡方知
春寒秋熱老僧之法信不次傳來夜寐夙興先母之
真儀不謀覿面矣如此寧惟通晝夜而知且無今古
之間然既無今古之間然豈有東西之睽隔東西不
隔無去無來又何生而何死哉你與令伯母其尚勉
之。
布水臺集卷第三十二終