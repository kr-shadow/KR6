#+TITLE: 鐵城泥犁經-東晉-竺曇無蘭
#+DATE: 2018-05-12 10:22:24
#+SOURCE: github.com/kanripo/KR6a0042 master d141d602                


No. 42 [No. 26(64), No. 43, No. 125(32.4)]
佛說鐵城泥犁經

東晉西域沙門竺曇無蘭譯

佛在舍衛祇洹阿難邠坻阿藍時，佛誡諸沙
門言：「我以天眼視天下人，死生好醜尊者卑
者人死得好道者得惡道者，人於世間身作惡
口言惡心念惡，常好烹煞祠祀鬼神者，身死
當入泥犁中；身常行善口常言善心常念善，
死即上天。」佛言：「人如天雨泡，雨從上渧之，
一泡壞者一泡成，人生世間，生者死者如泡起
頃。佛持天眼視天下人，死有上天者、入泥犁
者，貧者富者、貴者賤者，人所為善惡。」佛言：「我
皆知之。譬如瞑夜於城門兩邊各燃炬火，人
有出者入者數千萬人，從瞑中視，皆見火中
出入者。」佛言：「我持天眼視天下人，死有上天
者、入泥犁者，如人從瞑中視火中出入者，如
上高樓上望下，有數千家中，從上視皆見諸
家。」佛言：「我見天下人，死有上天者、入泥犁者，
如人從高樓上視諸家。」

佛言：「如人乘船行清
水中，皆見水中魚石所有。佛持天眼視天下
人，死有上天者、入泥犁者，如人視清水中魚
石。有明月珠，持五綵縷貫之，人視珠，皆見五
綵，別知與珠相貫穿。」佛言：「我見天下人所從
來善惡變化，如人視珠。」佛言：「我見天下人不
孝父母，不事沙門道人、不敬長老，不畏縣官
禁戒，不畏今世後世者，不驚不恐。如是曹人
死即入泥犁，與閻羅王相見，即去善歸惡。泥
犁卒名曰旁，旁即將人前至閻羅所。泥犁旁
言：『此人於世間為人時，不孝父母，不事沙門
道人，不敬長老，不布施，不畏今世後世，不畏
縣官。閻羅處此人過罪。』

「閻羅即呼人前對閻
羅言：『汝為人時，於世間不念父母養育推燥
居濕乳哺長大，汝何以不孝父母？』其人即對
閻羅言：『我實愚癡憍慢。』閻羅言：『處汝罪者，非
父母非天非帝王，非沙門道人過，汝身所作，
當自得之，是第一問。』第二問：『汝不見病困劇時
羸劣甚極手足不任？』其人言：『我實見之。』閻羅
言：『汝何以不自改為善耶？』其人言：『實愚癡憍
慢。』閻羅言：『是過，非天非父母非帝王，非沙門
道人過，汝身所作，當自得之。』閻羅第三問：『汝
不見世間男子女人老時，目無所見、耳無所聞、
持杖而行，黑髮更白，不如年少時？』其人言：
『我實見老人持杖而行。』閻羅言：『當此之時，何
以不自改為善耶？』其人言：『實愚癡憍慢。』閻羅
言：『是過非父母非天非帝王，非沙門道人過，
汝身所作，當自得之。』閻羅第四問言：『汝於世
間時，不見男子女人死，一日二日至七日，身
體腐爛形貌壞敗，為虫蟻所食，為眾人所惡？
汝見是，何以不自改為善耶？』其人言：『我已見
之，實愚癡憍慢。』閻羅言：『汝施行何以不端汝
心端汝口端汝行，是過亦非父母，非天非帝
王，非沙門道人過，汝身所作，當自得之。』閻羅
第五問：『汝為人時，於世間寧見長吏捕得劫
人殺人賊人，反縛送獄掠治考問，或將
出城於道中挌殺之，或有生辜挓者，寧見是
不？』其人言：『我實見之。』閻羅言：『汝何以不布施
作善？汝為人時，何以不正汝行正汝口正
汝心耶？』其人言：『實愚癡憍慢。』閻羅言：『是過亦
非父母，非天非帝王，非沙門非道人過，汝身
所作，自當得之。』

「對已畢，泥犁旁即牽持去，將
詣一鐵城，是第一泥犁。阿鼻摩泥犁城有四
門，周匝四千里，中有大釜長四十里，泥犁旁
叉刺人而內之，如是無央數中皆有火，人
遙見之皆恐怖戰慄。如是入者數千萬人，泥
犁旁而內其中，晝夜不得出，門皆閉不開不
得出，人在其中數千萬歲，火亦不滅人亦不
死。久久時，遙見東門自開，人皆走欲出。適到
門，門復閉，諸欲出人復於門中共鬪諍欲得
出。久久復遙見西門開，人皆走往，門復閉，人
復於門中共鬪。久久復見南門開，人皆走往，
門復閉，人復於門中共鬪。久久四門復開，人
得出，自以為得脫，復入第二鳩延泥犁中。人
足著地者即燋，舉足肉復生。有東走者、西走
者、南走者、北走者，周匝地大熱，數千萬歲乃
竟，自以為得脫。復入第三彌離摩得泥犁中，
其中有虫，虫名崛喙，􂌤如鐵黑頭足。虫遙見
人，皆迎來啄人肌骨皆盡，如是數千萬歲乃
竟。自以為得脫，復入第四芻羅多泥犁中。其
中有山，石利如刀，人皆走上其巔，復有走下
者，皆欲求脫，不知當如向，足皆截剝，地石皆
如利刀，如是復數千萬歲乃竟。人自以為得
脫，復入第五阿夷波多桓泥犁中。其中有熱
風，相逢避之不能得脫，其人欲求死不能得
死，求生不能得生，如是久久數千萬歲乃得
出。人自以為得脫，復入第六阿喻操波泥
桓泥犁中，多樹木皆有刺，樹間有鬼，人入
其中者，鬼頭上出火、口中出火，身為十六刺，
遙見人來大怒，火皆見十六刺，皆貫人身體
裂如食之，皆走欲得脫走，常觸是鬼，如是數
千萬歲乃竟得出。人自以為得脫，復入第七
槃蓰務泥犁中。其中有虫，虫名鶉，人入其中
者，是虫飛來入人口中食人身體，人皆走極，
虫食不置，人皆四面走，欲求脫不能得脫，如
是數千萬歲乃竟得出。人自以為得脫，復入
第八墮檀羅泥渝泥犁中。其中有流水，人皆
墮水中，水邊有刺棘，水熱過於世間湯鑊，熱
沸涌躍人皆熟爛，走欲上岸邊，有鬼持𨥨
逆刺人腹內其中，不能得出，入皆隨水下流。
復有鬼激如鈎取，問之言：『若從何所來？若為
是問。』其人言：『我不知何所從來，亦不知當
若去？我但饑渴，欲逐飲食。』鬼言：『我與若食。』
即取鈎，鈎其上下頷，口皆磔開，因取消銅
注人口中皆燋爛，如是求死不能得死，求生
不能得生。其人平生，於世間為人時作惡甚
故，求解不得解。諸泥犁中人皆復得出，自以
為得脫，反入第七泥犁。鬼逆問：『汝去，何以復
還入第五，復還入第四，從第四復還入第三，
復還入第二，復還入第一阿鼻摩泥犁？』未至，
人遙見鐵城，皆歡喜大呼稱萬歲。閻羅聞之
即問泥犁旁：『是何等聲？』旁即言：『是呼聲者，是
前過泥犁中者。』閻羅言：『是皆不孝父母，不畏
天不畏帝王，不承事沙門道人，不畏禁戒者。』
閻羅即復呼人前，對言：『若非恐閻羅言，今
汝解脫去，當復為人作子者，當孝順事長年，
當畏帝王禁戒，當承事沙門道人，端心端口
端身。人生在世間時，罪過小且輕，死在地下，
泥犁大且重。得沙門道人，當承事其道，當得
阿羅漢者，諸泥犁道皆為閉塞。』

「一對皆畢，諸
泥犁中人皆得出，在城外地皆復死，諸死者
先世宿命，為人時作惡猶有小善，從泥犁還
出，皆生善道。人從泥犁中出，各自政心政
口政行，不復還入泥犁中。泥犁中亦不呼
人，人更泥犁醜毒苦痛，各自思惟亦可為善。」

佛言：「人死入泥犁者，侯王沙門道人乃得與
閻羅相見耳，凡餘人者但隨群入。閻羅，地獄
王名也。」
佛說鐵城泥犁經