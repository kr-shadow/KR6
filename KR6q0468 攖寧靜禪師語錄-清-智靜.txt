#+TITLE: 攖寧靜禪師語錄-清-智靜
#+DATE: 2016-06-11 12:30:29
#+SOURCE: github.com/kanripo/KR6q0468 master 19da17e8                

** 攖寧大師語錄敘

<img:>














<img:>















<img:>















<img:>















<img:>





















** 喻指和尚荅三峰曹洞十六問序

明道貴契乎真虛履踐宜切乎真實故
法言有三設問有四法言者始寔而終
虛道之至也始虛而終實行之至也非
寔而非虛化之至也是以至人其心若
鏡其心若水包括六虛體備群表言而
世為天下法行而世為天下則雖終日
言而未嘗言也終日行而未嘗行也至
人無已而無所不已也發問者苦臨岐
而預扣辨真偽以明宗搜玄奧於未始
畏濁亂而迷流睹万里之神光急欲知
其所止聞一言而冰泮灼然水乳相投
飢不擇食飽即便休行不論程到家事
息學者全是問始忘言技空乃盡舍此
別立門墻翻新豎異朱紫之亂害莫甚
焉斯道也非深徹乎元始終垂白而未
明智者超然愚者自昧適扣
喻指和尚參請之餘師以荅三峰扣雲
門博山曹洞十六問示之其問也海內
寐然無聞幾十年矣喻指續荅万言豁
人之所未豁余讀之悲喜交集不意垂
老得聞極則事和尚以士薦嗜斯道合
為弁言余退而辭曰三峰問實中之虛
和尚答虛中之寔如麟經載筆尚不能
贊一辭況格外音響乎師云此三峰一
字誅心不可云權中之實惟公委之余
閱之者再退而啟曰聞命矣今聊指三
峰一言以明其發問之始五宗原敘并
結中以曹洞到浮山而率賓歸王法眼
雖入教而難逃至化唯此一事實餘二
則非真臨濟兒孫既專大任敢負前宗
每讀至此余更愕然豈投子之荷洞上
何其不昧任耶豈法眼之引教乘而絕
不明其宗耶滅他宗為臣妾任濟上獨
薦王耶當此二桂交陰急欲伐其左以
右自豎耶噫是何心哉春秋之世三尺
童子恥言五伯況證無我之道一何其
陋耶返而思之恐非法門盛典斯哲人
之病已夫寥寥諸方絕不與之對偶獨
得喻指是答誠揭千古隱疑絕萬世異
議學者斷斷焉能荷其任者竟篇靡不
汗服茫然負我者一字不是為與三峰
以洞山未睹影而傳寶鏡總入室而伏
繩床好箇鈯斧子不當斷削古人至此
誠自負而負人以無我之中疊起人我
恐非真我也率賓而欲一當其住不忘
過歇余泛旁贊云賓則始終賓主則始
終主因其好之也一故頓起空王之玄
吼破影響之鳴條大匠運斤不無其舉
使郢人之堊漫谷繩翼者隨風撲落庶
不再嘵嘵白日挑燈汲汲而自失照矣
幸天之未喪斯文也丕歟法道干城猶
當勁敵一面。

檇李參學門人姚上士拜撰
于穆溪之天與堂




蘭亭學人劉肇茲書


** 敘

夫法運有隆替王化有春秋非獨今日為然也當宋
興以來海內宗匠亭亭雲湧傑出前人祖印雖為一
新未免雕文喪德時有徑山杲師振起先猷一掃諸
方盡除餘蔓不僅他宗可斥即其本師玄義亦不容
露布況能並躅於東鄰乎然而每輸誠于天童覺老
人者抑天何耶當陰萬時祖道凌夷雖二三主者砥
柱其間慣使沒意智一著其于玄位旨趣不欲提撕
誠恐流入曲學礙正知見五家宗眼晦不復明如三
峰藏老力持玄要轉叩君臣􃇒逆排太白為橛頭禪
如師子兒反搏父肉其能遺象王而不顧乎然而偏
折節於雲門澄老人者抑又何耶嗟夫藏老去世未
遙浚生晚學尚能見聞其志行至於杲師每夜參時
呵摘諸方音首座不禁含忍起而數之杲師為之禮
謝浚于衡陽得旨返杖淛中諦交天童仰契長蘆杲
師之意蓋可知矣前乎此者雖赴一參之請快一時
之舌晚年自省未必無失言之悔也余忝主弁山以
來每慨近時學者不識自宗唯務儱侗賓主君臣之
旨幾子掃地時養痾麻溪亟欲提撕適吾姪攖寧禪
師讀荅三峰啟雲門師翁十六問以質余細閱一過
且喜丁斯秋晚詳悉斯道也而有斯人也吾宗不致
寂寥矣第三峰設難喻指覆辭兩造之竟不過提掇
綱宗庶幾開俾來學原非偏逞臆見而然把卷者別
開心眼庶有發明且其首以雲岩先傳寶鏡而復以
過水得悟為洞山之漏逗再援大慧片言以欺壓之
夫不知洞山辭雲岩時非無悟也於過水時更有玅
證也猶夫大慧于圓悟處非無悟也于閱經時更有
妙證也不得謂大慧于產難因緣尚未明了天寧遽
爾妄授耶又不可謂大慧只會得勤老機緣尚未徹
準師用處耶他如南匾額獲三昧於獄中洪遷客入
無生于海外皆在得法以後之再證未可枚舉豈止
洞山為然哉今人中道自畫一知半解得少為之撞
著顢頇長老一印印定便有一種權魔入其心腹自
謂證悟無遺者滔滔若與敗種又安敢以偃鼠之腹
妄測江河耶果能悟洞山之所悟則知兩家鼓舞酬
唱如紅爐片雪閱者自宜審諸。

席林玄素體道人書于麻溪之明慶寺




** 攖寧禪師語錄序

佛氏出離生死誘人超劫大指與儒本同顧其作用
既別流傳浸訛傍佛門戶僧非真僧猶假儒衣書士
非真士也孝不喜譚佛法獨喜讀曹溪壇經喜其自
為佛而不障佛魔挽諸迷眾歸之吾道所以云救也
故嘗謂韓昌黎之排佛盧曹溪之說法其道一也故
謂曹溪儒者也其對仕流疑問直教以孝義修行迺
真其志也若猶是遺棄倫物是則昌黎之所闢者耳
故嘗謂護佛法莫昌黎若也攖寧大師受法於曹洞
宗源印繼以正法眼直指全提所有法錄并答三峰
曹洞十六問契理契機佛祖慈航聖學至教悉抉統
貫世間出世皆有証入之門上智下愚盡受平等之
法嗚呼盡矣邇來緇流習沿師承大壞楊子之鄰人
亡羊既率其黨又請楊子之豎追之楊子曰亡一羊
何追者之眾鄰人曰岐路之中又有岐焉人有濱河
而處者習於水勇於泅操舟鬻渡利供百口裏糧就
學者成徒而溺死者半本學泅不學溺利害判絕若
此嗟乎大道以多岐亡羊學者以多方喪生大方明
眼須深知師旨毋徒為心都子所歎哉。

賜進士第河南道御史於越學人劉明孝拜題

夫百尺之枝忽施纖蔓大圓之鑑瞥滓鄰塵苟不辭
而闢之俾葛藤斬盡浮翳全融深恐兆妄滋惑復增
一則未了公案亦後死者之責也然非慧同鶖子語
若懸河智過於師正不許輕下註腳何以故南華云
彼亦一是非此亦一是非與其譽堯而非桀焉不如
兩忘而化於道雖然衛道則烏容不辯辯道之言不
厭其多非貴于多貴於徹也言徹則多言消歸少言
少言消歸無言矣三峰藏老無事尋事向吾　湛祖
啟問十六自賣破綻祖答姑置以俟來看不答之答
業已雷震虛空日炎碧漢初不藉後代兒孫補綴狐
裘淬磨歐冶峰迺詹詹間間遂謂諸方無可激揚傳
諸後五百年沒眼禪和揣籥摸象以為真有不易答
者豈不笑殺井蛙誤殺醯雞耶吾姪攖寧和尚忍俊
不住析疑剖惑直窮到底無復剩義重開湛祖之口
可使吐舌覆面重提藏老之耳堪令三日耳聾或疑
抨駁先哲支離義諦非掃除文字與無諍三昧之旨
不知置之不答將啟答於無窮有此一答可掃後來
欲答之端倪併掃前輩垂問之影跡喻指固忠臣祖
禰非操戈藏老也不特喻指未嘗有答即謂三峰未
嘗有問也可。
弁山睦堂淨瑩題

* 攖寧靜禪師語錄目錄

  
  * 第一卷
  
  * 蕺山戒珠寺上堂(十篇)
  * 小參(三篇)
  * 吳江喻指菴上堂(五篇)
  * 茶話(四篇)
  * 第二卷
  
  * 黎川羅漢寺上堂(十三篇)
  * 第三卷
  
  * 眠牛山結制小參(七篇)
  * 示眾(十六篇)
  * 第四卷
  
  * 拈古(三十四則)
  * 頌古(五十五首)
  * 機緣(十七則)
  * 第五卷
  
  * 法語(二十二篇)
  * 佛事(八則)
  * 贊(十二首)
  * 和中峰國師樂隱詞(十六首)
  * 偈(十二首)
  * 碑記(一則)
  * 第六卷
  
  * 續荅三峰曹洞十六問(并著頌)


目錄(終)
攖寧靜禪師住蕺山戒珠寺結制語錄卷第一
門人德亮　編
書記德峨　錄

順治庚寅歲師於蘇州府吳江縣羅漢寺受紹興府
山會護法縉紳羅夢章鄭望裕邢淇瞻李泰若徐岱
淵唐敏一吳期生吳崆峒陶岸生魯季栗童在公劉
嵢嶁劉永侯劉靜甫劉伯繩諸大居士同文學裘孫
劉諸檀越并法侶妙德聖意等請拄戒珠寺九月二
十五日入院法語。

山門巍然突露頓絕遮攔古今卓立迥別尋常龍象
蹴踏作麼商量喝一喝云入得此門須奉重不勞門
外覓餘光。

王右軍像師指像云灑灕麗於枯藤奪崖透石鼓雲
雷於掌上驟雨旋風猶未是此翁妙用且道斯意如
何昔年捨宅為僧寺萬古輝煌作棟樑。

韋馱殿我主正汝摧邪兩兩行來步不移今日相看
擔荷此從教祖道徹玄微。

大殿三千七百年巳前此老不與麼三千七百年以
後此老卻與麼與麼不與麼放過一著且看新長老
作何去就展坐具云源遠流長遂作禮。

伽藍殿昔受靈山付囑從來毫不放人邪正分於當
下那肯綽約疏親插香云今日煆凡煉聖仗君保護
弘深。

祖師室西天四七總是婆婆和和東土二三兩口何
無一舌怎奈祖禰不了到處被伊殃及插香云觸斷
兩頭機三更湧紅日。

方丈正法眼藏一錘擊碎涅槃妙心是甚壒𡒁按住
杖云拶透石人骨髓剔出金剛眼睛任汝三頭六臂
到來無地容身。

是日應林闍黎設供眾請上堂。

師至座前憲副羅夢章捧疏師接得拈起云此是羅
居士同諸檀護不忘靈山付囑要與當人徹頭徹尾
既然文彩巳彰何必重添眉目顧左右云事因叮囑
起度疏維那宣畢師指座云人人可踏個個堪承更
欲山僧扭捏作麼不是符到奉行看取一場熱亂陞
座拈香云此一瓣香根盤大地法遍塵沙芬芳那畔
巳前結秀不萌枝上驀地拈來供養
始祖釋迦文佛普願無盡含識聞茲契悟永斷疑根
此一瓣香天然尊貴不假功勛奉祝
九五之至尊伏願德以時化國以時寧此一瓣香經
天緯地左右司衡奉為　本省府鎮道臺府邑各衙
文武尊官願祈共輔皇綱庇恩萬姓此一瓣香宿承
願力擁護法壇奉為本山　護法大宰官羅王鄭邢
吳陶魯劉等大居士共徹劫外風光永作皇畿柱石
此一瓣香弁峰砍額蕺嶺揚眉供養本山中開法運
龍華瑞白師翁惟祈燈燈無盡道利人天復從懷中
拈出香云此一瓣香不住正偏寧居玄要昔日紫霞
納敗今朝蕺嶺款陳第二番拈出供養傳菩提達磨
正宗第四十三世。

天台先師嘯雲老和尚用酬法乳之恩維那白椎云
法筵龍象眾當觀第一義師豎拂云越古超今分外
奇個中消息絕思惟當臺寶鏡無私蔽果自男兒不
自欺山僧出吳門登越地船來陸來敲冰踏凍霜花
含夜月徹骨且風流越地吳山隨方任運所以道是
法住法位世間相常住與麼擔荷何必開眼受瞞諸
公聞如是舉唱便作平常是道麼且喜沒交涉應知
打麵還他州土麥唱歌須是帝鄉人殆今參玄之士
不務本實惟以裝載禪道佛法為事一見師家平實
為人便生大我慢若稍立參機如蠅聚唾較量將來
有甚底止豈不聞石頭大師云執事元是迷契理亦
非悟門門一切境回互不回互回而更相涉不爾依
位住諸昆仲此是我洞上法幢所由立也五位正偏
三種滲漏不出此也上士聞之識病識藥中下聞之
笑而不顧通身入水不知鼻酸須知死中應發活活
中應令死然後通身遍身羅籠不肯住呼喚不回頭
參學分中少許話會勿則門外支離沿途荊棘山僧
事不獲巳蓋緣先師殃累當時今日不顧拖泥帶水
向人天眾前熱亂一番貴在全身領荷知重識輕于
中還有共扶玄化者麼顧左右良久擊拂云高山流
水齊爭調嬴得白雲出岫忙問明暗雙機學人不易
如何是渠今正是我師云蠱毒之鄉水莫嘗如何是
我今不是渠師云死貓頭子幾人換進云秪如洞山
睹影與高峰墮枕相去幾何師便棒云驢唇馬嘴漢
莫謗他好進云秪如和尚高陞此座法利人天祖父
孫源一門超出秦望山還解點首否師云急急如律
令又僧問雲門鼓笛弁嶽巴歌請師別出腔調師搖
拂云若遇知音不勞賞鑑進云露柱子𨁝跳擊碎寶
華王座和尚還許學人再參否師云東壁掛葫蘆僧
作禮起遶身一匝而出師喝云好個猢猻圈參頭結
椎云諦觀法王法法王法如是。

當晚小參有一語全規矩擬思量帶伴侶新長老口
如匾擔不解談玄說妙亦無規矩可全亦無伴侶可
帶又云一生參學事無成慇勤抱得旃檀樹此二句
今人錯會其意更兼覺範老漢錯下註腳總之字經
三寫烏焉成馬何似蘆花深處客夜深不坐釣漁磯
諸公以入院之初更要蕺山立新條令絕斷龍門宿
客看來也是醉後添盃喜得堂中班簇簇地盡是飽
參耆宿念我法門同相贊化幸然之甚適纔出方丈
時摸索得一句新鮮佛法欲將來供養大眾恰遇竹
簾一墜半句都沒了搔首顧左右云還是如何不然
問取露柱子去傍有一僧纔出師推住云堂中有人
在僧擬對師一掌便歸方丈。

結制日傅文宇胡清之陳德生居士等設供請
上堂。

師舉拂云造入蒼龍窟宅為探玄珠截歸香象行蹤
貴除金鎖須明掣電之機始可深經爐韝若依說黃
道白處轉得身時依然布袋裡老鴉有力之士將大
千國土橫拈倒豎劈空擲得粉碎法我情忘了無纖
毫過患方越安隱幢踐無憂界知與麼事何必九旬
禁足活受羅籠勿則傾心將四大交付龍天把從前
伎倆去盡奮大意氣徹底掀翻不負參學一生不空
師友策勵等閒線斷一切齊休又溈山道有句無句
如藤倚樹樹倒藤枯句歸何處蓋千古為衲僧徹骨
底句後大慧於此脫卻貼肉汗衫若非圓悟舉幾錯
一生看他先德不盡不住今人豈忍因循放過蕺山
不惜唇皮更為一頌請按下雲頭定其銖兩有句無
句石虎當途踞如藤倚樹嚼碎金剛杵樹倒藤枯肘
後鐵輪孤句歸何處鞭起崑崙柱連卓柱杖云相隨
來也好不堪立地是甚尿溺氣參頭問昔年弁嶽開
爐今日天台續燄還是人傑還是地靈師云我不識
彼進云子承父業家常事祖令孫行意若何師云須
知萬代金輪子進禮云一曲無絲韻萬籟和聲齊師
云未堪奉重吉先邢居士問百丈師翁於此開堂有
云秦望山頭雲靄靄鑑湖波底月團團今請和尚斬
新條令師云照顧腦門進云不惟紫霞峰頂笑傲煙
霞直令蕺嶺堂中輝增佛日師云好事不如無進云
如何是父子功齊一句師云古殿苔封後調羹知有
人士作禮云莫道相逢不出手寒煙繡壁又添新師
直視云高不成低不就。

上堂

若論個事適纔被上首一槌擊碎了也致使山河鼓
掌大地聞聲何假山僧口漉漉地以為極則事正與
麼地請休去好若停囚長智轉見不堪總之旋嵐倒
嶽不出功勛定國安邦猶存道合應知有異類中事
始離滲漏拈拂畫􂲨相復作􂴇相云葺葺芳草外展
足奮西河復振威一喝下座。

上堂

杲日迥當陽森羅俱透徹法法目前機直下難存跡
諸上座道無諂曲唯一真實外不放出內不放入冷
地看來是甚屎撅有個關頭為伊點出若領會得參
學事畢且道是那一關昨日三更時無孔鐵錘被蟭
螟蟲蛀得七穿八穴無孔鐵錘奮怒撞入睹史天宮
沖破了彌勒內院失卻布袋子且道在甚麼處還覓
得也未豎拂云總在這裡復拍案云我嘗於此切空
生問彌勒彌勒哭蒼天布袋笑不歇有甚奇有甚奇
九九秪是八十一分付諸人不煩久立僧問白雲纔
出岫彈指鳳鳳歸如何是臥龍風景師云山頭鼓白
浪進云山門與佛殿未立時和尚那裡度生師云北
斗裡橫身如何是戒珠的的意師云千年石吃萬年
松如何是方丈的的意師云入室不登堂登堂不入
室進云與麼則躍出一輪滿山河悉坦平師云也是
平地喫跌。

馬豁如陳無礙二居士率眾設供請上堂

乘風千里全憑電影攀鞍足下通玄須識目前無法
飄空玉露橫施枯木生花寶閣珠簾直透冰壺水月
塵塵爾剎剎爾展獅子之全威隱隱時密密時挾異
類之獨步了知達道人不貴通玄路較之從門入者
不是家珍奈何土壙人稀相逢者少山僧倒握肘後
靈符安忍坐沉英傑昔我弁山師翁以一喝分五位
發明洞上真宗蕺山繼茲祖室少為續貂以一拂列
五位即拈拂擊案云正與麼時驀然一擊此正中偏
也一擊之後正眼難窺此偏中正也正當一擊迥出
無句中有句超越玄路此正中來也拂擊齊呈功全
祖父此兼中至也拂擊俱消生佛不有此兼中到也
諸昆仲全提祖令則且置還知越格超方事麼復一
拂云無毛鐵鷂摶空去燄裡靈苗結子多應林闍黎
問五位君臣即不問如何是賓中主師云簷前雨滴
聲飄室如何是主中賓師云正令全提建化門如何
是賓中賓師云六街人簇簇遙指玉門孤如何是主
中主師云垂衣含妙旨密步踢雙明進云賓主巳蒙
師指示向上還有事也無師云天空海際低進云過
在甚麼處師云到即不點進云大似紅爐飛片雪師
云點即不到便踴身下座。

信解禪人同魯居士設供請上堂

馬蹄殘跡鎖歸雪夜蘆花畫角聲孤吹出清霜玉露
老船子拋鉤撒網末遇神龍任公子七牛作犗不逢
蝦蟹須得與麼人堪承與麼事昔雲巖和尚示洞山
老祖云价闍黎承當個事大須審細山因過水睹影
徹見雲巖骨髓頓翻舊日所蘊以後建立家聲高提
密印剪異見邪途破野狐窟宅千古之下相承者希
如寶鏡三昧云重離六爻偏正回互莫是爻分體用
卦配君臣麼若如是牛頭伏羲早為劃斷又何待祖
師西來洞山舉唱若不如是爭奈親承寶鏡公驗宛
然不見道錯然則吉不可犯忤當明中有暗非賓中
主當暗中有明非主中賓明暗不相乖非妙協亦如
前後步非通途亦不是啐啄之機亦不是劫前之旨
蕺山一齊按下洞山面目何處立地諸仁當向此處
分疏得下始越古人門閫縱奪自如勿則劍去久矣
方乃刻舟卓柱杖云咸陽宮闕圖神鼎一定河山有
沛公郎下座。

直指和尚同吉先邢居士請上堂

師陞座直指和尚白椎畢師云靈木豁鴻濛霜花越
樣紅夜深漁火燒焦桐冰稜結起響叮咚吹破巫山
十二峰躍出猩猩耳又聾猩猩無語過橋東撞著前
村王老翁老翁捫虱頗從容扶過斷橋流水中忽相
應一交跌殺岑大蟲正欲相救忽有木上座無端惡
發不容下手轟轟撞碎了太虛空直饒女媧氏煉石
補天作用秪得袖手傍觀冷地走出布袋和尚高聲
喝住云止止我有個布袋子為虛空塞卻向前一擲
豈期袋角頭裂出個獨角水牯牛口似血盆牙如劍
戟將大千國土靈苗異種嚼得淨盡無餘此時佛祖
相聚攢眉蹙額無計可施山僧正在丈室齁齁熟睡
卻值同枝法兄直指和尚過訪邀逼蕺山普救這著
公案秪得(持條)斷貫索拈起絕魂符出來判斷一回乃
顧左一喝云天不缺東南顧右一喝云地不陷西北
復正身一喝云杲日麗天依然海晏河清任汝鬼面
神頭總被吾兄一槌擊碎正好解交更添個惡辣吉
先公獨步梅山首尾俱絕閒閒自適悶時打三盞何
處得愁來囊褁不住把個曹山顛酒傾出普同供養
諸仁者且道嘗是不嘗是嘗則被他喪身失命不嘗
則辜負來機還決斷得麼如或未然蕺山不免官路
當人情去也嘗者是靈衣不掛語無路打鼓調絃和
未齊太平曲奏官街臥不嘗是嚴陵薄視王侯志前
村沽得一天醉高臥漫誇金紫賜秪如竭盡今時何
處與主賓相見卓拄杖云雙枝傑出萬峰冷夜半行
人過雪山吉先居士問閉門自適獨步超方針芥相
投未審承誰恩力師云問取露柱進云恁麼則兩袖
雲煙翻翠嶺一聯奎璧煥獅樓師云少加贊歎爾銘
問萬象之中獨露身唯人自肯乃方親未審蕺山堂
中幾人點首師云從無此滯貨進云恁麼則衲子翻
身獅兒回踽去也師云木毬子不放你在進云秪如
台嶺往還事又作麼生師云桃源飛古岫白雪壓神
鵝士作禮云祖孫弘法父子同風師云同曲不同調。

上堂

連朝風雨不歇知寺眉毛廝結天龍不善調停缽盂
連聲叫屈直得禾山不能打鼓雪峰無力拋毬唯有
蕺山越格煙封戶絕游優也不要諸人在長連床睜
眉努目也不要你向寒灰裡吐焰添籌唯要你和心
嘔卻若道有放下倒掛三千劫若道無提起立地三
千劫不見香嚴老漢示眾云如人上樹口含一枝手
不攀枝足不踏枝有人問汝西來大意答他則喪身
失命不答則辜負來機諸公作麼抵對如或未善回
機且看蕺山把斷香嚴唇吻為他點綴一上倚拄杖
云透網金鱗絕眾流魚龍蝦蟹不同儔香嚴未舉應
先喪賊智徒教困玉樓即攛下拄杖和身撲地云救
取個救取個維那在傍一喝師起身連掌云大好不
唧溜遂趨歸方丈。

長至日兩序請小參

恰然好個寂靜大眾續卻正命露柱子忽地產下個
白髮嬰兒俏波波舞向堂中拱聽致令庭前古柏頓
吐未發之機永夜寒灰噴出管中密定唯我衲僧家
總不隨時令一任小人道消君子道長撮將來擲向
火爐頭燒卻不為急性顧左右云于中有不逐時令
者麼時有僧從傍一喝師云好一喝未有主在僧問
皮膚脫落盡唯有諸真實正當斯時請師選佛師云
我這裡不選佛進云恁麼辜負學人師云金屑雖貴
落眼成翳進云如是則人天海會沾恩去花雨繽紛
繚亂垂師指簾外云好大雪師復云若道不著時令
也是徐六擔板漢蕺山有個漁父詞不妨應個時節
乃舞拂云拍手呵呵兩岸蘆花並雪過老漁翁側立
披簑要釣個錦鱗歸去那管你一線添多低聲問你
意如何只教你坐斷了古今一色再不可做逐塊寒
盧好大哥好大哥你是何人便與麼向伊道我本是
越州城裡劉慶老賺來此倒掛袈裟善相扶跨洪波
撐得一隻無底船兒相送汝直教你掀翻海嶽趁蟭
螟吸盡了四海五湖便下座。

師誕日兩序率眾請上堂

師豎拂云古今天地古今日月先天不生後天不滅
玄中又玄眾妙難測擬欲相呈口門甚窄所謂寶閣
垂簾那許密移一步瓊枝深鎖寧容借色明功若是
有力大人不避龍巢虎穴今日蕺山本生父母忒不
著便脫下個癡骨董彼時未擅決斷以後闖入輪王
之室冒雨沖風遍參個事拶得性發把缽盂跌做破
沙盆袈裟扯似憨布袋被業風一陣吹向十字街頭
忽地來開個雜貨舖子篋中沒半文要誇敵國富慣
賣死貓頭有時拈頭作尾有時喚尾作頭有時首尾
俱換有時首尾俱不換叢中或遇個傍不甘的一聲
喝住道這廝如是攤街賣弄大好屋裡販揚州即時
扭下法座熟捶一頓非為分外饒伊恁麼來總是隨
人腳跟便令那叱太子析骨還父析肉還母然後本
身現大神通而為父母說法要且費盡周遮明眼人
前更增一笑不若蕺山拈出一種沒絃琴令迦葉不
能起舞乾闥婆王失音可教聾者能聽啞者能聲把
本生父母提起也得推倒也得報無可報酬無可酬
復以拂向空連劃云裂碎乾三連續起坤六斷填卻
離中虛隔斷坎中滿裂破孃生面皮切忌鳴聲熱碗
遂下座。

臘八解制上堂

踞虎頭收虎尾第一句下明斯旨重樓緝宇鎖不住
午夜寒風劍刃冰稜誰敢立一塵法界老蒼梧不棲
丹鳳明月窟寧舞青鸞憶我始祖當時平地絆倒秪
宜自討其便反至遍蔓葛藤牽連今日幸爾蕺山海
眾不坐他家床榻口吞佛祖氣宇如王放一線道則
草鞋似虎拄杖如龍收一線道則水雲密布萬法潛
蹤一任他摶風九萬里猶霑羽翼去以六月息尚塞
程塗不妨撒手便行那管船去陸去是則固是諸公
或過望海渡錢塘登保叔窣堵攢攢簇簇排闥不入
時忽鬧市裡迸出個跛足阿師把住道明頭來暗頭
來汝等又將何處分或有個漢云莫亂道誰云清早
起更有早行人一捺便走這裡猶不許汝在若撞著
蕺山更不與麼待他問時但一掌云不許夜行投明
須到設遇普化覿面來要且退身有分即如放行解
制一句作麼指陳卓拄杖云掣斷玄關金鎖去毘盧
寶印劈空開。

癸巳年四月八日吳江黃溪鎮眾信特建喻指
庵迎師掩關進庵日請上堂。

師陞座拈香祝聖畢瑞雲問昔日世尊出世普為群
生今日和尚掩關指喻後學一個雲興吐霧一個把
住要津除此二途請師舉示師打云腦後見腮莫與
住來進一喝云泥牛一度雲中舞石女攜笙海底吹
師云空劫巳前如何拍調進云觸破千層浪沖開潭
底天師云未經返躑在天與問豎指云這個是喻如
何是指師云漫向腳跟下尋討士復豎指云這個是
指如何是喻師云碧眼胡僧目射人士復豎指云這
個不是喻不是指如何是喻指大意師云舌頭無骨
進云和風灑幽石甘雨滴疏林師云好句不成曲問
今日世尊現瑞喻指呈祥洞上玄宗請師的示師云
審細將來進云官不容針私通車馬如何是正中偏
師云鐵女透波心進云但有言說都無實義如何是
偏中正師云眉毛碎古鏡進云一人有慶兆民樂業
如何是正中來師云露柱早懷胎進云王登寶殿野
老謳歌如何是兼中至師云夜深挑蜀錦不犯始為
奇士良久進云如何是兼中到師云亞目總難窺進
云還鄉盡是兒孫事祖父從來不出門如何是不出
門的祖父師展兩手進云祖父既不出門兒孫如何
親近師云奉重方知師乃云慧日高懸豁千生之塵
夢玄珠突露徹萬丈之洪波古今不易道出平常祖
父田園阿誰無分所謂心同虛空界示等虛空法證
得虛空時無是無非法此著上祖釋迦降跡皇宮示
現奇奇特特變怪捏神末後拈花更添狼籍又撞出
金色頭陀一笑風前傾身酬價祖燈遠繼法遍河沙
無量法門消歸言外幸諸公信得真切故乃翻三千
年公案捨難捨之緣袛園給孤古今同調竹園精舍
點首功齊須知拈一莖草能為建立即可證大解脫
力大三昧力不退轉力無修證力山僧十載垂鉤沿
門撒網驀遇幾個瞻風撥草漢劈胸一撞秪得將錯
就錯放下絲綸直教塵封戶外別立生涯去也以拂
打圓相云憨憨懶唱閒庭曲把斷玄關絕主賓還有
識得主中主麼請著眼看即下座掩關。

師自封關法語

把住要津不通凡聖令行摩竭千聖絕聞垂簾室內
不知秪要外緣奉重度封帖云高峰千古案立地話
重新遂封。

丙申佛誕日喻指眾信迎師出關請上堂

師陞座學人問當年把斷關津象王隱跡今朝頓啟
金鎖獅子嚬呻把斷放行即且置正當恁麼時一句
請師舉唱師云入室不通耗覿面墮莖眉進云野老
謳歌漁翁擲釣為復威音那畔之神通為復今事門
頭之妙用師云不犯清波時汝試道看進云今日覷
破和尚師便棒進云一句迥超千聖外萬靈何處謝
無私師又打進一喝師連打云猶是階下漢士連喝
歸位師云大似敗將拖矛僧問豁開戶牖寶月流輝
逼塞虛空眾星拱北作麼生普蔭群生句師云有水
皆含月無山不帶雲進云塵塵剎剎玉轉珠回個裏
無私如何著眼師云君臣道合猶成昧賓主相逢尚
失宗進云一句絕遮攔千機齊烜赫師云看取腳下
學人問三年掩室摩竭令行適承和尚舉示玄關請
通個關中消息師云到來無你下口處進云恁麼則
但見花開落不知春去來師云不屬陰陽造化生作
麼生道士便喝師云羞也不識進云秪如不合伴的
人來關中主如何相見師云放汝三十棒進云和尚
也須照顧眉毛師云未識觸諱在師乃云獨照雙泯
過尾窗櫺猶墮格入廛垂手玄關直透尚迷津不若
隨分納些些免至畫蛇添足是以入毘耶之室白醭
口生行摩竭之風談玄無舌惟以坐看陰陽消長閒
聽花放鳥鳴任性不羈陸沉自適然素志如斯但事
無一向千日期圓聊伸款案特借山河大地為演無
量妙義還見無情說法麼豎拂云新篁解籜節奏桑
林之舞梅拖嫩綠渾忘鼎鼐之勳草木揮玄水雲共
唱得游刃有餘地頓消斧鑿之痕以此報檀度之恩
無恩不報酬佛祖之德無德不酬慶快千生法流萬
古雖與麼道然未透者亦不得等閒放過錯卻勝因
豈不聞裴休丞相云鬼神沉幽愁之苦鳥獸懷狘猶
之悲修羅方嗔天人正樂可以整心慮證菩提唯人
道能為耳人道不為吾末如之何也巳矣諸菩薩箇
箇頂天立地猛烈丈夫何得被八風五欲活埋萬劫
千生改頭換面時何有今日果肯將智慧劍一刀斬
斷生死魔軍五陰怨賊坐致太平寧不深幸哉秪如
應節酬恩作麼生道卓拄杖云碧玉盤中烹石筍驪
珠腹內產雲芝爛煮虛空千日醉佛祖無門覷得渠
下座。

黎川菴主印源參常等設供請上堂

師陞座僧問一花現瑞多子承恩一句周隆十方慶
讚未審和尚如何通信師云持書不到家進云學人
頂戴有分師云腳跟下放汝三十棒僧以手呈具云
大眾看看龍門無宿客香海縱金鰲師打云猶遭點
額痕進云明眼宗師天然有在師云切忌詐明頭師
乃云以斯道覺斯民斷碑橫古路白月現黑月隱崑
崙草裡眠南閻浮提打鼓西瞿耶尼聞聲東弗于逮
扣機北越單那擊節非非想天逆擊一棒金剛際下
撲地翻身其中百億須彌百億日月百億世界納向
一毫孔中十方諸佛演大法義挑豁愚肓諸仁者秪
如一毫孔又納向甚麼處咄切忌道著直饒密步移
來腳跟下紅線未斷在南泉大師云三世諸佛不知
有狸奴白牯卻知有此事直須解向異類中行始可
紹隆玄化勿則盡是流俗閨閤中物開口便成過患
非惟不能與人點病自土也消他不得彼此何益哉
于中有知南泉行履處麼振綱居士撲地一旋而去
師喝云這畜生猶是亂跳卓拄杖云盤空鐵磨旋頭
角芳草叢叢吼石欄大眾不煩久立珍重。

師至石湖金僊老和尚請上堂

師陞座拈香云此一瓣香有倫有序唯德唯尊奉為
金僊堂上法叔老和尚惟冀法韻振三千祖風垂萬
億歛衣就座師拈拂云萬頃湖光遠駕長空之玉練
千枝翠色橫推數點之青螺高大門庭水雲異色格
高調古綿密家風靜上座自遠趨風懷香叩室頃承
玄化千載一時不意我老法叔寵渥太隆惡辣猶甚
勿顧外揚家醜命陞此座若今獅子林中何敢揚眉
播舌但蒙方命聊塞一時復舉拂召眾云此是我金
僊老人一生受用不盡底句子特借靜上座手中拈
出為諸公賞鑒由來錦上添花諒諸公久巳得侍法
要豈敢再下註腳但老人平日驗人道個把定咽喉
唇吻除卻千態萬狀不得有語不得無語道將一句
來此正驗今時之法弊救萬世之弘規若能向這裡
擺脫得來覿面親見老人赤心片片今不肖續有一
偈並為傍敲把住咽喉唇吻萬仞懸崖卓立果是獅
子之兒當下便能返躑若在某分中拈有三句為供
養老人顧左右云且道是那三句第一句五道不通
耗何處立三玄第二句眉鋒掛利刃裂破率陀天第
三句手持火把子潦倒夜明前聽其緇素得出猶是
門庭邊事須知尊貴一路事別且道如何是尊貴的
的旨若要深登堂奧共相參請金僊老和尚去即下
座。

吳江文學量如吳居士為薦亡嗣文學不浮請
師對靈小參。

枕斷邯鄲破吾生之有寄花飄棘苑沉來去以無涯
擬將氣吐虹霓誰為水雲路隔師撫几云不浮公汝
髫年學冠德預耆英堪羡孝悌恭身頗奈文福未並
壽傾四六之中轉盻流光三祀空辜堂上椿萱忍割
友恭愛弟杳隔幽沉痛情可愍世既如斯但能知死
生不借何妨出沒自如到此說聖也不是說凡也不
是生也不是死也不是此是公一貫之道吾一諦之
理不聞先聖云諸行無常是生滅法莊周夢蝶渠不
是我蝶夢莊周我不是渠為公拈出一線頓教全體
如如復擊案云寂滅場中超性海毘盧界內迥無私。

戒珠結制茶話

僧問十方同聚會個個學無為請問和尚今夕數千
指圍繞如何得普令成佛去師云家家有路透長安
進云如何得獨步龍門去師舉茶甌云淺斟滿酌不
許濕口僧貯立師以杖擉退師乃云虛空含萬象大
海任魚龍會得目前法何須探別宗諸公既負笈遠
參十方雲集腳跟下事固是不缺分毫若不親履踐
一回如人說食終不能飽英俊者肯將個事自巳顢
頇良馬見鞭影而行若待人鞭策得來決是個無血
性的漢但參玄之士亦必須經一番鎚煉方脫得野
狐氣味勿然盡為門頭戶底事學兩句口頭滑禪弄
幾節峭利機鋒於自巳分上大好沒意思非唯虛喪
光陰空辜檀信在袈裟之下作地獄因更為可愍山
僧不是說老婆禪但今時末運目不奈看惡習遍熾
蕺山既據此位平日痛心之談盡情告報祈把所參
所學的都拋向他方世界之外雄糾糾立起新鮮意
氣提句無味語卓立面前直下如銀山鐵壁相似通
身排闥不入無一絲毫走作撲盲坐斷自然和底脫
落信不我欺若做模打樣來參五味禪萬劫千生亦
無了日各當照顧住住歸堂時切莫撞翻板棰爐柱
珍重。

師於天台送護國先和尚入塔回山示眾

師豎拂云國師塔樣耽原未善圖描造塔疏山反惹
羅山活葬揀點來俱不作家何似我先師嘯老人任
將活計付兒孫那管湘南併潭北順時而化不假安
排有偈無偈是甚尿氣雖則傑出諸方更添個蕺山
不肖子未解奉重將阿爺活埋向千巖萬壑之中令
教水雲絕聽眾兄弟又道不順非孝不奉非輔山僧
既作洞下兒孫何乃不知忌諱眾中可知過患麼乃
聳身云秋江清淺時白露和煙島良哉觀世音全身
入荒草復頓足云貓。

元章居士為師慶誕請茶話

混然至理非言說徹底須知絕意求若識趙州滋味
辣何須影裡覓生繇舉如意云此是萬法之源千靈
之母若人透得一機任汝橫吞豎嚼但要解吞應解
吐若吞得吐不得未免被菱角如針刺卻口毛栗如
彈塞卻喉果能裂出神龍之首則佛祖不能安汝名
天魔不能窺汝蹟勿則浪沉往返杳喪光陰昔歐陽
文忘公官洛中一日游嵩山卻去僕吏放意而往至
山寺修竹滿軒霜清烏啼文忠休於殿陛旁有老僧
閱經自若與語不甚顧答公異之問曰道人住山久
如對曰甚久也又問誦何經對曰法華公曰古之高
僧臨生死之際類皆談笑脫去何道致之耶對曰定
慧力耳又問今乃寂寥無有何哉老僧笑曰古之人
念念在定慧臨終安得亂今之人念念在散亂臨終
安得定文忠大喜不知膝之屈地師云你看學道者
不是徒然泛泛未能決其志終日在人我山中打迸
是非場裡橫身他時如何抵敵蓋疑信相半因而隨
情逐物臨窮方悔噬臍何及特此告報須知出母胎
從少至老盡未來際未曾離卻這個光明果能一腳
踏穿桶底何處有死生之所流轉但不是說了便休
今且乘風快便莫令失卻時日蕺山恁地熱亂還識
好惡否擊如意云不離當處常湛然覓即知君不可
見。

解制知浴設茶請示眾

露柱當天豁雙眼未為奇特蟭螟怒發吞大象理亦
宜然果是伶俐衲僧便可一捺便倒若隨人緇素得
來總是倚草附木漢過在紅線未斷撥著好似浪裏
拋毬徒費草鞋錢堪作何用上智之士一聞釋然中
下之流疑而愈滯蕺山與麼道自好慚惶煞人復舉
昔有一官人入寺至禪堂寺主隨行官人問曰諸位
在此作麼生對曰欲圖作佛官人笑云金屑雖貴落
眼成翳主無語師乃云好笑寺主恁不唧溜被俗漢
一問直得口如扁擔若遇蕺山但向他道在此換居
士眼睛非唯令俗漢屏卻咽喉亦見此中凜然難犯
諸仁者應知有佛處不得住無佛處急走過轉得快
便不負蕺山和身一拶如或未然明年更有新條在
惱亂春風卒未休。

修萬佛懺圓期上堂

師陞座學人問古鏡未磨時光臨萬象磨後為甚麼
不鑑師云我卻不識你進云恁麼則是處是彌勒無
門無善財師云猶借玉階行進云如是則學人別道
去也以手點空三下便作禮師云料掉沒交涉師乃
云香花雲寶幢雲乾闥婆王美樂音出生無盡諸功
德裂破三賢十地門雲從龍風從虎磁石吸針潮長
醋情與無情共一真萬象森羅鏡裏布如是知如是
住不見一法為伴侶智者能知罪性空坦然不怖于
生死大眾且道喚甚麼作罪性喚甚麼作涅槃若向
兩途冰泮得來則了即業障本來空如循罪福之階
未超向上一著所云未了應須償宿債莫謂與麼便
乃看作一切如幻之解總不落莽蕩之殃必將沉撥
無因果力能脫體一回千佛萬佛列聖諸賢悉是空
拳誑小兒所謂但以假名字引導于眾生如或分疏
不下再為汝等下個註腳不見南泉大師因陸亙大
夫問云弟子家中有片石或曾坐或曾臥欲鐫作佛
得麼泉云得莫不得麼泉云不得師云據南泉老漢
雖有先行之勢且無絕後之關直被個俗子將一片
石全身壓倒直至如今無展舒處若喻指門下即不
然待他問作佛得麼但云言不該典非君子之所談
莫不得麼一喝云門臨千尺井過者必攢眉于斯撿
點得下一期佛事以週如或未然跋涉不少卓拄杖
云會麼雖然春色沒高下無奈花枝有短長即下座。

師至弁山祝　元潔老和尚壽眾請上堂

師云日麗中天揭破虛空流活眼風生八表撥開萬
象始明宗事存函蓋合回途全祖父功勛理應箭鋒
柱展手合君臣大用具斯三昧始得運斤成風絕無
觸犯固知曹洞門庭承當不易作用光大渾似純金
砂汞銀鉛一時銷盡不肖遠叩祖山恭遇法叔降跡
之期為祝華封渴瞻嘉瑞不意恩寵太過特命兩序
諸兄邀登此座若論禪道佛法未入門來早巳填溝
塞壑了也況兼祖庭之上獅王騰踏龍象縱橫又何
敢布鼓雷門自遭話墮若論慶讚一事欲以大千界
而為壽吾叔早巳坐斷十方欲以須彌盧而為壽早
巳碎如微塵欲以四大海而為壽早巳一口吸盡欲
以玄玅義而為壽又不許立一元字腳在第一義諦
不容展舒于倫序分中安可簡略是以還有個商量
處官不容針蹔通車馬乃豎拂云我知虛空不可量
壽命不可量世界不可量壽命不可量眾生不可量
壽命不可量佛法不可量壽命不可量還有個最親
切最要緊不可量中一事諸公能知消息麼如或未
知今日勿敢越俎作速參取老人去何故聻待得叔
孫成禮樂始知不共汝同盤書記問閫外將軍多汗
馬就祖還家事若何師云不宰功勳進云人居大國
方為貴水到源頭始見清師云明眼自知進云如何
是慶誕一句師云人天仰企四海雲奔進云香稻啄
餘鸚鵡粒碧梧棲老鳳凰枝師云猶未是公著腳處
進云在和尚分中又作麼生師云不借借記作禮歸
位師下座。

嘉禾李又恂居士為亡室盛氏請師對靈

菱花鏡破俄沉合浦神珠閨閤香消頓失鸞凰良配
柳生於肘不知造物暗中移蝶夢為周未識我渠猶
問影智者觀斯聚散等浮雲去來如傳舍愚人自昧
情關固結汩沒愛河將此大光明藏翻為腐草螢星
豈不痛哉驀豎拳高聲召云盛氏善人汝會麼握則
成拳開則成掌一事兩名一身兩用又如一人左手
拈香心知必生善果右手持戟回看定起殺機亦一
心兩業明暗兩分到這裏打箇返觀未拈香執戟時
善惡二境何處生已拈香執戟後善惡二緣何處受
既無作者亦無受者此即是如來秘密藏金剛心不
妨以螢星腐草復作大光明藏始知本來成現凡情
聖見所作俱息以如意畫此􂴇相云當途截斷荊棘
林鐵壁銀山俱踢倒下座。

雲門顯聖寺結制示眾

知藏問一派曹溪水萬古遶雲門且道曹溪與耶溪
是同是別師云細柳營中非正令神堯何必論功高
進云滴水作江河還是師的用處麼師云若知帝力
不見堯天藏禮拜云恁麼則雲門峰頂滔天浪海底
揚塵見作家師云久知闍黎有此機要迺云奇特甚
奇特露柱生兩翼飛過須彌峰穿卻諸人鼻夜半迥
紅輪天明布黑月正眼不能窺萬機俱泯絕天上無
彌勒地下無彌勒仔細拈來看是甚乾屎橛咄咄咄
若向口角覓雌黃錯過三生六十劫是以參學之士
最初行腳要決擇法眼貴有師承一入爐韝從頂至
足去皮去毛敲骨敲髓撲得一點氣息也無轉過身
來向無人處深蓄厚養為人拈一機一境腳尖頭也
踢出箇佛來近今諸方為人亦拈出一機一境相對
學人如紙裏麻纏相似遇箇透網金鱗又無捉摸處
大似葉公畫龍一見真龍退身無地嗟乎蓋為不經
真師煆煉自救且不暇何能徹底為人故喻指目不
奈看收綸罷釣數十年來釋口不談箇事唯我雲門
法叔同心同眼獎古勵今真人不世今繼住祖山命
為傍分正化屈曲隨宜眾兄弟若識些子定動則不
辜一期方便秪如古人道天上無彌勒地下無彌勒
未審誰與安名為甚洞山遇此一問直得火爐震動
爾等還知答處否現前有問著喻指便與驀口一摑
云分明記取復拈拄杖云看看勿則葛坡久巳化龍
去徒使蹤尋費長房不煩久立珍重。

師誕日兩序請陞座

參頭問仁主好生貞臣執法賢聖繼世法律無私昔
日世尊初生即今與和尚還有同異否師云夏寒冬
熱進云後遇雲門一棒又如何師云總是賊過後張
弓參作禮云恁麼則寶樹風鳴無量壽金繩霞映妙
高峰師云不煩伸贊僧問雲門風月萬古如新當斯
誕日如何應現師云爐峰向後耶水居東進云誕日
巳蒙親指示半千衲子貴何從師豎拂云穿過那邊看
進云親得全提後皆成獅子兒師云恐汝不是同流
僧作禮云恁麼則寶鏡堂中提正令雙懸日月照乾
坤師云腦後識取迺云冰河發燄相看猶是涉廉纖
石筍抽條拈出早知成話墮輪扁得手要在忘功承
蜩意鉤貴乎不犯當暗中有明佛殿卻跨山門當明
中有暗山門騎佛殿得此機用在天而天在人而人
一毫頭上現寶王剎一微塵內轉大法輪如是君親
恩師長恩眾生恩一時報畢故居學地須知先聖垂
慈一機一境一語一脈必要裂破汝面門乾盡汝識
浪如黃龍禪師每以三句驗人一云我手何似佛手
二云我腳何似驢腳三云人人有箇生緣上座生緣
在甚麼處生平罕有契其機者目之黃龍三關古今
拈頌者更多錯解者不少今日承此恩力特將此三
句頌出為諸人應箇時節我手何似佛手圖窮忽現
匕首祖龍一見魂驚易水光衝牛斗我腳何似驢腳
虎兕忽遭出柙黔驢吞卻大蟲潘閬幾乎笑煞人人
有箇生緣寒窗鐵硯磨穿直待名登金榜露柱卻好
同年若人揀點得出三千七百齊捐捐後又如何展
兩手云㘞即下座。

為秀水凝蘭盛居士對靈

持櫆未達榮枯眼旅館空遺在日思露宿草菴門外
冷霜天夜月隱歸期凝蘭盛公生平風流慷慨之懷
末後得撒手便行之快秖空不是玉是玉也大奇在
含靈不減分毫在諸佛難增點畫如是知如是住貴
在回機天上耶人間耶不妨獨步業歟福歟聖歟凡
歟卓拄杖一喝云分明記取。

解制陞座

僧問衝開碧浪即不問放出神鼇事若何師云腳下
波生進云覓火和煙得為甚玅高峰七日不相見師
云到即不點僧作禮云今日親見和尚師云要你知
休迺云揭起虛空蓋一層收來放去任縱橫草鞋似
虎威獰甚拄杖如龍活潑生踏倒玄關須轉步驀行
鳥道貴抽身諸方若遇談玄者切莫遭他鬼眼睛眾
兄弟一期既畢銀山鐵壁撞得破否猛虎金鈴汝解
得否驪龍玄珠汝摘得否若得相應不妨東去西去
盡大地總是汝毘盧真境稍涉廉纖正好按下雲頭
向冷湫湫地去思箇思不得的覓箇覓不得的思不
得的作麼思鐵網拋空神龍透海覓不得的作麼覓
夜半篩鑼賊身忽露恁麼舉揚還解交得麼遂擊拂
云能知減灶添兵處終不和身困馬陵下座。











攖寧禪師住黎川羅漢禪寺語錄卷之二
門人德因　編
侍者德玹記錄

師受蘇州府吳江縣黎里鎮縉紳工部金同太史
張刑部韋鴻臚朱文學毛秦沈周吳眾檀信并法
侶剖初元超等請入院。

師指山門云玄珠斲象拈來掣古揮今亞目豁機到
此越終超始龍象交參秪如入門一句作麼生道震
聲一喝云九萬里鵬纔展翼百千年鶴便翱翔。

彌勒殿

笑破機微頓絕背向今日相逢原無異樣是則固是
擔荷雖繇此老卷舒還在渠儂。

韋馱殿

舉香云護法護人全憑這著這著圓通無處不豁直
教魔外不能窺果是獅兒堪蹴踏。

大殿基

碧落青霄未是道人活計墻壁瓦礫豈宜吐舌弄唇
畢竟如何折合顧左右云大家扶起空王殿百億須
彌側耳聽。

毘盧佛殿

坐斷毘盧方堪話會踏翻玄奧始解抽機到此為甚
重添註腳展具云因我得禮汝自倒還自起即拜。

伽藍殿

拈香云一紙不曾饒全憑驗作手親受靈山囑提持
豁諸有觸音法法盡包羅萬古叢林好善護。

祖師殿

舉香云燒穿鼻孔摵斷莖眉殃及兒孫一番話墮燈
燈無盡響孤峰海底飛塵漫別弄。

方丈

握肘後靈符剪狐狼狂見挽巳墜之風擊寒爐發焰
正令當行未歸早驗遂據座云道合君臣猶未貴深
登堂奧始容參。

是日眾請上堂

師指法座云觸破人天正眼擊開無孔鐵錘迥露當
央萬機點首卓拄杖云且看山僧話墮去也遂陞座
拈香祝
聖畢次拈香云此一瓣香惡惡辣辣孤峭難親啐啄不
呼玄要針芥頓絕暗明捉敗紫霞峰頂頓然觸發毒
聲秪得今日對眾拈出爇向爐中供養傳菩提達磨
正宗第四十三世天台山
護國堂上嘯雲大和尚用酬法乳之恩歛衣就座參頭
白槌云法筵龍象眾當觀第一義師云玉人夢破一
聲雞越起崑崙舞袖歸倒溯曹源流足下不萌枝上
吼如雷豎拂召眾云見麼眼看終未是擊拂云聞麼
耳聽豈能知然在動用中動用收不得然非聲色裏
聲色常迥特直須坐斷兩頭不存玄解始堪證據是
以古鏡臺前貴乎展足白雲巖下妙在抽機不遠不
近總在當人體露堂堂勿須向外尋詩要知大得一
以清地得一以寧王侯得一以天下貞百姓得一以
安生山僧得此便乃喝石走風雲號令無佛處展足
通玄隨行無礙敢問諸人還相委悉麼以手拍案云
霜花夜吐鏡湖徹杲日高懸古殿鳴僧問若見若聞
即不問鐘鼓交參人天畢集還是羅漢重輝還是洞
山復睹師云無鬚鎖子兩頭搖進云剡水興雲姑蘇
普潤不知法爾如然不知因緣時至師云隨處作主
遇緣即宗進云恁麼則金毛抖擻孤峰外漏盡嚬呻
不二門師云退後看取僧作禮云縱橫妙轉無私化
恰恰行從鳥道歸師云沒孔笛中好善吹僧歸眾僧
問未離於越巳降姑蘇姑蘇於越即不問如何是羅
漢境師云白雲斷處家山深進云如何是羅漢體師
云古道紅塵絕伴侶進云如何是羅漢用師云摩醯
亞目驚回首進云體用巳蒙師指示即今古殿重輝
森羅慶讚人天普賴一句請師直示師云凡有血氣
莫不尊親僧作禮云南嶽峰高擎正眼鏡湖波底奮
泥牛師云透過絕商量參頭結槌云諦觀法王法法
王法如是師下座(謝辭不錄)。

本鎮薛耀雲居士同庵主如鑑等設供請上堂師豎
拂云旨不墮玄黃意別迥象外坐斷有無關事事超
無礙達磨大師來此土直指人人本有風光教外別
傳不立文字奈何盡大地欲覓一個不受惑人了不
可得惜乎以正作邪以邪為正金鋀不辨大似認賊
為子錯過要關舉世尊昔日因外道問不問有言不
問無言世尊良久外道讚嘆云世尊大慈開我迷雲
令我得入乃作禮而去阿難白佛外道得何道理便
乃讚嘆世尊云如世良馬見鞭影而行師乃云這個
外道雖明不惑二字但恐錯認定盤星世尊指處也
是泥裏洗土塊豎拂云喚作鞭得麼秪恐不是玉是
玉也大奇果是個大力量漢握起金剛王寶劍勦絕
窠臼不立崖岸生佛盡除具個般手眼則千聖不能
羅籠萬魔不能潛覷乃至驗正削邪洞然作則誠謂
罷業忘功故云護生須是殺殺盡始安居大眾秪如
安居處還作麼相見山僧更為下個註腳孤峰雲底
休落塹回途未是本來面石馬嘶歸不應山拶出金
烏飛夜半卓拄杖云吽便下座。

臘八日華山周居士率眾信請上堂師云朔風惡發
吹徹骨漏泄諸人識不識三九廿七意何如門前啞
子吹嗶嚦恰恰是依稀雲樹月巢冷恰恰非白雲巖
下轉多岐相逢盡力吐不出露柱當先豁一機急薦
取莫羈縻當陽突出人天眼正令橫施奪化微豎拂
召眾云此是釋迦老子計窮力盡捏目生花夜睹明
星道個奇哉不意拈花時撞出迦葉老頭陀破顏微
笑看他父子一門承虛接響山僧今日既據此位別
行條令總不坐他家床榻驀擲拂云咄不得道著不
得動著向此中通得一線始可安邦定國撒手翻機
然華山居士為乞拈提個事但山僧口門窄狹不能
為眾添一元字腳惜今法久弊生雷同上下誠信者
更難弄影者遍地是以古德勉於後世先為道破云
堪惜今時學道流千千萬萬認門頭卻似入京朝帝
闕祗到潼關即便休冷地較量大可悲痛總之我眼
本正因師故邪今日拈撥處貴乎志勤眼察頭頭切
莫放過復舉雲巖晟禪師因僧參巖問甚處來僧云
石上語話來巖云石還點頭也未僧無語巖自代云
未語話時點首也師乃云羅漢這裏即不然若代此
僧下語便云點即不堪非惟為此僧掃除異解雲巖
亦乃首尾俱應眾兄弟此是為古人出格提持處還
能揀點得出麼良久云苔封古殿忘王化白髮童兒
舞袖歸僧問世尊未離兜率巳降王宮還是他法身
邊事報身邊事師云兩頭俱不涉進云未出母胎度
人巳畢為甚又睹明星得悟師云雪上更加霜僧作
禮云恁麼則萬古碧潭空界月再三撈摝始應知師
云太勞生即下座。

開戒日平望皎然庵主并眾信請上堂師云石虎吼
孤峰泥牛吞皓月踏破劫前機紅爐飛片雪豎拂云
此是佛祖說不盡處眾生意不到處山僧今日和盤
托出普請大家受用喝一喝云此即主即賓全體全
用無作無止非犯非持不即不離無偏無正不在戒
定慧裏安生豈宜功勳位中明旨隨處施威頭頭顯
露現前大眾還受用得來麼如或未然且看衣缽下
事不煩久立珍重僧問第一義即不問弘開大戒和
盤托出畢竟明甚麼邊事師云前三三後三三進云
信手橫拈無孔笛請師吹出太平歌師云你眼裏還
聞麼進云灼然韻出青霄外石女階前側耳聽師云
我不會禪僧歸眾師下座。

黎鎮薛耀雲陸晨仲徐繼橋居士等設供請上堂師
卓拄杖云山僧無力苦支撐為要諸人驀直行帶水
拖泥渾不顧畫蛇添足可憐生擬不是滯即沉拈來
獨露堂堂事那個男兒不自真既汝自真何故不會
汝等還信得及麼若信得及任他八風五慾黑浪滔
天毫忽不能鼓動能向個中得大自在始名上士故
曰信為道源功德毋長養一切諸善根既巳如是更
逼山僧個甚麼即倚杖云把手勸君行不得惟人自
肯那方親僧問拖泥帶水即不問諸佛未出世達磨
不西來舉坐具云先有這個消息還有未了一著請
師拈出師云汝腳跟點地也未進云此是巳了事還
有末後句也無師云今日不能為汝說進云向上宗
乘莫便是否師云不遇知音不與談進云香煙觸破
太虛空驚得狸奴跌碎額師云三十棒自領去下座。

四月八日大鑑宋居士請上堂(是日師兼辭眾)師拈
拂云無縫罅裏吐出機輪沒孔笛中吹開正眼釋迦
老子大好不諳機宜纔出母胎便乃截長補短雲門
大師固具通天作略也是賊過後張弓若是羅漢門
下別有一番判斷當時若撞世尊初生時道個天上
天下惟我獨尊山僧在傍急為掩耳但云好事不如
無非惟世尊倒捲旗鎗亦令大地眾生亡鋒結舌豈
不直截茲因大鑑居士一見山僧信知個事即離家
叩道今同石屏庵主再四懇乞山僧應個時節仔細
較量也是一得一失乃召大鑑云汝若識得時節因
緣則知無星秤子橫拈豎舞將剎塵國土捏聚一團
擊不碎跌不破處受用得來始名有血氣漢不必與
山僧結聚一上師驀拈拄杖召眾云拄杖子近日不
受逆順意欲向深巖活埋孤迥迥地以至情與無情
悉為拱束不見道法無定所用豈有方未有常行而
不住未有常住而不行何故聻顧視左右云座中不
遇同途客君入瀟湘我往秦僧問昔日世尊未出母
胎度人巳畢為甚又末後拈花累及兒孫師云世尊
無此事莫謗世尊好進云土曠人稀莫不是相逢者
少麼師云親言出親口進云有一人扯破袈裟打碎
缽盂還有罪過也無師云擬向何處下手僧云秪恐
觸忤和尚師喝云照顧頂門著僧云薰風覿面吹入
骨拽起泥牛鼻孔穿師云此去逢人不得錯舉下座。

師過洞庭三峰庵雪鴻關主監院心月率眾信請上
堂師云縹渺峰頭鬥額莫釐山頂傳聲惹得太湖瞠
眼滔滔浪底揚塵有時拈大千於足下不知寬闊有
時納須彌於眉睫那有重輕逢場作戲干水隨身驀
豎拂召眾云會麼於中會得饒伊曹山四借雲門三
句臨濟一喝這些腐爛葛藤一串穿來拋向太湖浪
裏如若不能定奪且向父母未生巳前威音那畔更
那畔處聿轉面皮討個分曉則冷覷山僧總作笑具
還委悉麼玉殿不傳丹鳳詔鐵鞭空擊五更寒雪鴻
關主問請問和尚如何是雲門三句師云六機不著
便莫向語中看進云如何是函蓋乾坤句師云藕絲
牽斷崑崙足石女擎歸不夜天進云如何是截斷眾
流句師云海雲吹破扶桑外驚落機先大好山進云
如何是隨波逐浪句師云落霞與孤鶩齊飛秋水共
長天一色進云秋風凜凜樹凋葉落脫體一句事如
何師云八角磨盤空裏轉進云撞倒銀山鐵壁正恁
麼時如何相見師喝云漁父莫棲巢進云恁麼則雲
門面目儼然關中禮拜去也師云打破關來向汝道。

師誕日黎里德勝善士設供率眾請上堂(巳丑季冬三日)師
豎拂云冰雪削寒威大地俱沉跡梅萼未曾舒靈枝
笑不歇等閒是事示時人頗奈時人渾不識未生前
應蚤徹悟得個中本無別泥牛夜半趁紅輪露柱燈
籠眼赫赫山僧未離母胎亦如是既離母胎亦如是
今日為四眾說法亦如是乃至盡未來際不可說不
可說亦如是以及過去無量劫不可說不可說亦如
是既以如是何故諸人重增枝蔓秪為沉生滅乃被
境緣轉山僧不惜莖眉與現前大眾唱個菩薩蠻去
也且道未生前是甚麼意以拂畫􂳶相云若也會得
石女橫吹沒孔笛木人鼓掌在庭前巳生前是甚麼
意以拂畫􃇓相云個中會得毫頭湧出無盡藏窮子
歸途不識貧即今大地眾生情與無情盡向􃆉裏得
大自在渾然踹碎虛空骨跛鱉盲龜著耳聽汝等還
看個甚麼乃呈拄杖云我見燈明佛本光瑞如此史
瑞雲居士問云正不坐正明星當午現偏不坐偏夜
半日輪紅不屬偏正底人來和尚如何接待師云泥
龍奮發千峰外劈破崑崙雲夢低士一喝師便打士
禮拜云季冬嚴寒和尚尊重師云汝眉毛今日墮地
也姚振綱居士問云請問和尚如何是靈雲見桃花
的意師云莫被他觸卻眼進云如何是溈山護持的
意師云泥牛擎折角進云玄沙未徹意旨又作麼生
師云平白更添冤進云若恁麼溈山安邦定國玄沙
破宅亡家去此二途請師直指師云鳳啣丹詔傳來
遠莫向長安國裏居士云學人禮拜去也師云看取
問頭下座。

黃溪姚振綱史雲山居士同眾信設供請上堂師云
鐘鼓交參人天畢集新年頭佛法作麼商量豎拂云
會麼三界惟心萬法惟識剎竿頭上風車子三個猢
猻夜簸錢至道無難惟嫌揀擇夜半石人無影象縱
橫誰辨往來源但莫憎愛洞然明白井底蝦蟆吞卻
月三更不惜夜明簾今日山僧為諸仁者斬斷繩頭
汝等會得則世出世間如大鵬金翅鳥劈海吞龍毫
無隔礙乃至山河大地僧俗男女貧富貴賤總在汝
等自心發現蓋因爾等循業昧巳障蔽本有光明故
爾先聖曲垂方便普攝群機流出一花五葉分宗設
教建立綱旨以至洞山五位臨濟三玄法眼六義雲
門顧鑒溈仰圓相拈來一槌擊得碎非惟慶快平生
亦且不負一隊老古錐為人徹困若甘自暴自棄秪
恐有鬼神兮減君福有時節兮促君壽也須打算果
是千里龍駒便乃奮身霄漢之外坐斷報化門頭則
能事事無礙且如不假脩證一句作麼指陳搖拂云
萬物靜觀皆自得四時佳興與人同西堂問新年頭
佛法百草頭邊俱漏泄提持舊公案老梅枝上露真
機不涉新舊一句請師別道師云兩個黃鸝鳴翠柳
一行白鷺上青天進云當陽吹出無生曲大地咸歸
掌握中向個裏得通消息麼師曰石虎吼春風堂復
挺身進前問云寰中不令無為化四海熙雍樂太平
如何是君師云玉簾深貯機輪外萬象渾忘化育深
進云五鳳樓前三舞蹈金鐘靜聽曉雞鳴如何是臣
師云和同萬籟音無令奉重咸知劫外聲進云九重
殿內頒天詔俯下群機展玉容如何是君視臣師云
苔封玉質延三五寶篆高臨下碧墀進云嚴持妙挾
尊方敕仰輔東王號令嚴如何是臣奉君師云頭頭
不逆通玄手滿擊金鞭漏永長進云皇風永扇清平
界野老謳歌力不知如何是君臣道合師云沉沉深
鎖含元殿無影枝頭爛熳春進云五位君臣蒙師指
金針玉線事如何師云木人倒舞鞦韆急九曲珠垂
午夜天堂禮拜云五葉叢中開法韻不萌枝上湧真
宗師云無文印子拋空裂祖脈源頭頂上看堂歸位。

僧問鐘鼓交參人天畢集新年佛法是如何師云一
湖野水綠兩岸矗山青僧一喝師云喝後如何進云
肩挑日月眼蓋乾坤師云汝腳跟下事作麼生僧舉
坐具云釋迦老子來也師云退身三步腦後看是甚
麼僧便作禮師打云頂門具眼始許汝答話下座。

平望金姚王諸善士設供請上堂師云日色融和景
倍妍春光爛熳鳥翩翩枝頭報道君休去頗奈時人
耳不便道不難秪要當人自肯擔若把萬緣俱放下
浮生塵夢一齊翻道不易莫把光陰當兒戲此生一
著不知源萬劫千生更難遇舉如意云汝等現前若
僧若俗若男若女若大若小皆具此一著眼能見耳
能聞鼻能嗅香足能運奔但汝等一口氣不來時則
又業識茫茫無本可據總是汝被業因蔽巳愛欲縛
身業鬼借宅昧卻伊本地風光不見雲門大師云乾
坤之內宇宙之間中有一寶秘在形山然不住動用
聲色裏畢竟在何處顯現擊如意云欲識上大人須
明丘乙巳若悟佳作仁便乃可知禮山僧今日借泥
團瓦礫大作佛事去也具眼者試出看按拄杖云禹
門浪暖貴擎頭沖霄切莫遭點額僧問夜半空中擊
毒鼓嚇得須彌顛倒舞天王惡發趁崑崙喝出扶桑
一輪古正與麼時和尚如何舉唱師云不合向汝道
進云一音清汛生潮舌萬籟傾聞正眼開如何是正
眼師云石女天明斜戴帽進云恁麼則無舌堪能語
談玄不假音師云滿座未聞聲僧作禮云謝師答話
適二居士出禮拜依位立師云好個消息秪恐不識
卓拄杖下座。

黃溪守防府王虎山居士并史雲山居士同嗣君調
君燦薦亡請上堂師云金剛透匣那吒失威截斷玄
微不容毫髮總連城之壁難以定其底價似照乘之
珠奚能並其光華是以藏身處沒蹤跡龜毛拂子擊
龍鼉沒蹤跡處莫藏身兔角杖頭挑日月諸仁者向
個裏會得吾宗無語句亦無一法與人如或不能薦
取秪得向第二門頭潑杓惡水去也擊拂云聞麼此
方真教體清淨在音聞一歷諸人耳根永為道種無
價寶珠迥然突露但他日在不萌枝上芬芳吐秀時
不得作個般去就何故聻若將耳聽終難會眼裏聞
聲方始知蓋因防府王虎山居士為薦室人張氏史
雲山居士以及嗣公為薦亡弟芳山史君假此威神
欲超無漏乃召眾云若作有薦又是畫蛇添足若謂
不受薦即今如何結案畢竟作麼即得要汝一舉兩
得剖出當下分明以拂畫<img:>相云咦無漏國中不住
足一毫端上展全機僧問云藏身處沒蹤跡沒蹤跡
處莫藏身且道今日受薦佛子向甚麼處安身立命
師云無毛鷂子過新羅進云突出虛空眼靈光射碧
溪還假接引否師云此猶是階下漢試別轉一路看
僧即進前云恁麼則撲盡三千及大千師云費力不
少僧歸位振綱居士問云適纔和尚道無價寶珠請
為指出看師豎拂云不值半文錢拈來觸鼻孔進云
恁麼則學人放光動地去也師云你向何處放光士
作禮云只有天在上更無山與齊師打云猶是假雞
鳴即下座。

薛德勝善人同嗣耀雲設供請上堂師云直心真實
菩提道場現成個事不假思量要會便會不須搜索
若還不會自巳多錯是以目前萬法明暗色空乃至
山河大地風動雲起春生夏長時節遷移總向汝諸
人六根門頭覿體敷揚但汝自迷本心倒生錯亂自
悟本心何事不辨所以智人斷心愚人斷境若能悟
心萬象一體若也斷境狂妄競生只要汝自肯息心
故乃三界大師不吝慈悲頭頭說法若以比丘身得
度者即現比丘身而為說法若以宰官身得度者即
現宰官身而為說法若以婆羅門婦女身得度者即
皆現之而為說法汝等今日也恁麼明日也恁麼恐
他日諸緣報謝則措手不及自甘撞入昏醉之鄉果
能將無始業緣一劍截斷信知山僧時時上堂刻刻
說法何更有僧俗二門法非法也豎拂云觸開無盡
藏拈出大家看時維那出問云請問和尚一人發真
歸源十方世界悉皆消殞和尚向何處度生師打云
向這裏度生進云如此則度生巳畢師連打云汝還
知落在甚處那禮拜起呈具師云亂做作麼師復云
今蓋因德勝善人深究此道為求透生死一著特同
嗣耀雲乞報薦先親乃召云汝若向一念不生巳前
認得面目只汝多生父母頓超劫外世出世間孝道
普為圓成不煩久立下座。

德普善人設供薦親請上堂師云句超象外韻別宮
商高山流水尚乃罕遇知音撥動獅絃群機安不塞
耳是以智者超方愚人錯亂從上先德闡揚個事離
語言絕意識要汝等外息諸緣外息諸緣則內心無
喘心如墻壁方可入道即拈起拂云會麼會則途中
受用不會則眼底生塵急宜照顧驚看時光如箭急
虛生浪死一場悲爾等過患不在別人誤汝秪為汝
刻刻在六根門頭播弄業識口說魔話心行魔事秪
知檢點他人好惡長短不識自巳本命元辰將來眼
光一散向鐵圍山裏扯拽不開噬臍何及且道這裏
還堪救麼乃振威一喝云眾兄弟這一喝不具殺不
具活亦非主亦非賓解交得來則事事皆圓冰河吐
焰鬨然產出靈苗終不抱贓叫屈誠云從佛口生從
法化生即能變生作熟點鐵成金豈不慶幸以至今
辰德普善人報本一著總教不隔毫釐坐斷塵剎去
也還證得麼卓拄杖云杖頭有眼明如日要識真金
火裏看便下座。

黃家溪史雲山居士同嗣君調君燦薦親請上堂師
云父母所生眼悉見三千界鋒前驗取頓超調御生
佛不立坐斷十方拈拄杖云大眾莫被他塞卻眼根
須是別行條令靈槎不遇乘風便焉得漁翁撞玉關
拄杖子今日具莫大威神將剎塵國土諸佛一時逼
勒出廣長舌相演不思議法令恒河沙眾生咸知本
有證不思議境雲山居士同嗣公君調君燦為報先
嚴不意中拾得一個信種供養山僧并現前大眾山
僧亦不敢囊藏點出古佛心直教個個具足得大自
在然汝敬村史君并外父韋公等盡向山僧拄杖子
頭上放光動地拍手呵呵露柱共為證明山河大地
悉霑利樂秪如酬恩普度一句作麼生道咦水晶簾
裏垂甘露明月堂前燦帝珠孤闍黎問黃葉無風自
落凍雲不雨常陰時節饒他遷變一真迥突諸緣如
何是一真迥突底句師云觸破毫頭進云今辰文鉉
居士請和尚說法薦親未審還來受薦麼師云一著
機先不容合伴孤作禮云石虎啣風吼泥牛帶月鳴
師云闍黎別道看進云一堂風冷淡千古意分明珍
重歸位師笑曰好個無尾大蟲僧問昔日普賢大願
請佛住世廣修供養目今史居士請和尚說法是同
是別師云另有同別更道將來進云即今普賢在何
處示現師便棒僧一喝師又打云再一喝看僧作禮
云遠在天邊近在目前師云閒言語僧問來如石火
去如電光不去不來意旨如何師震聲一喝進云棒
頭指出無生界一輪紅日恁東西師云汝知落處麼
進云萬古碧潭雲影盡今朝重振舊家風師云只恐
不是同流僧歸位師下座。

徽州陳聖先居士酬恩修懺請上堂

師豎拂云個事須遇過量人始得奮獅子全威驚群
哮吼若神鋒出匣立斬妖邪聖凡路絕知見情亡似
法藥離瓶救膏盲於當下驅耕奪食變生作熟將大
地群生蜎飛蝡動從頂至足針拶一上覿面回光咸
知本有復向蟭螟眼裏建大法幢與千佛萬佛握手
交參出廣長舌演大法義窮劫至劫終莫能盡忽有
個漢道這長老恁般話會即今山是山水是水僧是
僧俗是俗同途異轍爭奈目前何山僧衹得低頭合
掌云我不敢輕於汝等汝等皆當作佛即今聖先陳
君久懷道味但於塵緣汩沒特入喻指歸依山僧之
門法名德省復大作佛事懇逼山僧說幾句無生話
欲酬天地覆載父母劬勞莫大深恩併懺諸業若欲
酬報須顧名思義省之一字從上聖賢無不從此中
透出若欲懺罪且道罪性畢竟在甚麼處舉三祖燦
大師以處士身來謁二祖言弟子身纏風恙乞師懺
罪祖云將罪來與汝懺燦師良久進云覓罪了不可
得祖云與汝懺罪竟宜依佛法僧住後即印可師云
此是千古懺罪的樣子汝能徹其源即古即今同一
三昧同一受用何等現成不會聽取一偈翻身踏碎
須彌盧側手直掬香水海驀然坐斷一毫頭剎剎塵
塵事無礙下座。

秀水文學蛟門李居士為室人于氏德璿請對
靈小參。

三生石上扣角精魂未招鶖子臨機月上女身孰轉
一靈皮袋髑髏未識眼初明皮袋一靈功盡還歸于
祖父于氏德璿淑人幼長深閨能執婦道以班曹作
師傅以梁孟振家聲又知世數無常預歸三寶至期
順時化去若出籠銀鶴直沖霄漢絕不羈縻可謂女
中之人傑也大眾彼既能如是又何必山僧重為指
點以如意一擊云精金若不重經礦真偽誰能識得
渠。




攖寧靜禪師語錄卷之三

* 眠牛山舜庵結制侍者德琦記錄

** 小參(時崇禎甲申冬)

聚不成團捏不成碎布鼓當軒擊者善會明歷歷掌
上靈機活潑潑獅兒作隊于中早下一針錐懸崖返
擲超群類急加鞭莫後退以拄杖畫􂑥相云會麼投
明那許夜深行勿犯功勳始尊貴即下座。

小參

臺前石壘斑生面庭下花殘葉滿籬陣陣霜風侵入
骨衲僧冷煖應須知眾兄弟壁立萬仞時懸崖撒手
時撞破虛空時是個甚麼消息振威一喝云錯不錯
休摸索猛虎頷下解金鈴推落須彌顛倒縛盲龜跛
鱉作同參笑殺峰前老彌勒誠與麼地方能轉天關
迴地軸挑剔愚蒙變生作熟不辜現前種種恩一時
盡與報畢到這裏猶未許汝是家珍如何是出格漢
復喝云丈夫氣宇如王斷不從茲住足僧問云投明
那許夜深行弗犯功勳始尊貴請問吾師如何是不
犯功勳的的意師云枯木龍吟休著耳進云纖塵脫
落全身現萬里山河絕倚依師云正好未夢見在僧
以坐具作○相呈云這個即得麼師云切忌投入僧
作禮云恁麼則千峰齊瞠目萬派盡朝宗師云淹殺
闍黎下座。

小參

師云也大奇也大奇石女痛流淚滴下湧成溪沒頭
俱浸殺佛祖墮雙眉直逼得文殊獅子普賢白象爭
鬥一上撞破虛空半角打倒帝釋座八寶床擊碎了
也撲下地來頓令乾坤失色日月無光露柱子忍俊
不禁點首聊通一線湧出大光明藏眾兄弟還有證
據者麼如無山僧不合自成鈍置以拄杖架肩云楖
栗橫擔不顧人直入千峰萬峰去便下座。

彌陀誕日弘徹禪人請小參

師云沒弦琴操出宮商別韻無孔笛吹來格外玄機
崖前石吼古木花飛千歲老兒起舞萬年童子相隨
豎拂云見麼彌陀在蟭螟眼裏轉大法輪諸佛在一
毫頭上共相慶讚既云無量壽為甚又加慶讚二字
即鼓掌云錦上不妨重著彩受恩深處報恩深茲為
弘徹禪人昔者棄捨塵緣今日傾心究道未出門時
山僧蚤巳道破秪向汝說個因真果真汝今奮發在
般若堂中信知一毫頭事自謂總不相欺既以如是
正好向萬人足底行密藏厚蓄操至秋深果熟將後
千聖不奈你何何故聻了得個中無我我始堪接取
上頭機僧問了得個中無我我即不問請師接取上
頭機師便打進云向上一著千聖不傳和尚即今如
何為人師連打云我向你道甚麼來僧作禮起拂具
云龍袖拂開全體現象王行處絕狐蹤一喝歸位師
云也是野犴鳴下座。

性樂姚居士六袟請小參

師云木鐘擊碎塵沙夢驚起泥牛側耳聽賴有盲龜
掣金鎖堂堂卸卻往來行拶出聖凡情盡撇始契無
生無不生山僧自不著便被性樂居士懇致多方為
母難日乞與現前大眾結甚深法緣因齋慶讚今日
也是客聽主裁乃拈拄杖云看看此乃是煆聖煉凡
烹佛烹祖的對手姚居士汝能薦得棒頭一著了知
正法眼無古亦無今故一切法一切方便但以假名
字引導於眾生若也不會急向未出母胎時識得面
目則此甚深法寶頃然而得如是慶讚豈有限量哉
畢竟應時一句作麼生道拍案云庚庚喜雨露甲甲
要晴明僧問南山點首東海揚眉和尚還許甚麼人
證入師云敕點飛龍馬跛鱉出頭來進云諸聖到來
無卓地惟有阿逸笑酣酣未審笑個甚麼師云笑你
扯來拽去進云還假接引否師云猶嫌少那進云如
是則風梳翠竹和煙去露滴喬松帶月歸師云也須
知剡溪水逆流始得僧歸眾師下座。

解制小參

師云劍鋒匝處膽生寒形影參差即不堪我不是渠
渠是我梅開雪夜吐真源往時向深深海底行把斷
諸人咽喉不容出氣今日向高高峰頂立斬纜開船
放汝腳下一線任爾卷舒然雖如是于中須識有交
參句子如何是交參句鐘中無鼓響鼓中無鐘聲鐘
鼓不交參句句無前後還識麼雞犀枕子鬥雞鳴啐
啄同時急下睛把住放行渾不借掣開金鎖絕途程
搖拂云啞啞啞吽吽吽若有過關者試出相見看僧
問云把住放行即不問掀翻窠臼事如何師云無底
籃子須好提進云千歲老兒起舞萬年童子相隨是
甚麼人境界師云倒騎驢子笑蒼天僧作禮云恁麼
則竿木隨身逢場作戲去也師云鉤頭絲線從君弄
不犯清波意自殊又僧問云遙望鄉關憶故人隴頭
先寄一枝春即今解制一句請師指出師云故鄉田
地休耕種進云一拳敲出山河眼未審于中作麼看
師云妄語漢山河眼在甚麼處僧作禮云不敢辜負
和尚師云也是大蟲看水磨僧歸眾師下座。

小參(時崇禎癸未冬請師在普門作座元)

師云夜半泥牛吼太虛輕翻皓月照寒溪奮然舞足
窺無罅試問禪流知不知急著眼莫停思大道不從
心外覓當機失卻悔時遲諸昆仲進堂三七那事如
何不解轉身過在甚處此無他蓋緣生處不得熟熟
處不得生嗟嗟唐喪光陰何故甘為自昧若自個漢
纔聞提處便乃單刀直入奮身不顧向萬仞崖前拼
命一拶直逼至水盡山窮驀然跌斷繩頭冷地一看
堪笑三藏十二部是甚麼拭瘡疣故紙乃至天下老
和尚談心說性是甚麼夢話阿呵呵正好饑來喫飯
困來打眠灑灑落落做一個無為無事散人亦不負
汝一番初志饒伊如是正好喫痛棒有分何故不見
道長安雖好不是久居畢竟作麼生處分卓拄杖云
太平本是將軍定不許將軍坐太平下座。

** 示眾

師過黃溪程信甫居士薦親請示眾

師云擊碎須彌山吸盡四海水饒伊恁麼來猶在程
途裏是以通天作略尚涉機微金鎖玄路反褫骯髒
要知此道非心意識所關頓絕理事階級觸則喪擬
則犯出格人始明出格事豎拂召信甫居士云此乃
格外拈提處爾若會得非惟報本一著至汝本命元
辰盡在裏許得大受用頓超塵劫復振威一喝云通
天豁地絕幽沉亙古亙今無變易當陽迥出照無私
萬里睛空轟霹靂卓拄杖下座。

護國古風和尚至南巖訪師率眾請示眾

師卓拄杖云這條拄杖潑天伎倆吐霧興雲翻波作
浪或時占盡了大千沙界不容生佛安名捏聚虛空
眨眼或時收攝在蟭螟眼裏還嫌土壙人稀拍手大
驚小嚷今日不料被古風法兄越山過嶺一把扭住
逼勒山僧要與大眾決斷一上然向上一著昨日古
風和尚高升曲彔木床判斷巳竟復要南巖露揚家
醜轉見不堪既是同氣連枝鼻孔決無兩樣但賓主
歷然一句汝諸仁者作麼定奪乃一喝云金鳳不棲
無影樹烏雞低唱五更前僧問二聖同登古殿山河
鼓掌虛空正與麼時吾師如何舉唱師打云千聖絕
知音進云怎奈目前何師云你眼在那裏進云和尚
許學人旁通一線麼師云還要討甚麼乾屎撅僧點
首云謝和尚慈悲便作禮師云也是死水蝦蟆下座。

古山浮佛庵為密行禪人封關請示眾(時庵中啟華嚴期)

師云放出吞天鐵鷂嚇得須彌𨁝跳又逢拄杖無端
打破毘盧玄奧露柱兩眼睜睜直入孤峰喊叫冷視
罕遇其人別轉一番腔調今朝拈出些須也要驚蛇
打草到這裏直饒撞著嚼鐵咬釘的漢子正好無你
下手處無你瞠眼處無你棲泊處果是頂門具眼者
始能透此一關則知今日一會底消息知得一會底
消息則知佛佛授手祖祖相傳底消息知得祖祖相
傳底消息則知靈山一會儼然未散底消息知得儼
然未散底消息則知華嚴會裏演大法音敷大法義
全在拂子頭上展舒非古今絕去來以至千丈盧舍
那身向諸人毫竅裏放出大光明藏若也迷卻本分
生涯正好有眼如盲有耳如聾當機錯過甚為憐愍
所以道踏翻玄奧舉處知歸正令全提難瞞作者茲
因古山密行禪人久歷諸方幾經法戰其奈不得扳
轡入手返擲懸崖是以篤志掩關虔請山僧舉揚個
事一則為人天結般若緣及巳躬大事汝要透此一
關但不得有工用不得無工用不得有心求不得無
心求到此自有轉身消息師驀豎拂高召云急著鞭
兮緊著弓橫跨鐵馬絕羅籠翻身射透牛皮鼓咫尺
丹書下九重到這裏傳甚麼消息即得以拂擊案云
劄僧問盧舍那身即不問玄關一事請師宣師云須
向意外知消息進云莫謂無心云是道無心猶隔一
重關道即不問如何是關師云逼塞虛空進云如何
是關中主師云覿面不容參進云秪如逼塞虛空十
方坐斷還許學人相見麼師振聲一喝云不許夜行
投明須到僧作禮歸眾僧問釋迦掩室於磨竭淨名
杜口於毘耶請問吾師意旨如何師云聾人鼓掌和
全音進云今日密行禪師掩關古山事作麼生師云
也要大家知進云一等是個時節未審如何化導師
云橫端曲木僧作禮云恁麼則佛佛道同同致道心
心真契契真宗去也師曰弄泥團漢未夢見在下座。

師過晉溪內行實行復禮諸上座請示眾

師云山鬱鬱水潺潺好個維摩不二關兩岸桃花開
正眼樵歌牧唱指歸南山儂出天台入剡水不意中
揀得個破木杓收來欲向深山與他過活無端撞著
諸公苦逼要拈出與現前賞鑒雖然不敢隱埋但恐
拈出時諸公又討一場熱亂即拈起拄杖云看則瞎
卻你眼動則喪卻你膽恁般不近人情揀點要他何
用然玄沙三種病人此個慣為痛下針錐拶得盡大
地無一芥子許放過諸公還可出來較量他麼適有
一僧纔出師便驀頭一棒云虎來也僧遑然失顧師
云擬謂出角虎原來是毛蟲復按拄杖云橫按青藜
烹佛祖當臺寶鏡豈容私下座。

結制施敬泉居士請示眾

師云結中結萬仞峰頭獨足立兀然拶碎死生關拈
來不費纖毫力英傑者向這裏不假研磨超越古今
豈肯尋枝摘葉若然不薦山僧此處有三關汝等一
一須透過方無過患覿面來時切莫覷轉身不來莫
猶豫嚼破疑團切莫住到這裏更要勇猛直前人法
勦盡正好向紅爐中深經煆煉不見道大冶精金無
雜色獅王行處絕餘跡下座。

示眾

師云入火無煙大熾燄裏靈苗產秀和泥不染沒陰
陽地曇蕊芬芳無舌人始解談玄具眼者休成懵懂
豎拂云會麼時時向冰稜上行劍刃上走正當恁麼
時撲地一聲乃佛乃祖瞞汝不得山僧這裏秪許汝
半提全提未夢見在何故豈不聞曹山和尚云莫行
心處路不掛本來衣何須正恁麼切忌未生時饒伊
翻倒曹山何處與伊相見良久云苔生古殿冷露滴
禁門寒拈拄杖一時打散。

示眾

師云迥出一輪光皎皎夢斷幽關天未曉深沉突出
意前機若是懞𢤱便支遶大眾紫羅帳裏撒真珠具
眼者試出道看二僧競出師云看這兩個一得一失
二僧齊下喝師云也是抱贓叫屈漢一僧云和尚莫
要壓良為賤師拈棒直打出法堂復據座云兩彩一
賽無在不在若是知音莫居門外落花流出競魚蝦
揀點不來休捏怪卓拄杖下座。

解制示眾

師云把關容易放關難打破關頭事轉長枯木崖前
多錯路透明公驗始教還尋常以扭轉鼻孔為結以
踏翻窠臼為解此中解結頗與諸方不同結時諸佛
不能窺解時含靈普共識直饒透得兩重關猶未知
山僧行履處如何是山僧的行履有時塞卻諸人眼
睛有時在汝諸人足底不動步而遍現塵剎不舉目
而普示十方峭巍巍輝天鑑地孤迥迥絕斷遮攔佛
見法見盡捐到此始名瞥地告報現前大眾俱化龍
也未如無木上座道破去也咦三級浪高魚化龍癡
人漫戽夜塘水下座。

示眾(師偶過禪堂見諸禪人在堂私論某處教人做工夫立等悟道又某處不廉纖進一
層又一層又某處次第紛紛言之不一師即自鳴鼓陞座)。

師云道貴真參實悟決志豈有兩路莫效近日癡禪
廣貿諸般雜貨山僧這裏也無一橛兩橛也不分門
別戶秪要汝腳跟下清楚亦不貴你多知亦不貴你
口利亦不貴你久參亦不貴你疊悟尋常向汝道離
心意識參既離卻心意識則通身機智死盡不容毫
髮當於其前如大火聚如金剛劍觸之則喪汝命根
擬之則落七落八直得絕後再甦是然欺君不得如
洞山過水如香嚴擊竹如長慶捲簾如高峰墮枕則
一得永得決無退失所以古人道悟即甚難迷即不
易豈同近日禪如開雜貨舖一般禪在幾日即悟公
案幾日即透進一層又一層走一步又一步到這一
步喚作甚麼樣境界更到甚麼樣地位方稱悟道弄
得些閒神野鬼打發不開惡氣流習牢不可拔山僧
從來一味杜田頭亦不知其法之大小見之多橛并
不知某宗高某宗低然從上參學人單擇法眼為急
務或見某大老與人解得粘去得縳直截痛快便放
下親炙或某處慈悲為眾時不放過出一言千古作
則特往奔投或某處不容躲閃搜盡閨閤中物直趨
侍參如是上下以道德為本喚作本色道人喚作抱
道衲子尚三二十年不改舊家風深棲巖竇終老不
求人知設有一二禪者往參即指他處猶且頭角深
藏如龍山燒庵避影安同近日緇流秪要一入門便
求悟道便求印證便要做人弄得尖知巧識語路好
看三五成行鬥百草相似為弘揚法化為當家種草
呸恐初祖航海而來豈肯要汝如此見識如此心行
如此履踐如此授受法道安不墜地近來專務口角
力較勝負聞有一人出世即冷笑鄙視聞有一言半
句即遏捺排斥要如雪峰聞趙州答個古澗寒泉句
是此不答話者定喚作露出醜狀自不唧溜也真正
一代不如一代字經三寫烏焉成馬眾兄弟山僧今
日不顧造口業所謂良藥苦口利於病但願親歷自
心放得下自心信得及直到超佛越祖地位還須一
人處也到無人處休到看其諸家作用不敢自忽誠
謂內不欺巳外不欺人豈比今之道眼未明擅議論
那一宗直截那一宗廉纖如盲人摸象不辨其端倪
然學無如猶愍其見識陋窄尚可置而勿論寧有
出人頭地唱道之師口如噴焰秪管抬捺說得出便
是將正法眼藏如廁塗堊墁捏上許多鬼怪平地坑
陷殺人邪風轉熾千古難為拔救人我山愈高親疏
愈盛吾不知五宗之源是誰家兒孫也古聖先賢若
具如是知見正好無傳今日掃地而盡然古德說法
隨機非立意要自成一家惟重在度人為本分揀別
邪正故洞山上堂云正中偏偏中正正中來兼中至
兼中到即下座看他作用弘通妙協敲唱雙行明暗
不立玄路驅除故曰剪諸見之稠林絕異端之穿鑿
若毫忽法執不盡總之曰食不消終是不貴絕三種
滲漏立三種異墮堂堂為千古宗匠諸方咸推尊之
曰曹洞宗承他宗旨者是然超出常流不墮諸見小
知淺識者管教望崖而退安能瞎指其堂奧中事乎
如臨濟上堂云一語須具三玄門一玄門須具三要
有權有實有照有用又云一喝分賓主照用一時行
其家作用如青天轟霹靂不容擬議單刀直入賞也
一棒罰也一棒若是獅子兒難瞞其毫忽光明正大
法振今日然不以死煞法分劃玄要判斷如爻辭也
堪笑近今之學人效其一掌一喝弄作戲具相似然
盡大地人亦會掌亦會喝俱喚作直截禪得麼苦哉
慣習毒風為本分事如是忍心行之甘入無間深坑
胡不恐懼且如諸方宗匠剪闢邪塗令人不入岐路
各立宗旨然五宗之內安有小法大法旁正之分歟
如溈仰圓相雲門顧鑒法眼六義種種作用門庭施
設蓋乎師承有據豈以見之大小用之淺深為優劣
也其直指全提如當臺寶鏡胡來胡現漢來漢現不
致參學人瞎撞盲猜別真偽識輕重安有參學者在
洞下而不知濟上在濟下而不知洞上也總喚他做
門外漢若識法者安不懼焉又願爾等切莫去參五
味禪只求多知多解博覽廣識總喚雜毒入心若一
口氣不來阿呀呀真個苦也向日功夫竟不知做在
何處涅槃堂裏禪未夢見在若不走入驢胎便撞馬
腹謹記謹記正謂衲衣之下失卻人身再不能復然
末法做功夫中禪病最多邇來聰敏者恐有毫忽知
見便就困住為是山僧今日一一剖出使上士不蹈
其坑塹近有一等魔徒言參禪一著就是滯貨何必
要去做死功夫問他如何是道他便一掌一喝打得
撒溜喝得響亮便謂之硬幫謂之了當屈屈將許多
好人便認定一掌一喝上卜度死死教他直下便是
擬議即不是也若恁般喚作直截禪不如十市街頭
屠戶他一刀直進不容擬議安有是哉蒼天蒼天可
謂痛哭流涕者此學人最初之癡禪病也又一等發
忿參話頭或經三七或經半載決意要悟忽然逼得
身心暫寂如入清涼地一般他便起身拍手云我悟
也即去學機鋒弄轉語逢人便鬥如瘋狗相似一朝
境界打不過去連前氣息俱無此喚作輕安禪病又
一等或苦志數年疑情不散拶得前後難進死不放
手忽然話頭脫落淨裸裸地他就欣然謂大徹也又
云識得一萬事畢唯此一事實餘二則非真更不別
進自謂大休大歇處便求印證也會頌古也會著語
逢人瞎教人到此處便是久久弄得習氣發現依舊
是個俗漢此喚做認識神的禪病又一等在蒲團下
十數年也無話頭也無疑情孤迥迥一塵不染或枯
坐一七二七不須放參或又能坐脫亦不關其世緣
一毫如有氣死人一般學人見之嘖嘖稱奇噫豈不
聞九峰侍者為甚不肯首座香煙起處座即脫去九
峰撫其背云坐脫立亡即不無怎奈未夢見先師意
在又如曹山陞座因紙衣道者參山云汝是紙衣道
者否者曰是山曰如何是你紙衣下事者曰一裘纔
掛體萬法悉皆如山又問云如何是你紙衣下用者
立化去山云汝秪解恁麼去不解與麼來者復開目
問云一靈真性不假胞胎事如何山云未是妙者者
曰如何是妙山云不借借者復珍重化去你看此乃
古人為渠拔楔抽釘的手眼前也化後也化為甚有
是不是處諸上座試定奪看如不透過切須仔細故
云枯木崖前錯路多行人到此轉淆訛此喚做死水
裏禪枯木禪最難治也何況近日魔鬼教人禪不須
參道不須悟直下便是乎真曰魔蟲見之打死他十
萬八千無一點罪過爾等若能將前數種惡病不犯
打屏得潔潔白白或胸次有一知半解亦去淨盡亦
不要你禪定多知多能惟求你一真究竟亦不許求
速悟亦不許你枯坐亦不許鑽研亦不許久墮但要
你決新鮮意氣不踏邪風參一句無意味語雄糾糾
單刀直入佛也殺魔也殺得失也殺有無也殺禪道
也殺直拶至盡大地做一把利刃無一法敢當于其
前再奮勇左挨右拶驀然磕著㘞地一聲撲得虛空
粉碎大地平沉將一切佛見法見勦得盡淨無餘方
曰從緣薦得永無退失真謂死中發活久久出頭來
哮吼一聲百獸悉皆腦裂狐狼盡以消魂亦無小大
之法亦無兩橛之禪亦不知有梯子禪上一步又一
步亦不知有筍籜禪剝一層又一層不得巳被龍天
推出匡扶法化度諸有情此為佛子真報佛恩山僧
本無甚長處但以本分草料接人毫忽不自欺亦不
別起一番尖新見識簧鼓後學前來諸病山僧自曾
歷過大似神農皇嘗百草相似味味俱嘗恐後無知
一口嚼著不識好歹喪卻汝萬劫千生慧性無有起
日今日不得不為君說破各自努力如不甘者一任
檢點去卓拄杖云鋸解稱錘休摸索裂碎空王殿一
角海底泥牛絕卻蹤露柱當天豁雙目獅子兒步應
速懸崖返擲真英卓驅盡狐狼野犴風大道敢教多
雜毒振威一喝下座。

** 茶次示眾

師住南巖安列職茶次示眾(系宣律師道場)

師云怪山古石卓宣老之遺風乳穴龍泉滴獅王之
正脈化道雖不擇方也要地靈人傑是以寶壽生薑
至今尚辣溈山舊案此日猶香作事總在個人小大
豈宜自忽山僧本意秪要效懶贊之遺風煨黃獨過
時無端撞著一隊生鐵鑄的漢左捺右掇逼來此地
雖則古聖道場目之悉皆心惻然非人不委眾兄弟
爾等個個如獅子王相似力扶巳墜之風山僧安敢
自逸若有一二退屈則先以道破莫謂有負眾等驀
拈茶鐘高召云吸著趙州滋味透自然終始不差移。

僧問有一人一肩擔荷不費纖毫氣力有一人陸沉
遠視拶得白汗淋淋和尚還揀點得出麼師劈頭一
棒云南巖門下總用不著進云如何是奉重和尚的
人師云秪要他不違背僧作禮云參叩諸方到此始
知曹洞作略師笑云汝草鞋錢尚無落處在。

四月八日護國秉拂茶話(時丙戌年師為羯磨)

紫霞峰頂枯木忽作龍吟寶珠池畔魚蝦悉皆吐眼
萬木森嚴巉巖肅聽諸昆仲變地精金應無雜色侍
獅子座氣合超群既爾法何用更添枝蔓靜
上座無奈被堂頭老漢逼出一番漏逼也是憐兒不
覺醜秪得應個時節拈拄杖召眾云在這裏不觸不
背奉重得來則知釋迦老子降生意至我父子一門
敲唱雙行意即今新戒者若踏得這個源頭則戒光
非口所宣非因所證始許汝圓滿具足通身受用即
展兩手云不是同流添一笑知音堪與唱巴歌僧問
臥雲深處不朝天吾師獨據那一位師云汝敢較量
麼進云兒孫得力為甚室內不知師云始堪奉重進
云恁麼則個中雙鎖金針去寶印重重錦縫開師云
寧可截舌莫犯國諱。

道源上座設茶請示眾

師呈拄杖云打鼓弄琵琶相逢一會家座中非作手
切莫眼生花嚼碎雲門餅新烹趙老茶若也知音休
塞耳不須眼裏撒泥沙奈吾同參友人逼屈山僧播
弄醜拙然住山以來別無條令秪有一劍能殺能活
盡大地人欲拈拈不得要覷覷不及貴乎就中打出
鋒鋩不犯始堪共室同堂豈不聞明招和尚云獅子
教兒迷子法進前跳躑忽翻身羅紋結角交加處鶻
眼龍睛失卻真大眾會麼擲杖云長嘯一聲霄漢裂
指歸鐵鋸舞三台。

大隱掩關茶次示眾

師云山僧無福住叢林秪可灰頭過一生更要山僧
話個事了無一法與君論諸仁者目前山是山水是
水僧是僧俗是俗萬法宛然不須遠覓但於中有一
事與諸人不同若揀點得出則法法圓通如或不然
山僧秪得劃斷腳跟不與諸人共行一路去也何故
如是攜拄杖起身云鴛鴦繡出從君看不把金針度
與人。

除夕茶次示眾(時師主羅漢)

僧禮拜起云弟子初入此門乞和尚慈悲廣示方便
師云適來茶鐘為汝道了汝還聞麼僧禮拜復請師
乃云萬象森羅一切妙門總要過臘月三十日擎如
意云秪有這個不須過關眾兄弟且道這個何故便
有如許自在如許作略總不必別處尋討秪要汝自
肯息心自肯放下如透網金鱗行也便能興雲吐霧
住也便能倒嶽傾湫任運騰騰隨緣無礙復舉如意
召眾云秪如森羅萬象悉要過關為甚這個不在裏
許眾中有透得者不妨出來定奪看顧左右無一人
出位師云到也好個消息秪是無人證得山僧索性
下個註腳夜深古鏡垂簾聽玉殿深鳴拍掌歸參。

元旦幸聞上座母難日設茶請示眾

師拈拄杖云根蒂從來本現成何須節外強安名若
然悟得生生旨踏破東山水上行如何是生生旨我
今正是渠渠今不是我兩個五百文一貫便錯數山
僧與麼道汝等還緇素得出麼若能緇素得出即明
先天地無始後天地無終一任春來夏去時節遷流
總與這個沒交涉乃至幸上座未生巳生當生總是
個消息雖然且道承誰恩力乃合掌云唯此一事實
餘二則非真僧問父母未生誰是我巳生之後我是
誰師云覿面不相欺進云時節頓至其理自彰如何
是自彰的意師云春風過上林進云如何是別傳底
意師云切莫撞碎帝釋鼻孔僧作禮云謝師答話師
云請茶便起身歸方丈。

因事茶次示眾

師云大道不徇私正法豈容蔽既秉佛祖規繩刀戟
林中無避是以達道人歷大亂而不瀆履至危而不
岌不操而自正不為而自化逍遙於物外徬徨於無
為終不蹈群邪之鼓舞作正事也爾等投身輪王之
屬以法自究正大光明親履法地使其天魔拱手外
道皈心尊崇無比豈甘同鄉廟之饗鬼爭爐奪獻以
負人我機阱中總之自處坳堂量同杯水胸次填荊
棘之場更添著破絮中行轉相矛盾何能透生死幽
徑歟萬祈真心實行步步莫犯人苗稼始曰六和遂
以拄杖於地上劃一􂲨􃆍相云高著眼看劍為不平
離寶匣藥因救病出金瓶。

茶次示眾

師舉如意云不是雲門扇子亦非清平木杓越出諸
老門風當機莫受羅絡他有時向千峰萬峰之上撥
動流泉響石滴穿了古佛面孔或時入紅塵鬧市之
下撒手把秤提藍收攝盡大藏葛藤不料驀地裏被
山僧一把捏住和身放倒拈來與大眾作個知音秪
是觸他不得背他不得若還透得兩關方可與他同
一受用諸昆仲有麼有麼顧左右良久彈如意云分
明月在梅稍上看到梅花蚤巳遲僧問德山托缽與
和尚舉如意底意是同是別師云尺乙五六凡工進
云德山為甚被雪峰一語低頭歸方丈師云秪恐泥
裏有刺進云添得巖頭傍不甘畢竟末後句有也無
師隨聲便打云你識他甚麼眉目僧作禮起身拍掌
云勘破了也師以拄杖觸住云你勘破他甚麼意旨
僧云賊是小人智過君子師喝云如何是他末後句
底意僧云死屈死屈一條拄杖兩頭赤師拈棒直打
出云未夢見在師復歸座云大眾且道此僧曾會末
後句也無爾等若揀點得出許汝具半隻眼雖然還
當送者僧一陌紙錢去即攜拄杖高唱云歌管樓臺
聲細細鞦韆院落意沉沉竟歸方丈。


　　　(蘇州府吳江縣第二十三都西黃溪鎮
　　　　　皈依弟子楊滔法名德化同室王氏德潤
　　　　　　　弟子史文鉉法名行璞
　　　　　　　弟子沈信法名德定共發心教刻
　　　羅漢禪寺攖寧大和尚語錄一卷專為流通法
　　　　　　　寶深祈慧性朗達深契宗乘再祈根
　　　　　　　芳麟瑞永沐慈光同圓種智者

　　　　　　　　　　姑蘇錢固葆書朱時榮繡梓)

攖寧靜禪師語錄卷之四
書記寂惺　編
侍者超級　錄

* 拈古頌古

** 西域東土三十四祖機緣(并序)

古今尊宿五宗機語拈提熟爛久矣近代學人
填耳塞目固不虛其請益然某憶行腳時每訊
同學溯菩提初祖而上往往有不知其名者況
於機語雖聯燈廣載未免闕聞於所見且今師
家拈頌之外或各系宗脈以貫授受至六祖巳
上未有所聞某是以不敢私其臆見肆其提掇
特述諸祖參請得法處為之露布雖魚目不敢
混於驪珠遞識宗祖大綱俾吾儕學佛者頗得
榮其心志也巳。

*** 始祖釋迦牟尼佛

「舉世尊雪山六載至二月七夕入正三昧八日明
星出時廓然大悟成等正覺乃歎云奇哉一切眾
生皆具如來智慧德相但以妄想執著不能證得。」

【師拈云老瞿曇一場熱鬧大似九夏嚴霜困頓
窮山眨眼眉毛亂墜寥廓真風萬機絕唱後來
眼底無人屈將大地眾生命根團起捏倒千古
之下誰敢越他門閫住住若是驅雷掣電手爭
肯全身受活埋。
頌曰。

仰彌高鑽彌堅捏目生花更可憐四十九年叨
呾盡剎竿頭上打鞦韆撩風一撥井底窺天誰
家屋內無星火鑽木搜煙甚不便。】

*** 一祖摩訶迦葉尊者

「師初投佛出家佛言善來比丘鬚髮自除佛於眾
中稱嘆第一世尊一日在靈山會上拈花示眾是
時百萬人天悉皆罔措唯師破顏微笑世尊云吾
有正法眼藏涅槃妙心實相無相微妙法門不立
文字教外別傳付囑於汝母令斷絕。」

【師拈云世尊卓卓巍巍不合攤奢賣富尊者崚
崚嶒嶒何故和身便倒把百萬人天口耳俱塞
暗裡風雷大似一腔好鼓笛奈何一字入公門
九牛拔不出。
頌曰。

撲碎珊瑚月一團魚龍活困萬波寒不驚電火
晚來急猶聽風雷掌上看弄窮伎倆父子顢頇
把將活計從空撒博得蘆花釣幾竿。】

*** 二祖阿難尊者

「師問迦葉尊者云師兄世尊傳金縷袈裟之外別
傳個甚麼尊者答曰倒卻門前剎竿著師即領旨
者以法眼付之。」

【師拈云可笑尊者同門出入不應官路當人情
累渠全身入荒草雨炙風吹難伸其怨個師辯
若懸河如水傳器因甚腳跟尚不點地呵呵貪
多嚼不碎匾擔兩頭脫。
頌曰。

同行勿同步同處勿同室屋裡販揚州啞子鬥
蟋蟀咥咥咥渾身似口也難言遍體排牙說不
出。】

*** 三祖商那和修尊者

「師同五百羅漢從空而降因阿難尊者受雪山仙
人請轉法輪即變殑伽河悉為金地說諸大法復
念先所度脫弟子應當來集須臾師至阿難知師
法器而告之曰如來以正法眼付迦葉迦葉入定
而付於我我今將滅復付於汝汝受我教。」

【師拈云尊者自經敗闕秪宜倒捲旗鎗更要誇
張聲勢撩空將飛天羅漢撲下地來跌得肋斷
骨折苦屈煞人個師忒甚郎當樣被他粘住眉
毛直至如今開眼不得。
頌曰。

水落石出鳥鳴花開蓬壺仙子失卻瑤臺杖頭
點鐵神丹手驀地相逢一土坏。】

*** 四祖優波鞠多尊者

「師十七時投商那和修尊者出家以為給侍者問
師曰汝年幾耶師云我年十七者曰汝身十七性
十七耶師云師髮巳白謂髮白耶心白耶者曰我
但髮白非心白耳師云我身十七非性十七者知
是法器閱三載遂為剃度秉具以法眼付之。」

【師拈云尊者老老大大口不關風黃頭小兒扭
扭捏捏牙如劍戟雖則獅子窟中無異獸揀點
將來也是赤土塗牛奶。
頌曰。

無力倚杖藜舉止甚倉卒總有僊陀婆淨瓶喚
木𥥍不諳索鹽索馬那知是蛇是蝎暮雨洗開
百結花兒郎一夜頭俱白。】

*** 五祖提多迦尊者

「師投優波鞠多尊者求出家者問曰汝身出家心
出家師曰我來出家非為身心者曰不為身心復
誰出家師答云夫出家者無我我故無我我故即
心不生滅心不生滅即是常道諸佛亦常心無形
相其體亦然者曰汝當大悟心自通達宜依佛法
僧紹隆聖種。」

【師拈云個師口闊四方有根有蒂未免通身墮
在淤泥尊者繼祖有在何故杓卜聽虛聲且緩
緩說得道理好來皈佛法僧。
頌曰。

相將匣內吼青蛇纔出門時眼便花東壁葫蘆
開大口西乾杖履印泥沙入肩無路去有生涯
堂堂徹底恁驕奢漁燈透向蒼龍窟怒叱蜻蜓
打夜叉。】

*** 六祖彌遮迦尊者

「師昔為大仙聞提多迦尊者至率眾瞻禮啟者曰
昔與師同生梵天我遇阿私陀仙授我仙法師逢
十力弟子修習禪那自此報分殊途巳經六劫者
曰支離累劫誠哉不虛今可捨邪歸正以入佛乘
師云昔阿私陀仙人授我記云汝卻後六劫當遇
同學獲無漏果今也相遇非夙緣耶師慈悲令我
解脫者即度脫出家命諸聖授具其餘仙眾始生
我慢者示大神通於是俱發菩提心一時出家者
知時至即以付之。」

【師拈云一向三三五五今朝五五三三幸然打
破精魂皮袋未免還有些爐灶氣可不道符到
奉行。
頌曰。

洞裡壺天越樣幽幾番風雨促更籌瞥然倚杖
化龍去吞盡須彌百億洲。】

*** 七祖婆須蜜尊者

「師未度時在城闤闠間手持酒器遇彌遮迦尊者
逆而問曰師何方來欲往何所者曰從自心來欲
往無處師曰識我手中物否者曰此是觸器而負
淨者師曰師識我否者曰我即不識識即非我復
謂之曰汝試自稱名氏我當後示本因師說偈曰
我從無量劫至於生此國本姓頗羅陀名字婆須
蜜者日我師提多迦說世尊昔遊北印度語阿難
言此國吾滅後三百年當有聖人姓頗羅墮名婆
須蜜出為禪祖當第七世斯如來記汝應出家師
置器出家者後付以正法眼藏。」

【師拈云尊者雖則為法求人不合逆來順受阿
師自負醉裡春風何故胡餅裡討汁雖然事無
一向。
頌曰。

萬家煙火萬家愁醉裡春光得幾酬滿地落花
香散後回途巳見萬峰浮。】

*** 八祖佛陀難提尊者

「師啟婆須密尊者乃自稱名我名佛陀難提今與
師論義祖曰仁者論即不義義即不論若擬論義
終非義論師知義勝心即欽服即投出家後付法
眼。」

【師拈云個師特地撥草瞻風幾遭點額尊者死
蛇活弄熱眼模糊把條貫索橫穿卻個師鼻孔
咦一回扶起一回跌爛截虛空解不開。
頌曰。

未展旗鎗望風便倒宛轉阿師喫場懊惱堂堂
肘後靈符不合沿途尋討直今煙霧彌天屎橛
喚作輪寶。】

*** 九祖伏馱密多尊者

「佛陀難提尊者行化至師國見舍上有白光上騰
謂其徒曰此家有聖人口無言說真大乘器不行
四衢知觸穢耳長者出致禮問何所須者曰我求
侍者長者曰我有一子名伏馱密多年巳五十口
未曾言足未曾履者曰如汝所說真吾弟子伏馱
聞之遽起禮拜而說偈曰父母非我親誰是最親
者諸佛非我道誰是最道者者以偈答曰汝言與
心親父母非我比汝行與道合諸佛心即是外求
有相佛與汝不相似欲識汝本心非合亦非離師
聞偈巳便行七步者曰此子昔曾值佛慈願廣大
慮父母愛情難捨故不言不履耳長者遂捨令出
家者尋授具戒付法。」

【師拈云尊者攢攢簇簇高大門庭不合撩風便
撥致使他父子一門聲響俱絕個師腳跟尚未
點地便欲橫遍十方固是母啐子啄到底未經
脫殼。
頌曰。

夕陽無語困霜風坐逼寒巖信未通一遇郢人
尋未巳隔籬黃葉自忽忽晚峰潑面古澗敲空
半枝梅老前溪月不借圖山海岱功。】

*** 十祖脅尊者

「師處胎六十載而生長者送令尊者處出家者與
師受具羯磨之際祥光燭座感舍利三七粒自此
精進忘疲未嘗睡眠脅不至席遂號脅尊者未幾
尊者以法眼付之。」

【師拈云個師奇奇怪怪久處母腹變作白髮嬰
兒纔出頭來點點綴綴轉盻天明不覺曉尊者
雖善截長補短未免萬里崖州固知家無滯貨
不富。
頌曰。

枯木生芽不知雷震揭出衣珠童顏雪鬢皮骨
稜層五天奮迅萬古真風千機一瞬。】

*** 十一祖富那夜奢尊者

「脅尊者至華氏國憩一樹下右手指地而告眾曰
此地變金色當有聖人入會言訖即變金色時師
合掌前立者問曰汝從何來師曰我心非往者曰
汝何處住師曰我心非止者曰汝不定耶師曰諸
佛亦然者曰汝非諸佛師曰諸佛亦非師後受者
法眼。」

【師拈云尊者老大忒郎當樣不合隨地指東話
西個師來處自也不知更為強生節目總說得
十成要且無祖師意。

頌曰。

放之則彌六合我心非石卷之則退藏於密我
心非席陸地行舟晴天霹靂南海波斯人楚鄉
到今猶恨長途客。】

*** 十二祖馬鳴大士尊者

「富那夜奢尊者至波羅國師趨其會者謂眾曰汝
等識此來者否即佛記聖人馬鳴當紹吾法化於
是師致禮問曰我欲識佛何者即是者曰汝欲識
佛不識者是師曰佛既不識焉知是乎者曰既不
識佛焉知不是師曰此是鋸義者曰彼是木義者
問鋸義者何師曰與師平出師卻問木義者何者
曰汝被我解師豁然省悟。」

【師拈云好一塊陳年爛枯樁不因尊者快便直
至如今還鋸解不開雖然也是藕斷絲難斷。
頌
曰。

萬里風雲不隔程綠楊煙鎖快流鶯禁園夜落
殘紅盡尚有春痕沒兩楹。】

*** 十三祖迦毗摩羅尊者

「師初為外道時潛至馬鳴尊者座下變一蟭螟尊
者以手取之示眾曰斯乃魔之所變盜聽吾法耳
放之令去不能變動者曰汝但皈依三寶即得神
通師遂復本形作禮懺悔者問曰汝名誰耶眷屬
多少師曰我名迦毘摩羅有三千眷屬者曰盡汝
神力變化若何師曰我化巨海極為小事者曰汝
化性海得否師曰何為性海吾未嘗知者即說性
海曰山河大地皆依建立三昧六通由茲發現師
聞言悟入。」

【師拈云這個外道雖是奇特當時欠了一籌若
把尊者置在蟭螟眼裡做了一隊非唯尊者通
身無路亦不令刺腦入膠盆尊者固擒得一員
上將到底做了外道父母。
頌曰。

草莽生涯頗甚古怪不賓自王那分疆界臥榻
應無齁睡人始知正化頒鱗魪向時巨海橫身
今始虛空窄隘。】

*** 十四祖龍樹尊者

「師昔為樹王蔭覆五百大龍常為龍眾說法故名
龍樹迦毘摩羅尊者至彼師出迎曰深山孤寂龍
蟒所居大德至尊何枉神足者曰吾非至尊來訪
賢者師默念云此師得決定性明道眼否是大聖
繼真乘否者曰汝雖心語我以意知但辦出家何
慮吾之不聖師聞巳悔謝者即與度脫。」

【師拈云語是謗默是誑阿師更要冷地攀弓反
被尊者一箭射透皮骨不敢聲張總然脫得鱗
甲較量將來猶有頭角在。
頌曰。

沉沉巖穴瑣參寥交錯枝柯悶野樵寒月不教
靈木因碧梧誰許宿蟭蟟來機不赴轉眼生苗
千峰勢到嶽邊止萬派聲歸海上消。】

*** 十五祖迦那提婆尊者

「時龍樹尊者為眾說法復於座上現自在身如滿
月輪相一切眾惟聞法音不睹尊者相師在座中
謂眾曰識此相否眾曰目所未睹安能辨識師曰
此是尊者現佛性體相以示我等何以知之蓋以
無相三昧形如滿月佛性之義廓然虛明言訖輪
相即隱者復居本座而說偈言身現圓月相以表
諸佛體說法無其形用辨非聲色師與一眾聞偈
頓悟無生。」

【師拈云雲從龍風從虎聖人作而萬物睹尊者
雖則善說法要不合把個猢猻圈來換人眉目
卻被個多口阿師喝破至令收拾不疊咦無限
清光關不住累他星火自來忙。
頌曰。

其大無外其小無內蝦蟹魚龍成群作隊三千
七百跛鱉擎頭九十六個夜叉搗碓忽經一陣
暴雨旋風吹破王老師袈裟七零八碎。】

*** 十六祖羅睺羅多尊者

「師居家時園樹生耳如菌唯長者與師取而食之
取巳隨長盡而復生餘皆不得見迦那提婆尊者
知其宿因遂至其家長者乃問其故者曰汝家曾
昔供養一比丘然此比丘道眼未明虛霑信施故
報為木菌往汝與子精勤供養得以享之又問長
者年多少曰七十有九者乃說偈曰入道不通理
復身還信施汝年八十一此樹不生耳長者聞偈
巳彌加歎服曰弟子衰老不能事師願捨次子隨
師出家者曰昔如來記此子當第二百年為大教
主今子相遇蓋符宿因即與剃度後付法眼。」

【師拈云蠱毒之鄉水也莫嘗一滴奈何奈何這
比丘善吞不善吐命根落在俗人手裡不因尊
者和根一拔到今猶是個枯樹樁子呵呵手執
夜明符幾個知天曉。
頌曰。

綠苔深繡蒼梧老枝幹扶蘇結子多澗水潺湲
深不寐爭如靜夜薩菩訶。】

*** 十七祖僧伽難提尊者

「師系室羅筏城寶莊嚴王子也生而能言嘗讚佛
事七歲即厭世樂欲出家父王不許遂終日不食
乃許其在家出家積十九載未嘗退倦每自念言
自居王宮胡為出家一夕天光下燭見一路坦平
不覺徐行約十里許至大巖前有五窟焉乃禪寂
於中羅睺羅多尊者行化至彼見師安坐入定者
與眾伺之經三七日師方從定起者問曰汝身定
耶心定耶師曰身心俱定者曰身心俱定何有出
入師曰雖有出入不失定相如金在井金體常寂
者日若金在井若金出井金無動靜何物出入師
曰言金動靜何物出入言金出入金非動靜者曰
若金在井出者何金若金出井在者何物師曰金
若出井在者非金金若在井出者非物者曰此義
不然師曰彼義非著者曰此義當墮師曰彼義不
成者曰彼義不成我義成矣師曰我義雖成法非
我故者曰我義巳成我無我故師曰我無我故復
成何義者曰我無我故故成汝義師曰仁者師誰
得是無我者曰我師迦那提婆證是無我師以偈
贊曰稽首提婆師而出於仁者仁者無我故我欲
師仁者者以偈答曰我巳無我故汝須見我我汝
若師我故知我非我我師心意豁然即求度脫。」

【師拈云尊者雖則為辨源頭到底無翻江攪海
手眼轉向百尺寒潭中將一條陳年爛索拽來
扯去若待其出定時何不道汝恰會在鬼窟裡
作活計劈頭一按免費許多鹽醬這師固是返
躑得來到底墮在白雲巖下無人救得。
頌曰。

一貯深潭冷劫初白雲巖下誤逢渠回途石馬
嘶聲晚嶺外寒梅共雪舒無我我故我無我餘
真風渡峽和山碎留得千竿永夜梳。】

*** 十八祖伽耶舍多尊者

「師姓鬱頭藍父天蓋母方聖嘗夢大神持鑑因而
有娠凡七日而誕肌體瑩如琉璃未嘗沐浴自然
香潔幼好閒靜語非常童持圓鑑出遇難提尊者
者問汝幾歲耶曰百歲者曰汝年尚幼何言百歲
師曰我不會理正百歲耳者曰汝善機耳師曰佛
言若人生百歲不善諸佛機不如生一日而得決
了之者曰汝手中者當何所表師曰諸佛大圓鑑
內外無瑕翳兩人同得見心眼皆相似師父母聞
茲語即令出家者攜至本處受具戒訖即名伽耶
舍多他時聞風鈴聲者問曰鈴鳴耶風鳴耶師曰
非風鈴鳴我心鳴耳者曰心復誰乎師曰俱寂靜
故者曰善哉善哉繼吾道者非子而誰。」

【師拈云這個兒郎不知將誰家胡餅盜來塞人
耳目尊者不解見賊拿贓反被誣人之罪若待
他拈出時試問道古鏡不磨時如何且看作何
去就。
頌曰。

眉稜層層舌鋒鍔鍔鬼臉神頭好場絡索古鏡
未磨兮冷氣侵人鐸聲低唱兮固非有作莫將
他物自誇張還了渠儂請高閣。】

*** 十九祖鳩摩羅多尊者

「師誕於大月氏國婆羅門子也昔為自在天人見
菩薩瓔珞忽起愛心墮往忉利聞憍尸迦說般若
法故升梵天以根利故善說法要諸天尊為導師
繼祖時至即降生月氏遇伽耶舍多尊者至即問
是何徒眾者曰是佛弟子師聞佛號心神竦然即
待閉戶者良久扣其門師曰此舍無人者曰答無
者誰師聞語知是異人遽開門延接者曰昔世尊
記曰吾滅後一千年有大士出現於月氏紹隆玄
化今汝值吾應斯嘉運。」

【師拈云尊者狹路相逢阿師沒處躲避堪笑頸
上瓔珞未除又被他一個東瓜印子印住當時
若問云答無者誰何不道我卻不識庶免引賊
入戶。
頌曰。

閉門著賊開門受屈瓔珞香雲變做瓦礫赤眼
撞見火柴頭露柱汪汪淚成血咄入室無人祁
毛禹狄。】

*** 二十祖闍夜多尊者

「鳩摩羅多尊者至中天國師謁者問曰我家父母
素信三寶而常縈疾瘵凡所營作皆不如意而我
鄰家久為旃陀羅行而身常勇健所作和合彼何
幸而我何辜者曰何足疑乎且善惡之報有三時
焉凡人但見仁夭暴壽逆吉義凶便謂之因果虛
罪福殊不知影響相隨毫釐不爽縱經百千萬劫
亦不磨滅師聞誨示頓釋所疑者曰汝雖巳信三
業而未明業從惑生惑因識有識依不覺不覺依
心心本清淨無生滅無造作無報應無勝負寂寂
然靈靈然汝若入此法門可與諸佛同矣一切善
惡有為無為皆如夢幻師承言領旨即發宿慧懇
求出家者為剃度即以法眼付之。」

【師拈云尊者與他說到三生六十劫猶是夢裡
說夢何不向他道如從地倒還從地起非惟令
阿師當處脫卻臭布衫免至渠紙褁麻纏。
頌曰。

旅館蕭蕭絕四鄰受恩深處便為親從前知巳
卻成怨何是當年徹骨貧自烹自飲自主自賓
冰壺月夜水如銀若把虛空都嚼碎一回相見
一回真。】

*** 二十一祖婆修盤頭尊者

「師初學道時常一食不臥六時禮佛清淨無欲為
眾所歸尊者至羅閱城闡揚頓教將欲度師先問
彼眾曰此遍行頭陀能修梵行可得佛道乎眾曰
我師精進何故不可者曰汝師與道遠矣設苦行
歷於塵劫皆虛妄之本也眾曰尊者蘊何德行而
譏我師者曰我不求道亦不顛倒我不禮佛亦不
輕慢我不長坐亦不懈怠我不一食亦不雜食我
不知足亦不貪欲心無所希名之曰道時師聞巳
發無漏智歡喜讚歎後即紹隆玄化。」

【師拈云尊者善為籌畫將個師一隊小經紀并
吞得沒半點殘羹剩汁至今乾爆爆地雖然大
唐國裡不知為甚還有許多尋香討臭鬼。

頌曰。

貧恨一身多富嫌千口少門戶甚寥然霜風吹
月皎蘆花夾岸賺人行漏鼓催殘天未曉。】

*** 二十二祖摩拏羅尊者

「師系那提國常自在王次子也婆修盤頭尊者行
化至彼國王問尊者曰羅閱城土風與此何異者
曰彼曾三佛出世今王國有二師化導王曰二師
者誰者曰佛記第二五百年有二神力大士出家
繼聖一即王之次子摩拏羅吾雖德薄亦當其一
初那提國有惡象為害師生而象息是三十年矣
人尚不知其所以息王同者語忽使者報有象巨
萬逼城王憂之者曰拏羅出患解矣王試命師出
師遂出城南向象撫腹大喝城為震動群象顛什
頃皆馳散至是人始知三十年之安以師力也王
大敬信命師依尊者出家即受具付法眼。」

【師拈云個師好一喝擬作踞地獅子大好未夢
見在不見道千鈞之弩不為鼷鼠而發當時若
能喝得虛空粉碎且看那提國人盡向何處安
身立命。
頌曰。

擬將踞地破機先閃爍之中別一天內紹固無
勛力至封疆早巳墮司權帝幢散彩寶月初圓
玉鉤纔掛箭離絃得有藕絲牽大象謾褫祖襧
陷蹄筌。】

*** 二十三祖鶴勒那尊者

「師月支國人父千勝母金光以求子禱於七佛金
幢夢須彌頂有神童持金環云我來及誕而天雨
花國王以其有神徵乳於宮中宮嬪育之即分身
各為其子有千許王曰我無儲嗣將育爾為太子
今者千身孰為正子哉言巳一子放光忽皆不見
而見於其父母家王莫能如何七歲睹民間淫祠
惡其宰殺入廟叱之廟貌遂隳鄉黨稱為聖子至
年二十三出家棲一林間九白誦大般若感鶴眾
相隨摩拏羅尊者行化至西印土彼國王問道感
悟傳位太子出七日而證四果者念師付法時至
欲至月支國其王曰師應蹟十方動念當至寧勞
往耶者曰然於是焚香遙語師曰汝教導鶴眾道
果將證宜自知之師為彼國王寶印說修多羅偈
忽睹異香成穗王曰是何祥也曰西印度摩拏羅
尊者將至此信香也王與師俱嚮作禮者亦以手
東向三點於地答之者即辭王與其具通眾凌虛
趣師國師與寶印王迎者至宮供養異日問者曰
我有何緣而感鶴眾相隨者曰汝第四劫中嘗為
比丘當赴會龍宮汝諸弟子咸欲隨從汝觀五百
眾中無有一人堪任妙供時諸弟子曰師嘗說法
於食等者於法亦等今既不然何聖之有汝即令
赴會坐是濫食報為羽族師弟夙緣故今相隨師
告曰以何方便令彼解脫者曰吾有無上法寶汝
當聽受化未來際乃說偈曰心隨萬境轉轉處實
能幽隨流認得性無喜亦無憂鶴眾聞偈飛鳴而
去。」

【師拈云阿師纔離襁褓便解眼光爍破四天下
直得泥神灶神塞卻咽喉無地藏竄何令毛羽
尚未脫盡至使尊者說撩天價把住繩頭呵呵
堪笑貪他一粒米等閒自損半年糧不意三千
年後遭人揀點。
頌曰。

洞庭秋月山市晴嵐平沙落雁遠浦歸帆萬里
天邊飛一鶴別峰無地立玄談。】

*** 二十四祖師子比丘尊者

「師昔事婆羅門後其師死乃皈依鶴勒那尊者初
問曰我欲求道當用何心者曰汝若求道無所用
心師曰既無用心爭作佛事者曰汝若有用即非
功德汝若無作即是佛事經云我所作功德而無
我所故師聞是語即頓入佛慧時者忽指東北問
云是何氣象師曰我見氣如白虹貫乎天地復有
黑氣五道橫亙其中者曰其兆云何師曰莫可知
矣者曰我滅後五十年北天竺國當有難起嬰在
汝身吾將滅巳今以法眼付囑於汝善自護持師
受法巳復乞示未曉將罹何難者密示之後師行
化至罽賓國付法嗣巳獨留本國以償宿業國中
有外道二人學諸幻法欲共謀亂詭為釋子潛入
王宮其王彌羅啒遂毀釋教秉劍至師前曰師得
蘊空否師曰巳得蘊空王曰離生死否師曰巳離
生死王曰既離生死可施我頭師曰身非我有何
吝於頭王即揮刃斷師首白乳湧高數尺王之右
臂旋亦墮地七日而終。」

【師拈云個師無所用心被尊者一椎擊碎髑髏
心識死盡後恰又遇個作者君王劈頭一拶阿
師雖善其體未善其用若待王問既離生死可
施我頭得否何不道盡大地是個鐵撅大檀越
擬向何處下手任教國主具三頭六臂秪好倒
退三千里也免一場懡㦬嗟吁千古之下猶是
夜光按劍。
頌曰。

一道神光印考槃倚天長劍逼人寒鋒鋩未展
機如電語脈纔施案巳殘堂堂千古師僧眼嬴
得分身兩處看。】

*** 二十五祖婆舍斯多尊者

「師子尊者行化至罽賓國名聞遐邇值長者送師
至者前問曰此子名斯多當生便拳左手年二十
矣終未能舒願尊者示其宿因者睹之即以手接
曰可還我珠師遽開手奉珠眾皆驚異者曰吾前
報為僧有童子名婆舍吾嘗赴西海齋受嚫珠付
之今還吾珠理固然矣長者遂令師出家者會諸
聖與授具即謂之曰吾師密有懸記罹難非久如
來正法眼藏今當付汝汝應保護普潤來際。」

【師拈云尊者自負神光燦爛豈料個師未出母
胎早握玄珠既知自巳舊物何故被人奪卻返
弄到頭白齒豁猶是空拳誑小兒看看即今遍
界唱導之師總未脫他門戶在。
頌曰。

海潮聲裡依稀沙界堆頭流注既非頷下神珠
何故兩手分付撥波求水事應難寥寥萬古真
奇遇全身擔負得來應知利害去處咄如虎之
缺如馬之馵。】

*** 二十六祖不如密多尊者

「師系南印國王第二子也婆舍斯多尊者化至師
國師之長兄國王德勝欲屈尊者曰師子尊者巳
罹王難何緣付法者即以所付僧伽黎示王德勝
勝命焚之衣出五色光薪盡如故勝乃追悔致禮
初勝欲抑尊者師往諫因囚之至是立出師師遂
求出家者問曰汝欲出家當為何事師曰我若出
家當為佛事者曰王子智慧天然必諸聖降蹟即
度出家侍尊者六載受具羯磨之際大地震動後
以法眼付師師復問衣可傳乎者曰此衣為難故
假以證明汝身無難化被十方何假傳衣。」

【師拈云此師方纔囹圄裡躲閃得過又要向項
上戴千二百觔鐵枷拖拖拽拽若非尊者直截
痛快袈裟角至今還被他蓋覆。

頌曰。

寞寞珠簾鎖繡帷上林香浸雨花時焦桐聲裡
語聲切流水高山韻蹙眉蜂鬚掠掠蝶翅追追
未央宮闕日初移當臺指顧神功手揭盡群機
無卓錐。】

*** 二十七祖般若多羅尊者

「師幼失父母不知名氏或自言瓔珞人遂名瓔珞
童子丐行閭里有問汝行何急師曰汝行何緩問
何姓師即曰與汝同姓人莫測之其國王與不如
蜜多尊者同車而出師稽首於前者曰汝憶往事
否師曰我念往劫中與師同居師演摩訶般若我
演甚深修多羅今日之事蓋契昔因者顧王曰此
大勢至菩薩也繼後出二人一人化南印度一人
緣在震旦九年卻返此方即以昔因故名為般若
多羅即以法眼付之。」

【師拈云原來秪是舊時人不改舊時行履處這
個師僧宛有大人之作何故隨人舌根轉動閭
巷離披若問何姓即云與爹媽同姓免累傍人
尋枝摘葉誤卻三生六十劫。
頌曰。

鸞輿玉珮扶仙子瓦罐筐籃挾道來突出龍睛
穿俊鷂亂雲堆裡漫狐猜。】

*** 二十八祖菩提達磨尊者(系東震旦始祖)

「師系南印度國王第三子也因般若多羅尊者化
至師國時王至重供養又施無價寶珠者欲試其
所得乃以所施珠問三王子曰此珠圓明有能及
否二王子皆曰此珠七寶中尊固無踰也唯師曰
此是世寶未足為上於諸寶中法寶為上此是世
光未足為上於諸光中智光為上此是世明未足
為上於諸明中心明為上此珠光明不能自炤要
假智光明辨於此既明辨此即知是珠既知是珠
即明其寶若明其寶寶不自寶若辨其珠珠不自
珠珠不自珠者要假智珠而辨世珠寶不自寶者
要假智寶以明法寶然則師有其道其寶即現眾
生有道心寶亦然者歎其辯慧者知是法器以時
未至默而混之及父王厭世眾甚號慟師獨於柩
前入定經七日而出遂依者出家者以法眼付之
後師在本國化度巳久囑弟子般若蜜多羅住天
竺國傳法而躬至震旦乃辭祖塔別學侶且謂王
曰勤修白業吾去一九即回師汎重溟三周寒暑
達於東土南海實梁普通七年庚子歲九月二十
一日也。」

【師拈云個師敲風打雨擊浪擎山雖是眼光爍
破四天下何事突向黑山下見神見鬼轉得頭
來奔入東震旦撞墻撞壁以鷲嶺心燈撤向無
臂人前蔓衍千古把些獅子野狐斷根絕命試
問大唐國裡宗匠還有不入渠門戶者麼有有
若肯如是焉得如是。
頌曰。

西乾脫卻屩跟東震暗穿匙鑰斷橋古路無人
足底一葦綽約阿阿口齒不關密密唇鎗舌鍔
擬將毒氣薰天何爾反遭跌錯冷落真風雪夜
梅半枝斜影填丘壑。】

*** 二十九祖慧可大師

「師武牢人也母一夕有異光炤室遂懷妊而生名
之曰光幼博極載籍壯依寶靜禪師出家語師曰
汝相吉祥而神令南參菩提達磨尊者者常端坐
面壁莫聞誨勵師自惟曰昔人求道敲骨取髓刺
血濟饑布髮掩泥投崖飼虎古聖若此我又何人
值大雪師夜侍立遲明積雪過膝立愈恭者顧而
憫之問曰汝久立雪中當求何事光悲淚曰惟願
和尚慈悲開甘露門廣度群品者曰諸佛無上妙
道曠劫精勤難行能行非忍而忍豈以小德小智
輕心慢心欲冀真乘徒勞勤苦光聞者誨勵潛取
利刀自斷左臂置於者前者知是法器乃曰諸佛
最初求道為法忘形汝今斷臂吾前求亦可在者
遂與易名曰慧可師乃曰諸佛法印可得聞乎者
曰諸佛法印匪從人得師曰我心未寧乞師與安
者曰將心來與汝安師良久曰覓心了不可得者
曰我與汝安心竟師大悟玄旨者乃告師曰昔如
來以正法眼付迦葉大士展轉囑累而至於我我
今付汝汝當護持并授袈裟以為法信各有所表
宜可知矣師曰請師指陳者曰內傳法印以契證
心外付袈裟以定宗旨後代澆薄疑慮競生云吾
西天之人言汝此方之子憑何得法以何證之汝
今受之衣法卻後難生但出此衣并吾法偈用以
表明其他無礙。」

【師拈云寒巖活葬朿筏度時笑傲煙雲可謂神
超物表何故被頭腦惑亂便向洪波浩渺裡探
躍龍門反落漁人之手總透得網來早巳𦢊腮
點額累無限黿鼉鱉蚌日夜奔忙海山鼎沸直
令水底揚塵山頭鼓浪雖是捨巳從人法燈有
在據不肖兒孫判斷則功之首罪之魁也且道
過在甚麼處試甄別看。
頌曰。

得休休處且休休何事閒中討個愁石罅幾穿
峰頂月斧痕難與郢人酬繩繩祖印涔蹄跡皎
皎靈源劍刻舟還望禹門無宿客恐教魚鱉暗
擎頭。】

*** 三十祖僧燦大師

「師不知其何許人也初以處士謁慧可尊者不言
名氏聿來設禮而問者曰弟子身纏風恙請和尚
懺罪者曰將罪來與汝懺師良久曰覓罪不可得
者曰與汝懺罪竟宜依佛法僧住師曰今見和尚
巳知是僧未審何名佛法者曰是心是佛是心是
法法佛無二僧寶亦然師曰今日始知罪性不在
內不在外不在中間如其心然佛法無二也者深
器之即為師剃度云是吾僧寶也宜名僧燦後以
法眼付之。」

【師拈云千里龍駒固非駑鈍豈料一撅銹釘磨
作倚天長劍呵呵雖則祖印高提到底是個沒
地頭漢。
頌曰。

無言自說有口難分草菴露宿動骨傷筋片帆
去急空天際回首家山一夢雲鴛鴦枕上相思
淚半是思君半恨君。】

*** 三十一祖道信大師

「師蘄陽人姓司馬氏初謁僧燦尊者出家年始十
四作禮問曰願和尚慈悲乞與解脫法門者曰誰
縛汝師云無人縛者曰何更求解脫乎師於言下
大悟服勞九載後於吉州秉戒侍奉尤謹者屢試
以玄微知其緣熟以法眼付之。」

【師拈云個師童稚之年未審何處覓得一條龜
毛索子反把尊者鼻孔橫穿到來搜揀腳跟噫
好個解脫法門不知賺卻多少金獅香象弄泥
團無有了日。
頌曰。

金勒馬嘶芳草地玉樓人醉杏花天紛紛粉蝶
過墻去寂寂黃鶯繫柳煙耕雲浸綠嘯月高眠
幾惜春風奏管絃一自故園消息盡湘南潭北
語煎煎。】

*** 三十二祖弘忍大師

「師黃梅入也先為破頭山中栽松道者嘗請於道
信尊者曰法道可得聞乎者曰汝巳老脫有聞其
能廣化邪儻若再來吾尚可遲汝乃去行水邊見
一女子浣衣揖曰寄宿得否女曰我有父兄可往
求之曰諾我即敢行女首肯之遂回策而去女周
氏季子也歸徹孕父母大惡逐之女無所歸日傭
紡里中夕止於眾館之下巳而誕師以為不祥因
拋濁港中明日見之沂流而上氣體鮮明大驚遂
舉之成童隨母乞食里人呼之為無姓兒因道信
尊者往黃梅路逢師骨相奇秀異乎常童者問曰
子何姓師曰姓即有不是常姓者曰是何姓師曰
是佛性者曰汝無姓耶師曰性空故無者默識其
法器即俾侍者至其母所乞捨出家母以宿緣故
殊無難色遂捨為弟子以至付法傳衣。」

【師拈云這翁當日钁頭邊不解和根砍卻至使
嘴臉俱換入市穿街姓無姓有被個沒面目漢
勒向孤峰頂上聽松風鶴唳看花落鳥啼獨踞
胡床呵佛罵祖呵呵不為甚奇貨若較今時覓
他幾個誠難如是出胎入胎死生游戲始謂之
度生謂之印心莫等閒小覷不是說幾句奇特
佛法便為祖印親傳咦相識滿天下知心有幾
人。
頌曰。

層巒矗矗擁虯松高閣驚聞午夜鐘曲澗水流
千派玉清關風落半枝笻三生石上揮今古一
念機回絕異同嬴得嶺南消息至斑斑點點盡
迷蹤。】

*** 三十三祖慧能大師

「師新州新興人姓盧氏初以至孝事母家貧鬻薪
為資因聞客商誦經至應無所住而生其心有感
悟詢客乃知弘忍尊者傳佛心印遂備資辭母以
處士往黃梅參尊者者問曰汝自何來師云嶺南
者曰欲須何事師云唯求作佛者曰嶺南人無佛
性若為得佛師云人即有南北佛性豈然者知異
人乃訶日著槽廠去師禮足而退便入碓坊服勞
於杵臼之間晝夜不息經八月者知付授時至命
各隨意述一偈以驗所得時神秀上座於廊壁書
一偈師聞之曰美則美矣了則未了師被同學所
訶是夜師密書一偈和之者見之曰此是誰作亦
未見性眾聞遂不為之顧逮夜者潛至師所問曰
米白也未師云白也未有篩者於碓以杖三擊之
師三鼓入室者續其源脈以法眼付之曰且當遠
隱俟時而化所謂授法之人命如懸絲後以印宗
講主處辨風幡話一眾瞻禮印宗會諸名德剃髮
就智光律師授滿分戒開東山法門宛如宿契衣
止不傳法周沙界得法甚眾唯青原南嶽居首焉。」

【師拈云曹源一滴聲震五天不料老獦獠一擔
荊棘刺卻大千龍象眉目徹天炤地都把屎撅
喚作旃檀以至一人傳虛萬人傳實當時黃梅
尊者猶不是出格師匠若云菩提本無樹何不
道根生也且把這師根株截卻免令遞代兒孫
枝枝葉葉開眼說夢。
頌曰。

石碓頭邊失卻嘴天明嶺上失卻衣糠篩米篩
千萬孔無物無樹何依稀一任指月并話月聽
渠狐威并虎威沙印馬蹄爭汗苦太平何處困
重圍。】

「正偏五位頌。」

【正中偏鐵馬聲嘶飲碧川古澗沉沉寒炤影孤峰頂
上月初圓。

偏中正手握銅符持號令天顏咫尺不違顏執玉萬
邦欽帝命。

正中來石筍驚抽臘月雷刺破虛空半隻眼須彌俛
首語聲哀。

兼中至挾扣機梭穿錦翅無絲巧樣自裁成密密綿
綿舒玉臂。

兼中到佛祖無門窺素皂木人夜半罷穿靴石女天
明不戴帽。】

「四料揀。」

【奪人不奪境眨眼隔山河萬里風雲逸一身離恨多
長途頻落魄鄉國慨吟哦彈鋏歸無路封九事以訛。

奪境不奪人觸目未全真靈峰埋雪樹曲水冷沙堙
一釣寒江寂披簑香餌頻長空天際渺弄艇不迷津。

人境兩俱奪青天遭棒喝電影失追風機前墮毫沫
鶖子目迷沉毘耶口囊括八臂絕神威虛空求解脫。

人境俱不奪披襟自超越稚竹解新衣老梅施勁骨
野老醉當途流鶯聲未歇兀坐幾忘機舒拳笑薇蕨。】

「女子出定。」

【雲鬢斜梳冷玉蟾苔封寂寂浸低檐不萌枝上花潛
發鐵笛聲中韻不拈莎陰刺綠石夢生嫌一著回機
墜繡簾彈指固然超格外腳跟早巳受沾黏。】

「德山托缽。」

【驀地空中搭架傍觀忒恁矯詐增添智絕孫吳滅虢
假途始霸平白坑陷來機暗裡書符鬼怕阿呀呀缽
盂腹內飽齁齁脹殺東街王叫化。】

「百丈再參。」

【膽略雄誇輕問鼎黃閣深沉斯未肯固知內紹本非
功墮幘嗟吁夢方醒。】

「洞山睹影。」

【白雲巖下巳舒眉腦後猶然欠一槌舉足截流形影
碎到今無地插針錐。】

「婆子燒菴。」

【賺我來賺我來枯木崖前被火災骨髓皮毛燒令盡
免教腦後起轟雷恁麼去恁麼去鐵鑄秤鎚遭解鋸
牸牛腳下草漫漫反要勒人討住處莫叨呾莫叨呾
文殊堂裡萬菩薩有智主人兩不關一任流金飛旱
魃。】

「南泉斬貓。」

【警蹕鸞輿蔽六韜當頭無路擁旌旄始先雲夢抽機
疾何至腥紅沁寶刀青虹掩掩露草嘈嘈萬頃波光
鬥月篙揀點夜歸長嘯客殘鐘隱擊碎神鼇。】

「疏山造塔。」

【一文兩文并三文土地家堂共灶君活葬羅山半隻
眼始終絕卻轉難聞門庭蕭索老邁多懂底事難明
跡愈紛推得阿爺門裡坐把將祖業任耕耘。】

「黃龍三關。」

【我手何似佛手倒疊子午卯酉開眼若待指南豐蔀
日中見斗。

我腳何似驢腳博沙浪裡跳躍驚碎玉碾宸苔遍界
無處摸索。

人人有個生緣一月上弦下弦赤白黃道黑道東西
南北青天。】

「藏身處沒蹤跡沒蹤跡莫藏身。

(仲璉汪居士參師偶拈及隨頌以荅之)。」

【兔角杖穿潭底月龜毛繩縛樹頭風若非啞子能圓
夢死水幾乎困活龍。】

「經題􂫩字。」

【碓嘴暗張牙托出撩天價堪笑老瞿曇不借真不借。】

* 問荅機緣

師參兩尊宿機緣

師初參天童密老和尚時問云學人日疑個事直得
虛空逼塞未審如何下手童打云且道老僧在甚麼
處師云學人日用中為甚不明自巳童云汝說甚麼
師高聲進云為甚學人不明自巳童連打云還識日
用事無別麼師將再問被童撲面一掌師於茲有省
作禮起一喝便出童攜杖直打出方丈罵聲不絕適
知客曹源師進方丈云你這禪師為甚觸犯老和尚
師即與一推云被公帶累。

師一日參次童云你這小郎是那裡人師云宜興人
侍者玄玄師云他山陰人當面誑語童豎拳云且道
這個是那裡人師云與某甲同鄉童不顧師便出。

師辭天童出山適童舉偈示傍僧云堪惜今時學道
流千千萬萬認門頭恰似入京朝帝闕秪到潼關即
便休師作禮起身云老和尚為甚過桐棺也便休傍
僧云一是潼關一是桐棺師云恰是公錯童叱云你
這兩個傳言送語漢總該出院將拈棒師云老和尚
大似開門放賊便趨出。

師欲上崆峒參瑞老人道過東山適爾密老和尚下
嶺看田水與師邂逅中途山云你這僧為甚犯我苗
稼師云還某甲祖劵來山云你到會說禪師云和尚
臨風受敵山呵呵大笑云這片蒲團好做遮箭牌師
即放下云請和尚箭山攔胸一𡎺師便作禮山云汝
且上山喫了飯再走隨令侍僧引入寺囑客寮云和
尚命留這僧度夏去。

師隨後具威儀入方丈人事畢問云從上宗乘即不
問如何是和尚覿面相呈句山云今日山僧背痛師
云不涉程途的人來又如何接引山云還要敲兩敲
師云和尚綿密家風如何得金針暗度山云我不做
裁縫師云刀尺現在山云你且到東眺西眺看看師
作禮云入門便知山云不信道。

山一日問師云你在天童幾年作些甚麼師頓足云
不敢辜負他山云你這個橛頭到底不脫氣味須在
這裡多喫幾年飯纔好出口師云某甲過在甚麼處
山云出語猶帶功勛未脫滲漏師云昔日雲門老和
尚因僧問如何是異類中事山云輕打我輕打我某
甲揀點秪是用處不換機山云我道你未在師直得
汗流挾背佇立更餘山喚侍者剔琉璃燈者失手撲
滅山罵云火聻侍者遽荅云有在這裡師驀然大悟
其旨乃云雲門古佛國慶真師山隨後又出問云適
舉異類中事你試轉一語看師云夜半賊篩鑼山云
何不道天曉賊篩鑼師珍重禮謝。

師隨侍山上雪竇次遊千丈崖山踞石指云幾人能
知得這個消息傍僧云和尚一個師云和尚決不如
是山云若不如是焉得如是。

師因僧參問云上座那裡發足僧云黃檗師云黃檗
和尚安否僧云黃檗久沒人主持方丈師云上座不
從黃檗來僧云和尚原來是拈佛法師云我向你道
甚麼僧無語。

僧參問和尚幾時離天台師云我不曾去僧云和尚
受法天台何得相弄師云我不曾住僧云和尚忒煞
慈悲師合掌云山僧罪過。

師天台回道過棠溪孝廉吳佩芝居士迎師至宅齋
畢作禮問云弟子平時閱楞嚴有云一人發真歸元
十方世界悉皆消殞且道此時何處安立師云無鬚
鎖子兩頭搖士云弟子愈加增疑師云渠無國土何
處逢渠士欣然作禮而退。

師於羅漢寺開戒適有一僧碎缽進方丈求懺悔師
云你沒了缽盂將甚麼喫飯僧悚慄無語師笑云平
時口在那裡去了僧云弟子三衣一缽為求大戒師
云要且不是大戒僧作禮師以杖擉出。

師住蕺山開期越中縉紳謁師方丈茶次師云今日
一會何異靈山吏部邢淇澹居士云愚老護持三代
法席亦一奇遇師云老居士擔子忒重了士搖首云
一些著力不得師云難得居士到得這個地位士云
列位先生你看宗師家用處如走盤珠難得難得師
云老居士點綴不少。

師在丈室應林體圓天柱三人侍立次師橫按拄杖
云你等不得有語不得無語轉得一機方許出去應
林便趨出方丈師指云你看此子大似漏網之魚圓
云和尚開門放賊師云子又作麼生圓云到即不點
柱云和尚巡人犯夜師又問天柱云秪如露柱懷胎
畢竟是男是女柱從傍捏師膝一下而去。

兩序具威儀進方丈懇師升堂說行腳師聞之即翹
左足維那云不是請和尚說這個師又翹右足一眾
久侍不去師拍案云驢腳馬腳尚不會要說甚麼行
腳便以杖一時趕散。

師至振綱居士齋中茶次舉高峰末後四句問云和
尚此四句不知是一義兩義瑞雲居士云這裡說甚
麼一義兩義師云二俱有過一個白日挑燈一個黑
夜穿皂綱云和尚意又如何師云古廟紙錢灰。

師至南潯大慈菴太尹百陶金居士參問云弟子桑
榆暮景一生被子曰誤了大事啟大和尚慈悲指教
師云老居士一身如幻生死亦如幻畢竟那個是幻
中不幻者士云弟子亦知一切如夢如幻但生死只
是生死師云居士秪識其理未得其體看作兩橛故
受用不著士云弟子愚鈍秪是念佛求往生到是指
望師云山僧用處居士尚不領會況彌陀說法乎總
饒生彼亦須自悟士驚問云一生未聞此語原來往
生還要自悟師笑云不見教中道將以如來惠我三
昧要知身心本不相代西方豈外於是士再三點首
云不差不差今翻到要立定腳跟參取去罷師舉龐
居士問馬祖云不與萬法為侶者是甚麼人祖云待
汝一口吸盡西江水即向汝道居士試道看士云且
領教但有入處必當叩印遂辭謝而去。

師因侍者度扇師問云還是風從扇出還是扇逐風
生侍者擬議師打云汝終日不知用個甚麼。

攖寧靜禪師語錄卷第四(終)

攖寧靜禪師語錄卷之五
侍者德頂記錄

** 示甬東如幻衡山主

古之住山者個事了辦表裏無疑故束一芭茆獨坐
窮峰目視雲漢作天地一閒人雖承其事亦出乎萬
不得巳恐慧命孤絕非因名世也既荷之後恐不勝
任尚直入千峰之上深埋頭角篤志力行如勿應世
則巳一朝應世響震十方師範天下傳諸不朽本乎
見真行實故山可使移聲名不可使沒唯一真而矣
近代浮淺不堪綱紀大壞以禪道為裨販短徑學者
于道未經染指便乃鼻孔高至梵天蓋最初既偽于
心向後復偽于人沿習惡見如膠投漆日往月諸恬
不知怪上則高名中則循利下則靡所不及一朝失
志變異疊出本乎見虛行偽至是無不被偽所敗宜
矣智者非惟不忍見此亦且不忍言此子既有志法
門當磨勵身心到其所不到行其所不行莫向門庭
上討取冷熱唯于行解處脫略今時梅子熟時酸盡
諸人齒頰钁頭𡎺處斷卻衲子命根不負前賢豈慚
當世如是則住山一事了辦無餘更復何言。

** 示映石峨禪人

操道之士一味平懷二六時中若太虛空無一毫髮
粘縛亦不裝裝點點無事生事亦不掘地討天空裡
擔枷但一念萬年去乾爆爆地去自然頭頭進步不
費纖毫氣力若強生枝節胸次壅塞非唯現前打疊
不開臘月三十日到來必至腳忙手亂萬劫無出頭
分切宜慎之。

** 示文學在甫大姪(諱肇茲)

此事參至結角羅紋處不宜坐守枯樁如萬丈懸崖
撒手相似危亡不顧拼其心力直下劃斷智識俱盡
自然心體寥廓豈容擬議中而能得耶秪如香嚴上
樹一著足不踏枝手不攀枝開口則喪汝身命向轉
身不得時定睛一看畢竟如何解交直待大死一回
拶得露柱攢眉虛空叫屈和底一脫便是到家消息
親見香嚴立地處也努力參取莫負莫負。

** 示沈正參居士淨土關鍵

吾佛運廣慈智度諸萬類雖化門不等唯淨土一階
獨為普遍攝受三根末世眾生行解未全言過其實
參一機一句未得四稜蹋地邈視先賢指淨土為鄙
隘噫去古既遠人心更薄學道之士痼疾惡風師者
半學者半見地遑遑揀點身心到不如三家村裡俗
漢豈法之過歟貴在平日操之深深用之勤勤則禪
宗與淨土無二無別何必分途列轍為是非耶吾土
蓮宗從匡廬遠公之後相繼其化線線幾絕幸雲棲
老人從冷灰一爆向惡狠狠風波海裏摝盡魚龍末
法眾生不知先賢往蹟如傅大士感七佛隨行永明
壽流梵聲帝闕明教嵩頂戴持誦晝夜不徹彼大尊
宿尚爾若斯況近代人物不能較其萬一敢睥睨淨
域肆口不羈寧知禪即淨土淨土即禪乎此舉世所
共知者余安敢復贅一言但時有不等耳如云末世
眾生心不懈怠堅忍力行即現世菩薩幸今正參居
士篤志力辦自利利人弘願深銘劫石猶可移而志
不可奪將十方國土眾生推入八寶池中無一蠛蠓
可遺者此正參大願也諸大宗匠翰墨贊述出廣長
舌余不敢為之續貂唯稍敘前案以相贊助今詢正
參云若中忽突一人把住道我不入這寶社正參又
將何處分喻指代云蝦跳不出斗一并書之卷末呵
呵。

** 悟心說示仲言趙居士

大道只在目前要且目前難睹欲識大道真體不離
聲色言語故雲門大師云乾坤之內宇宙之間中有
一寶秘在形山雲門如握利刃向群生千萬劫中昏
夢顛倒直下一刀兩段無奈眾生迷沉既久把個妄
知妄識活活認定甘將一顆明珠埋向糞掃堆頭急
令渠收拾歸家拈來炤天徹地奈何本有之性聞而
不顧耶又於心外覓佛何異飯籮裏坐餓殺人不見
祖師道森羅及萬象一法之所印心外無法滿目青
山但能徹底掀翻決定飯是米做較余悟心之說總
屬剩語矣。

** 明因果說示兗州不空禪人

作有義事是惺悟心作無義事是散亂心惺悟不繇
情臨終能轉業散亂總繇情臨終被業牽是以因若
影果若形形隨影轉影逐形生善因惡因毫釐不爽
有智者觀福業如幻罪性如幻法法如幻學者肯於
洪波浩渺處探得源頭則始知三界惟心萬法唯識
不隨邪業不昧正因因明果徹因真果實亦不撥無
因果莽蕩招殃故諸賢聖於真智中興無緣慈破眾
生惑不捨一法成就四無量心六波羅蜜轉不退轉
若千源萬派總攝令歸于性海不取一法不捨一法
取捨情忘登大覺位總不出汝最初一念之真而受
果報亦如是也切今小智之流以報緣為幻縱心邪
念平地墮生死險道長劫無出期分皆不信因真果
實坐招罪愆應知法法不即不離如是住如是信解
返照其本則百福莊嚴人間天上遍微塵國土而作
佛事亦不離當人全體玅用得以無我我故行諸佛
智則果因轉處即不屬情量彈指能入普賢三昧於
始終絕其過患矣宜力行之。

** 寄示剖初臨終語(法名德任侍師有年諸弟子輩惟士事師最謹士因病篤
特至辭師而去師因愍其終始不忽隨寄示之)

法道離離而吾徒愈老愈堅惜今巳經不起之疾幸
晚年得聞斯法不為虛度矣但今放身命時須觀此
身從頭至足皆不屬我而我此性亦不屬生死流轉
不隨情愛所拘不屬修證不屬古今全體自在一切
如幻回頭直下一覷返看是個甚麼無有一法敢當
于前赤灑灑活潑潑十方坐斷一念無為即此是涅
槃心如來藏更莫別尋頭腦十法界中總屬識情變
現離卻心意識則全體金剛三昧王遠離怖畏謂之
安隱幢保任保任切須著眼。

** 示唯讓張居士(法名德悟)

大覺世尊昔捨輪王寶位十八出家三十成道說種
種法門欲令大地群生咸知本有入佛知見以了生
脫死為第一法然吾眾生罪根深重貪愛纏結不能
當下消釋障蔽自心聞而驚駭因設三乘權學階級
十波羅蜜門先以戒施為基以慈忍為戶以智慧為
主令以精進為引導廣大其心普度其行任其險難
終不退步直至成佛而後巳此之謂大乘菩薩發心
也第一先要信知即心自佛本來具足勿假他求若
肯參從定為實證故六祖云清淨法身佛汝之性也
圓滿報身佛汝之智也千百億化身佛汝之行也一
身具三寶一體具三身總在汝自性中流出天堂地
獄九有四生總不出汝自心變現方廣經云應觀法
界性一切惟心造又云三界唯心萬法唯識袛如四
大分張一口氣不來時畢竟此心歸向何處若不知
這著源頭則三塗異類改頭換面業識忙忙無本可
據豈不寒心故教公參句萬法歸一一歸何處不可
須臾離此話頭迎賓待客穿衣吃飯一切處一切時
緊緊靠住看這一畢竟歸于何所直得念念爾心心
爾無一絲走作忽然用力不及時一朝話頭撲落原
來秪是自家底勿待他處尋討然後將一切法看來
悉是黃葉止兒啼信知不在色見上尋求音聲上卜
度離人我相離是非相謂之離四句絕百非日用中
顯露自性金剛三昧水流花開鴉鳴鵲噪盡是深談
般若祖意教意悉在其中無有一法異同方始悟先
天本不生後天本不滅亙古亙今法性迥露超生死
關渡苦海岸因居士垂暮之年信篤皈投不免叨呾
如此然遵而行之管取坐證但辦肯心必不相賺勉
旃。

** 示文學大持金居士(諱之銘)

吾人欲透萬劫生死關鍵貴於屏卻所習知見從空
放下直得無一點膠柱向言前領略始解枯木生花
更須透過差別知見方謂之了事人故大慧杲和尚
平常教人參竹篦子喚他則觸不喚他則背不得有
語不得無語道將一句來若擬議思量即被他當頭
按住覿面千山應知此事如人立在萬仞懸崖相似
拼得身心一擲驀然翻轉面皮信知眉毛只在眼上
持翁信得親切遠來參請特為示此最要一著從茲
但向吞吐不得處生佛未名時倒換眉目直待石人
汗流則開眼不被人瞞洞見古人心髓矣時日不易
祈自勗勵焉。

** 寄示大鑑玹書記

子晚年慕進宗乘一聞便力行參究不為無根莖耳
但參處支離病沉解路是以久而不見其徹滿地葛
藤絆住回頭轉腦處不知利害更欲待時而悟豈不
謬之猶甚如近代宗師家雖愈出愈奇大有古人作
略而學人反經掣肘病在參究不真師家易肯也又
以用處周遮難於決斷余昔參方時每每聞師家示
人大疑大悟不疑不悟之語激勵後學雖悟必由此
但亦宜著便若不隨問便按倒未免累人大小疑處
錯腳如平日學人一罅去不得時便是生死根本直
下與他椎碎令其就窠打脫若再不能領略秪教他
去不得所看是甚麼此便是銀山鐵壁處水盡山窮
處和身放倒處轉關撥捩處時刻挨排偷心死盡直
下便休豈有終身役役而不見其成功乎今以示子
但向一切去不得處著些精彩直與一踏到底立地
罷參豈不快暢若弄做婆子禪何日有出頭分勉之。

** 示亮上座

子今既任斯法固宜篤志力行應處窮巖深谷頓絕
塵緣不宜踏習輕狂裨販之輩一言一行必循古法
切忌貶叱大方輕視後學亦莫好奇新句子誇誕一
時貴於平日操之之深密向後行之之真實也如龍
山一偈蜆子一機遵仰萬世豈在盈卷充笥為法式
乎且古人綱要當細究之雖系建立一時蓋為千古
法弊若用之正大則上下俱受益深矣唯道德可以
服人山林之士日用聽其自然一味平澹襟懷直操
古人不到之地庶不負佛祖之重任也巳深囑。

** 示敏一居士居家修省十法

(師念近代塵中之士皈向三寶者甚廣恐其偏信近於理忽於事因示簡易切要以便其
學以謹其行雖為一人說而與眾兼之之意蓋有深沐焉)。

*** 一觀身如幻泡

觀此四大和合而成百年修短倏忽異世當一切處
割截貪愛應念此身為眾苦之本智者視之驚歎業
聚終不隨其妄緣作諸罪垢又念不假是身聖因難
就要當急切究竟生死遷流把目前恩愛盡情拋卻
總以住世如旅館驛亭若夢若影則道念必有趨進
時也故云息心是道場破情是智域若受其倒惑則
萬劫迷沉遞無出期矣噫可不慎歟。

*** 二勤行須正見

得聞是法雖宜旦暮勤求但不可希樂人天小果厭
喧欣寂故經云不為自求願與大地群生齊成正覺
此係菩薩發心也或云我本業力凡夫巳尚沉沒不
得解脫何能度人耶每至懷疑未下吾故宜曉之若
人有萬里之程必起於初步將成萬仞之山必始於
一簣凡夫發心初因若廣其願力久必培蓄深厚而
證斯法是有不可思議者且凡聖雖殊途而其性不
異要在其人力行何如耳儒云有為者亦若是從茲
以往直至成佛眾生若盡吾願乃盡聽其順逆愈久
愈堅進修吾道決無退轉正行正見勤而行之永無
舛謬。

*** 三皈依三寶力

三寶弘名吾人於六趣中最難遇者一聞其法能消
八萬劫生死罪垢能越長夜苦海能趨無上菩提總
經塵劫讚莫能窮蓋吾佛以難行能行難忍能忍天
上人間歷諸苦趣為求大法故為度眾生故乃至捨
全身而求半偈并於捨國城妻子象馬珍寶至身為
床座作驅役使忘形忘世力求佛道而乃得成大覺
世尊十號具足為天人師作群生主吾人業海汪洋
沉埋既久是以正法難值佛寶難逢若芥子投針蓮
生火內今得皈依寧不生慶幸歟法寶者從如來金
口敕宣教乘列三藏法非此不能超生死別邪正若
杲日麗天破諸昏暗若甘雨降注普潤群根得逢一
言半句可證本有圓明是以受持參究利益無涯大
藏靈文慧命所寄聞之者寧不惕勵奉重歟僧寶者
十力弟子因僧得以續佛慧燈因僧得以弘揚正法
因僧得以普利人天是以沙門悟其本源與佛無殊
作世福田破諸魔外人間得以參求引導迷津住不
退地遇之者焉可得而輕忽歟乃至人間天上四生
九有莫不仗是三寶恩力以濟其厄難故篤信皈投
探其法味受益始深如一體三寶佛者汝能覺悟自
性則佛寶不離汝身汝能深透疑網則法寶不離汝
智汝能會歸萬法則僧寶不離汝行日用頭頭本自
具足不假外求此即自心之三寶也擴而言之不出
乎此惜世之愚昧者障蔽塵勞驕慢橫肆視三寶如
蠛蠓聞而不之敬信一生報盡萬劫何從因表而出
之以為深世趨進之階得依斯法者安可忽諸。

*** 四具戒不殺

經云五戒不持人天路絕曰不殺不盜不邪淫不妄
語不飲酒食肉此五者即與五常名出而異同賢人
君子早巳受之之矣目為佛戒難持豈非朝三而暮
四乎若欲希人天報緣非五戒十善則人天無路況
欲求妙道而勿謹持且天地之道德莫大乎好生過
莫大乎縱殺唐相國裴休云凡血氣之屬必有知有
知必同體雖業報不等其性本同我等幸居人天之
中而貪餐口腹恣意妄殺下箸千命或賞時日或慶
家祐或抱疾獻禱種種嗜好此皆自不覺其大患居
家最要一門無如戒殺行一切善莫越放生祈福祈
壽莫外乎此兼於慎言節行禮樂衛身生生無夭折
之悲世世無顛覆之難既秉戒法當盡形受持勿生
異念至死不移總孝子順孫或逢疾難亦莫惑巫師
星卜醫家邪說毀其戒品且吾人壽命有定限安可
烹殺肉命而救延之若是則茹葷之輩壽必齊老彭
齋戒之流夭必共殤子矣智士決不然其說仁慈君
子乃至蜎飛蠕動尚且護惜況鱗甲羽毛乎以下四
戒法一宜如實行之欲登聖果先息業因審能如是
何慮道之不證也祈五濁生民普宜覺察幸甚。

*** 五持誦不怠

平居持誦必精必專晨昏當有規則如閱經時深其
味不必定其卷數日朝起時焚香整衣頂禮十方常
住三寶深祈冥薰加被室中莫令聚談賓客混入經
筵徐徐朗誦不急不緩誦畢復發弘誓願回向九有
四生均霑法樂如念佛時不可同於村童灶婦隨口
遊念必須一心觀行經云執持我名若至七日一心
不亂即得往生生彼國巳見佛聞法悟無生忍持誦
功行豈淺淺哉必宜禪淨兼修心淨即佛土淨心外
無別法正當念時看我此念畢竟是誰若今是我何
有昏迷若今非我何人主宰畢須將此一句念念追
究佛之與念打成一片行住坐臥無暫時捨忽朝㘞
地一聲悟取本來是佛了知西方秪在目前彌陀不
離當處方謂之真持實究但功到必圓辦取一番久
久不退之志自然心華發現參持一理宜相互融母
忽諸。

*** 六禪觀力參

禪那二字西竺梵語此土即云思惟以正念思惟究
竟其法祖師云以思無思之妙返思靈焰之無窮思
盡還源即如如佛謂之最上乘禪謂之心地法門達
磨大師來此土傳是心印直指人心立地成佛昔大
梅和尚初參馬祖云如何是佛祖云即心是佛大梅
言下領旨一住大梅三十載草衣木食形影不出學
人慕之往參其道後開法嗣馬祖此即一句頓悟的
樣子如龐蘊居士參馬祖悟後有男不婚有女不嫁
一門其證此居士中赤螵也個事若大鵬金翅鳥王
劈海直取龍吞手段方名好手是以一言之下便當
休去歇去今之發心入道者最初無決定志無廣大
心若後將何如也不得巳開第二門教汝參一句話
頭東咬西嚼久久目明又惜今之士苦其道之高遠
一生安可了決乃至望崖退者何啻萬千信知此事
須大根器人方可提攜如教中云禪定譬於水之澄
湛始可鑑炤萬物一受風波鼓扇本體尚迷況能鑑
物乎吾人無始妄想惡因結聚如風鼓濤欲其返悟
自性如負石登山故必假禪觀參一句子無義味語
日久功深心志用竭行到水盡山窮則方能觸發其
源故儒云用力之久一旦豁然貫通斯言盡之矣欲
成佛道除此別無可進者當無惑焉。

*** 七植福資道

祖師云實際理地不受一塵今事門頭不捨一法欲
求大道必假福行為基址百福莊嚴福足慧足故佛
號之曰兩足尊學道之士捨難捨之緣屏其世樂始
有進趣般若經云如我昔為歌利王割截身體我於
爾時無我相無人相無眾生相無壽者相方其時也
內不見可愛之身心外不見可欣之利欲全身放倒
唯道是從此事法也又于斯中表金剛旨忘我忘人
全體不立斯理法也為法忘形視身尚爾身外烏足
道哉乃至種種惠施濟諸苦難滿彼所願操之蒂固
根深方得悟無生忍若根器卑劣者遇之未能信信
之未能行行之未能到故曰水之積也不厚則其負
大舟也無力斯言備矣從古聖賢必從檀度為始先
令汝去其慳貪所重者則根塵器界無往而不解脫
矣道之所行宜廣其福。

*** 八割愛如讎

涅槃經云無明郎主恩愛魔王從生至生遭其戕害
故吾人愛網纏結昧卻本真一受其毒沉淪不巳是
以修省欲離火宅惟此愛根甚難割截乃至頭白齒
豁死門在即尚爾念念不休作馬牛之自甘為奴隸
之所願總大智人十有九昧況無慧者經云有愛則
生愛盡則滅如夫妻子女人倫之大綱為之世紀何
以謂怨仇恐喻之不亦甚乎曰非也以人倫道中則
君君臣臣父子夫婦以修道者固當別論如忠孝之
士殉身救父衛國匡君立名萬世人道備矣若出世
之學辭親割愛捨巳從人以度諸有法道全矣是以
出世之學故能弘通大乘超脫塵鎖不同世議要之
趣進妙道未見情愛封固而得有證者念吾生從朝
至暮從少至老從生至死從貴至賤從貧至富役使
身心無暫時捨至睡熟時夢中尚遭其顛倒過在誰
歟眼見日喪而日不知日迷而日不覺深入骨髓總
經塵劫牢不可拔謂之肉刺謂之軟繩我佛目不奈
看因於世諦示現王宮捨身救度若是標式尚爾執
迷是觀愛之為害甚大乃至入四生異類改頭換面
逐影隨形患難不捨迷倒無巳故云割愛如讎必於
正念返觀生死臨頭最親不可少代則恩愛必冰釋
矣噫可不畏歟。

*** 九時日不怠

人世光陰如白駒過隙死生猶有旦暮也一失其所
受則萬劫淪喪讀之可不寒心是以莫把光陰等閑
虛棄少壯者時日不再更不可忽老衰者桑榆暮景
轉眼難留尤為急切總之有一息在當究一息除死
方休般若參功他世決不負矣惜乎舉世之流終身
役役而不見其成功爾然疲敝而不知所為使與接
為搆日與心鬥惡緣遍熾白首徒歸總不出於聲色
貨利而作業因往而不返埋沉黑暗寧不痛哉適有
上根智士留心性命之道十有九錯或墮空著有或
尋文局相或入邪異見誤用其心神未蒙其益反遭
其毒蓋不得遇真正師匠提掇要門揀別邪正往往
陷害其過非細若用功夫不必論時日之遲速以為
利鈍古之上士或十年五載而後悟者或有不假年
月敏捷如矢者或一生剋苦而無成者蓋其根基不
同利鈍非一果能決志力行遠近必到先德云佛法
無多子久長難得人每當自念有識神以來身所受
身積骨如山所飲母乳如四海水異類循環靡不歷
盡幸今得聞斯法可脫生死安不努力勤修甘於放
過今之所忽後之所迷恐終不能遇於此日也無論
少壯衰朽固當勉力行之般若種子從此發芽祈繩
繩不懈道可圖焉。

*** 十道宜專一

道若專一則操進必正而無雜亂是能貫通真際如
法華云惟此一事實餘二則非真終不以小乘引導
於眾生佛說種種法為明一切心若悟一切心焉用
一切法禪家令參一句子秪要打脫鼻孔徹其底蘊
應知此著為我抽生死根拔無明楔一朝撥轉煩惱
即菩提眾生即諸佛唯在離心意識參絕凡聖路學
無理會無方便唯存篤志疑究不被餘見所惑蕩盡
倚依忽地翻身不一不二名不得狀不得故云千峰
勢倒嶽邊止萬派聲歸海上消然百姓日用斯道不
自知者如魚之在水而不知水人之在性而不知性
魚若知水則為神龍一滴便可興雲吐霧灌注大千
人若知性則為至聖便可度生死超天地允執厥中
要明喜怒哀樂之未發即一也天命之謂性即一也
凡有血氣莫不尊親故曰配天即一也道可道非常
道即一也無我無人即一也總之聖教單明道體除
此盡為魔說然吾斯論悉是言句上支離畢竟如何
是一居士能敏於一把將山河大地納向微塵中佛
祖無下口處道一亦是空拳誑小兒則山僧退身有
分如是始不負今日一會儼若靈山話柄葛藤一併
按下幸甚幸甚。

** 示重南金居士(諱液)

古德云大道秪在目前要且目前難睹欲識大道真
體不離聲色言語此處悟徹者甚多錯會者不少如
石火電光迅馬疾風作速攀鞍入手尚且遲了八刻
若欲琢方削圓則何時得有進趣是以令公參一句
無意味語如庭前柏樹子為甚喚作祖師西來意提
起時如足履懸崖放身命相似直下無依倚顧盻向
未舉巳前一腳踏穿心智路絕驀地打徹始知全身
總在裏許飯籮邊終不餓煞開眼處豈教墮塹若此
道個西來意早巳鈍置了也何處更討千七百則陳
年葛藤東扯西拽但向居士道若有佛法商量亦錯
若無佛法商量亦錯畢竟如何即是咄錯錯錯切忌
河邊睹影。

** 偶閱寶王論兼示禪徒

易曰天行健君子以自強不息至哉言乎學道之士
若不堅忍身心磨勵形質而欲坐證斯道者吾未之
見也且古之聖賢降世雖曰本具天聰及其操進時
靡不披歷險阻勞其筋骨餓其體膚名利不干懷聲
色不為動志若泰山之不可移念同金石之不可易
愈久愈堅是以功成一旦得弘百世之教綱成千古
之模範非同近之驕怠縱情者便欲所期不亦謬乎
且往往小慧之流足不越戶意跨江湖情量未超擬
吞佛祖因而十學九虛白首無成適有所似如槍榆
之決起擬將怒飛九萬里者何有於事蓋其昔因不
正大而後之進取不過如是耳然吾人所居學地每
事必先居於礙若不居礙則生死險道何由出離故
如來於障難中得菩提道若歲寒見松柏之獨持以
其能履霜雪故不為之披靡摧滅勉若輩力行之庶
幾報佛祖深恩於萬一也勉旃。

* 佛事

** 為蕺山天柱維那封關

蕺山帶水拖泥露柱子證明有口不道弁峰裂出布
袋角山門頭佛法一覷便休既是全身擔荷何必別
翻腔調不見道保任此事終不虛也遂封。

** 庚寅仲冬七日奉護國先和尚位入先覺堂

師捧牌座云毒鼓高撾數十秋啀喍辣手剔生繇橫
封台嶺驚寒拾夜半金烏六不收恭惟先師嘯老和
尚握弁嶽祖符主天台法社唱導四剎傳法七人向
時拈頭作尾將個骨董傾入九龍佛窟不肖今日平
空捺倒推阿爺向密室內納甲藏鋒即安座云祖父
劵書一并按下。

** 護國老和尚忌日拈香

凄凄風雨連朝瑣柳吐煙絲穿太古萬山愁斷碧空
浮碎破溪聲未遑補指真云這老漢平生辣手慣拈
兔角打蛟龍午夜歸來卻把龜毛鞭石虎今日末後
拈提莫便秪這是否錯錯插香云把將底事更重拈
冤有頭兮債有主。

** 清辨大師計至設供

鴻雁斜飛嘹亂一聲驚落葉秋江清淺數灣野水貯
流雲交參無路透清波砟額長年不出戶冀我法叔
立身孤逕常嗤法印之續貂末後森嚴不顧獅絃於
絕響臨行雪曲和者成希祖父全收許誰突眼召眾
云要知大師末後句問取庭前露柱子。

** 離愚大師訃至設供

嶺外寒梅不到春城先墜萼扁舟漁火未拋香餌巳
收綸袖手持書不到家展足斷碑橫古路恭惟法叔
印佩華林源承石傘掃魔外之餘蹤指人天之露宿
正宜敲唱雙行何爾全身歸父還鄉曲調句可驚人
功位不施密移一步大眾秪如古殿苔封萬機絕唱
時何處與大師相見舉香云朵朵瓊花開鐵樹回途
不借夜明簾。

** 掃大地山受業師翁古岑和尚塔

束芭茆孤峰頂上不見海內一人煮砂鐺大地巖阿
要與高峰同調天華未肯承當博山安能下釣昔日
如是雄風凜然難犯今被不肖兒孫團起捏倒拶得
沒處藏身雖然也要承先儀表乃展具云千枝翠色
函鐘秀萬派溪光供遠峰。

** 為武林遍周耆宿封龕

濛濛煙雨瑣鐵壁以無聲寂寂垂揚穿金針而暗度
虛空突露萬象橫身驀面相呈有口不道遍周老宿
樂與不輕之拍和兼依普化於當途今日關頭一齊
按下遂封云路絕雲封敲石韻密移一步任縱橫。

** 為桂輪禪人下火

秉火炬云撩空潑面來撒手懸崖去脫卻殼漏子千
聖無覓處擲炬云斲斷桂輪影如是不如是觸背俱
非如大火聚。

* 贊偈雜著

** 始祖釋迦文佛贊

「　受印燃燈全身活賣降跡皇宮平空捏怪指四維盤曲根株睹明星漆桶不快稽首無上薩婆訶試問虛空壞不壞笑伊塵剎分身事不休大都欠了百萬人天命根債」


** 水月觀音大士像贊

「　水月慈容千波透徹現自在身斷生死惑於一念頃成勝十力洛伽山是定非定大千界無出不出百億須彌百億海百億法身無間隔如是之謂大身小身遍身化身聞聲證此無礙光普為人天作饒益」


** 題十八羅漢渡海圖(瑞雲居士請)

「　破寂滅法固未是擔板阿師具三昧力還疑汝捉風捕影性若月輪而透千波萬波之獨炤用同寶鏡於現有作無作之功勛受人天供為苦海津鬼臉神頭乾打哄一槌腦後始相應」


** 震旦初祖菩提達磨

「　默然一渡海山愁冷冷風雲事未酬百萬人天俱失足大千龍象贅瘡疣擎頭帶角不盡不休五葉一花成痼疾這般面目惹人羞」


** 雲門湛老和尚

「　無說而說口同鐵橛宗通教通頹綱斧鉞滿世界知古佛之再來暨賢愚謂真人之復出到處便成道場
從之雲屯霧集整曹洞千百餘載門庭起少室四三淵源寶筏呵佛罵祖決盡衲子偷心打雨敲風脫卻人天巴鼻咦看來秪是個村儂仰望其風甚不及」


** 護國嘯老和尚

「　凜凜真風嚴霜六月密密鉗錘紅爐片雪四坐梵剎雷轟電掣觸著喪機聞著腦裂玄要驅除明暗頓絕三十年中聲價孤全身不露誰明的誰明的室內承褫六七人都來秪識半邊鼻」


** 自題夢宅圖

「　貌若枯巖心同頑石努嘴突睛秪好向壁作事起倒最多參玄沒路可入道個曹洞兒孫早以虛空釘橛呵呵不若推向窮山窮水束芭茆活埋個樣行藏免得逢人說黃說白捏烏藤挑起沿途荊棘」


** 梵光闍黎像

「　萬行嚴身戒光全體一念無私松風知巳半架枯禪你是誰梵音唱徹絕事理」


** 含章禪士行樂

「　翠竹刪刪迥真常之妙理青山鬱鬱發海印於毫端兀坐蒲團印文巳布僧伽半搭戒體知圓分明眉目不墮其間咦苔斑點點萬年石古澗潺潺流水閒」


** 大鑑玹書記行樂

「　棄儒冠易僧服大錯不錯參有句參無句沿門賣卜高峰惺睡句子蚊子咬鐵牛曹山四禁關頭玉兔生麟角眉毛不同鼻孔彷彿玹書記鑑炤不共功銀籠飛老鶴雪月蘆花謾跨雙足」


** 鎮府樊圓證居士行樂(法名德密)

「　秉正不私心平口直武偉雄聲韜略有則觀富貴若浮漚叩禪關如舍宅唯此為真終不受惑咦本來個事甚分明密諦應知在格物」


** 瑞雲史居士行樂

「　這個烈漢頗甚奇特不逐危險慣吞栗棘登弁山室裡掘地討天展臨濟句中平空遭屈是僧耶現居士身是俗耶袈裟半截解補龐公破笊籬撈得西江第幾月雖然不坐他床榻其奈一虛成百實喻指雪上加霜瑞雲眼中著屑咄」


** 和中峰國師樂隱辭(十六首)

「　松竹煙籠密顯心宗通玄路達者堪逢兩頭截斷不墮頑空看有金針有玉線有神鋒」


「　躡履窮峰眾竅喁風蓋芭茅樂在其中冷消世味幻視塵蹤喜雲如幕石如虎柏如龍」


「　瀟灑無羈木石同棲寓閒情花鳥忘機青山排闥蘿月穿扉卻絕支離絕巳是絕他非」


「　抱甕翻齏糲飯相宜蓬垢面表裏無疑推雲覓徑呼谷傳嬉看魚能游兔能走鳥能飛」


「　峭壁層奢樵斧丁譁待寒暄撩補袈裟瀑充機軏日擁輪車我不知毀不知贊不知誇」


「　藤刺交加緣雨新芽響春雷苔蘚生花洞雲山岫巖月還家唯自為賓自作主自烹茶」


「　種粟供餐稊稗應刪植靈苗綠水長關生涯钁底遁世林間我寸時功刻時用得時閒」


「　覷破非艱實踐猶難負舂翁道振塵寰兒孫遍地折節沖關時有雲門有臨濟有曹山」


「　翠襲山樓花藻簾鉤觀麋鹿逐隊藏幽蝸文篆壁石乳傾甌喜竹搜風香溢戶露垂秋」


「　透篾聯笆問圃栽花聽翻空鶴和聲斜山屏裂錦水鏡增華閑採春芹採春蕨採春茶」


「　悟後方休識蘊齊勾髻中珠奚假他求一真不立萬法非儔我得和光得混俗得優游」


「　匣吼青蛇寶印重加碎珊瑚掛月奚奢機隨根性用本無涯或目滄溟目霄漢目雲霞」


「　頓絕商量體用渾忘示玄關獨踞胡床烹凡煉聖倒腹傾腸值有天風有松月有爐香」


「　道出平常懶散非狂枕松根午夢偏長怡情丘壑隱跡山房得樹生陰風生腋石生涼」


「　徹底研窮此理皆同貴拈提本分家風烏玄鵠白柳翠花紅看綠荷蕖赤芍藥碧芙蓉」


「　巖室蒼翁給侍山童絕塵緣志逸身慵形超物外意可虛中鄰一溪雲一溪石一溪松」


** 太尹金百陶老居士致書問云非特睡時難醒
即惺時亦爾師以偈荅之

「　開眼非惺合眼非睡萬里神光本無偶配金鎖玄關一捏粉碎纔涉思惟便墮圈繢不假功勛理事圓方知有作非尊貴」


** 寄贈佛川和尚憨石法兄

「　祖印高提碎杌檮七牛作犗釣金鰲漫天網子從空撒知有新豐聲價高」


** 贈祝霞幕和尚克歸法兄六袟(埜山退隱於茲)

「　排峰石老雲閒弄誰憶春秋甲子肥倚杖快情松澗雨隱深不羡釣漁磯」


** 示禪人

「　這邊那邊總不居魔宮佛殿俱撲碎應憶吾人行說難深履其源莫向背色裡膠青水裡鹽向上一關超暗昧」


** 贈湛虛大師(嗣夾山伴和尚)

「　弁峰室底流芳遠資福堂前結秀多寶印摶空君佩久無絲機杼擲雙梭」


** 贈靈巖記室檗菴大師

「　磨衲半肩消珮玉頂門有眼不慚師直沖玄要爐錘盡千古黃龍道在斯」


** 示副院齊之弟

「　石筍忽抽條露柱被雷震證得玄中玄當機能奮迅本是同根生剎竿為誰瞬辣倒寶壽薑祖風源有胤」


** 示香濟禪人書法華經

「　巍巍大乘旨用處不存跡雖說有三乘總是化城驛空拳誑小兒上根能返躑若一涉言詮龍門遭點額總之智慧門難解復難入藥王焚身時身見且不立佛法不現前大通碎囊革剝皮以為紙唯此一事實刺血以為墨曹源傾一滴不悟大乘法棄珠尋瓦礫諸佛體中權今古不曾隔我勉濟上人臨書莫著畫一朝徹髻珠毫端起霹靂」


** 示亞目侍者

「　鹽官索扇問犀牛今古同聲接上流返躑貴知綿密用履深唯在芥針投身心惕勵承先訓志念純真操不浮珍重兒曹須努力直教奮勇紹箕裘」


** 示趙傑菴居士(法名德偉)

「　丈夫有志必先為莫待臨行失卻期果是獅兒真種草何須覿面下針錐」


** 題磨

「　無縫罅中呈露布裏許暗合兩頭機輕輕撥轉通回互密地行來步不移」


** 題聞普上人血書法華經

大哉空王旨能闢生死路絕我疑網城破我愚癡庫
甘雨潤焦枯雷音解禁錮誠如火中蓮難植復難遇
得有普上人身心渾不顧刺血頓忘疲唯知依藥樹
為求無上道究竟堅固住點滴驚鬼神舒卷悲日暮
透此無量光心珠常獨露筆底若通玄大千俱受度。

** 建喻指庵碑記

像法南來佛道始繼先於教乘開闢茲土而繼吾學
佛之徒若知其玄旨者則稍有進趣焉蕭梁之世達
磨來是震旦傳佛心宗以致五燈分化悟者如稻麻
竹葦潛修密證遍滿界內正法之盛於是淵源不絕
其間抱道之士或居梵剎或住山林或聚落或庵宇
或順行逆化應被十方摩肩接踵力救吾人沉沒苦
海蓋其悲願弘深俾見聞者得以超生死之域深受
其益者無盡盡焉然庵居隱所雖不能悉處有道之
士而三寶弘名亦日貫於眉目矣余解院東歸道抵
黃溪適遇昔於羅漢寺之參請者振綱姚君即天與
也斯翁酷嗜宗乘里中莫巳知者與余深接因詢所
止曰師將歸天台耶將設化四方耶但兵燹之後住
山人亦多患難不若隨地安居作芭茆計未審若是
可否余欣然允從復云但宜擇地而居可也士日諾
嗣後雲山史翁皆前皈依者并瑞雲史君亦洞下一
龐蘊之屬相從表裡集同十友擇定其所去黃溪里
許地名南港居鄰純朴眾議僉同靡不欣輔乃平基
刱菴不日而功告成約費千金有餘兼施田畝永作
齋廚之供俾後繼者不乏所須間有月上人迎毘盧
香像供奉於中儼若符契其事亦非偶然者余即於
癸巳四月佛誕日居之額曰喻指深幸諸君道業倍
增佛事益廣余就中隱關三載作杜門計息以自勵
而邑中士大夫與余遊者吳金沈史諸君子詢參個
事亹亹不竭莫不以斯為最勝舉也噫若是觀之豈
非法界唯心者乎昔諸公一念之善願等金剛久久
無能摧滅者其因其果亦若是矣雖刱業大小有殊
而篤信本來一轍願現在諸賢暨後來檀度永作金
湯深護聖教母使流俗來儀混同庸處務行廣大佛
事以為多生福澤線遠於千百世之下終不磨滅誠
如是即靈山一會儼然未散也是為記。

助刻姓氏(弟子張德悟　金之銘　比丘尼惺巳
　　　　黃溪弟子智化　德愍　德綸　德繼　德胤　德皎
　　　　　智利　德任　德越　王氏　蔣氏　馬氏
　　　　　　惟祈早證無漏因同圓種智者)
攖寧靜禪師語錄卷第五(終)

攖寧靜禪師語錄卷
學人(金之銘大持姚上士與)父仝較
侍者　(超級　德卓)　記錄

* 續荅三峰藏和尚啟雲門
湛老人曹洞十六問并著頌

敘緣起(附三峰頌語)

歲在丙子暮春。某次參天童悟老人時。依山中結
夏。值同參友蜀之瞿公笈中。撿得三峰藏和尚法
錄內。有啟我雲門澄祖翁曹洞十六問。展讀無何。
殊覺可異。詢諸同學。絕無定見。久之撫膺嘆曰。吾
固知三峰懷先後隱疑。扣末代宗閫。欲睹去聖遺
風。事非驟然而舉。雖言中不無有響。而直下亦難
剖其所發。是以默於衷心。擬私其荅。若驚巨海之
無涯。猶苦渝言于逆指。退而思之。未敢措于一辭。
後去天童歷游雲門東山。雙徑石梁。經幾寒暑。遍
扣諸方。惟護國蘊和尚。僻處窮巖。聞其大得洞上
奧旨。因而走參所未盡者。一朝入室。水乳相投。頓
絕向往之疑。敢不深心仰止。于是并偕皋亭具宗
謨兄。其續其法。時壬午仲春也。行腳歸來。繼先十
有八載。每欲揭明是問。然恐僣越當代至犯吾宗
尊執。以某強作前茅。故隱隱胸次。迨今四方導師
前後出世法錄。遇必珍讀。未有齒其玄論。得釋所
向。近因退止松陵。杜門臥疾。偶二三子參請之暇。
論及是事。欲請垂一言。以決疑似。予聞之頓然而
起曰。此誠素志也。較雲門博山。交光互彩。垂荅巳
周。固不當更墮駢拇之誚。因讀三峰復自敘其扣
問始末。并著頌內。侮慢不經。祗得隨彼發縱。貫矢
射隱。首撿峰敘云。啟雲門澄和尚。門荅云姑置以
俟來看。啟博山來公。亦曰姑俟面面陳耳。峰乃謂
顧盻諸方。無可激揚此事者。想亦不易荅耳。由是
慨然自為著頌(云云)兼是敘也。三峰一何黯忽。聾
聵平生。錯過雷音電舌之機。深昧雲駛月運之際。
舉步迷蹤。顧盼何預。如雲門之姑置以俟來看。峰
速當向南頂謝。而猶未領其旨。復馳求於博山。山
亦云。姑俟面面陳耳。二老誠謂玅唱非千舌。峰堅
持以為不易答者。斯則辜負良多。豈不聞馬祖因
僧問。離四句。絕百非。請師直指西來意。祖曰。今日
無心情。汝去問智藏。藏以手摩頭云。今日頭疼。汝
去問海兄。海云我到這裏卻不會。僧乃舉似馬祖
祖云藏頭白。海頭黑。如上一案。全提正令。今古盛
稱。于二尊宿所示。相去幾何。峰亦可置馬祖一門
於不易荅否。在三峰分中。料不甘矣。故法之所在
隱顯全該。橫坐斷於朕兆未形之始。行之所至。生
滅掠盡。直消融於逆順真俗之微。得入是室者。必
光大其心。嚴正其旨。甚欲向東塗西抹處。討箇分
曉。未免迷繪失真。亡羊泣岐轉行轉遠。愈指愈昏。
果是絕流香象幾肯作忍俊韓盧。的明第一義天
決不待縱橫文彩。峰今絕不虛巳自炤。以謂無有
激揚此事。詹詹角立參商。乃至倒疊危機。高豎我
見。且句中逞不遜之勇。貶削紛然。妄以信陵竊符
私奔。魏曹篡漢等語。立陷洞山先傳後悟。將吾宗
祖世承法系忍心塗污。譏刺橫流。於無巴鼻處。捏
個巴鼻。而欲為人眼目。為人導師。寧不為愧。恐千
百世之下。頭正尾正者。未必有然其說耳。故列彼
著頌。布告大方。明辯以決其非。不作儱侗異議。庶
明三峰心跡於九原也矣。

三峰和尚問云。雲嵒傳寶鏡三昧。三種滲漏與洞山
者。還是過水睹影前事。是睹影後事。若是睹影後事。
為何不見重參。若是睹影前事。為甚未悟。而先傳堂
奧。
峰著云目前未必機銖兩睡中先付定盤星。

又云。子細不得一向。
頌曰。

崚崚石室暫相逢。良久淆訛囑付重。眼誤自
開當細見。世間幾個是真龍。

師著云。琉璃古殿炤明月。忍俊韓盧空上階。

又云。大覺非同睡裏光。
頌曰。

綿密家風豈易逢。始終絕越句非重不知尾後吞蹄
角。那得神針點活龍。

師荅云。三峰首陳斯問。雖影射後先疑似之有間。
於始末悟脫了義之未詳。是以桂史傳訛。幾嫌受
命。杯蛇誤影。暗毒旋生。立慨當途之士。嫌昔於幾
希矣。且雲嵒示寶鏡三昧。三種滲漏與洞山者。乃
烹煉佛祖之法藥。為剪除異見之神鋒。洞山苟不
因其道。焉能脫悟後之餘知。雲嵒若不辯其苗。奚
以別克家之真子。所謂是法非思量分別之所能
解。唯佛與佛。乃能究盡。豈同庸流淺識。妄指太虛
而欲齊管見。不亦霄壤乎。故未窺豹變。難測雷機。
不跨禹門。終遭點額是道也挑剔升堂悟跡。掃盡
知有餘波。非初機藥石豈驛卒銅符。固知曹洞家
風。成褫不易。未有舉足不更上層樓。而能目窮千
里也。若法果可傳習。事必類于講肆。噫。將誰欺。欺
人乎。欺巳乎。古今知識。睹參玄之客。腳纔跨戶。望
影便知。故風穴識仰山之再來。浮山知大陽之有
繼。安有親承槌拂。肇起宗風之祖。妄駁其先傳後
悟之法式乎。較洞山始謁南泉。值馬祖諱晨修齋
次。泉垂問眾曰。來日設馬師齋。未審馬師還來否。
眾皆無對。山乃出對云。待有伴即來。泉聞巳讚曰。
此子雖後生。甚堪雕琢。山曰。和尚莫壓良為賤。泉
於時心先識之之矣。所謂虎生三日。便有食牛之
氣。次參溈山。機緣未契。辭行啟溈山云。還有與師
同時慕道者否溈云。此去石室相連。有雲嵒道人。
若能撥草瞻風。必為子之所重遂至雲嵒。于無情
說法處了達其本。至辭雲嵒。猶沉悟跡。故臨行尚
有末後之重拈。審細承當之再礦。值因過水。始釋
前疑。乃述所偈。以明始末俱盡若大慧去天寧。於
虎丘而冰泮往跡也後乃展其玄化法震海宇。指
真說法。直舉當陽語示曹山尊承世系非以先傳
寶鏡後悟心宗。而可昧其昔之所得。不令其後之
示續也。若云更令重參。不識所須何事。若云先傳
後悟。不知始悟何宗。以此正大機語。謂之先傳後
悟者。大慧不應于天寧。先受圓悟所付。分座驗人
後復至虎丘。打脫舊蘊矣。不見其錄中云。閱華嚴
至菩薩登第七地。證無生法忍。洞曉向日請益湛
堂。殃崛持缽救產因緣。驀地打失布袋。當斯時也。
礙膺之物。撲然而散。與洞山涉疑過水。頓脫悟後
之影。異曲同調。亦可謂之先傳後悟得麼。此若以
洞山之悟。與大慧不同。大慧供招現在。若大慧與
洞山悟跡不別。何爾獨具此疑。是以失探其源。沿
流不止。一言欲決。脫盡乃師。洞山於先既得其本
矣。豈不識睡中之主乎。峰今何更著為目前未必
機銖兩。睡中先付定盤星。將欲指勺水而評滄海。
一何狹劣之甚。今以識睡中主為極則。殊不知徹
底後更有事在。看其頌首句。以崚崚石室暫相逢。
當頭便存譏訕。因溈山指洞山石室往參。一見雲
嵒。即時契悟。遂辭去(云云)。今以謂石室暫相逢。則
永嘉謁曹溪。夾山扣船子。豈不暫之更蹔耶。秪恐
相逢不相識。迢然舉處貴知休。又云良久淆訛囑
付重峰絕不究洞山因雲嵒所荅秪這是。山便呈
出個等現的見處于良久之地。嵒復驗其不盡功
勛。故更與一截山時尚未敢和身放倒。向後直窮
至古人到不到地。偶於過水。脫盡重開不墮區宇。
立證無心之良久。還更淆訛個甚麼。不傳之旨。又
重囑付個甚麼。不見佛果頌曰。水中影子因身有。
若實無身影亦無。百尺竿頭纔進步。一毫端上現
毘盧。前以指洞山孤滯于良久之無心。後指出頓
現無心之良久。明其先知有。因而不知有。後不知
有。因而知有。凡情聖見。共相回互。豈如峰之頌。茫
茫忽忽。認影迷頭。嗟哉。休將閒學解。埋沒祖師心。
又謂眼誤自開當細見。洞山前之所證。後之所盡。
何處誤卻正眼。而云當細見耶。結云。世間幾個是
真龍。若至人一徹其始。如乾元之體。不住其功。而
能用九。故曰用九。見群龍無首。所作與時偕行。莫
測其際。名不得。狀不得。又擬向何處見龍德耶。既
統承佛祖大任。必能超天地。化萬物。興雲吐霧。擊
碎虛空。反疑乎是真龍。非真龍。而不為之一辯決
耶。且發言害理。以外其義。故云詖辭知其所蔽。邪
辭知其所離。將欲百世莫之能違。而合行其說者。
不亦謬之更謬耶。試看先德。內不欺巳。外不欺人
絲亳未盡。必力為之。非同末世之言過其行。以聖
自居。詆毀前哲。甚欲突如來如。必至其行次且。予
誠知大言不辯。恐更起于疑人之疑。以不釋其所
疑也。是以并大慧一節。首而出之。

峰問若是堂奧果可先傳。又說甚麼自悟。

峰著云。若不水中見。幾乎苦一生。
頌曰。

不因度水絕來甦。定落然香受祖圖。師法既
傳成紙墨。奮龍行雨在驪珠。

師著云。休看楚璧作碔砆。

又云。寶鏡不從言路得。劈開心眼是真師。

頌曰。

眼裏聞聲困早甦。謾思索馬按韓圖。相承一滴非言
說濁智終難辯髻珠。

師荅云。此問首荅。悉以備之。事必准明其跡。不宜
再為聲指。惜三峰未始本其所出。力欲捲空捲地。
迷障人眼。故其頌云。不因度水絕來甦。定落然香
受祖圖之句。始隨蹤于大慧行腳中。述其所參洞
下尊宿。有臂香授受。不妄付人之語。而為實據。然
大慧初年行腳。見地浮沉。雖稍有解會。於巳分中。
毫沒交涉。應不敢妄自承當。時猶週遮途路之悲。
未能窮理盡性。宜其不勝任也。歷觀洞宗從始相
承祖印。傳燈備載。未有見其如是之授受。未有聞
其如是之法式。三峰總不辯大慧最初之見。反至
承虛接響。潛興鬥巧。不復循理。蕩激風波於言下。
欲喪至人之實。吾自知其力不堪矣。於人使可易
以詐。在天使難架以偽。將不危且惑乎。未睹門庭
施設之權變。寧知堂奧鎔盡之規模。且時之與人
興衰不一。各宗主化。未得繩繩芳躅。以繼其道。湮
沒時往往遇之。鼎盛時得有幾幾。或斯道寂寥。師
家得一敏捷者。未必不獎勵以進。用意琢磨。所謂
以天下與人易。為天下得人難。且爐鞴之下多鈍
鐵。良醫之門足病人。但未見先有所付。而後令彼
自悟也。大慧巳之不頓脫者。是誰之過歟。今何得
執一時之偶議。廢蓋代之家聲。相為攻擊。至暴肆
求疵。以欺掩先聖之實證乎。如洞山囑示曹山寶
鏡三昧云。末法時代。人多乾慧。恐屬流布。喪滅吾
宗。指原始要終之大節。還可陷雲嵒先傳堂奧得
麼。既不可陷。三峰一生之眼見耳聞。沒向何處去
也。欲將寸澤之鯢。而鄙鯤於大舉。多見其不知量
矣。洞山之悟于初。非三昧耶。後脫於見。非寶鏡耶。
古云但得本。何愁末。洞山之先悟。豈非本耶。後示
曹山。豈非末耶。三峰自謂濟上傑人。何至反生迷
暗。請天下後世明達者。公驗其邪說之非。欺滅之
狀。可行乎。不可行乎為臧耶。為否耶。夫歷代宗匠
徹悟不假于人。紹隆自當承旨。展化必以師資為
血脈。貫其所統。昭示來機。豈有內繼皇嗣。外膺大
寶。反泥乎父作子述之丕承。而臣下不為之折節。
國法不為之遵行耶。若今之玄要。必待臨濟再出。
面囑其旨。而後敢行不亦迂闊之甚。況雲嵒父也。
洞山子也。葉奕親承其道。反欲枉加疑似。吾恐斯
問。大有失于所學。固不宜向此處為跌宕。為層巒。
為左右舌。為螳螂臂。雖蜃樓海市。見日便消。簧鼓
虛聲。罪將奚釋。大言著為若不水中見。幾乎苦一
生。試問三峰。此處是見耶。脫耶。入耶。出耶。依住耶。
滅盡耶。向這裏不覓個洞山消息。真乃苦卻千生
萬劫。斯謂羅紋結角交加處。鶻眼龍睛失卻真。又
云師法既傳成紙墨。奮龍行雨在驪珠。古德云。祖
師心印。狀似銕牛之機。去即印住。住即印破。正與
麼時。豈三峰死被知見之所印住。而不一為之破
乎。如五家門庭。各具大機大用。相繼其道者。豈皆
習紙墨之傳乎。豈洞山未明本分。而行雲嵒之道。
假此驪珠乎。恐近代異流。搜奇變怪掩戶傳宗。以
巳方人者。或有此耳。殊不知法乃人之用。珠乃龍
之用。豈有昧巳之正受三昧。而反死抱前人之筌
蹄乎。但恐人非真人。龍非真龍也。將欲布鼓雷門。
誠恐自先碎首。彼此既為佛祖兒孫。當為任重。不
應輕佻至是所言公。斯非公言也。所言私。悟非私
法也。吾是以不可得而知其所發矣。堂奧中事。切
莫掠虛。若悟其源。自當神會。

峰問若是法屬閒家具。而可以先傳。可以後傳者。又
何必重於師承法乳。

峰著云。幸存一滴活嬰孩。
頌曰。

分符貴在合符同。苟不憑符何適從。只恐竊
符私奔者。定然三尺不相容。

師著云。代王禪位不須憑。
頌曰。

真王不與假王同。躡足封齊何所從。待得漢文西向
後。公私言路豈能容。

師荅云按此一問。峰擬欲曖昧其源。傳亂天下。使
後世疑之快其私意。遽然自得。獨尊一家之統。悲
哉。三峰何苦亟亟蓄心乃爾。不知心要。目為何物
耶。顧從上先德。師資法印如火傳薪。蓋知洞山參
請徹旨。所繼慧命。非荒唐遙指。影射虛承。料不同
晉代劉淵。妄依漢統。據何所見。直譏洞山以法屬
為閒家具。而不重于師承法乳耶。倒引魏信陵竊
符私奔。力將誤入人罪。以相欺蔽耶。且洞山之刱
始也。德配靈峰。功超少室。作用嚴正。宛似純金。萬
世之下。誰不尊之仰之。戴之佩之。今欲疊亂其師
承之分所貫之道。三峰何所見。而敢暗行貶剝至
是耶。犯何條款。頌為三尺不相容。耶無根害理。過
難屈指攷景德傳燈錄。洞山悟無情說法。遂述偈
云。也大奇。也大奇。無情說法不思議。若將耳聽終
難會。眼裏聞聲方始知。余讀至此。遽云則早存一
滴活嬰孩矣。山後辭雲嵒。嵒曰。什麼處去。山曰雖
離和尚。未卜所止。曰莫湖南去。山曰無。曰莫歸鄉
去。山曰無。曰早晚卻來。山曰待和尚有住處即來。
曰自此一去。難得相見。山曰難得不相見。山又問
曰。和尚百年。後忽有人問。還邈得師真不。如何秪
對。嵒曰。但向伊道秪這個是。山良久。嵒云。承當個
事。大須審細。山猶涉疑。後因過水睹影。大悟前旨。
因有偈(云云)又五燈指月等錄。載雲嵒良久曰。秪
這是。山沉吟。又有載山作禮者。紛紛不一。較傳燈
載山良久處。正呈所見之謂。言下投機處也。如按
別錄。則問荅全不一氣。據洞山之良久。乃其始悟
時大題大目。未可輕易。惜乎今古尊宿。等閒看過
毫不著重。審訂其實。任聽截長續短。以恣邪說。且
如雲嵒因山一問。便爾當場分付。山雖欲力任。但
不能直下無垠。是以嵒之再舉。至山之再礦。消法
執之微芒。斷末後之根蒂。今作雲嵒良久。雖於示
處可用。然在知有相參。絕無意味。故以傳燈為實
據。斷不可擬定雲嵒之良久。而非洞山也。況嵒又
未見山一語。何以便言承當個事。大須審細。山前
又沉吟。後又涉疑。若果如是。則昔日所得處面目
何在。故山之良久。不當改作沉吟。每思後人所載。
鳥焉之誤。其過不淺淺也。且景德傳燈系大宋道
原禪師編次賜入龍藏。師系法眼下二世孫。當真
宗時。道欽四海。明賢與之。核實驀修筆定。頒賜流
行。敢以洞宗之始祖機緣。而不為之一詳細乎。但
年世積遠學者寡識。不能推詳本真。翻然異論。事
不師古。擅為批削。余是以遵上古而明之。山嶽可
使之移。江海可使之竭。唯斯正眼。斷不可更也。今
三峰總不較前人舊案。錯疑後有波瀾。妄議雲嵒
良久淆訛囑付重。以法屬為閒家具之非。試問洞
山辭雲嵒時。非比香嚴之去溈山而先未有所悟
者。但猶沉悟影。纖疑隱隱。直窮至不坐最初句。不
墮末後句。體盡無依。香飄果熟。然後出世拈香。豈
非光明正大。赫奕之師承法乳乎。蓋昔亦有不重
師承法乳之恩者。如開聖覺。初參長蘆無所得。次
依五祖演發明後見長蘆法席鼎盛。遂往嗣之。拈
香時不原所得。忽胸前如擣。發癰成疽。竟以疾卒。
此非欺滅師承萬代之龜鑑乎。如是法印。還敢作
閒家具耶不耶。但近代師承。與古大異。昔之參請
者若於一言半句中。稍有得力處。未敢自忽。人天
眾前。必為酬報。今之相承法乳者。或背或向。或與
或取。或好高自大。埋沒所參。或未經囑付。妄為繼
統。彼此捏虛。終身杜撰。惟觀門庭熱鬧。生滅為心
倒換新奇。朝秦暮楚。不知師承法乳。可如是之重
耶輕耶。吾固曰。三峰當痛惜子今時。不應錯疑于
先哲也。末代惡風甚熾。習沿大壞。恬不知怪。寄深
主盟斯道者。若單絲繫于九鼎。更混亂於無可繫
之日。寧不一為寒心毛豎乎。懇力為荷之慎之。毋
欺毋忽。

峰問若人人可以傳得。為甚繩床腳下聽去。便道倒
屙無及。
峰著云。魏禪應知愧舜韶。
頌曰。

春秋一字但誅心。詭御從他傲得禽。握法不
嚴成自負。室中千古貴惟欽。

師著云。佛祖典型。賴有此耳。勿則野狐涎。直流
今日。審如是言。震懼震懼。
頌曰。

神鋒凜烈斬機心。未許談禪劇七禽。雜毒信知難入
耳。雙雙嫩桂固宜欽。

師荅云。誠哉是言。切於學人偷心未死之大害。急
於道者明真辯偽之大防。若非真正種草。久之悉
作假雞聲韻矣。無實證者。觸處鐵山當面敢。不自
為覺察乎。寥寥末季頹綱。歷歷誰為聲援。正所謂
繩床腳下聽去。招感禍殃不淺。況云可以先傳。可
以後悟耶。如古斲輪之小技者。父尚不得而傳諸
子。況大道乎。果得之於心。必應之於手。則我王庫
內。無如是刀。峰何至積疑不巳。而更矇瞍。豈能善
之為視乎。善之為作乎。徒使言高而目遠。跡廣而
心雄。既亂空華之障。復傾眾響之沉。無奈洞山眼
裏聞聲。不須耳授。峰必禁錮其說。何異柳生于肘。
而盲然不知物化。誠如峰論。當令雲嵒。向常寂光
中。再將起之囑之。或能銷鎔其倒見乎。惜哉不識
洞山之始。應昧其終。故死執定睹影前之未悟。睹
影後之方知。滅其神化之忘功。誑侮孤輪之獨照
欲盈所志。須將洞山過水前之實證實據者。欺沒
得盡。庶幾得行其詐。勿則皎然事蹟。恐愈掩而愈
明。徒將魑魅之蹤。妄搏獅王之步。將欲戕古以自
勝。豈其然乎。試問唯欽之道。掣電之機。未審可使
深相傳習而為悟耶。五家之宗。立法之始。未能入
其室者。可令統行于萬世耶。若謂遞代綱宗。師師
可據。何至洞山直證雲嵒之道。親荷雲嵒之法。骨
尚未冷。反不容於統承大旨。深毀其先傳堂奧耶。
繩床下聽耶。并著以魏曹篡漢。不及舜之受禪。汙
篡逆之訛言。亂傳燈之疑始。峰之所謂。正乃一字
誅心。自狀其過。速當痛為切戒。毋至欺陷百端頌
中又以王良詭御獲禽而比托。大似醉夫說夢。亂
指西東。將沒洞山為嬖奚之儔歟。閱此不覺可怪
可疑。可悲可笑。夫尊古敬賢。其德乃大。峰反聾昧
於見聞。頑嚚於心口。棄德崇偽。昧公泄私。千古之
下。未見有登祖席者。橫肆舌劍唇鎗。作此惡聲。全
無忌憚。法門豎異。害莫大焉。請觀濟上之青天霹
靂。旱地波濤。洞下之觸背俱非。如大火聚。一扣其
法。似忤逆聞雷。若由基神箭。滅盡學人偷心。搜盡
野狐窟宅寶鏡高懸。藏竄無地。敢云握法不嚴成
自負耶。豈有斯道。同世俗之幻術。沿習於秘授耶。
欲假鉤繩而釣古。待膠漆而固今。於其正也。反為
削之。斯峰未返天倪之上。故傾積毀之風。徒以自
高而身殉者。不亦莽蕩乎。每思楊墨之見。雖謂偏
執。然亦不言可傳之實法。豈先聖以心印心之道
反相搏擊。使混常流耶。峰既於濟上久專大任。不
當存心生滅之場。啍啍欺世罪將何辭。故曰欲得
不招無間業。莫謗如來正法輪。仰祈明眼作家。畏
慎惕勵。直示後學。庶使法道綿綿。弘揚萬億以垂
不朽。幸甚。

峰問五位君臣。既是闡揚不少。為甚又說個五位王
子。畢竟是兩義耶是一義耶。若是一義。石霜九峰料
不多事。若道兩義。請判意旨如何。

峰著云。寒泉品後煮茶香。
頌曰。

既分貴賤辨疏親。密闡玄宗不厭頻。面面好
山披洞府。脫然蛻去邈仙真。

師著云。升壇推轂原非細大賞難論蓋主功。

頌曰。

傍分正化絕疏親。借位明功挾路頻。不賞元勳知奉
重砉然玅指響天真。

師荅云。提綱挈領。固非言象所明。透網離巢。拈弄
何妨活潑必欲傍搜註腳。恐教玷辱先宗。緇素若
不分明。必至囫圇吞嚥。一義兩義不別根株。王子
正偏。大有同異。寄語參玄上士。應知格外玄機。正
中偏。宸宮開曉唱。偏中正。鳴珮仰堯天。正中來。石
女下粧臺。兼中至。剖符知定鼎。兼中到。臣主豈能
明。透此一位。以徹主中之主。以別誕生之父。雖曲
盡其法。無以少加。但皇王根本勳位之不同。主主
依正攝盡之難別。故石霜慮彷彿於金枝。九峰懼
尊崇於久御。直使功勛不借。隱顯大開。如吾宗要
訣云。古鏡臺前。子轉身而就父。兒孫得力。貴乎室
內不知。夜明簾外。臣退位以朝君。不令而行。玅在
借功明位。王子五位者。誕生內生本出之無殊。在
朝末化生之有異。如位尊九五。宇宙一人。貴無倫
匹。天王之下。降一級者。有內紹。有外紹。本不同其
位。故各司其化。內紹者。位立儲君。根本同出。雖天
然尊貴。但欽承帝父。秪奉一人。謂之主中主。外視
臣僚。巍然獨立。隨處稱尊。即根本智也。雖分兩位。
實是一君。根本不清。豈知轉位。必活遭其錯亂。那
明悟後再參。以得大機。以顯大用。故曰內紹誕生
之設。有是來矣。外紹者。公侯伯子男。以功勳而至。
雖不同內紹。亦秪奉一人。各秉其權。輔贊化育。謂
之萬行等莊嚴亦不犯功勳。必須一念回機。始得
全身奉重。如閫外威權。惟聽將軍令。不聞天子詔
在外各嚴其職。在內共戴其君。若矜不賞之勳。肆
跋扈之亂。一經悖逆。非惟自失本真。亦且不能他
受用也。謂之理事俱背。如華嚴六義。有成相。壞相。
別相。同相。總相。異相異中原有同。同中原有異。所
云是法住法位。世間相常住。脫斷常邊邪二見。絕
能所去住之關。故不可以有心知。不可以無心會。
揀明六相。和合作舍。各不觸犯。極則處。正眼難窺。
垂手時。大千任運。君臣賓主。內外互融。海闊淵深。
古今無間。豈可參差上下。混配其宗。了知出沒洪
波上須假弄潮人。如著云寒泉品後煮茶香。諦當
甚諦當。若知一味。百味具足似乳中酪。酪中酥。酥
中醍醐。若離乳體。則無以成。雖等則有別。於體本
仝。無奈鬥搆輩。每纍瓦結繩遊心竄句。絕不知全
鼎大臠之味。終身役役。曾未染指。計為自得者。誠
謂得人之得。而不自得其得者也。或於法要中假
令渾成相似。緇素又不甄別。大似盲人摸象。誠如
峰云。脫然蛻去邈仙真矣。抱鉛爐作丹鼎。甚是可
憐生。欲得不乖大旨。登其絕頂。請再究始終之大。
向奉之深。於修證原有階梯。在運斤絕無朕跡。方
曰裏頭人。不擔屋裏事。學者知此。則思過半矣。其
外者。折衝萬里。裂土分茅。但久駐封疆。則不忘於
帝力。猶妨野老之歡。故曰修證即不無。染污即不
得。弘法之源。蓋本於茲。恐不盡其所問。更布葛藤
一上。稍明大略。欲透法身向上關捩。無越此耳。還
委悉麼。雲中木馬嘶聲切。焰裏靈苗結子多。參玄
之士。切莫草次放過。不負良工苦心。勉之勉之。

峰問五位君臣。曹山言正位。即空界。本來無物。偏位
即色界。有萬象形。正中偏者。背理就事。偏中正者。捨
事入理。兼帶者。冥應萬緣。不墮諸有。非染非淨。非正
非偏故曰虛玄大道。無著真宗。從上先德。推此一位。
最玅最玄。問空界色界。說理說事。既是曹山語。為甚
大慧道。說理說事。教有明文。教外單傳直指之道。果
如是否。若果如是。討甚好曹山耶。且道曹山意旨如
何。
峰著拍案一下云。是偏耶正耶。是空界耶。色
界耶。是理耶。是事耶。會得者。冥應萬緣。不墮
諸有。非染非淨。非正非偏。惟此一位。不會者。
一任分君臣辨五位。錯認兼中到為兼帶。可
惜許也。
頌曰。

東來西去共浮沉。輥出囫圇格外音。若向末
稍烏炭認。又成單板費沉吟。

師著云。當堂不正坐。那赴兩頭機。
頌曰。

橫穿向背絕浮沉。啐啄之機異鷇音。尊貴位中知不
住。豈珍枯木有龍吟。

師荅云。先德激揚個事。展化多方。或建立或掃蕩。
或隨立隨掃。隨與隨奪。總要當人脫卻貼肉汗衫。
非教人守株待兔。隱顯言中為標的也。故曰法無
定止。去病為良。解撥金針。瞳神立轉。乃至明耶暗
耶。色耶空耶。拈來悉作倚天長劍。直使石女血流
毛卓豎。虛空骨碎眼迷光。若必泥其言路。則背水
之陣必敗。曳柴之勢宜亡。要在殺活臨機。用非死
執。是以曹山之建立。出無中之有。大慧之掃蕩。去
有中之無。透過者關鎖齊開。迷沉者町畦自劃。又
何必凝滯師家言路。探指顧蹤繇者哉。且五宗法
要瞿曇老漢。早巳露布于三千年之前。幸有後代
兒孫。作略宏遠。傑出前人。能超佛祖之見。故具佛
祖之用。如涅槃𠁼字。三法不共。嬰兒之行。五相鉤
連。滿字半字。同別總異。雖熾然應萬。而無有窮。於
五葉一花。豈分根派。綿密也。箭鋒也。顧鑑也。六義
也。暗機也。高撾毒鼓。截斷來去羈縻。縱奪自如。推
倒死生墻壁。幸有三峰力專斯道。探出秦宮之炤
膽。究明刮瞖之金鎞。直衝雪月蘆花外。自可披衣
向後看。如頌云。東來西去共浮沉。果能化堅礙之
疑。絕遷轉之患。則雲來雲去出沒無心。十方剎海
一毫頭現。豈逐浮沉定見。耽取舍於其間哉。次云
輥出囫圇格外音。斯謂一句合頭語。萬劫繫驢橛。
將欲搜玄抉秘。徒增影響之知。反落塵毛之劣。秪
如道聚不成團。捏不成碎。擬向何處輥出囫圇耶。
結中云。若向末稍烏炭認。又成單板費沉吟。透得
至微之奧。於大功不住。逢御飯不餐。破微笑之風。
肆拏雲之手。撥著如獅子音。吼遍吼。如法樂音。等
遍吼。何至反費沉吟耶。所云若將耳聽終難會。眼
裏聞聲方始知。試看洞山頌云。兼中到。不落有無
誰敢和。人人盡欲出常流。折合終歸炭裏坐。峰將
此頌。錯擬其意。言總能透得五位。亦不過在黑漆
漆地履踐。認定洞山之末稍竟墮死水。全不為貴。
呵呵。不亦淺見浮沉。將比量而作現量。較洞山首
句云。不落有無。謂格高調古。和者誠難。學人不識
玄旨。相將競出常流。但不知一有所異。便成滲漏。
何得云到。是以密移一步。竭玅化以無方。垂手交
參。齊古今於一念。直透二邊生佛不名之要道。通
結回互兼到終始之提綱。所謂混然無內外。和融
上下平。故名臣主相忘於古殿。豈云認定烏炭費
推敲耶。如洞山問龍山云。和尚見個甚麼道理。便
住此山。龍云。我見兩個泥牛鬥入海。直至如今無
消息。看看。請開頂門之正眼。始堪空裏弄空華。速
透悟後之覺場。稍許夢中來說夢。則不誤指脫影
為見影。絕處為坐認。非以三玄而不同五位。死定
在棒頭上。方絕人氣也。非以教有明文。而曹山說
理說事。不同祖意也。但願空諸所有。慎勿實諸所
無如是不妨有理有事。有主有賓。有玄有要。有正
有偏。立證無身有事之大用。不貴勳勞所至之藩
封。頓伏千妖百怪。掠盡十地三賢。消多知多解之
壅塞禪。點無作無功之正命食。得弘其化。豈不偉
歟。遞後之操進者。毋使不明綱宗。左右失顧。識些
子利害。再令冰河發焰。鐘鼓重新。是知此問不弱。

峰問既單取五位。為從上所推。則今之悟者。全在裏
許。安身立命。為甚出語。多是正中偏。偏中正。

峰著云。直須恁麼會始得。
頌曰。

從來雙足走西東。起坐分明不住功。脫履上
床沉睡後。一輪圓月掛高穹。

師著云。星河垂玉漏。北斗面南看。
頌曰。

夜半金烏出海東。坐深鰲背懶施功。橫穿古道抽身
疾。不借冰輪炤碧穹。

師荅云。偉哉斯第一義。不規而圓。不矩而方。一中
繩墨。則傷之觸之。忌之諱之。無病不發矣。故忘言
則得意。忘法則情枯。拔盡瑞草靈苗於劫外。倒拈
龜毛兔角於今時。故先聖立旨云。雪覆萬年松頂。
夜半正明。雲遮一帶峰巒。天曉不露。是以垂手處。
正中有偏。暗不住暗。偏中有正。明不住明。卸卻通
身甲冑。立見太平。勿令久住長安。風光八面。巴歌
絕唱。雷驚枯木之花。玉線橫穿。拽斷泥牛之鼻。挾
路頻頻。機通回互。無位次中明位次。有雙關處絕
雙關。該而全其萬化。不羨大千之富。返而一以難
收。奚輸徹底之貧。一朝撲碎玉屏風。方信晶簾終
不貴。若投子因僧問。大死的人。卻活時如何。荅云
不許夜行。投明須到。此即直下裂斷兩頭。雙控俱
虛的句。稍具眉目。則知雪樹梅花開午夜。月巢老
鶴早騰空。亦且那邊不坐萬年床矣。古今師匠。承
嗣其宗者。若庖丁之解牛。非斲輪之糟粕。與諸佛
祖。同一自在。同一玅用。言滿天下無口過。行滿天
下無怨惡。若但知其所用。而不知其所不用。大似
王子寶刀。指空說夢。非兼帶而終沉莽鹵。識觸犯
而始徹精微。若不悟銕鷂凌空。奚以測鵬飛萬里
如頌脫屣上床沉睡後。一輪圓月掛高穹。據斯所
證。猶存毫沫之知。尚涉瑕生之累。向這裏一刀揮
得斷。返聞涓滴非聲。冰壺無影是名大解脫門。大
總持門。如云起坐分明不住功。果爾從緣不借。則
知一念遍塵剎。不勞雙足走西東矣。還見玅協弘
通的的意麼。直待石人毛卓豎。始知明暗一齊蠲。

峰問大慧言。四大解散時。心識巳昏。如何回互。既回
互不得。定闖入驢胎馬腹去也且道此時。作何諦當。

峰著云。甕中不走折腳鱉。
頌曰。

地閉天凝凍轉加梅因寒徹迸些花。若於白
處看消息。大是尋春截樹丫。

師著云。不借借中方始貴。脫然來去未為奇。

又云。回互的旨果如是乎。休將驢鞍橋。認阿爺
下頷。
頌曰。

湛守靈知病轉加。香煙脫去眼生花。直須踏破澄潭
底。不喚珊瑚作樹丫。

師荅云。吸乾滄海。玄珠豈墜蒼龍窟。衝開霄漢。桂
輪不貯古寒潭。萬邦靜而王化忘。四海晏而狼煙
息。拔無根草。斷筋骨於有住之鄉。弄死貓頭。碎髑
髏于識盡之際。秉大公不世之法。絕窺窬紊亂之
私。若不辯其輕重之關。必混亂於玉石之誤。故師
家出語。揭古示今。大須審細。雖抑揚不一。但為佛
祖權衡。人天標格。不可陽施陰奪。顯巳滅人謂之
道者家風謂之禪宗命令。較大慧指心識巳昏。如
何回互一問。雖偶拈示於昔時。實有沉埋於大意。
且濟宗如大慧之福慧圓滿。行解具足者。誠不多
得。弘揚斯道。海內傾心。九重顧問。非唯本宗之門
庭死拈活弄。而四宗之關鍵。無不披靡。安有將回
互大綱。作生死岸頭事。以勘學人乎。如是。則坐脫
立亡之應可貴。沉空守寂之必宜珍。於大法何有
哉。設為是問。蓋權宜所發。針拶初機之輩。或有是
事。勿則大相懸隔矣。雖曹洞亦有回互中直截者。
或臨濟亦有直截中回互者。然于旨趣。大不可溷。
一失顧其建立之本。必至困守靈知。隨波落炤。可
不細參乎。且回者。徹過威音那畔之根源。互者。攝
盡今事門頭之玅用。先後不居。依正互攝。始起于
石頭參同契云。門門一切境。回互不回互。回而更
相涉。不爾依位住。痛拶偏枯。舉之密密。示之拳拳。
次傳而有雲嵒寶鏡。再傳而有洞山五位。相繼得
有曹山三墮。闡揚大化。建立門庭。當曹山時。頓絕
紙衣依倚之功勛。後有九峰未肯首座全身之脫
化。剪除根塵器界之依光。截卻有證有修之巴鼻。
不貴坐脫立亡。秪為見處墮偏枯。任爾舍利通身。
勿若臨機能轉步。審如是法。豈可以荊棘園。同列
栴檀之座。宸極殿。相看草莽之塗。蠱毒反作醍醐。
草賊目為真主。通宗通塗既不辨。挾帶挾路豈能
知。若以去來不昏。為回互之極則。紙衣應徹底多
時。又何待曹山。向末後施不借借之鉗鎚。始得斷
依依之根本。到此地具得半隻眼。誠謂吾宗下刃
更利。發藥甚毒。絕蓋代之功。非廉纖之病。到來懶
去攀雲樹。回首誰誇鳳閣風。透盡紅塵堆裏生涯
方知大熾焰中吐舌。故曰縱饒枯木生花去。返炤
荒郊不值錢。豈云梅因寒徹迸些花。而于功位上
強作主乎。既不識跡混塵埃。而敢明其挾帶乎。古
德云。黑白未分前巳過。又豈肯向白處看消息。而
待尋春截樹丫乎。首句以地閉天凝凍轉加。不過
學人進修階級。總使寒威徹骨。不能攀虯龍而驅
虎豹。穿嵒壑而入煙波。秪可望隔籬之觢何嘗睹
露地之牛。將欲透金針而穿劫外。以窺其奧者。吾
未之見也。又著以甕中不走折腳鱉。可惜三峰一
生行腳。全身困在甕中。若不打破甕時。直挨至彌
勒下生還無起日。絕不聞莫守寒嵒異草青。坐斷
白雲終不玅。故將大慧一語。看為實法。誠如所見。
當作回護字用。不當作回互旨看矣。若易乾坤之
互卦。無互中而有互。舍一而進。疊以成之。絕內絕
外。神化莫測。餘互亦然。是之言互者。用如轉環。古
人立法味此。若毫忽之差。則不應律呂矣。針拶不
入。水灑不濕。猶是打瓦鑽龜漢。若不向露柱揚聲
處。討個分曉。正好坐參三十年。或失腳迸斷紅線
方知石頭路滑。宜深心密證。不宜坐守枯樁。吾固
云大慧斯問。倒弄顛拈。或未可測。遞後之俊傑。欲
追求斯道者。得向大海裏翻個轉身。則不指涔蹄
勺水為巨浪。久久或堪仝入此保社。

峰問景欣言見解人多。行解人萬中無一個。若識不
盡。敢道輪迴去在。且道識盡底人。畢竟是見解。是行
解。即今日應萬事。在那裏安身立命。

峰著云。腳底知前路。
頌曰。

髑髏乾盡生青草。不借流螢一線光。敲到第
三雙眼直不知入地上天堂。

師著云斷碑橫古路。霜月豁虛懷。
頌曰。

敲風打雨渾閒事。轉覺難同絕頂光。迸出海門秋後
影。尚餘殘炤落虛堂。

師荅云。交光互彩。彼彼同明。識盡無依。見行俱徹
景欣斯語。病學人之理事未圓。過在行說不到。非
萬中無一二也。所云見到者。握土成金。觸處圓滿。
理無礙也。超諸見量。離諸有作。事無礙也。不取一
法不舍一法。理事無礙也。體用渾忘。理事不立。事
事無礙也。若猶存見諦。是名食不消。如黑夜見物。
開口則墮理障。所作則墮事障。安得行解相應乎。
現前既是黑漫漫地。識情流注。何必待眼光落地
之輪迴乎。若不得其真。似葉公迷筆下之龍。能忘
情於見。如李廣穿烏菟之石。果得真見。則見且不
立。況一切作用而不圓滿乎。自能坐致太平。高蹈
毘盧。我為法王。於法自在。復欲問其識盡底人。畢
竟是見解乎。行解乎。日應萬事。在那裏安身立命
乎。呵呵。目前山是山。水是水。人謂之嬰兒。吾亦與
之為嬰兒。人謂之町畦。吾亦與之為町畦。吾亦不
知有見解。有行解。亦不知識盡。識不盡。在天而天。
在人而人。故曰四海之濱。莫非王土。率土之賓。莫
非王臣。既盡髑髏之識。必豁正眼於頂門。能誅不
戴之臣。荒服悉歸於闕下。山河眉目裏。又何須問
取腳跟。萬法一微塵。決不假螢光半線。峰沒卻景
欣活路。自遭眯眼重圍。故著個腳底知前路。余不
妨為汝添個註腳。乃云終是黑漫漫。其頌中道髑
髏乾盡生青草。余一喝云。猶有氣息在。次云不借
流螢一線光。余云秪恐全身在裏許。又云敲到第
三雙眼直。余云亦非至寶。結云不知入地上天堂。
余云終是亂走。據此一頌。本無大過。何至逐句破
消。非搆言路之風濤。為剪執迷之所向。不得不為
一按劍也。如前二句。以洞宗髑髏無識眼初明。今
頌為乾盡生青草。宛若腐螢一線之光。終不能全
彰見行。勿須寶也。唯言所重。全在知玄而復知要。
一一敲去。敲到第三句。則雙眼始直。髮尖上迸將
出來。天堂地獄。獨步超方。以他宗之淺劣難同。吾
法之優深可貴。宛如博奕。渾似鬥雞。既不忘見執
之波。奚以消權實之用。總於出生入死。如花開花
落。遇順處逆。似流水浮漚。斯雖履實地而不辜。但
猶倚功勛於力馭。況欲向法鏡內。數白論黃。每誇
驚人之業。恐遭明眼之譏。急令鑽得透。敲得直。要
且未具見解之圓滿。行解之相應。殊不知煖不在
火。涼不在風。明不在日。暗不在魄。會得毘盧不墮
凡夫。不會普賢失其境界。是故螢火可熱須彌。滴
水可浸巨嶽。不起于座而遍塵剎。不假一法。而徹
蠛蠓。大千捏聚。萬類全該。豈可列瓶盤之有異。目
釵釧以無同。既不沒升沉之見。必當和萬竅之音。
峰果不存秦楚之別。則刮盡景欣熱腸一片。究空
無住住。裂破不聞聞。末法所賴。在斯一舉。讀者事
當審諸。

峰問子歸就父。又道推爺向裏頭。且道推者是阿誰。
既是推爺向裏。誰是同時不識之祖。

峰著云。秤錘落井又泥深。
頌曰。

翻轉青銅鏡背看。硃砂斑厚壙泥乾。光生不
用揩磨舊。漢製從來體自圓。

師著云。丫角崑崙齊伏道。謾教帝釋放天關。

又云。禹蹟功雖異。難明大舜神。
頌曰。

無事無身未易看。始終機盡見情乾。夢回石女來新
炤。不借菱花點缺圓。

師荅云。法燈朗照。方知見底浮沉。正令當行。須假
重瞳再鑑。封簾掩密室之風。絕侶脫交參之路。是
以靈苗瑞草。野父愁耘。玉鎖金匙智人不顧。非因
木蛇夜吼。寧知腦後神光。未逢達者之儀。怎得瞎
驢滅卻。說明說暗。固是空拳誑小兒。論要論玄。應
識假途滅虢計。若得全超不借。則能推祖父於裏
頭一朝掩鼓息旗。事可罷登於廊廟。推者乃轉位
也。滅根本心也。根本心滅。則超過現量。不問帝鄉
之遠近。誰驚暮夜之非常。是以古德云。賓主睦時
全是妄。君臣合處正中邪。禁殿無人。誰拂清風于
白畫。碧梧去鳳。任教明月落重臺。法執盡而見地
圓。根本脫而理事徹。直窺髻裏玄珠。可別輪王至
寶。如金光明經云。如來言三種身。依諸伏道。起事
心盡。依法斷道。依根本心盡。依最勝道。根本心盡
起事心滅故得現化身。依根本心滅。故得顯應身。
根本心滅。故得至法身。既云教外別傳。何使提挈
綱宗。假令別有規模未免斬頭覓活。若果如是。未
夢見在。若不如是。未夢見在。急須蕩盡聖凡情見。
方能不滯尊貴階梯。如峰著為秤錘落井又泥深
斯謂藥石除。而反墮膏肓之疾。鉤餌脫。而復遭羅
網之悲。滯十成之死句。困相似之疑城。見處既帶
瓦礫。發言難印宗乘。欲識同時不識之祖父。舉步
亂雲迷四野。攜笻無路透孤峰。如頌云。翻轉青銅
鏡背看。不聞古德云。向道莫去。歸來背父。又何許
鏡背看也。次云硃砂斑厚壙泥乾。好個摩空句子。
不當落在點劃場中。所云易分雪裏粉。難辨墨中
煤。當悟綿綿化毋之機。寂寂真風一段。峰既將穿
密室。何陷顧貯之泥塗。更沒文彩于琢削。豈能絕
眾響而豁天真之提唱乎。宜知語帶玄而無路。舌
頭談而不談。又云光生不用揩磨舊。秪如古鏡未
磨時是個甚麼消息。末云漢製從來體自圓。不見
寒山道。無物堪比倫。峰又用製作麼。無有譬喻能
喻此法。總製得圓。早巳缺陷了也。將欲古之又古。
深之又深。竭力摸寫。逼真得盡。不知弄巧成拙。揀
點將來。料掉沒交涉。住住。既道向亦不是。背亦不
是。畢竟如何即是。一喝云。鐵牛撞倒帝釋宮。百億
須彌汗如雨。

峰問曹山立三種墮。註者言師凡言墮。謂混不得。類
不齊又明安不受食。是尊貴墮。須知那邊了卻。來這
邊行履。不虛此位。即墮尊貴矣。且道曹山三墮意。畢
竟是那一種。

峰著云。從來不借雙關路。鉤鎖中間直下拋。

頌曰。

這邊那邊都不得。合水和泥總不知。牛斷鼻
繩湖草綠。牧童濃睡月低垂。

師著云。落日海潮夜。秋光腦後看。
頌曰。

天水勿違明舊德。群龍無首殫餘知。挾類混然成錯
吉。門庭三五不須垂。

師荅云。閒花野草。橫鋪古錦化春工。山色溪光。密
布真風超象外。全身入荒草。徐行足跡混塵埃。脅
右書半行。獨許狸奴知個事。分明頭角宛轉巴歌。
故曹山有三墮之神樞。大珠剖絕向之正受。其法
也。如鼎繫足。不煩輕重于其間。似月穿波。忘所合
流于徹底。明安復為布置。一以折三。以三冥一。亦
不另擬隨類墮之等則。尊貴墮之差殊。故云此三
墮須明轉位。是以先聖立法。竭盡無餘。搏沙全琢
玉之功。函蓋有藏鋒之勢。且曹山始云。直須回互。
末云將為墮。且不是同也。若使回而不涉。必貯金
城久止亢陽。終遭旱魃。一踏到底者。透石穿雲。三
搭不回底。迷蹤失步。敲出鳳皇骨髓。蒼梧空月露
之形。倒拔獅子之筋。鸞膠絕絲桐之響。等閒嘯月
高岑上。要使清風刮地來。墮之之意。大矣哉。興無
緣慈于大覺之場。作不請友於含生之類。故教中
有諸佛退位度生之義。佛非有位也。但居尊貴一
路。則無度生分。若不令回機。眾生無出頭分。故曰。
轉位就功。解珍著敝垢之衣。轉功就位。治水歸神
禹之化。本非物格。東方入定西方出。亦非格物。南
方人定北方起。男子身中入定時。女子身中不留
意。故佛不住佛之尊貴。長鯨一吸海水盡。菩薩不
住菩薩之功勛。森森露出珊瑚枝。向果海中。倒駕
慈航。一音演唱。令其隨類得解。返觀生佛平等。了
知無佛可成。無生可度。無行可修。煩惱涅槃。究竟
永盡。如云大通智勝佛。十劫坐道場。佛法不現前。
不得成佛道。果若有佛可成。有法可現。豈得鎔盡
規模于大冶。消除法見于當途者哉。是以一徹不
受食之義真俗融通。了然無一剩法矣。如云這邊
那邊都不得。合水和泥總不知。斯堪識異。類之權。
超言象之表。控神駿于四海。尾絕纖塵。駕金車於
白社。步潛芳草。出豁古人大意。直分隨墮玄津。言
深法玅。理到事圓。如末云牛斷鼻繩湖草綠。牧童
濃睡月低垂。是意本出宏智四借頌中發源。然宏
智雖云識盡甘辛百草頭。鼻無繩索自優游。但其
結個不知有去成知有。始信南泉喚作牛。以借借
不借借。出曹山墮旨。始終一貫。今云牧童濃睡月
低垂。人法隱隱尚存。不過露地安眠。牛雖純逸未
忘拘牧固貼然猶有待此正是功行邊事。豈能證
入不知有去成知有耶。於此不盡。安能回途得玅。
而堪合水和泥耶。故云恐未徹其底。所云脫盡唯
珍之至見。能通萬類之齊聲。戴角披毛。隨類自在。
方得塵塵混入。剎剎圓融。作人天依住。為大地指
南。如明州布袋。普化木鐸。真俗不違。始終超越。奈
何今之學者。雖得一線之麤知。未徹雙輪于足下。
將使搗巢穴而碎須彌去御樓而行草野。以決槍
榆之勢。思同海運之興。寧有是事哉。誠謂門裏出
身易。身裏出門難。冷地回頭一覷。總似錦獄安身。
猶帶幾重枷鎖。而欲自他俱利。誠為從井救人。豈
不自相欺陷乎。是以羽毛不備。難透九霄。藥病未
除所行窒礙。直須空洞無物。表裏精微。培風摩背。
不為天閼。有攫霧拏雲之勢。翻江攪海之能。然後
可活醃透網金鱗。重煆悟後骨髓。於是無位可居。
瀟灑任溪山之異。無法可示。錯然制大用之機。不
寶空王之殿。誰珍有治之風。故寂音頌尊貴之旨
云生在帝王家。那復有尊貴。自應著珍御。顧見何
驚異。闡揚既盡。靈鑑休違。神化無窮。如指諸掌。目
其入草求人。老胡再起。何以加焉。得明三世諸佛
不知有狸奴白牯卻知有。至此。則金不重礦矣。

峰問曹洞回互當頭。臨濟臨機不讓師。法眼家問如
何是曹源一滴水。荅是曹源一滴水。且三家落處。在
甚麼所在。

峰著云。東西四不得。擊擊鼓當中。
頌曰。

雙控俱虛直下針。主賓推讓正全擒劈頭一
撞雲消散。個個歸宗不用尋。

師著云。斷岸翻身心法盡。笑看走馬落帆風。

頌曰。

負勝輕遭腦後針。明修暗度魄先擒。功成籌畫歸三
傑帝業天然不費尋。

師荅云。法律者。國之柄。綱宗者。道之樞。國無律而
禮義衰。道不宗而異見起。是以過則匡之。失則革
之。長則去之。短則續之。誅偷心于言下。絕知見於
胸中。救百世之弊。豁後進之盲。奈何法既久而岐
更多。道力微而奸愈出。悲王疊起。目不奈看。狂子
交馳。頑囂塞路。空懸慧命。所繼誠難。學者陷牛跡
之知。主者失綱維之大。互相訛亂。影射失真。嗟噓
哉。是以仲尼不觀於禘祭。季札獨樂於韶音。慨古
之法不可追。痛今之世何所視。三峰斯舉。深愍顛
危。隱微之間。將使回狂瀾於既倒。昭著其所不易
耳。惜今時據匡床。拈麈尾者。一味印泥印水。說玅
說玄。絕不忌觸諱之妨。又奚知衝關之要。學人言
語。似鸚鵡傳聲。隨地生苗。若青蘿夤緣。渺茫祖父
家風。失顧全身負墮當此祖庭秋晚之際。邪法橫
生之時。賴有重拈於末季。欲令破長夜之悲。睹前
聖之範。稍為鼓舞。庶幾昏昧者。一朝休歇。頓息狂
心應知立法非易。承當非易。行道非易。判斷非易。
不令忽於正法。既得升堂。必宜入室。夫五家門庭
者。通關要道。曲為今時。撥開見執機輪。拔斷死生
惡刺。師師大用。耀古輝今。打雨敲風。佛魔無地後
世無敢少加於毫忽者。因而尊之寶之。一時推重。
五宗之源。肇於茲矣所要者貴于當人識病識藥
知重知輕兼識藥中之忌。勿則顢頇佛性。儱侗真
如。窮劫悟無有日。嘆今淺識之輩。誤揣其蹤。或擬
臨濟之法。直截痛快。一見生擒。擬曹洞之法。廉纖
轉折。枯木死灰。或美曹洞之綿密準繩。呵臨濟之
橛頭鹵莽。并不審其玄要主賓。正偏回互。蓬塞胸
次。亂統麻纏其他宗者。湮沒無聞。秪堪口掛壁上。
安敢偽指虛張。亦知其無所從而譏誕矣。予試問
云。如砒藥鴆毒。示之于人。人必知為害巳者。授以
良醫。反致於起死回生。若示之參苓朮附。人固知
為益巳者。授以庸醫。反速于戕生致死。其性也本
無向背。顧其用之之何如耳。若主持是法者。道眼
明白。參玄扣慕者。篤信無疑。一跨其門。偷心立死
久之得以續其法。而弘其化。豈關宗有差別。法有
淺深耶。亦在其人之擔荷何如耳。若半青半黃者。
道眼糢糊。兼於學佛者。掠虛打哄。聚頭嘈雜。妄判
古今。謬改金根。誤讀盎碗。非法有優劣也。亦在其
人之臧否何如耳。一在師資緣契。二貴作用光大
如握寶珠。隨方應現。明眼者。識珠之體。盲聾者。昧
珠之用若然。聽其當頭回互也得。臨機不讓也得。
隨聲破跡也得。乃至晴空揮霹靂。持書不到家。月
落潭無影。拄杖子𨁝跳。得遇烈烈英人。徹底從頭
透過。有時恁麼也得。虎嘯龍吟。富嫌千口少。有時
不恁麼也得。草枯水冷。貧恨一身多。有時恁麼不
恁麼總不得。鞭斷虛空筋骨。撲碎金剛腦門。一棒
一條痕。一掌一握血。貶釋迦于鐵圍山內。不令口
邊水漉漉地。推達磨向糞掃堆頭。休教黑豆換人
眼睛。一花既散于十方。五葉必光於塵剎。莫分優
劣。唯貴行深。知法道不易方堪保任此事。邁古超
今。令法久住。始不作佛法中罪人。虛喪其實也。如
云東西四不得。擊擊鼓當中。峰何事一光分左右。
同室列西東。宛如中外相持。大似途分界限。四既
不得。中亦不得矣。如昔普化云。明頭來。明頭打。暗
頭來。暗頭打。虛空來。連架打。峰至此。將欲擊向何
所。四方得麼。中央得麼。果能衝開巨浪。便可握手
相參。勿則困死方隅。埋沒千生腳底。敢向何處存
軌則耶。如云雙控既拋象外。金針是可橫穿。這邊
那邊。更不容其住足矣。次云主賓推讓正全擒。吾
宗謂君臣合處正中邪。豈非直下之正全擒耶。濟
宗謂未容擬議主賓分。到這裏主賓亦且無暇推
讓矣。得透千重鎖甲。能握肘後靈符。必不滯山澤
之幽閒。迷江海之浩蕩。顯舊家風。布新作略。展處
肅肅秋風多帶殺。卷時昏昏古渡絕人還。縱橫唯
心之旨。發而無不中節矣。還識三家落處麼。震威
一喝云。青天驅鬼魅。夜半碎桃符。

峰問洞山問龍山老人。如何是主中主。荅云。常年不
出戶。又別載云。如何是賓中主。荅云常年不出戶。且
道是訛誤耶。是各有道理耶。

峰著云。升堂難入室。坐室不升堂。
頌曰。

醉深獨貴和衣睡。未飽應憐放箸人。拂子掛
來何足問。君臣溷失有家珍。

師著云。玉鉤雙控冷。庭際闃無聲。
頌曰。

冷冷白露蒼苔溼。寂寂重幃遠御人。萬里秋聲消漏
永。未央高臥冷衣珍。

師荅云。多處不得增。少處不得減。有主何妨頻話
會。少處減些子。多處增些子。歸來門外草青青。口
生白醭。火焰裏凍倒蒼鷹。戶長青苔。月明下喘死
玉兔。擊水無聲。應知意不在言。敲空有響。誰識來
機立赴。是法固無定所。玅應要在當機所謂說法
不隨時。總是非時說。如鳥飛空而折翼。似箭射的
而斷絃。聊通半線。要使破惑除疑。稍展鋒鋩。必使
聞風喪膽。故師資酬唱。識觸犯。不昧雙睛。賓主纔
分。落思惟。便成鈍置。更欲深登祖奧。非比截流之
機。而有迴瀾之別。橫徑纔登。喪亡立地。輪車能轉。
一任指南。主客未清必當負墮。是知龍山此語。總
不辯其訛誤。亦顯知其傳之之謬也。較明安立吾
宗四賓主云。以正中偏乃垂慈接物。即主中賓。第
一句奪人也以偏中正。有炤有用。即賓中主。第二
句奪境也。正中來。乃奇特受用。即主中主。第三句
人境俱奪也兼中至。乃非有非無。即賓中賓。第四
句人境俱不奪也。兼中到。出格自在。離四句。絕百
非。玅盡本無之玅也。故丹霞序云。黑白未分。難為
彼此玄黃之後。方位自他。了知先聖立法。目擊道
存。果龍山實有是荅。假令別有道理。吾必自知其
冠履倒置。所謂毫忽之差。則不應律呂矣。斯必傳
刊之謬。非龍山有此荅耳。如洞山首問。如何是主
中主。龍云。常年不出戶。即直下舉向上機。徹頭示
末後句。不睹堯眉八彩。那知舜目重瞳。次問如何
是主中賓。荅云。青天覆白雲。應知垂簾任補袞之
能。靜鞭聽燮理之佐。控萬邦而執帛。駕六御以追
風。問賓主相去幾何。荅云長江水上波。為他拈卻
依稀。驚散落霞與孤鶩齊飛。直令揭開當面。獨許
秋水共長天一色。問賓主相見。有何言說。荅云清
風拂白月。回看東君無聽運之勞。黃鶴有盤空之
勢。得閒題取一篇。不必復循崔灝。甄別龍山荅句。
光華似鎮海明珠。徹見魚龍窟宅。是以洞山不知
膝之屈地矣。隆望既重于當時。正眼必超於終始。
此固明易可分。勿煩其贅。啟後之大匠。力能排闥
直入其室。雪曲陽春。不妨高和。珠迴玉轉。任運從
心。峰之所云升堂難入室。坐室不升堂。是為意句
俱到。非惟徹巳之深。可豁後來之鑑。其頌以拂子
掛來何足問此直引百丈若不再參。終未識主中
之主。古德所謂客情步步隨人轉。有大威光不能
現。甚得敷演之玅。末云君臣溷失有家珍。峰將徹
主中之主。然個中略經點綴。則反失其真。悉是刺
腦入膠盆。未到獨步超方之絕頂。幾欲觀方于眉
睫者。恐無是事矣。故曰觀方不至彼。至彼不觀方。
既云至矣到矣。君臣道合矣。臣主相忘矣。則兒孫
戴不賞之功祖父殫密室之令此外更欲搜索箇
家珍出來何異卵生毛馬生角徒將九轉靈丹博
作砂汞中物力思追蹤覺範瞥興大用炫耀今時
反成鈍置是以頌意不宜逞奇一逞奇特非惟滅
真喪智亦且空勞無益如覺範聰敏過人擬將洞
山宗趣改腔越調以兼中至易偏中至絕不揣雲
巖立旨依根分布從石頭發源闡揚正偏回互綱
領所謂明中有暗暗中有明故寶鏡三昧有如離
六爻之喻因其卦體內暗外明內柔外剛錯綜奇
耦文彩昭著起則初爻二爻為一疊依體立用次
則三爻四爻為二疊體用齊彰再則五爻六爻為
三疊體用俱隱若𠁼字三法縱別不成天然而玅
是之疊而為三又云變者以初陽二陰一位為正
中偏以二陰三陽二位為偏中正以三陽四陽三
位為正中來以四陽五陰四位為兼中至以五陰
六陽五位為兼中到外卦陰居陽位陽居陰位兼
帶忽來敲唱雙舉若嬰兒五相此變盡成五縱橫
不離本位寂音竟於互卦分爻用巽兌大過中孚
重離配成五位內外錯安正偏倒置斯出一時臆
見不諳吾宗血脈遞相沿習自謂千古定案不可
增改其毫忽在覺範名稱尊宿尚乃失辯于宗閫
況後代傳載者乎是以續錄于斯昭其宗旨正訛
不易之論。

(復附近者有以二株嫩桂。合翠交陰。上符馬祖。實由龍山。以洞山請益龍山賓主話。為五湖入海。同
一濕性云云。蓋石頭馬祖淵脈。雖本乎大鑑一源。然洞山繼雲嵒之道。必當確定宗派。如以龍山符
馬祖。而攝歸洞山。則置藥山石頭于何地。既云五湖入海。同一濕性。何不合流至曹溪。而溯歸少室。
斯謂五派同源。法門公議。今欲獨分注于馬祖下。則競流也。非合流也。請觀相向。以孰為是。且洞山
乃述行腳。請益諸方始末。若此為符。則從上諸家尊宿。誰不歷之參之。要使其盤根錯節。貫之續之。
則一往而無抵止矣。脈脈相承。久而尚為抹殺。況參請者乎。如雪峰錄有云。吾從先德山石頭以承
傳此秘密法門一段。豈不昭著祖系。今世力欲鉗結其口。掩昧其實。將石頭下雲門法眼二宗。硬欲
插入馬祖派內。合臨濟溈仰。以印馬駒四足崇其偽碑。爭馳未息況更突一洞山參請之機緣。筆為
上符馬祖。列于庭下。毋乃太高巳門戶。而越分他宗。將起撤鄰燈。而歸光一室。得無門墻桃李乎。因
并錄此以俟明鑒。)。

峰問臨濟秘密。只貴賓主。曹洞亦有賓主。且道同別
在甚麼處。

峰著云。莫踐履混飛騰。
頌曰。

主主應須體用分。杖頭末句父歸根。相參了
得方珍重。利處應知鈍巳存。

師著云。倒拈無鏃箭。射落一雙雕。
頌曰。

玄偏不附正何分。踢倒重關始絕根。贏得太平樂業
後。薰天灼地了無存。

師荅云。孫子減灶添兵。滅狂雄之膽。孔明減兵添
灶。避敵國之鋒。鳳蟄龍驤。奮發天然儀表。秉符執
節。維持閫外威名。電火破潛形異怪。雷聲震竄跡
妖狐。交參未許揚眉。入戶豈容湊泊。故大用不假
安排。要使塵中辨主。打疊重關一路。須知化外來
賓。或互同聲吼。或調別宮商。赤身挨白刃。那堪顧
險思危。合眼跳黃河。須是銅肝銕膽。主賓雖殺活
不同。明暗合全提無三。故不執正偏之賓主。外于
四料揀。難於互用也。如臨濟賓主。師家學人交鋒
處。固與洞宗稍別。但臨濟兩堂首座。同時下喝。濟
云賓主歷然。又云一喝分賓主。炤用一時行。此與
洞宗賓中主。主中賓。扣擊當陽。不移寸步。雖前輩
罕言及此。蓋知斯旨。未有不同聲相應者。又洞山
因示僧云。客中辯主尚未分。如何辯得主中主。僧
便問。如何是主中主。山云。闍黎自道取。僧云。某甲
道即是客中主。如何是主中主。山良久云。恁麼道
即易。相續也大難。斯即洞山推出直下主賓。打破
劫前古鏡。死水裏。鞭起陜府鐵牛。藕絲孔拽出嘉
州大象。半提開萬丈冷門庭。雙控驀全收一句子。
故濟宗通二偏兼帶。曹洞合縱奪主賓。門庭施設
各有條分。關鎖齊開。誰拘出入。如洞宗之賓中賓。
此雙明不類。非有非無。人境俱不奪。即第四句兼
中至之大意。本非濟上同一互用。峰必以履踐飛
騰。列為兩途。恐無此法履踐宗師家本也飛騰宗
師家用也。雖進止不同。其履踐本一。證是道者。誰
能出不由戶。如操愈密。其道愈光。不因黑漆漆地
履踐。焉得祖道光揚。將欲舍卑而崇高。難脫行遠
必自邇。峰專執景欣一語。而泯滅洞上者。豈不發
千古一笑。且進階之漸者。始云見跡。入草制奔烈
狂牛。次曰忘炤。別峰脫象王回顧。藥病盡去。迷悟
冰消。然又不可不履踐。故曰見道方修道。不見復
何修。又云理雖頓悟。事以漸除。若一知而不保任
久久失初。恐醍醐翻成毒藥。又如車二輪。如鳥二
翼。若單飛騰。而棄履踐。謂之有用無體。單履踐而
失飛騰。謂之有身無智。故體用渾然。本無二理。今
棄根本。而附枝葉。吾不知法之與人為何。見解之
與行解為何。是知斷不可判為兩途矣。較主中主
者。即正中來。此根本同出。今頌以主主應須體用
分。則宛同賓中主。非主中主矣。就于濟宗之主。兩
合參之亦未。見有體用之可分。宜將句中應須兩
字易作難同。或可頌之。如石門著云。萬里絕同侶
斯竭盡三際。可謂濟上之直截者。若于洞宗所荅。
猶未盡善。況云主主可分體用耶。如云杖頭末句
父歸根之句。斯盡美矣。但不可死列定在棒上之
命根分為角見。而細之又細。外之又外。扭捏相參。
則在處吹毛。斷不喚作鈍根阿師也。慨今道愈凌
遲。真偽雜亂。踞斯位者。不思一視同仁。每議臨濟
以棒喝為本分。曹洞以語句為本分。又云語句你
家的。棒喝我家的。不可互相混用(云云)。試問當時
祖劵。未審從何派定。一有棒喝相關。便謂之私竊
者。則淨因一喝。不當分五教矣。秪如濟宗言句。可
使克棟。則不當竊洞上矣。天地之道。體大用大。如
月印千江。必注意執為定法。何得響應十方耶。非
惟臨機掣肘。亦且亂統難支又以朝入東門。便謂
東家之子。暮入西宅。便謂西家之兒。互相攻擊。失
辨根苗。共陷于不智之域。磨唇礪齒。何所事焉。深
有三峰述其大端。拈以問吾宗之同異余因茲不
避擊撞敢為布其要略也如此。

峰問曹山四禁。莫行心處路。不掛本來衣。何須正恁
麼切忌未生時且道禁之外。又作麼生。

峰著云。切忌從他覓。
頌曰。

誰人影子不隨身。吹滅青燈始見真。昨日看
山攜個杖幾迴行過石麒麟。

師著云。我今不是渠。
頌曰。

撲碎珊瑚倒卻身。樓頭見月總非真。根株不向當途
截。走馬徒教索翠麟。

師荅云。滔滔湖海。寂寂祖庭。說道廣似牛毛。見道
罕如兔角。未堪話會。何地施權不得巳先聖向塵
勞內。打開布袋。入水和泥。令行處。嚴防密護。露布
困巳伏之兵戈。相逢時。斗轉星移。彈鋏驚歸途之
客思。謾云撒手歸來無一事。到頭末後有千差。故
曹山禁巳賞之勛階。拔過窗之牛尾。果得深經大
冶。去寒灰枯木之沉痾。脫湛寂澄清之冷焰疾破
渠原是我。翻身直下一刀。推開我不是渠。回首鳳
沖霄漢。除卻本來照。瞿曇不受印於然燈。掀翻腦
後關。善財可罷昇於樓閣。此曹山深經洞山之爐
鞴。故能顯祖父之門風不料去聖時遙。人心不古。
尊慢立生。倒見競出。紊亂其父子。妄言曹山為徵
洞山睹影處所發。又陷其能救師認影之病。故有
說云。曹山立三墮以明尊貴。設四禁以辟邪途。捐
不賞之功。絕未然之禍。渠無國土。何處逢渠。本是
無瘡。勿傷之也。後世不曰洞曹。而曰曹洞。其在此
乎(云云)。讀此使人心駭神驚。一亂其師承之分。二
滅其繼法之始。千古之下。未有子加父上。臣令君
前。設有是聞。必為悖逆之賊。世出世法。豈容若是
倒行耶。雖云智過于師。方堪傳授。苟不如是。何堪
紹隆玄化。然於名分。亦可謂之子父乎。今稱曰曹
洞者。曹山仰尊六祖。脈自曹溪而分布。凡所住處。
尊曹溪以表之。為洞山統承六祖之道。是石頭青
原而溯其上。重于尊祖敬宗之大節。近代毫不辯
其實蹟。枉藉聲名。蓋覆洞山之上。不亦忍心害理
乎。況洞山過水睹影處。惟曰大悟前旨。蓋脫前無
情說法之悟處不忘。今日一見即脫之矣。豈有睹
影而復墮影耶。復至雜聲塞耳。以洞山情之所結。
因見不忘。情見相私。語沉窠臼。片瑕千累。眾病一
源。而力為推之陷之。噫。非彼之過也。所謂我眼本
正。因師故邪。信哉言乎。且洞山偈云。渠今正是我。
此述前得根本智之迷中悟。我今不是渠此正脫
根本智之悟中迷。故曰不居正位。那守大功。峰全
不蹈浩浩之通衢。反沒昏昏于四野。心源巳昧。圓
鑑難明。惡其示人以難。窮劣反圖以勝將使埋兵
掉鬥傾固欲亂以危。根本向不清于所舉。機用敢
誇誕于今時。捏洞山犯四禁之知。謗曹山嚴救師
之病。一刀斬斷。不墮廉纖甚矣乎。峰何爾迷忽至
此。又妄以高峰睹五祖真讚。打破拖死屍之疑。而
合拈云。大似洞山過水睹影。幾乎廉纖出五位。幸
于枕子落地處了卻。不失為濟上傑人耳(云云)。今判
睹影為未悟。五位為廉纖。將欲負螢光而超日月。
困折先聖之道。不亦罔人歟。又謬解渠今正是我。
我今不是渠句。以影子之渠。為我之本來人。而我
者個穿衣喫飯底。都是羅家佛之說。以洞山大徹
句。為隨身影子。同于外道之我。故囈言直翻五位
廉纖之影子。突出大法之吹毛。捏塑千般。變幻疊
出。豈不罔之又罔歟。毋怪峰之臨末稍頭。荅個身
後事云。床頭老鼠偷殘藥。壁上孤燈炤舊衣之句。
噫。苦屈殺人。誠謂情之所結。因見不忘。相傳底蘊。
所見如斯。宛有來去之可依。心境之可別。欲稱寂
音再來。恐名實未相當耳。況曹山四禁。秪發揮得
洞山前一句。恐人在法身邊認取。故云枯木崖前
錯路多。行人到此轉淆訛。體盡最初與末後。不教
兩眼自糢糊。速宜撥轉機軸。尚要去任運之所倚。
脫玄玅之法塵。打抹精神。從頭細撿。一一必須從
自巳胸中流出稍有借路。便為束縛。是知鸞輿不
共閒車輾。鼎沸乾坤瞬息平。豈如峰不揣古人用
處之隱顯。弘法之精嚴。自逞尖新。令人不可參取
本來面目。若一參之即是羅家底佛墮洞山之影。
曹山禁內事也。因而著為切忌從他覓。驗此則洞
山前之知有。峰尚未能聞矣。況于洞山後之不知
有。而峰可得聞乎。所見宜其言之。所存固其宜之
因而妄判洞山未裂棒上之命根。乃頌個誰人影
子不隨身。擬將洞山。從太虛空按入水底。秪恐徒
施巧力。自招汩沒。果能變盡白雲。雙輪獨運。則峰
倒舌之罪。余當代領。但恐其力未充耳。次云。吹滅
青燈始見真。可惜許不知費卻多少鹽醬。如有燈
時見明。吹滅時必當見暗。該而言之。未超乎明暗
圈繢急不迥脫則吹滅時亦且未是真矣。如石頭
參同契云。當明中有暗。勿以暗相遇。當暗中有明
勿以明相視。明暗各相對。比如前後步。較此又何
待吹滅時見。不吹滅時。即不見耶。豈不自成鈍置
欲假眼光定動之麤知。塞卻沒縫罅中之伏道。千
雕萬琢。計湊程途昔賢非今時之操。道在人而豈
在法乎。故曰仁者見之謂之仁。智者見之謂之智。
如峰倒見固其分耳。末二句云。昨日看山攜個杖
幾回行過石麒麟。雖則顯個人境互融的手眼。殊
不知幾落臨場之困矣。危乎古鏡臺前閒影草。纔
一顧。立喪深坑。快哉大火聚中帶雪花。拈得來不
妨賞鑑。所謂未經大海休誇水。除卻須彌不是山。
當待三峰再於向上打個關節。直使從空放下。不
令步步登高。一朝迸出頭角。眼爍爍。氣雄雄。搣斷
古佛眉鋒。撞倒崑崙柱腳。心行如破闇之珠。機智
似準平之水。更不將生滅為心中毒眼中塵。然後
整整肅肅。坦坦夷夷。出一言半句。徵古別今。為法
道干城。作人天依止。掠盡魑魅交馳。標分真贗雜
沓。虛巳應世自他俱利方曰法門盛舉。勿則何補
于事。非余重言亹亹橫衝直撞。如狂醉之夫。祈彼
存心朗朗。掃除積弊。似中天之日。陰霾立霽。復睹
徽猷。不至幽沉法運。令葫蘆提于千古之下。

峰問三種滲漏中。語滲漏有機昧終始。明安等語。究
竟未在。且道如何是機始。

峰著云。笑殺當今一橛禪。如何是機終。
著云未夢見在。
頌曰。

前牽後扯浦州麻。只道奔騰總是他。不會牢
關最後事。得來水影是蝦蟆。

如何是機始。

師著云。木人夜半穿靴去。
又云犯則禍生。

如何是機終。
師著云。石女天明戴帽歸。

又云一齊按下。
頌曰。

始終機昧見如麻。疑帚疑箕摸殺他。未跨銀河穿月
窟。到來聲韻總蝦蟆。

師荅云。推不向前。坤應合作三連。抑不落後。乾可
剖分六斷。打破甕。跛鱉飛騰。潰卻圍。降旗立豎。這
邊那邊總不居。魔宮佛殿都裂碎。如何是機始句。
階前冷冷霜花。折角泥牛穿古道。謾為斫額。如何
是機終句。窗外遲遲月影。萬年童子扣松扉。休得
躲跟。談笑壓風雷之勢。偕行搏虎豹之雄。欲探吾
宗要道。勢如鉤鎖連環。正偏合響。首尾全提。未經
絕頂。罔指輪王髻裏珠。不入九重。謾度儲君身佩
劍。撿點得來。眉毛巳墮。收拾得去。乳食未消。打麵
還他州上麥。唱歌須是帝鄉人。故云婆婆和和。有
句無句。終不得物。語未正故。卷舒莫測。井底蝦蟆
吞卻月。縱橫無犯。三更不借夜明簾。明得極則處
方可怡情物外。笑傲煙霞略知古人鼻孔大小。拈
幾節家常茶飯。穿一串陳爛葛藤。倒展旗鎗。明修
暗度。不妨快暢。勿則盡成謗法之過。如昔宏覺和
尚荅僧問。如何是沙門所重底事。覺云。心識不到
處。此誠純金不礦。雜毒全消。如語者。實語者。真師
真道真法而寂音尚以宏覺荅處。謂落十成死語。
固非洞宗所宜荅者。試看古人作略。好手手中呈
好手。愈出愈奇。愈精愈密。總使震若雷霆而不為
怒。嚴如霜雪而不為殘。伏屍萬里而不為刑。雍肅
上下而不為睦。學者別得輕重碎身塵劫。未足以
報。欽知正法不私。道統萬古。若徒知有巳。而不知
有人。立言不根其本。至狂放如旋風敗葉。競流似
河決崖崩。自謂悟深法富。高出前人。歷劫爭衡。日
接眉目。而不自屈者。得非魔外之儔歟。如峰著頌
機終機始等語。既失前賢之案。復傾矯世之風。全
不思問在荅處。荅在問處。兩既失炤。始末誰圓。擬
欲烈雄才於祖道。假董筆以流芳。勢有拔山。力無
捉兔。是以法之難且險者。高則困于智中則困于
名。下則困於利。抵掌播一隅之見。紛然棄巳操之
功。終日提撕。徒增黑業。且三峰一生主張大法。每
在吞鯨之志。惟嫌一橛之麤。深心細密。力整頹綱。
斯舉既失炤于前。所用誠難達于後。未審時之所
行何道。所踐何事。徒使圓而幾向方矣。如云前牽
後扯浦州麻。只道奔騰總是他試看龍門躍尾。若
左旋右轉。必遭點額而還。提唱宗乘。如東穿西鑿。
則被藕絲絆倒。峰何以自迷當局。失辨來機。不知
牽扯個甚麼。奔騰個甚麼。大似罔兩以影問影。又
云不會牢關最後句。得來水影是蝦蟆。慶幸三峰。
徹最初句也。會末後關也。當使破玄黃而不悖。攖
萬法而不撓。既知其所知。則知其所不知矣。反不
脫身外之影。復追求影外之身。轉至全身受陷。沒
向千尺寒潭之底。沉醉清磯落照之中。不識家家
有路。那知處處長安。將欲鼓波濤。而淤塞洞山之
破影。走文勢。而束縛高閣之清風。使天下後世。盡
尊其一家之統。以謂前無古人。後無作者。無奈目
空霄漢者。終不隨其波而揚其塵遞相亂清音于
別操也。夫究其法。最要一路。先除我我。次空見見
我見不除。總智如鶖子亦將負墮。所云直心是道
場。無虛假故。三峰自問而自不知者。因其懸情高
下。反為籠住鷹揚。歷觀過去來今。舉古未聞有此
不見泐潭頌語滲漏云。木人嶺上輕開口。石女溪
邊暗點頭。斯謂鼓掌於風輪際下。揚聲在絕頂峰
頭。橫穿萬象。直鎖塵毛。撒手懸崖。脫兩頭之玉鎖。
沒遮攔處突大冶之金丸。非久歷其道者。莫能曉
之。頓絕語中滲漏之患。不昧終始者也。復云堪笑
當年李太白。夜來還宿釣漁舟。斯云煙波渺忽。徒
追漁父之蹤。玉闕深沉。誰識進退之要。不潛牛斗
之光。難釋御樓之顧蘆花雪月釣寒江。幾處渾然
迷大澤。是明其猶昧始終者也。先德頌式。光芒絕
勝。何似三峰不思豁其所指。反被一陣黑風迷雲
塞霧。視金闕為乾闥婆城。聽九韶類風馬牛韻。會
牢關。不會牢關。全不問取腳跟。見水影。脫水影。千
虛難逃一實。既無照膽之光。誰解撥塵之見。葛藤
窠裏。牽扯不休。青草池邊喧聲未息。在峰如果會
得牢關最後事。則古今天地。古今日月。先聖後聖。
其揆一也。于中自當磊磊落落。直下絕其獨尊之
蔽。何妨喚佛祖作癩狗泥豬。撞倒天關。翻迴地軸
悉作雷音震吼。風聲雨聲。草影虫影。撥萬象。不撥
萬象。把將神劍一揮細知古人脫巴鼻處。絕廉纖
處。光前絕後。如旃檀樹。寸寸皆香。徹底風流。似珊
瑚株。枝枝撐月。腳尖頭踢出佛來。誠不虛誑。方可
為物作則用拔諸苦。如執定所向。自是他非。到底
終在黑山鬼窟中。自沉自屈。落始落終。茫茫一去。
不知其際。將欲何為哉。是以道貴乎知止。一至其
無可止之地。頓越始終。如易之艮卦。以其終萬物。
而始萬物。故曰艮其背。不獲其身。越始也。行其庭
不見其人。超終也。復頓絕取舍兩頭之餘波。又云
兼山艮。君子以思不出其位。若兼帶旨也。悟此則
無法不彰。無關不破。是故提綱立法之主。掃除空
有。不貴多知。見盡理圓。平懷不異。無心應世。竭智
愚于入流忘所。行超物表。演一音於隨類知歸。道
可公諸天下。機用豈別前人。秪知步步向前。不解
心心退後。直犯不起之疾。難於藥石之攻。所見如
斯而巳。本不循中行大道。故陷乎曳尾幽蹤未辨
偏正倒邪。奚知禍生肘腋。毋怪凌行婆。昔日指浮
杯之病耳。蓋因心私則物礙。法空則見圓。是以讀
其書。則知其人。或三峰一時岐路。何至承其道者。
甚欲深父之蠱。廣載流行。至使罪通上古。隱然而
不為念者。其心果安乎。且言者乃君子之樞機。是
非之定案。統天之道。代天之行。傳諸信史。臧否立
見。如春秋經世之典。不議則巳。一議立破奸邪之
膽頓絕暗昧之頑。是以可筆則筆。可削則削。總于
聖人再起。而莫敢與之抗衡者。唯其公而矣。況峰
進于道者。反以私昧正。堂堂祖令。赫赫典型。法道
雷震於天下。誰能為汝蔽之乎。洞山所謂濁智流
轉。則語滲漏。今斯頌逐處窠臼。全身勝負。要使言
言見諦。句句朝宗。至耶否耶。吾亦勿知之矣。急須
舉步出靈峰。漫向寒嵒空斫額。畢竟如何得不昧
始終句。乃畫<img:>二相云。木雞啼夜半。玉女歛神
鋒。透得玄中旨。方明自性宗。

總結云。重言者心不敏。好辯者神不全。固欲攖彼
逆鱗。必蹈不測之險。奮身而不顧者。余有所思也
于中由辯之不早辯者。非一朝一夕之故。其所由
來者漸矣。三峰斯言之漸。不得無辯。如其立問。著
洞山以目前未必機銖兩。睡中先付定盤星斯謂
之拈古可乎。以春秋一字便誅心。詭御猶來傲得
禽。斯謂之頌古可乎。以只恐竊符私奔者。定然三
尺不相容。斯謂之代古可乎。以始終頌為不會牢
關最後句。得來水影是蝦蟆。斯謂之徵古可乎。或
云何以將此答頌。逐句破消。恐非法式。余曰。此隨
三峰顛倒。以緇為素者也。讀其問之之異。頌之之
非。是法式耶。非法式耶。乃謔註耳。喪心將千百年
來祖禰。鏤刻窮奇。星分斗布。宛如精衛填海。更不
知愈沒而愈深。愈鏤而愈固。機設萬端。事無一就。
若存心光大。決不自相矛盾矣。請思臨濟之始。曹
洞之先。昭穆之序。是少室耶。非少室耶。根源既不
列于空桑。祖脈豈可別於中外。三峰亦一代偉人
也。濟宗得之而稍振。真俗融通。薰灼當世。聲名為
之羅盡。假令龍山懶殘再生於今日。恐未有其人。
躡屩擔簦。尋流而扣慕者矣。生今之世。遠古之道。
深慨遊學之士。唯隨影響于熱鬧場中。本無心汲
汲於生死。驅令向冷灰中一覷。則反走且不暇。欲
使入龍巢。探虎穴。而擊扣者。斷斷無是事焉。惜乎
末法之衰淺如此。近之得道真流。既高升祖席。大
闡宗風。應存厚道。完固天元。不當翦伐一空。宜敬
以直內。義以方外。而德始不孤。綿亙流遠。稍分左
右之袒。偏向方隅。不循大體。一經盤根錯節。斤斤
然將有造物。而奪其魄者。可不懼故。嘗聞大慧聲
占諸方。道布海外。然其作用亦少植元氣。此美玉
之微瑕。未幾傳而頓絕不意一木訥瞌睡之虎。獨
當濟上之門風流。通正法眼。虎丘其人也歟。慨今
之世。罕聞是說。此亦深為厚德之至言。非泛泛而
不經者。念某學行未充。宜其身後而後之。不宜聲
先而先之。冒此不可逭之罪狀。無位而越言。無聲
而荅響。宛似負山之蚊。本不知量。但彼立意。詆毀
太甚。欲削其跡而廣其言。將使疾行。大張旗鼓。兼
之寥寥數十載。莫敢誰何。細驗其案。難乎其以是
為非。以虛為實。設疑玩世。變幻虛聲。傳訛既久。恐
因其私而挾樹之。因其鳴而隨和之。更不塞其濁
流。將有泛濫而不可制于後者。故不忌犯彼之鋒
鋩。直使斷其籠絡。且塵勞之士。有蹈白刃而不驚。
履危機而坦易。如昔之藺相如也。衛主入秦。視身
如芥。當此虎視天下之強雄。毫不為畏。勒三擊缶
而顧書冊。歸全璧而立破陰謀。使其不愚弄於趙
者。亦不至愚弄於天下矣況擔荷佛祖大任。苟患
得失之心。慮冷熱之勢。素餐尸位。屈蠖偷安。可使
之然乎。余雖法門所不齒者。然耿耿餘心。秪知仰
體祖宗之法。推戴從上之源悍勞忍苦。未嘗少間
恨不令三峰再世。而為面質也。奈何窮途日暮。世
衰道微悠悠蒼天。誠何心哉。食人之祿。忠人之事。
沉沉祖道。繼何人哉。思之不可得。當質諸鴻濛至
人。懇施無諍三昧之光。立消隱伏。弘通正脈。深何
幸焉更荷海內宗匠。勿較某之狂悖。不至因人廢
言。使和融向往。明鑑後來。毋教畫地而趨。以傷吾
行。化其有用之用。全其無用之用。如天普蓋。似地
普擎。不亦大乎。再睹雙雙玉桂。久廕群生。兩兩宗
風。遠注法味。了知真師真道。可續而不可授。可得
而不可見若。白澤圖。秦宮鏡。不至繩繩慧命。滅沒
波旬。豁其聾瞽。應知一回拈出一回新。莫作是非
來解會。讀者必強目為堅白之鳴。不能聞聲于象
外。密契乎天倪。一任心之所役。目之所眊。萬竅之
怒嚎。調調之刁刁。作聲沒響。鼓扇後先。余悉付參
寥子。置於混沌之地。果欲有言耶。以俟乎聖人再
起。著然存而不論。果欲無言耶。以返乎無聲之域
泮然議而不辯。權衡在手。輕重自知。眼透頂門不
迷終始。
台山智靜述于炤膽堂

攖寧靜禪師語錄卷(終)