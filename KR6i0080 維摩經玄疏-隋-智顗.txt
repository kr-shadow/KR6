#+TITLE: 維摩經玄疏-隋-智顗
#+DATE: 2018-05-12 10:23:27
#+SOURCE: github.com/kanripo/KR6i0080 master a796a153                

No. 1777 [cf. Nos. 475, 1778, 1779]
維摩經玄疏卷第一

天台山修禪寺沙門智顗撰

此經理致深遠言旨淵玄。若但依文帖釋恐
止事數而已。一教宗極終自難量。猶須略忖
幽微顯不思議旨趣。今輒於文前撰五重玄
義。

　第一釋名　第二出體　第三明宗
　第四辨力用　第五判教相

釋此五義即為二。一通釋二別釋。就通釋五
重。略為六意。一通標五義名。二辨次第。三引
證。四明總別。五約觀心。六對四悉檀。

第一通標五義名者。此經以不思議人法為
名。不思議真性解脫為體。不思議佛國因果
為宗。不思議權實折伏攝受為用。不思議帶
偏顯圓為教相。故今明此經始從如是我聞
終乎歡喜奉行皆明不思議也。

第二辨次第者。雖理絕名言非名言無。以設
教故於無名之道假名相說。而名以召法法
以應名。是以經之指歸蘊在名內。故先標名。
夫尋名得理。理即真性解脫。真性解脫即經
之體也。故次出體。體不孤致。求之有方。涉行
修因。然後致果。故用佛國因果為入理綱宗。
提綱目動故次明宗也。行因趣果。得果即能
巧用權實折伏攝受利益眾生。故次明用也。
聖人設教隨逗機緣。機緣不一。是以教有異
同。故次明教相也。

第三引證者。囑累品云。此經名維摩詰所說
亦名不可思議解脫法門。此即人法雙題共
標名也。觀眾生品云。佛為增上慢人說離婬
怒癡名為解脫耳。若無增上慢人佛說婬怒
癡性即是解脫。婬怒癡性即不思議真性解
脫為體也。又佛國品明。寶積獻蓋請問淨土。
佛所演答具說佛國因果。即是明宗也。室外
彈訶室內攝受。不思議品云。菩薩住不思議
能種種示現神力自在。如龍象蹴蹋非驢所
堪。故知此人法權實折伏攝受即經之用也。
教相者通明此經與諸經教相有同異。故須
判教相也。

第四明總別者。就前五條束為三意。初但標
人法此即是總。次開體宗用此即是別。後明
教相義兼總別。所以然者。初題人名名總三
義。故名為總。今欲分別教門。應須分別體宗
用之異。故名為別。人是別總。三義是總別。是
則總總於別。別別於總也。所以然者。人名淨
無垢稱。淨即真性。真性清淨即是體也。無垢
即實慧。實慧因果即是經宗。稱即方便巧能
即是經用。引而申之故謂之別也。教相者既
通明諸經同異。故義兼總別。此義虛玄恐未
明了。今借近喻以暢滯情。譬如人身初受胎
報。歌羅邏時即有三法。一命二燸三者心識。迄
乎皓首猶存三事。總而為論共受人名。分而
言之具有三法。雖復世間之境亦與妙理相
應。所以然者。三法成身即況初總。心識為主
即況前明體。風命相續即況前明宗。舉止運
為即況前明用。人道雖同種性殊別。即況前
明教相同異也。類此五法上義可知。問曰。立
此五義止明此經復通餘部。答曰。眾家立義
厝意不同。今為五重總貫諸典。問曰。諸經教
相互有差別。差別之教豈盡同五。答曰。譬如
五陰成人人雖不同共稟五陰。又如經首通
序五義五義雖同在事別也。

第五約觀心釋五義者。一切萬法本自無名。
無名而有名者皆從心起。故心即名也。心為
體者。眾生心性即真法性故云體也。心為宗
者。此經云。如其心淨即佛土淨。心即宗義也。
心為用者。正觀權巧折伏見愛故名用也。心
為教者。此經云。弟子眾塵勞隨意之所轉即
教相也。問曰。何俟約心釋此五義。答曰。此經
問疾品云。諸佛解脫當於眾生心行中求也。
故大智論云。佛為學問人從聞求解以樹為
喻。為坐禪人從心求道指身為喻。若因樹生
解是信行人。從身得悟是法行人。大智度論
評云。有慧無多聞是不知實相。譬如大闇中
有目無所見。此人專修觀解不尋經論。又云。
有多聞無智慧亦不知實相。譬如大明中有
燈而無照。此人止尋經論不修觀解。又云。多
聞利智慧是所說應受。此人外通經論內觀
分明也。又云。無聞無智慧是名人身牛。夫聖
人說法深鑒機緣。一音所演隨根曉悟。若無
道眼豈可。偏執一端故說法門必須雙舉。庶
幾學者了其明闇。問曰。觀心五義與經五義
為一為異。答曰。不即不異。問曰。云何名為不
即不異。答曰。即理雖同異義有六。一者理即。
二名字即。三觀行即。四相似即。五分證真實
即。六究竟即也。一理即者此經云。淫怒癡性
即是解脫。此是理即義也。二名字即者如大
涅槃云。外人舊醫虛妄計涅槃常樂我淨。如
蟲食木偶得成字。是蟲不知是字非字。有智
之人終不說言是蟲解字。今末世學問坐禪
之人聞此大乘方等經說淫怒癡性即是解脫
即大涅槃不可復滅。不究深義執此即名謂
真解脫。是則同彼舊醫蟲道之過。此是名字
即也。三觀行即者。行人精通三觀善識二諦
三諦四諦開合不亂。信解分明能知此心即
是解脫。願行善巧入五品弟子伏忍之位。此
是觀行即也。四相似即者。如鐵輪十信。雖是
肉眼名為佛眼。法華經說六根清淨之相是
也。此即柔順忍位名相似即也。五分證真實
即者。從初發心得無生忍至金剛頂四十一
地皆名分證。所以者何。如華嚴經云。初發心
時便成正覺。了達諸法真實之性。所有慧身
不由他悟。此是分證真實即也。乃至十地等
覺皆是分證。但有深淺之殊故有諸地階級
也。六究竟即者。即是妙覺一念相應盡不思
議實相之境故。法華經云。唯佛與佛乃能究
竟諸法實相。又仁王經云。三賢十聖忍中行
唯佛一人能盡源。盡源者是究竟即也。此
六即者在理非殊。約其行解天人懸絕。豈得
聞即便為一概。世間學門坐禪之人若不善
解六即之殊多生叨濫。未解謂解未得謂得。
墮增上慢起諸過罪。此豈學佛法得意者乎。
今舉一可以例諸。一切大乘深經或云眾生
即是佛即是大乘即是菩提即是涅槃。如是
等明即是悉須用六即。義約一切皆不叨濫
也。

第六對四悉檀者復為二意。一以四悉檀對
前五義。二略釋四悉檀起觀教之相。一對五
義者即為五。一對經名者。名即維摩羅詰。維
摩羅詰即是世界悉檀也。二對體者。體即真
性解脫。真性解脫即是第一義悉檀也。三對
宗者。宗是佛國因果勸修種種淨土之行。即
為人悉檀也。四對用者。彈訶折伏此即對治
悉檀也。五總對教相者。以四悉檀起諸經教。
與此經教有同有異。即是判教相知同異也。
二明略用四悉檀起觀教者。夫心源妙絕萬
法幽玄。諸佛菩薩若不用悉檀。豈能修三觀
而進道。演說教門而度一切。四悉檀起觀教
以通此經。略為七意。第一翻釋。第二辨相。第
三釋成。第四起三觀。第五起四教。第六起經
論。第七起此經教。第一翻釋者。悉檀是外國
之語。諸師解釋不同。或言有翻或言無翻。言
無翻者。外國有多含之言。此土無有多含之
語以翻悉檀。例如修多羅名含五義。此土不
的翻也。言有翻者。或翻宗成或翻為墨或翻
為印或翻為實或翻為成就究竟。如是異翻
非一難可定存。南岳禪師云。此例如大涅槃
是胡漢兼攝也。今言悉檀者。悉是隋音。檀是
胡語。悉之言遍。檀翻言施。佛以此四法遍施
眾生故言悉檀也。第二辨悉檀相者。一世界
悉檀。二各各為人悉檀。三對治悉檀。四第一
義悉檀。大聖為破外人邪四悉檀故說此四
種正四悉檀。說一切大小乘經教也。一世界
悉檀者。即是眾生五陰十二入十八界一切
諸法名相隔別不同故名世界。外人迷此世
界。或計無因緣有世界。或計邪因緣有世界。
大聖隨眾生所欲樂聞。為說正因緣世界之
法。令眾生得世間正見。即是世間法施故名
世界悉檀也。二各各為人悉檀者。大聖觀人
心而為說法。人心各各不同故於一事或聽
不聽。如經所說雜報業故雜生世間得雜觸雜
受。更有破群那經。說無人得觸無人得受。此
意正為破執生信增長善根。施諸善法故名
各各為人悉檀也。三對治悉檀者。大智論云。
有法對治則有。實性則無。對治則有者。即是
貪欲多教修不淨觀。瞋恚多教修慈心觀。愚
癡多教觀因緣也。佛說對治之法藥遍施眾
生。為斷其惡故名對治悉檀也。四第一義悉
檀者。大智論明第一義悉檀有二種。一約不
可說相明第一義悉檀。二約可說相明第一
義悉檀。一約不可說相明第一義悉檀者。即
是諸佛辟支佛羅漢所得真實法名第一義悉
檀也。故大智論云。言論盡竟心行亦訖。不生
不滅法如涅槃。說諸行處名世界。說不行處
名第一義。二約可說相辨第一義悉檀相者。
如大智論云。一切實一切不實一切亦實亦
不實一切非實非不實皆名諸法之實相。佛
於如是等處處諸經說第一義悉檀相。此即
是一家所明四門入第一義意也。故中論云。
若為向道之人聞說四句即入即是諸法實
相。若人聞說四句心生取著皆是戲論。問曰。
若以生善是為人。斷惡屬對治者。人通善惡。
何得定言為人屬生善也。答曰。善隨人來為
惑所障。惡是新起不長屬人。是故為人息惡
生善。善屬於人。對治斷惡。人則非惡。若人是
惡。惡滅人應隨滅。故知惡不屬人。問曰。為人
對治俱斷惡生善義既是齊何得分二。答曰。
一往雖然。原其正意義則不爾。為人惡新善
舊。對治惡舊善新。為人新惡易滅為說便止。
宿善深厚自然開發。對治則舊惡難除新善
力弱。若不加修對治則惡法不滅也。問曰。此
義非次。經說諸惡莫作眾善奉行。答曰。此須
得意。為人善厚惡輕。但不作眾惡善自開發。
對治惡厚善輕。故須眾善奉行方得離惡也。
第三明釋成者。今用四隨釋成四悉檀也。四
隨者。一隨樂欲。二隨便宜。三隨對治。四隨第
一義。一隨樂欲者即是世界。如智度論云。一
切善惡欲為其本。若說四門若事若理但赴
欲樂。皆是世界悉檀也。故此經云。先以欲鉤
牽後令入佛道。是名世界悉檀也。二隨便宜
者即是為人。論云。於一事中或聽不聽。宜即
是聽不宜者即不聽也。如金師宜數息觀浣
衣宜不淨觀。即是便宜。若說四門若事理。便
宜生善。是名為聽。若生不善則是不聽。是名
為人悉檀也。三隨對治者即是對治悉檀也。
若說四門若事理。的相主對破執著心。是名
對治。論云。諸法無常亦是對治。涅槃經明十
種對治。謂常無常等皆是對治悉檀也。問曰
若說事者可是對治。四門說理云何對治。答
曰。雖復說理既不曉悟。為破執著猶屬對治
也。四明隨第一義者即是第一義悉檀。若說
四門若事若理聞說即悟。皆是第一義悉檀
也。故以四隨成四悉檀。問曰。四門說理可是
第一義。若說事者云何得是第一義耶。答曰。
無問事理聞說即悟。皆是說第一義也。故經
云。始從得道到泥洹夜。若說一色一香無非
中道。問曰。何故用四隨結成四悉檀通約事
理。一事一理云何得通有四義。答曰。如此經
偈說。佛以一音演說法。或有恐怖或歡喜。或
生厭離或斷疑。斯則神力不共法。生怖畏者
即是世界悉檀。知因欲有世界世界如火宅
故生怖畏也。或歡喜者即是為人悉檀。發善
根得法喜也。或生厭離者即是對治悉檀。厭
患煩惱興對治也。或斷疑者即是第一義悉
檀也。初入見道第一義諦。正是斷疑之位也。
是則隨說一切事理悉成四悉檀也。第四明
起三觀者。即是用四悉檀起三觀也。夫至理
幽絕。不可以智知。不可以識識。豈修觀行而
能契會者哉。自非悉檀之巧妙。豈能用三觀
會三諦之理也。今悉檀方便起從因緣假入
空觀者世界悉檀。即是知正因緣心所樂法
也。若從正因緣以入空。若析若體兩種觀心
必須識為人便宜。便宜者若宜修觀即念擇
精進喜三覺分起。若宜修止則念除捨定三
覺分攝也。是則隨所便宜善心則發也。若心
有沈浮之病必須用對治悉檀。若心沈時念
擇精進喜三覺為對治。若心浮時念除捨定
三覺分為對治也。巧用為人悉檀善根得發。
巧用對治悉檀結使則薄。若行人利智善根
熟結使煩惱薄。七覺分中隨依一覺恍然如
失即住此。研修若觀慧分明即發真見第一
義。是名用四悉檀。起從假入空觀成一切智
慧眼也。從空入假觀巧用悉檀即得道種智
法眼也。中道第一義觀巧用四悉檀即得一
切種智佛眼也。第五起四教者。即是於四不
可說起四種說法教四種眾生也。此經淨名
默然杜口。即是大涅槃經明四不可說意也。
四不可說者。一生生不可說。二生不生不可
說。三不生生不可說。四不生不生不可說。此
即是約心因緣生滅即空即假即中四句不可
說也。而得有四說者。皆是悉檀因緣赴四機
得有四說也。故大涅槃經云。十因緣法為生
作因亦可得說。十因緣法者。無明至有支名
十因緣也。若用四悉檀赴此四種。十因緣機
於四不可說即有四說之四教也。就此即為
四。一明悉檀起三藏教。二明悉檀起通教。三
明悉檀起別教。四明悉檀起圓教。一明用四
悉檀起三藏教者。佛於生生不可說用四悉
檀赴小乘十因緣法所成樂欲小善障重鈍根
諸聲聞弟子。說三藏教生滅四諦教諸聲聞
及鈍根菩薩也。故法華經云。諸法寂滅相不
可以言宣。以方便力故為五比丘說。是名轉
法輪也。二明用四悉檀起通教者。佛於生不
生不可說用四悉檀赴十因緣法所成三乘根
性人。說約幻化無生四諦通教教三乘人也。
故大品經云。欲學三乘當學般若。又云。三乘
之人同以第一義諦無言說道斷煩惱也。三
明用四悉檀起別教者。佛於不生生不可說
用四悉檀赴十因緣法成別教根緣。宣說菩
薩歷劫修行無量四諦別教教諸菩薩也。四
明用四悉檀起圓教者。佛於不生不生不可
說用四悉檀赴十因緣法所成圓機。說一實
諦無作四諦圓教大乘教大菩薩開佛知見也。
第六明起經論者。夫佛法至理不可以言宣。
豈存言方語本十二部乎。但十方諸佛為利
眾生。皆用悉檀赴緣而起十二部經也。十二
部經名義具出悉檀大本。就此即為五意。一
明悉檀起十二部經。二明悉檀起八萬四千
法藏。三明悉檀起漸頓經教。四明悉檀起大
小乘論。五明悉檀起聖說法聖默然。一明四
悉檀起十二部經之相者即為四意。一明世
界悉檀起十二部經。二明各各為人悉檀起
十二部經。三明對治悉檀起十二部經。四明
第一義悉檀起十二部經。一明用世界悉檀
起十二部經者。若宜聞直說世界。宜直說者。
是言教之本用世界悉檀直說世界名相。即
是修多羅經。四言五言七言偈重頌說世界。
即是祇夜經。記世界眾生未來之事如記鴿
雀成佛。即是和伽羅那經。孤起偈說世界不
誦長行者。即是伽陀經。無人請問自稱說世
界事者。即是優陀那經。為說世界不善因緣
而結成戒者。即是尼陀那經。若人不解世界
之相如以車乳等為譬喻者。即是阿波陀那
經。說本昔世界之事者。即是伊帝越多伽經。
說往昔世界受生者。即是闍陀伽經。說世界
廣大之事者。即是毘佛略經。說世界未曾有
事者。即是阿浮陀達磨經。難問窮覈世界令
易解者。即是優波提舍經。此即但約世界悉
檀具起十二部經。餘三悉檀各起十二部經。
類世界可知。佛用此十二部為言教之本說
一切漸頓諸教也。故智度論云。四悉檀攝得
十二部經。意在此也。二明四悉檀起八萬四
千法藏者。八萬四千法藏名義具出三觀大
本。今用四悉檀起八萬四千法藏者即為四
別。一者世界悉檀起八萬四千塵勞門。二明
各各為人悉檀起八萬四千三昧八萬四千諸
陀羅尼也。三對治悉檀起八萬四千對治門
對治八萬四千諸煩惱也。四明第一義悉檀
起八萬四千法門。亦名八萬四千諸波羅蜜
門。門名能通。通至第一義悉檀諸波羅蜜名
究竟。第一義悉檀即是究竟也。今言八萬四
千法藏者。法語通漫即得含於八萬四千煩
惱三昧陀羅尼諸對治門及波羅蜜等法。故
名法藏也。故大智論云。是四悉檀攝八萬四
千法藏。其義在焉。三明悉檀起頓漸經教者。
悉檀既攝十二部經八萬四千法藏。大聖用
悉檀赴緣而說頓漸諸經無不成也。即為二
意。一正明悉檀起圓頓教。二明悉檀起次第
漸圓之教。一悉檀起圓教者。盧舍那佛說華
嚴經。正用兩番四悉檀說無量四聖諦無作
四實諦。赴別圓二種根性說華嚴經頓教也。
二明起漸圓教者。釋迦開漸教但用一番悉
檀赴聲聞小根說生滅四諦。起三藏教也。大
乘方等有四種根性。用四番悉檀赴緣說四
種四聖諦。起諸方等也。摩訶般若經有三種
根性。以三番悉檀赴緣說三種四聖諦。起諸
般若教也。法華經有一種根性。以一番四悉
檀赴緣說無作四一實諦。起法華教也。涅槃
經有四種根性而俱歸一理佛性涅槃。用四
番悉檀說四種四諦。赴緣起涅槃教也。問曰。
涅槃與方等二教何異。答曰。說方等經時。二
乘止得前二聖諦不入無量無作二種聖諦。
涅槃不爾。二乘及菩薩非止得前二種聖諦。
亦通二乘入於無量無作二種聖諦見佛性也。
方等諸經者名大集等經也。以集一切佛法
故名大集。是大涅槃名名諸佛法界佛性涅
槃。含一切佛法也。問曰。智度論云。餘經多說
三悉檀。今欲開說第一義悉檀故說是摩訶
般若波羅蜜經。若爾者。何得用四悉檀遍起
一切漸頓諸經。答曰。三藏教多說三悉檀少
說第一義。般若多說第一義少說三悉檀。復
次般若雖說三悉檀皆與第一義相應。若說
諸大乘方等或合說或別說也。四明悉檀起
大小乘論者。地持論云。菩薩入造不顛倒論
摩得勒伽。為令正法得久住禪而作論也。菩
薩住是禪定。觀佛去世後十因緣法所成眾
生根緣大小。用四悉檀赴此根緣作論通經。
如天親造十地論。即是用兩番悉檀造十地
論通華嚴經也。舍利弗造毘曇。五百羅漢造
毘婆沙。用初番悉檀通三藏教生滅四聖諦。
見有得道之正意也。如迦旃延造昆勒論。亦
是用初番悉檀通三藏教。見空有入道之正
意也。如訶黎跋摩亦用初番悉檀造成實論。
通三藏教從空入道之正意。故成實論云。故
我欲正論三藏中實義。諸成論師言實義所
謂空也。龍樹菩薩造正觀論。用四番四悉檀
三番正通釋諸摩訶衍三教。一番傍釋三藏
生滅因緣教也。彌勒菩薩造地持處論。即是
用二番悉檀釋華嚴方等般若諸大乘所明圓
別二教也。無著菩薩造攝大乘論亦復如是。
龍樹菩薩用三番悉檀造大智度論。釋摩訶
般若波羅蜜經。天親菩薩用一番悉檀造法華
論。釋法華經。有人言。大涅槃論龍樹天親各
造未度此土。懸準可知。如是等一切論無不
依四悉檀而造義。問曰。諸論天人所有經書
依何而造。答曰。法身菩薩住諸三昧。生人天
中為天人師。造論作諸經書。如金光明經云。
五神通人作神仙之論。諸梵天王說出欲論。
釋提桓因種種善論亦是初番悉檀之方便也。
故造立天地經云。寶應聲聞菩薩示號伏犧。
以上皇之道來化此國。又清淨法行經說。摩
訶迦葉應生振旦示名老子。設無為之教外
以治國。修神仙之術內以治身。彼經又云。光
淨童子名曰仲尼。為赴機緣亦遊此土。文行
誠信定禮。刪詩垂裕後昆。種種諸教此即世
界悉檀也。官人以德。賞延于世。即為人悉檀
也。叛而伐之。刑故無小。即是對治悉檀。政在
清靜。道合天心。人王無上。即是世間第一義
悉檀。問曰。世間何得有第一義。答曰。此皆約
世界悉檀通明四悉檀。非出世第一義也。問
曰。若佛菩薩老子周孔皆是聖人。人教有何
差別。答曰。本地不可思議。何可分別。但迹教
殊別高下深淺不可一槩也。五明悉檀起聖
說法聖默然者。如思益經云。佛告諸比丘。汝
等當行二事。若聖說法若聖默然。今明以此
四不可說有因緣故以四悉檀而為說法。即
是聖說。此四種四諦並是三乘聖人證法。非
是凡夫之所能知。故不可說也。如為生盲說
白色相而彼生盲終不能見。以不見故故不
可說。不可說故名聖默然。問曰。聖說法者利
益眾生若聖默然有利益不答曰如脇比丘默
然而馬鳴論折如是等相即是利益也問曰聖
說法用悉檀起聖默然云何。答曰。默然既於
物有利。豈離悉檀也。次歷教明聖說聖默之
相者。華嚴二番悉檀赴緣而說無量無作二
種聖諦名聖說法。不生生不生不生不可說
故名聖默然。三藏教一番悉檀赴緣說生滅
四聖諦故名聖說法。生生不可說故即是聖
默然。方等四番悉檀赴緣說四番聖諦故名
聖說法。生生生不生不生生不生不生不可
說故名聖默然。摩訶般若三番悉檀赴緣說
三番四聖諦故名聖說法。生不生不生生不
生不生不可說故名聖默然。法華一番悉檀
赴緣說教名聖說法。不生不生不可說故名
聖默然。故法華經云。是法不可示。言辭相寂
滅。諸餘眾生類無有能得解。大般涅槃四番
悉檀赴緣說四番四聖諦故名聖說。故大涅
槃云。說法者諸佛境界。非諸聲聞緣覺所知。
生生生不生不生生不生不生不可說故名聖
默然故。佛答文殊。如來畢竟不轉法輪。不轉
法輪即聖默然也。此淨名經即是大乘方等
之教。用四番悉檀赴緣為說名聖說法。四種
四諦皆不可說名聖默然。如三十二菩薩用
第四番悉檀說一實諦入不二法門名聖說
法。四一實諦皆不可說名聖默然。如淨名杜
口畢竟無說即是真默然也。問曰。止取不二
法門為聖說者。此經餘品應非聖說。答曰。舉
一為例。餘則可知。此經畢竟皆不說而說法
也。問曰。淨名杜口為聖默然者。身子默然是
聖默否。答曰。身子默者亦是聖默。問曰。既同
默然何故淨名默然而文殊所歎。身子不說
而為天女所訶。答曰。身子是聲聞聖默然。聲
聞聖默然者即是思議解脫不可說相。是故
身子默然不說也。以思議故是以被訶。若淨
名默然即是不思議。不思議解脫故為文殊
所歎。問曰。不二之理名之為默。云何分別有
二默然。答曰默者是不可說也。一家明義有
種種不可說。雖俱言不可說而義有異。今略
分別有六種不可說相。一者世間禪定不可
說者。若初禪內有覺觀。猶是可說。二禪已上
無覺無觀。是不可說。二者外人見心明不可
說相者。如長爪梵志云。一切語可轉。一切論
可破。一切執可除。是諸法實相何等是性何
等是相。于久思惟不得一法可以入心。是不
可說也。若類分別一切外人絕言之理。可約
此義辨同異也。三者三藏聲聞經辨不可說
相者。如大集經歎憍陳如諸法第一義寂然
無聲說也。故舍利弗不說解脫之相即其義
也。四者明通教不可說者。即是般若所明三
乘之人同修般若。用無生真諦無言說道斷
煩惱也。五者別教不可說。即據佛性大涅槃
不可說也。如為盲人說白色相。智人雖引諸
相開曉。而彼生盲終不見白相。此譬佛性不
可說也。六者明圓教不可說相。如涅槃經明
六不可說相也。此乃淨名杜口之意耳。不可
說者。一往雖同。解其義趣實不相混。末代坐
禪聽講於此不了。聞不可說便生混亂。此即
鎮頭迦羅二果難分別也。若別此義。身子淨
名尚不為類。外道凡夫豈為等乎。第七悉檀
起此經者即為三別。一起室外。二起入室。三
起出室。一明室外。用四番悉檀起四種佛國。
即是佛國品也。亦得兼起通別二序。用前兩
番悉檀起方便品。次三番悉檀起弟子品。次
後一番悉檀起菩薩品。二明入室六品。三番
悉檀起問疾品。後一番悉檀起不思議解脫
品。第二番悉檀起觀眾生品。大意與涅槃明
四真諦意同。第三番悉檀起佛道品。第四番
悉檀起不二法門及香積品。三明出室正說
兩品。用四番悉檀起菩薩行品見阿閦佛品
也。流通法供養品屬累品還因四番悉檀通
之也。問曰。室內明六品。何故但以三番悉檀
起。未入室四品出室四品何故皆以四番悉
檀起。答曰。室內但明摩訶衍義。室外兼明三
藏義也。問曰。三藏義何故在室外。答曰。以小
隔大。猶處門外止宿草菴。問曰。三藏既不入
摩訶衍可在室外。餘三番何意亦在室外說。
答曰。不思議析伏攝受出入無閡也。故法華
云。出入息利乃遍他國。問曰。摩訶衍法可得
出入自在無閡。聲聞之法以小隔大。何得前
後說也。答曰。如法華經云。過此已後心相體
信入出無難。立經五義用四悉檀之意是也。
維摩經玄疏卷第一


維摩經玄疏卷第二

天台山修禪寺沙門智顗撰

第一釋名者通標五意。已具前科。就此釋名
分為二別。一釋別名。二釋通名。一釋別名者。
此經以維摩羅詰所說標名。名異眾經故云
別也。二釋通名者。經之一字即是通名也。所
以通別二者略為三義。一約教二約行三約
理。一約教者。如華嚴大品等。教異故立名亦
異。是為別也。皆是佛說同名為經故云通也。
二約行者。如泥洹真法寶眾生種種門入。種
種門入名為行別。故須別名。同趣涅槃即是
一理。故立名通也。三約理者。理是一法名義
則多故。大涅槃經云。如天帝釋有種種名。解
脫亦爾多諸名字。名字異故故名為別。同是
一理故名通也。從教起行。從行入理。俱有通
別也。今釋別名分為二意。第一前釋維摩詰。
第二明所說法。維摩詰即是標人。所說即不
思議解脫。是知非人無以弘法。非法無以顯
人。淨名者登補處智隣極境。所說之教即不
思議解脫。此經乃以人法雙標教首。是尊其
人重其法也。第一先釋毘摩羅詰者即為四
重。

　第一翻釋名義　第二三觀解釋
　第三四教分別　第四淨名本迹

第一翻名釋義者即為二意。一翻維摩名二
解釋。一翻名者。外國人語自有不同。猶如此
土楚夏之別。而前後翻譯不無增損。增損立
義略有三家。一云毘摩羅詰帝隷。此土翻為
淨名無垢稱。稱或云歎(什師翻也)次家云毘摩羅詰。
此土翻為淨名(肇師翻也)後家云毘摩羅詰栗致。
此土翻為淨無垢稱(光師所承三藏翻也)二解釋者。初翻
似覺為繁難為申釋。次翻為淨名。今用此解
以對真應二身。淨者即是真身。真智無惑故
云為淨。名者即是應身。垂形濟物名稱普聞
也。後家翻為淨無垢稱。今用此翻釋以對三
身即為二意。一就事解二約觀心。一就事解
三身者。一法身二報身三應身。一淨義者即
是法身。自性清淨皎然無點。即是性淨法身
也。二無垢者即是報身報智圓明無有垢染。
即是圓淨報身也。三稱者即是應身。大慈化
世名稱普洽。即是應身也。故智度論云。水銀
和真金能度諸色像。功德和法身處處應現
往。但三身之義備有眾經。理雖宛然名不的
顯。如楞伽經。具有三佛名義。又普賢觀經云。
佛三種身從方等生。三身明義不乖二身識
其開合。豈定偏用。此類三諦二諦之開合也。
以此二翻對義釋名。意在可見。二約觀心明
三身者。凡厥有心。心即法性。法性者即是本
淨。本淨者即是法身也。觀心相應明時無暗。
無暗者即是無垢義。無垢者即是智斷果報
身也。隨所利物起一切事。皆如幻化水月鏡
像。和光無染即是稱緣應身義也。如是三義
不縱不橫為菩提種子。涅槃經云。發心畢竟
二不別。如是二心前心難。自未得度先度人。
是故敬禮初發心。善識六即則不混濫也。第
二用三觀釋維摩詰名者。三觀斷迷二諦三
諦之惑。顯二諦三諦之妙理。真理皎然名之
為淨。惑障斯盡謂之無垢。觀與理合大用無
方故名為稱也。三觀義成淨無垢稱其意存
矣。此經明室外彈訶室內攝受。若不解三觀
法門入文玄旨。實為難見。今明三觀義略為
七重。

　第一分別境智　第二釋三觀名
　第三辨三觀相　第四對智眼
　第五成諸乘義　第六約斷結釋淨名義
　第七通此經文

第一前分別境智者。境是所觀智是能觀。所
觀之境即是十二因緣三諦之理也。能觀之
智即三觀也。所以約十二因緣明所觀之境
者。大聖說此正因緣法。為破外人計邪因緣
生無因緣之邪僻也。若迷此正因緣則有六
道生死。若解此正因緣即有四種聖人也。是
則約十二因緣而辨此十法界也。二諦三諦之
理即是三觀所照之境也。今一家明四諦既
有四種。十二因緣亦有四種。一者生滅十二
因緣。二者無生十二因緣。三者無量十二因
緣。四者無作十二因緣。生滅無生滅因緣即
是所觀之境。無量因緣即是第二觀境。無作
因緣即是第三觀境。今約中論偈正明此三
觀之境也。偈云。因緣所生法。我說即是空。亦
名為假名。亦名中道義問為當境自是境。由
智說境。答曰。若言境自是境。即是自性境。若
言由智故說境。即是他性境。若言境智故說
境。即是自他性境。若離智故說境。即是無因
緣而說境。從因緣說境尚不可。何況無因緣
而說境也。四句說智其過亦然。今中論所明
諸法不自生。豈得說言由境故說境。亦不從
他生。豈得言由智故說境。亦不共生。豈得言
境智合故說境。亦不無因生。豈得離境智故
說境。四句檢智亦復如是。今四句檢境不可
得而說為境者。即是假境也。亦是不思議境
也。智亦如是。一切有無因緣善惡是非垢淨
世間出世間類如此檢。若用此意研覈。眾家
解釋經論難免性義。問曰。若境是境。境可是
自性境。今待智故說境。何得是他性境也。答
曰。境若稱自。智豈非他。智若非他。境豈是
自。境是自性智即他性。境是自性不得成假。
智是他性何得說假。智是他性遂得說假。境
是自性亦應說假。境是自性不得說假。智是
他性豈得說假。如此檢覈由境說智即是自
性之過。說智為境即墮他性之失。如是論者
由智說境假不成也。若不成假境即非不思
議境。若能四句檢境。畢竟不可得而說為境
者即是假境也。亦是不思議境也。智亦如是。
此不思議境智即是此經所明不思議境智之
正義也。故金光明經散脂鬼神品云。我現見
不可思議智光不可思議智境也。第二釋三
觀名者。三觀之名出瓔珞經。云從假入空名
二諦觀。從空入假名平等觀。是二觀為方便
道。因是二空觀得入中道第一義諦觀雙照
二諦心心寂滅自然流入薩婆若海也。所言
從假入空觀者。無而虛設謂之為假。觀假知
無如幻如化但有名字即入空也。而說為二
諦觀者。或是情智二諦。或約隨智二諦也。次
釋從空入假觀者。若不住空還入幻化。假名
世諦分別無滯。即是從空入假觀也。而言平
等者。若前破俗用真不名平等。此觀破用等
故名平等也。次釋中道觀者。中以不二為義。
道是能通為名。照一實諦虛通無滯名中道
觀也。故經云。前二觀為方便道。因是二空觀
得入中道雙照二諦心心寂滅自然流入薩婆
若海。此三通名觀者。觀以觀穿為義。亦是觀
達為能。觀穿者穿見思恒沙無明之惑故名觀
穿也。觀達者達三諦之理也。故大涅槃經云。
如人善知伏藏即取利钁掘地直下槃石沙礫
直過無難唯至金剛不能穿徹。槃石者見思
惑也。砂者塵沙無知惑也。礫者即是無明住
地惑也。徹過者即觀穿義也。至金剛者即達
一實諦佛性理也。問曰。三觀俱照二諦有何
等殊。答曰。前觀雖照二諦。破用不等。次觀亦
照二諦破用平等既不見中道。但是異時平
等也。第三觀者得見中道雙照二諦。即是一
時平等也。第三辨三觀相者即為二意。一明
別相三觀。二明一心三觀。第一明別相三觀
者。觀因緣所生三諦之理相別不同。取相恒
沙無明三種惑障麁細階級有異。觀理破惑
用智不同。故名別相三觀也。即是大品經三
慧品所明三智相也。今釋此別相三觀即為
三別。一從假入空觀。二從空入假觀。三明中
道第一義諦觀也。第一正明從假入空觀相
者略為三意。一先明所觀之假。二明觀門不
同。三辨入空觀智。一明所觀之假者。有二種
假攝一切法。一者愛假。二者見假。愛者即是
愛論。見者即是見論。此二種皆是戲論破於
慧眼障見真實。愛論隨所見境即生愛著。是
為魔業。見論隨所見境即生分別。是為外道
業。故此經云。天魔者樂生死。外道者樂諸見。
所謂因此愛見起九十八使。使三業作善不
善。則輪轉六趣受生死苦。故此經云。從癡有
愛則我病生。又曰。此病起皆由著我。是故於
我不應生著。今明若知愛見由無明生。則一
切三界皆從心起。故華嚴經云。三界無別法
唯是一心造。而此諸法皆從假者。無明愛見
所起之法皆有三假之相。三假者。一因成假。
二相續假。三相待假。此三虛設故云假也。問
曰。三藏摩訶衍皆明三假。二經之異云何分
別。答曰。若隨情明假。則是聲聞經所說。若就
理明假皆如夢幻。即是摩訶衍所說。此經訶
優波離具明此三假之相也。問曰。三乘從三
假入空。若為分別。答曰。有人言。聲聞多用因
成假。緣覺多用相續假。菩薩多用相待假。今
謂三藏所明三假相別隨便入理。若摩訶衍
所明三假皆如幻化。三乘觀此同入空也。二
明觀門不同者。即是折體二種觀門也。如聲
聞經所明折假入生法二空者。此如空實手
之拳指也。摩訶衍體假入生法二空者。如空
鏡像之拳指也。折假入空名為拙度。體假入
空名為巧度。故大智論設巧拙二醫譬。今釋
此諭。如眼病是一治有巧拙。拙則針藥痛楚
方差。巧則呪術不痛自損。損差是同見色不
異也。故中論云。能說是因緣善滅諸戲論。拙
度為不善滅。說巧度為善滅也。問曰。此有何
殊。答曰。善滅者不斷斷。不善滅者是定斷也。
三明入空觀智者亦為兩意。一者明折假入
空。二明摩訶衍道體假入空。一折假入空者
即為二意。一折見假入空。二折愛假入空。並
是三藏拙度教門也。問曰。上明愛見二假。愛
前見後。今明修觀何故見前愛後也。答曰。眾
生有二種使。鈍使麁屬愛魔業。利使細屬見
外道業。故愛前見後。今佛法正道緣理斷結。
於見道中有二種人。鈍人用無常苦行入見
道先斷愛。利人用空無我行入見理斷見。見
盡在前。修道在後。愛結次除也。一明折見假
入空者。即折非見假入空。折假之觀如大智
論破㲲至隣虛塵。折此生滅細塵色假以入
空也。觀內身心亦如是。但成論三大法師各
以情見破此細塵。細塵若盡不免斷見。塵若
不盡還是常見。不出二見。豈得入空。今詳大
智論意。不如諸師所推。論主引佛語云。色若
麁若細總而觀之無常無我。不說有極微之
色也。今謂若知麁細等色無常無我。即是因
成相續相待虛假不實。既不得色有。豈滯色
空亦有亦空非有非空也。是則身邊二見皆是
四緣三假所成不實皆空。念想觀除言語法
滅。一心禪寂心在定。故能知世間生滅法相。
若知四見及六十二見。無常空寂豁然發真
成須陀洹。是為折見假入空之觀也。問曰。折
假入空祇應折色。心之有空亦有亦空非有
非空云何可折。答曰。隨見所執悉是四緣三
假皆生滅相。破麁生滅至細生滅。細生滅盡
即入空也。問曰。云何分別四見生法兩空相
也。答曰。身邊二見皆是污穢無記五陰觀此
五陰即陰離陰並不見我相唯有陰法。如觀
五指不見拳相。此從十六知見假以入生空
也。毘曇有門用此人空發真無漏見第一義。
斷三結盡證須陀洹。成論空門觀此邊見但
是行陰。行陰悉是三假假既不實。因此入空。
破諸見結成須陀洹。即是折實法假入空正
意。是為聲聞經說法空之相也。二明折愛假
以入空者。愛即是欲愛色愛無色愛。皆是四
緣三假之所成也。若觀四緣三假入空發真。
無礙道斷解脫道證。至非想第九解脫。是羅
漢果住有餘涅槃。折假入空觀其功乃息。亦
名一切智亦名慧眼。二摩訶衍體假入空觀
者。入空觀門乃有多塗。今約無生觀門明體
假入空也。就此觀門亦為兩別。一明體見假
以入空。二明體愛假以入空。初明體見假以
入空者。體因緣所生身見等法皆如夢幻。因
成相續相待但有名字。名字即空。非滅故空。
空即是真。真即是涅槃。是為體假入空觀也。
此約三假而檢。一就因成檢者。內有意根外有
法塵。根塵相對則意觸因緣生愛。愛生者即
是身見意識生也。今觀此見識定從何生。為
意根生意法塵生。為根塵合生離根塵生。若
意根生即自性生。若法塵生即他性生。根塵
合生即是共生。若離根塵生即無因緣生。從
因緣生尚不可說。何況無因緣生也。故中論
偈云。諸法不自生。亦不從他生。不共不無因。
是故說無生。當知身見之心本自不生。不生
而說生者。但是隨順世間名字故說生。名字
之法不在內外亦非兩間。亦不常自有是字。
不住亦不不住。是字無所有。言語道斷。是名
從因成假以入空也。問曰。空有二種。一者性
空。二者相空。此云何分別。答曰。前四句檢。
生性不可得即是性空。無生而說生即是假
生。假生即是不生。不生即相空也。故世諦破
性立假。真諦破假。即是相空也。二檢相續假。
此一念心為是生生為是滅生。為生滅生離
生離滅而有生。若是生生即自性生。由滅故
生即他性生。若生滅生即是共性。若離生離
滅生即無因緣生。從因緣生尚不可得。何況
無因生也。今觀此心。不自性生故非生生。不
他性生故非滅生。不自他性生故非生滅共
生。不無因生故非離生離滅生也。如此四句
檢。生不得生而說生者。但以隨順世間名字
故說生。名字生即是假生。假名之生即是不
生。無生名字則言語道斷。是名從相續假以
入空也。問曰。若說生生可是自性生。待滅故
生滅生非生即是假義。何得言是他性也。答
曰。生若稱自。滅豈非他。滅若非他。生豈是自。
生是自性。滅即他性。生是自性不得成假。滅
是他性何得說假。滅是他性遂得說假。生是
自性亦應說假。如此檢覈。由生故生即是自
性之過。說滅為生即墮他性之失。如是論者
由滅說生假不成也。三檢相待假。此身見心
生為是生生為不生生為生不生生離生離不
生生。若是生生即自性生。若不生生即他性
生。若生不生生即是共生。若離生離不生
生即是無因生。從因緣生尚不可說。何況無
因緣而說生也。今觀此見。心不自性生故非
生生。不他性生故非不生生。不自他性生故
非生不生共生。不無因生故非離生不生而
說生也。如此四句檢生不得即是不生。不生
而說生者。但以隨順世間名字故說生。名字
之生即是假生。假名之生即是不生。若無生
名字則言語道斷。是名從相待假以入空也。
問曰。生生可是自性生。待不生而說生。豈是
他性生也。答曰。若生稱自不生豈非他也。相
續科已並覈竟。細類可知。大品經明。舍利弗
問須菩提為生生為不生生。須菩提答。非生
生非不生生也。是則破生見三假合有十二
番觀門。若觀三假生不生而執著無生。還用
十二番觀而破之也。破亦生亦無生見亦有
十二番觀。破非生非無生見亦有十二番破。
合破四見共有四十八番觀。能破如所破。是
則破能觀之心亦有四十八番。合能所共有
九十六番觀門。善修此觀觀生相。畢竟不可
得。乃至複四見具足四見不可說。見皆不可
得。豁然開悟。六十二見八十八使皆滅得須
陀洹故。大品經云。須陀洹若智若斷是菩薩
無生法忍。此即巧度不斷而斷。不同拙度之
定斷也。二體愛假入空者。分別愛假。猶如前
說。今明修道體三界愛皆如夢幻。三假即空。
四句檢生。並不可得是名體三界愛假以入
空。空即是真智增長。諸法不生而般若生者
斷三界結也。若欲愛六品盡名斯陀含。斯陀
含若智若斷是菩薩無生法忍。次斷三品下
分結盡名阿那含。阿那含若智若斷是菩薩
無生法忍。斷上二界愛五上分結盡是阿羅
漢。阿羅漢若智若斷是菩薩無生法忍。乃至
辟支佛侵除習氣。若智若斷亦是菩薩無生
法忍。此皆巧度不斷而斷。是觀因緣即空。不
生生無生四諦入空之觀其功齊此。亦名一
切智亦名慧眼也。二明從空入假觀者亦為
三意。一明入假之意。二明修入假之觀。三明
觀成化物。一明入假之意者。此觀正為觀俗
諦破塵沙無知。若二乘不為化物。不須此觀。
菩薩弘濟必須此觀。所言從空入假者。若滯
於空墮二乘地。如大品經云。我以天眼觀十
方世界。恒沙菩薩學菩薩道。少得入菩薩位。
多墮二乘地。是故通教菩薩須從空入假用
道種智入菩薩位。若不滯空。如空中種樹。分
別藥病化眾生也。二明修入假觀者。入假有
二種。一者入見假一切法。二者入愛假一切
法。一明入見假一切法者。菩薩住深禪定知
空非空。具大慈悲觀假見假。假有四種。從此
四見出無量見。一自生見。二他生見。三共生
見。四無因生見。此四見各有執諍之病也。復
次執有二重。一執外人邪因緣無因緣四生
之見。所謂從冥初生覺。從微塵生自在天生
時生自然生也。二執佛法正因緣生自他共
無因四生之見。執自生見者。若計意根生意
識。是則心能生心。故正法念經云。心如工畫
師作種種五陰。一切世間法無不從心造。亦
如唯識論之所明也。他生者。經言。心不孤生。
必籍緣而起故。大品經云。有緣思則生。無緣
思不生。當知一切法皆從外緣生也。共生者。
有言。如經所說。六觸因緣生六受。得一切法
也。自然者。如龍王經云。一切皆自然而生。
大品經云。十二因緣非佛天人修羅作。性自
爾也。佛有四種之說。皆是悉檀方便入假利
物。而諸眾生顛倒不了。或執外人邪說四邊。
或執佛法經論四邊而生見著。故智度論云。
般若譬如大火炎。四邊不可取。邪見火所燒。
今明隨所執見即苦集。若能知苦斷集。必須
修道證滅。皆是假名如幻化而知。次明入愛
假一切法可知也。三明觀成化物者。菩薩從
空入假修證。即是觀因緣假。名生不生無量
四諦亦名道種智亦名法眼。過二乘地。用道
種智入菩薩位入假修證。道種智有三種。一
生滅道種。二無生道種。三依藏識道種。菩薩
住是位。為降伏天魔及其眷屬即入愛假現
諸神通。乃至同事利物說諸愛論。如此土三
墳五典安國育民之經書也。為降伏外道及
其眷屬即入見假顯示智慧。乃至同事利物說
諸見論。如十八種六師。皆稱一切智也。深知
愛見苦集之病無量。道滅之藥亦復無量。皆
如無量夢幻用四悉檀赴其根緣隨病設藥。
復次菩薩為度如是無量眾生故遊戲神通。
淨佛國土成就眾生入假修無量願行。是為觀
成化物也。三明中道第一義觀者即為三意。
一明所觀境。二明修觀心。三明證成。一明所
觀境者。前二觀是方便。雖有照二諦之智。未
破無明不見中道。真俗別照。即是智障。故攝
大乘論云。智障甚盲闇謂真俗分別。智障者
依阿黎耶識識即是無明住地。無明住地即是
生死根本。故此經云。從無住本立一切法。無
住本者即是無始無明更無別惑所依住也。二
明修觀心者。若修此觀還用前二觀雙忘雙照
之方便也。雙忘方便者。初觀知俗非俗。即是
俗空。次觀知真非真。即是真空。忘俗非俗忘
真非真。非真非俗即是中道。因是二空觀入
中道第一義諦。雖觀中道而不見者。皆是無
明之所障也。當觀實相修三三昧。大智度論
云。聲聞經中說三三昧緣四諦十六行。摩訶
衍明三三昧但緣諸法實相。今初修空三昧。
觀此無明不自生不從法性生也。不他生。非
離法性外別有依他之無明生。不共生。亦非
法性共無明生。非無因緣生。非離法性離無
明而有生也。若四句檢。無明本自不生。生源
不可得即是無始空。是名空三昧。空無住之
本一切法也。若爾豈全同地論師計真如法性
生一切法。豈全同攝大乘師計黎耶識生一
切法也。問曰。各計何失。答曰。理無二。是二
大乘論師俱稟天親。何得諍同水火。次觀無
相三昧者。即觀無生實相非有相。不如闇室
瓶盆之有相也。非無相。非如乳內無酪性也。
非亦有亦無相。不如智者見空及不空。非非
有。非非無相。取著即是愚癡論。若不取四邊
之定相即是無相三昧入實相也。若爾豈全
同地論師用本有佛性如闇室瓶盆。亦不全
同三論師破乳中酪性畢竟盡淨無所有性也。
問曰。各計何失。答曰。若無失者。二大乘論師
何得諍同水火也。次明修無作三昧。觀真如
實相。不見緣修作佛。亦不見真修作佛。亦不
見真緣二修合故作佛。亦不離真緣二修而
作佛也。四句明修即是四種作義。若無四修
即無四依。是無作三昧也。若爾豈同相列北
道明義緣修作佛南土大小乘師亦多用緣修
作佛也。亦不同相州南道明義用真修作佛。
問曰偏用何過。答曰。正道無諍。何得諍同水
火。今明用三三昧修一實諦。開無明顯法性。
忘真緣離諍論。言語法滅無量罪除。清淨心
一水若澄清。佛性寶殊自然現也。見佛性故
即得住大涅槃。問曰。若爾者今云何說。答曰。
大涅槃經云。不生不生名大涅槃。以修道得
故故不可說。豈如諸大乘論師偏執定說也。
今以因緣故亦可得說者。若解四悉檀意如
前異說。皆大利益眾生興顯佛法也。三明證
成者。若觀無明因緣入不二法門住不思議
解脫也。故此經明入不二法門。即是中道雙
照二諦。自然流入薩婆若海。此是觀因緣即
一實諦不生不生。證無作四實諦。亦名一切
種智亦名佛眼。即是入初地見佛性住大涅
槃也。第二辨一心三觀者。正是圓教利根菩
薩之所修習。所以者何。不思議心因緣之理
甚深微妙。其觀慧門難解難入。今明此一心
三觀亦為三意。一明所觀不思議之境。二明
能觀三觀。三明證成。一明不思議之觀境者
即是一念無明心因緣所生十法界以為境
也。問曰。一人具十法界。次第經無量劫。云何
止在一念無明心內無妨閡也。答曰。此經明
不思議須彌入芥子不相妨閡。無情之物尚
得如此。心神微妙一念具一切三世諸心諸
法。何足致疑。譬如眠法覆心一念之內夢見
一切諸心諸事。若正眠夢之時謂經無量劫。
如法華經說。夢見初發心乃至成佛無量諸
事。比其覺時反觀祇是一念眠心也。心譬自
性清淨心。眠法覆心譬於無明。無量夢事譬
恒沙無知覆一切恒沙佛法。夢事不實善惡
憂喜譬見思惑覆真空也。若不細尋夢譬不
思議之疑。終無決理。故諸大乘經多說十喻
但諸法師不圓取譬意。止偏得虛偽空邊不
見譬無量無明法性邊也。故三諦之境義不
成也。二明能觀者。若觀此一念無明之心。非
空非假。一切諸法亦非空假。而能知心空假。
即照一切法空假。是則一心三觀圓照三諦
之理。不斷癡愛起諸明脫。若水澄清珠相自
現。此即觀行即也。三明證成者。若證一心三
觀。即是一心三智五眼也。若得六根清淨名
相似證即十信位也。若發真無漏名分證真實
即即是初住也。此經云。一念知一切法。即是
坐道場成就一切智故。大品經云。有菩薩從
初發心即坐道場。當知是菩薩為如佛也。智
度論云。三智其實一心中得。佛欲分別為人
說。令易解故故次第說耳。第四對智眼者。智
即三智。眼即五眼。三觀能知因緣三諦之理
即是三智。能見因緣三諦之理即是五眼。若
解三觀。三智五眼兩科大義宛然明了。若分
別為論。三觀為因。三智五眼為果。通而為語。
三觀即是三智五眼之異名耳。如大智論釋
般若云。別則般若為因。至佛心則變名一切
種智。若通而為論。俱通因果。如大智論偈云。
若如法觀。佛般若與涅槃是三則一相。其實
無有異。故知般若之名亦至佛果。文如三德
成大涅槃不縱不橫如世伊字。摩訶般若果
上之一德也。問曰。三觀對三智其數相應。三
觀對五眼數豈相當。答曰。若觀麁細因緣。即
是肉眼天眼之境。若見三諦之理。即是慧眼
法眼佛眼也。第五成諸乘義者。三觀即是三
智。三智有二種。一別相三智。二一心三智。一
別相三智即開三乘。二一心三智但是一佛
乘也。第一正明別相三觀開三乘者即為二
意。一正約三觀開三乘。二明十法成三乘。一
正約三觀開三乘者即為三意。一約折法觀
開三藏教三乘。二約體法觀開通教三乘。三
總約折體別相三觀成別教大乘。一明折法
觀開三藏教三乘義者。三藏教明三乘行人
同折因緣假以入空。若聲聞總相折法入空
發真無漏成一切智名聲聞乘。若辟支佛別
相折法入空發真無漏成一切智名辟支佛乘。
若菩薩總相別相折法入空而不斷結取證多
入俗假。修行六度求一切智佛智自然智無
師智。即是三藏教之大乘也。二明體法觀開
通教三乘者。三乘之人同體因緣假以入空。
若發真無漏斷見思惑。小乘根鈍但除正使
成一切智名聲聞乘。緣覺中根侵除習氣成
一切智名辟支佛乘。菩薩得一切智入假修
道種智。教化眾生求一切種智。即是通教之
大乘也。三明總約折體別相三觀成別教大
乘者。若是別教菩薩觀因緣修別相三觀。次
第成一切智道種智。乃至修中道觀見佛性
成一切種智求常住涅槃。即是別教大乘義
也。二明具十法成三乘者。三觀乃是乘之正
體。若不約十法和合則乘義不成。所以者何。
三乘悉能運出三界火宅。必須正助眾善和
合。故運用之義成也。就此即為三意。一出十
法名。二明次第成乘。三料簡。一出十法名者。
一明識正因緣生法。二真正發心。三止觀修
習。四破諸法遍。五善知通塞。六道品調適。七
對治助開三解脫門。八明識次位。九安忍強
軟兩賊。十順道法愛不生。三乘之人修學三
觀。若具此十法即成三乘入涅槃也。二明次
第成乘者。初所以須知正因緣生諸法者。知
無明因緣生一切法。即是正因緣。異外執邪
因緣無因緣生一切法也。次明真正發心者。
三乘行人明知正因緣所生三界火宅。覺悟
生死志求涅槃。但菩薩大悲濟物心異也。次
明止觀修習者。發心信解分明必須修行定
慧。即是三乘行人之根本也。次明破諸法遍
者。若不破見思兩輪所執。妄境不遍則止觀
有滯也。次明須知通塞者。隨所破法從淺至
深。皆有道滅之通苦集之塞。若迷此理即不
知得失是字非字。去取失宜也。次明道品調
適者。三十七品是三乘入道之正要。能引進
眾行到三脫門入涅槃也。次明對治助開三
解脫門者。即是四禪四無量心四無色定九
想八念十想八背捨八勝處十一切處九次第
定事中六度等諸對治法助開三脫門也。次
明識次位者。三乘入道從乾慧地乃至佛地。
若能分別不謬即不生叨濫破增上慢心也。
次明安忍強軟兩賊者。未入外凡之位內外
八風壞三乘行人出世善根。若能安忍則不
為所壞入乾慧地因發暖頂入性地也。次明
順道法愛不生者。三乘之人若入性地發善
有漏五陰所有善法功德智慧順道。若生法
愛即便頂墮不得進入忍法成世第一法發真
無滿也。若能不生法愛即不頂墮得入忍法
位成世第一法發真無漏。即是三乘之人同
見第一義諦。斷界內見思煩惱出三界火宅。
是為此乘從三界出到有餘涅槃住盡智無
生智運入無餘涅槃。故以十法成三乘者其
義顯也。三明料簡者。問曰。自有眾生值佛隨
聞一法即得道。或隨修一法門即入道。法華
經三界火宅諸子門外方索車。何畢悉具此
法乃成乘也。答曰。皆以往昔已修此十法成
根性也。問曰。三車門外今何得十法成乘從
界內而出。答曰。法華的據盡無生。三乘有為
無漏功德是究竟三乘能運入無餘涅槃。乃
是真乘既無無餘涅槃之可入。又不能運至
常住涅槃。則三乘之義不成。故索三車不得
也。今通明乘義有六種不同。一理乘。二教乘。
三行乘。四相似乘。五分證真實乘。六究竟乘。
一理乘者。三乘行人悉有四諦十二因緣六
度之理三乘根性不同也。二教乘者。即是佛
開三乘之教。三乘諸子以佛教門出三界苦。
亦名名字乘也。三觀行乘者。即是三乘之人
修五停心觀別相總相念處。乾慧地之觀行
也。故勝鬘經云。三乘初業不愚於法。意在此
也。四相似乘者。即是四善根人所得善有漏
五陰。五分證真實乘者。即是學智從發苦忍
真明無漏乃至非想第九無閡金剛三昧也。
六究竟乘者。即是無學智阿羅漢辟支佛佛
所得非想第九解脫道盡智無生智佛如實智
能運入無餘涅槃也。此即是三藏教折法觀。
通教體法觀十法成乘意在此也。但別教三
觀十法成乘明六種乘。義意不同。分別事繁。
問曰。佛法無量。何故的取此十法成三乘耶。
答曰。佛法雖復無量。必須取其正要。如諸小
乘經論大乘經論所明乘義。成者教門悉有
此十意分明也。但隨緣散說不聚一處。今採
經論撰十意以成乘義者。為欲令一家義學
禪坐之徒知佛法大小乘經論所明入道正意。
異外國外人各說一究竟道。末代時有師子
身內蟲法師禪師。云莊老教與佛教一種。若
作此解者。可將此十法比並。若彼明空具有
此意分明名義成就者。可許是同。若無此十
法或名義似同而研覈橫竪不通事理滯閡名
字有闕作義不成。豈得同也。今毘曇成實雖
是佛法小乘之論。明空入道。撿其論文即十
意宛然名義無閡申通佛法。小乘入道意轉
分明。況復大乘經論者乎。外人經書既無此
名義故。不可皆言同佛法也。第二明一心三
智但是一佛乘者。若觀因緣三諦。初心即得
一心三智。開佛知見名見佛性。即大乘也。此
則不復開三乘之別。故此經觀眾生品舍利
弗問天女云。汝於三乘為何志求。天女答言。
我為化三乘。如人入瞻蔔林唯嗅瞻蔔不嗅
餘香。入此室者唯聞大乘功德之香不樂聲
聞辟支佛功德香也。當知一心二智即是圓
教。般若波羅蜜即是大乘。故大品經會宗品
云。般若波羅蜜即是摩訶衍。摩訶衍即是般
若波羅蜜。般若波羅蜜摩訶衍無二無別。今
明一心三觀會成大乘者。大名不可思議。乘
以能運為義。一心三觀境智並是不思議法。
能運菩薩至於道場故名大乘。此須約六即
明圓教一佛乘。即是六種大乘義也。一明理
即大乘者。涅槃經云。一切眾生皆是大乘也。
二名字即大乘者。緣理即發大乘心也。三觀
行即大乘者。即是修不思議十法通達無閡
也。十法名如前說。今略明不思議十法成觀
行即者。一知不思議正因緣即是所觀境。如
前明一念眠心具一切夢法。譬一念無明具
一切法三諦之理不縱不橫。即其義也。此須
的取維摩訶彌勒言一切眾生即大涅槃即菩
提相。明此不思議因緣也。所以者何。中道第
一義諦非因緣。是無作四諦之因緣也。若言
涅槃即生死。一實諦即是苦因緣。若言生死
即涅槃。一實諦即是滅因緣。若言菩提即煩
惱。一實諦即是集因緣。若言煩惱即菩提。一
實諦即是道因緣也。是為知不思議世間出
世間正因緣也。二次明真正發心者。即是無
緣慈悲無作四弘誓願也。若無緣大慈觀生
死即涅槃煩惱即菩提。與眾生此滅道之樂。
名無緣大慈也。觀涅槃即生死菩提即煩惱。
欲拔眾生此虛妄之苦。名無緣大悲也。無作
四弘誓願者。知涅槃即生死。未度苦諦令度
苦諦也。知菩提即煩惱。未解集諦令解集諦
也。知煩惱即菩提。未安道諦令安道諦也。知
生死即涅槃。未得涅槃令得涅槃也。菩薩如
是慈悲誓願無緣無念而覆一切眾生。猶如
大雲不加功用如磁石吸鐵。是名真正菩提
心也。三明行菩薩道勤修止觀者。若知生死
即涅槃即是善修止也。若知煩惱即菩提即
是善修觀也。如陰陽調適萬物長成。若巧修
止觀即能一心具萬行也。問曰。以何為集。答
曰。依此經及涅槃經。無明愛一切煩惱為集
諦。業屬於苦。於今對義為便也。四明破諸法
遍者。若知生死即涅槃。即破分段變易二種
生死皆遍。若知煩惱即菩提。則破一切界內
界外煩惱遍也。譬如轉輪聖王能破一切強
敵亦不有所破。般若波羅蜜亦復如是。能破
一切法亦不有所破。五善知通塞者。知生死
即涅槃煩惱即菩提則一切皆通。知涅槃即
生死菩提即煩惱則一切皆塞也。六善修道
品者。觀十法界五陰生死即是法性五陰。法
性五陰即是性淨涅槃。即是四念處破八倒。
知涅槃即生死顯四枯也。知生死即涅槃顯
四榮也。知一實諦是見虛空佛性住大涅槃
也。因此四念處修正勤如意足根力覺道即
是道品善知識由是成正覺。亦是莊嚴雙樹。
是則煩惱即菩提。七對治助修諸波羅蜜者。
知菩提即是重惡煩惱。是以知生死即涅槃。
對治諸波羅蜜諸度法等侶助煩惱即菩提開
三解脫門。對治若成煩惱即菩提也。八善識
位次者。涅般即生死菩提即煩惱此是理即。
若知生死即涅槃煩惱即菩提。是為名字即。
因此觀行分明成五品弟子。即是觀行即。得
六根清淨名相似即成四十一地。即是分證
真實即。證妙覺果即是究竟即。若能善解此
之次位。即不起大乘增上慢大乘旃陀羅之
過罪也。九安忍成就者。若知生死即涅槃。即
不為陰界入境病患境業相境魔事境禪門境
二乘境菩薩境之所壞也。若知煩惱即菩提。
即不為煩惱境諸見境增上慢境之所壞。能
忍此無作苦集不為所壞者。此如大智論說
能忍成道事不動亦不退是心名薩埵也。十
順道法愛不生者。觀生死即涅槃。生一切諸
禪定三昧等功德。觀煩惱即菩提。生諸陀羅
尼門四無所畏十八不共法四無閡智一切種
智。於順道法不愛不著。是為觀行乘。四明相
似即大乘者。即是得六根清淨。如法華經說。
五分證真實即大乘者。即是初發心住乃至
等覺也。六明究竟即大乘者。即是妙覺地。如
法華經佛自住大乘如其所得法定慧力莊嚴
也。故大品經云。是乘從三界中出到薩婆若
中住。是乘不動不出。故理即大乘從發菩提
心成名字即觀行即相似即。即是乘從三界
出也。法華經云。乘此寶乘遊於四方。嬉戲快
樂直至道場。若得分證真實即住於十住開
佛知見。乘此寶乘遊東方。若住十行即是
示佛知見。乘此寶乘遊於南方。若住十迴
向即是悟佛知見。乘是寶乘遊於西方。若
住十地等覺即是入佛知見道。乘是寶乘遊
於北方。若住妙覺即是乘是寶乘直至道場。
名到薩婆若中住。理即大乘性如虛空。故云
是乘不動不出也。略明一心三觀成一佛乘
竟。第六約斷結釋淨名義者。三觀成淨名義
略為三。一明不思議斷結。二成淨名義。三攝
法。一明不思議斷結者。若言三觀定斷三諦
惑證三諦理。智斷德成就名為淨。無垢稱者
此同拙度之相。非此經所明不思議之斷惑
也。今明不思議之三觀。見不思議三諦之理。
不斷見思塵沙無明之惑。與三諦之理相應。
一心三觀之智不閡煩惱。煩惱不障一心三
觀之智。智不斷惑與理諦相應。即是不斷煩
惱而入涅槃。故此經云。不斷癡愛起於明脫。
菩薩住是解脫。能以須彌內於芥子。種種示
現也。問曰。何意決須不斷煩惱而入涅槃是
不思議解脫之相耶。答曰。須彌入芥子。小不
障大大不閡小。故云不思議耳。今有煩惱
結惑不障智慧涅槃。智慧涅槃不閡煩惱結
惑。乃名不可思議。若其無惑有智而入涅槃
稱不思議者。今即反難亦應無小有大論不
思議也。二用三觀釋毘摩羅詰栗致為淨無
垢稱義者。淨名居士因緣所生之心三諦之
理性常皎然。目之為淨。不斷三諦惑障能起
一心三觀三智之明脫。明脫雖處三惑之內。
不為三惑所染。故稱無垢。一心三智會三諦
之理。大用無方稱機而化故名為稱。故云淨
無垢稱也。三明三觀攝一切法。三觀既攝一
切法。淨無垢稱亦攝一切法也。所言攝一切
法者。略明攝七種法也。一攝理。二攝結業。三
攝依正報。四攝智。五攝行。六攝位。七攝教。
此七法攝一切佛法。罄無不收。是故若能善
解三觀通達淨無垢之名。則解一切佛法無
滯閡也。第七三觀通此經文者即為三意。一
釋室外。二釋室內。三釋出室。一釋室外。三
觀成佛國因果之義。已如明宗所說。此是釋
佛國品也。次折體二種入空可以釋方便品
訶諸國王長者也。體假入空第二觀釋弟子
品。訶十弟子之意正在此也。次第三中道第
一義觀釋菩薩品。訶四大菩薩也。二明入室
六品。若問疾品淨名空室以疾而臥。即表中
道第一義諦觀相應修智之果。依常寂國現
空室相也。慰喻有疾菩薩自調伏其心者。即
是用三觀慰喻有疾菩薩。有疾菩薩亦用三
觀已調三諦之惑疾也。不思議解脫品即是
等三觀修智之果住於正道。雙照二諦。種種
示現。次釋觀眾生品者。即是正用初觀釋也。
次釋佛道品者。即是第二觀釋也。次釋入不
二法門者。即是用第三觀釋也。次釋香積品
者。還用第三觀雙照二諦垢淨俱遊釋也。問
曰。室內既正明不思議義。何得約別相三觀
以通諸品也。答曰。經文一往似約別相三觀
而說。細尋意趣。悉通入一心中道也。三出室。
菩薩行品見阿閦佛品者即用三觀通釋佛國
因果。同前佛國之意也。次釋法供養屬累二
品。流通分是流通室內室外三觀折伏抑訶
之意耳。
維摩經玄疏卷第二


維摩經玄疏卷第三

天台山修禪寺沙門智顗撰

第三明四教分別者。前明三觀釋淨無垢稱
約理智無惑。智能稱理稱緣故受淨無垢稱
之號。但以眾生機緣不同。致有頓漸之異不
定祕蜜之殊。是以古今諸師各為理釋。今所
立義意異前規。故無言之理悉檀赴緣而巧
說略撰四教。以暢其宗用通毘摩羅詰之名。
若能達斯旨者。非但此經文義皎然。漸頓不
定祕蜜之蹤皆無滯也。今明此義略開七重。

　第一釋四教名　第二辨所詮　第三約位
分別　第四明權實　第五對觀心　第六
通諸經論　第七銷此經文

第一釋四教名者即為四意。一釋三藏教名。
二釋通教名。三釋別教名。四釋圓教名。第一
釋三藏教名者。此教明因緣生滅四聖諦理。
正教小乘傍化菩薩。所言三藏者。一修多羅
藏。二毘尼藏。三阿毘曇藏。一修多羅藏者。修
多羅此或言無翻。或言有翻者亦有多家不
同。而多用法本為翻。所謂出世言教之本故
云法本。即是四阿含經也。二毘尼藏者。此翻
言滅。佛說作無作戒滅身口之惡。是故云滅。
即是八十誦律也(因從果得名也)。三阿毘曇藏者。阿
毘曇此翻言無比法。聖人智慧分別法義戒
定無比故云無比法。若佛自分別法相義。若
弟子分別法相。皆名阿毘曇也。此之三法通
名藏者。藏以含藏為義。但解者不同。有言文
能含理故名為藏。有言理能含文故名為藏。
今言三法之名各是一句。三名各含文理故
名藏也。阿含即是定藏故云次第求也。毘尼
即是戒藏故云因緣求也。阿毘曇即是慧藏
故云性相求也。此教的屬小乘。故法華云。貪
著小乘三藏學者。第二釋通教名。通者同也。
三乘同稟故名為通。此教明因緣即空無生
四真諦理。是摩訶衍教之初門也。正為菩薩
傍兼二乘故。大品經勸學品明欲學三乘悉
教當學般若。所言通者乃有多塗略出八義。
一教通。二理通。三智通。四斷通。五行通。六
位通。七因通。八果通。教通者。三乘同稟幻化
即空之教也。理通者。同是遍真之理也。智通
者。同得巧度一切智也。斷通者。界內惑斷同
也。行通者。見思無漏行同也。位通者。從乾慧
地乃至辟支佛地位皆同也。因通者。九無閡
同也。果通者。九解脫二種涅槃之果同也。通
義有八。而但名通教者。若不因通教則不知
理通乃至成通果也。故諸大乘方等及諸般
若有二乘得道者。皆同稟此教也。第三釋別
教名者。別者不共之名也。此教不共二乘人
說但教菩薩故名別教。此教正明因緣假名
無量四聖諦理。的化菩薩不涉二乘。所言別
者義乃多塗略出八意。一教別。二理別。三智
別。四斷別。五行別。六位別。七因別。八果別。
故名別教。教別者說恒沙佛法但為菩薩也。
理別者藏識有恒沙俗諦之理也。智別者道
種智也。斷別者恒沙無知界外見思無明斷
也。行別者菩薩歷劫修自行化他之行也。位
別者三十心伏無明是賢位十地發真斷無明
是聖位也。因別者無閡金剛因也。果別者
解脫大涅槃四德果也。別義有八而但名別
教者。若不因別教則不知別理乃至得別
果也。問曰。何故不說為不共教而作別教
之名。答曰。大智論明大共般若。即是不共二
乘人說。如不思議經。今明別教如說方等大
品。二乘共聞說。而別教菩薩兼欲簡非圓教
別雖異通猶未圓也。第四釋圓教者。圓以不
偏為義。此教明不思議因緣中道實相之理。
事理具足不偏不別。但化最上利根大士故
名圓教也。所言圓教者義乃多塗略說有八。
一教圓。二理圓。三智圓。四斷圓。五行圓。六
位圓。七因圓。八果圓。教圓者直說一實諦言
教不偏也。理圓者一實即法界海理不偏也。
智圓者一切種智也。斷圓者五住圓斷也。行
圓者一行一切行也。位圓者從初一地具足
諸地功德也。因圓者雙照二諦自然流入也。
果圓者妙覺不思議三德之果不縱不橫也。圓
義有八而但名圓教者。若不因圓教則不知
圓理乃至得成圓果也。問曰。四教出何經論。
答曰。四教散在諸經論。無處而不明也。如上
引法華經所明貪著小乘三藏學者。成實論
云。故我正欲論三藏中實義。豈非三藏教也。
大品經勸學品勸三乘同學般若。中論云。得
諸法實相有三種人。豈非通教也。無量義經
云。摩訶般若華嚴海空宣說菩薩歷劫修行。
大智論云。般若有二種。一者共二乘說。二不
共二乘說。如此等經論豈非別教也。華嚴經
明圓滿修多羅。此經明一念知一切法即是
坐道場。大品經具足品云。一心具萬行。法華
經云。合掌以敬心欲聞具足道。涅槃經云。是
大涅槃名諸佛法界。大智論云。三智其實一
心得。如此等諸經論豈非並明圓教也。是義
在下。自當分明。問曰。四教之文乃當散在經
論。而未見一處經論聚明。答曰。雖復無的四
教名目。今映傍大乘經論立四教名義者。如
大涅槃經明四不可說。有因緣故亦可得說
四種之說以化前緣。即是四教也。大涅槃經
明四番轉四諦法輪。即是四教之意也。法華
經明三草二木一地所生。即是四教意也。中
論破諸異執。既說因緣所生四句通佛四說。
即是四教之意也。如此等四種說法隨機利
物。即是四教義皆是四教之異名耳。問曰。法
華經云。佛平等說如一味雨。何曾定有四說之
殊。答曰。上來處處引四不可說有因緣故亦
可得說。尚未曾定有一說。何曾定有四教耶。
但以眾生有四種根性不同。所謂下中上上
上四根不同。致感四說四教之殊。即是法華
經明三草二木一地所生之譬譬此四根也。
故此經云。佛以一音演說法。眾生隨類各得
解者。即是四根異解佛教不同也。但諸經明
義不同。自有異說異解一解一說異解一說
一解無說無解。故此經云。其說法者無說無
示。其聽法者無聞無得。若達此意四教點空
立義何所疑哉。問曰。四教義與地論人四宗
義同不。答曰。若人問言四諦與四大同不此
云何。答今不依四宗立四教者。意乃多塗略
出三妨。一四宗名義言方似滯。二細尋研覈。
立名作義似如不便。三四宗名義雖言富博。
一家往望攝佛教門。猶有所闕。一四宗名義
言方似滯者。彼不依四不可說。用四悉檀說
則成滯也。二細尋研覈名義似如不便者。彼
之四宗毘曇明見有得通可許。因緣為宗。三
假是世諦。見世諦未得道。何得以假名為宗。
成論明見空得道。何不以空宗也。且大智論
明三藏教有三門得道。空是第二門無假名
門也。又大智論彈方廣人取十諭。說一切法
不生不滅失般若意。豈得幻化為不真宗也。
今諮曰。不真宗即是通教。真宗即是通宗者。
宗則通真不真。不真何得沒宗而用教。真宗
何意無教而立宗。宗若無教何得知真耶。答
曰。楞伽經云。說通教童矇宗通教菩薩。故以
真為通宗也。又諮曰。若爾前因緣假名不真。
皆是教童矇。不應立宗名也。如是覆却竝決
意。謂立四宗名似如不便也。今言四教者。佛
從初得道至大涅槃。顯示一切法門無非言
教也。三四宗明義。若比古今實為富博。一家
往望攝佛法意。猶大有所闕。今採諸經論立
四教義。一教各有四門。四教合有十六門。即
是十六宗明義也。彼因緣假名兩宗似此所
明三藏教有空二門相參猶闕昆勒門及非有
非空門也。彼不真宗明如幻化。似與此通教
有門相參。餘三門彼所不明。彼真宗似與此
別教有門相參。三門彼所不明。是則四宗明義
但得與三教四門相參。圓教四門彼所不明。四
教猶有十二門。彼四宗所不明也。又護身法
師用五宗明義。四宗如前。長立法界宗。似與
此圓教有門相參。四教猶有十一門。彼所不
明也。耆闍法師用六宗明義。三宗似與此三
門相參。如上分別。彼真宗與此通教空門相
參。彼常宗似與此別教有門相參。彼圓宗似
與此圓教有門相參。此四教猶有十門。彼六
宗所不明也。故知四宗五宗六宗雖言古今
已來明義富博。今家往望攝佛教門猶有所
闕也。所以前明四悉檀義者。正是述一家通
教說法與古今說法運用不同也。前明三觀
竪破諸法略為數十番。次此下明四教所詮
約諸教立義。其尋覽者則知與諸禪師及三
論師破義及立義意不同也。問曰。四教遍通
眾經。何得的用通此經也。答曰。今撰四教義
遍通諸經別有大本。略撮其要通此經文者。
正言此經具明四教入道。故須知大意也。但
諸師多採經通論。致令晚生。皆謂論富經貧。
今採經論通經意。欲令後生知經富論貧也。
敬重大乘真佛所說功德無量是入道正因。
輕經重論甚可傷也。第二辨所詮者。夫教是
能詮。理是所詮。故因理設教。由教顯理。即理
非教。即教非理。離理無教。離教無理。故思益
經云。菩提之中無文字。文字之中亦無菩提。
離菩提無文字。離文字無菩提。以離菩提無
文字故約理而施教。離文字無菩提故施教
即能顯理。是則教為能詮理為所詮意在於
此。所言理者即是諦也。今約諦明理。由理起
教。教能詮理。教是能詮。理是所詮。就所詮義
略為四意。一約四諦理明所詮。二約三諦理
明所詮。三明二諦理明所詮。四約一諦理明
所詮。第一約四諦明所詮者即為三意。一明
所詮四諦理。二明能詮教。三明約經論。一明
所詮四諦理者有四種四諦。一生滅四諦。二
無生四諦。三無量四諦。四無作四諦。大意出
大涅槃經。二明能詮教者。即是四教能詮四
種四諦理也。即為四。一三藏教詮生滅四諦
理。二明通教詮無生四真諦理。三明別教詮
無量四諦理。四明圓教詮無作四諦理也。三
明對經論者即為二意。一對經二對論。一對
經者。若華嚴經多明別圓兩教詮無量無作
二種四諦理。聲聞經但明三藏教詮生滅四
諦理。大集方等及此經明四教詮四種四諦
理。摩訶般若多明三教詮三種四諦理。法華
經但說圓經詮無作四諦理。大涅槃明四教
詮四種四諦理也。二明對論者。若別通經論
類經可知。若通申經論如中論破一切內外
顛倒執諍竟。外人問曰。若一切世間皆空無
所有者。即應無生無滅。以無生滅故則無四
諦四沙門果三寶。若受空法。有如此等過。論
主答曰。汝今實不能知空空因緣。諸佛依二
諦為眾生說法。若不知二諦則不知真佛法。
以有空義故則一切法得成。若無空義者。一
切法則不成。一切法成者有四諦四沙門果
三寶也。今釋此語論主破執見既盡明有四
諦四沙門果三寶者。即是申摩訶衍教三種
四諦三種四沙門果三種三寶也。問曰。云何
得知。答曰。論主說偈故知有也。偈云。因緣所
生法我說即是空。此偈申通教大乘詮無生
四諦四沙門果三寶也。偈云亦名為假名。即
是申別教大乘詮無量四聖諦四沙門果三寶
也。偈云亦名中道義。即是圓教大乘詮無作
四實諦四沙門果三寶也。破申之意大乘三
教祇用一偈。作論之功妙在於此。次後說兩
品。初品云。問曰。已知摩訶衍入第一義。今欲
聞聲聞經入第一義。論主具明生滅十二因
緣。破六十二見入第一義。即是為鈍根聲聞
弟子說因緣生滅相。生滅因緣即是生滅四
諦四沙門果三寶也。中論前申摩訶衍通別
圓三教三種四諦四沙門果三寶。後兩品申
三藏生滅四諦四沙門果三寶者。以後世人
根轉鈍。應須還用此教。是則中論文略而義
富。申佛四教既明詮於四諦之理已顯故言
有四諦也。乃是如意殊論非唼水殊論也。若
不解此義。單複織假未知。若為通經四假通
經意終難見也。第二約三諦明四教所詮之
理者即為三意。一明三諦所詮理。二明能詮
四教。三約經論。一明三諦所詮理者。三諦名
義具出瓔珞仁王兩經。經云。一有諦二無諦
三中道第一義諦。有諦者。如世人心所見理
名為有諦。亦名俗諦。無諦者。出世人心所見
理名為無諦。亦名真諦。中道第一義諦者。諸
佛菩薩之所見理名中道第一義諦。亦名一
實諦。故大涅槃經云。凡夫者有。二乘者無。諸
佛菩薩不有不無。三諦義至釋入不二法門
品當略明也。二明能詮四教者即為四。一三
藏教但詮二諦理。所以稟教之流不聞佛性
常住涅槃。二通教亦但詮二諦理。所以稟教
之流亦不聞佛性常住涅槃。三乘猶存灰斷
之果也。三別教別詮三諦理。所以稟教之流
三十心但成二觀二智方便。登地方乃見佛性
入法流也。四圓教圓詮三諦。稟教之流初心
即開佛知見。自然流入薩婆若海也。三明對
經論者。華嚴但詮假名俗諦中道。又解云。華
嚴教詮別三諦一心。三藏漸教詮真俗二諦。
方等大乘之教詮三諦。一往同華嚴。摩訶般
若亦具詮三諦。一往同華嚴。法華但詮一心
三諦。涅槃備詮三諦。一往亦同華嚴也。諸論
隨經類之可知。中論偈云。因緣所生法我說
即是空。此即詮真諦。亦名為假名即詮俗諦
也。亦名中道義即詮中道第一義諦也。此偈
即是申摩訶衍詮三諦理。若下兩品明聲聞
經入第一義。此即是別申三藏。教詮二諦理
也。第三約二諦明所詮者亦為三意。一正明
所詮理。二明能詮教。三約經論。一明所詮理
者即是二諦理也。二諦有二種。一者理外二
諦。二者理內二諦。若真諦非佛性即是理外
之二諦。真諦即佛性即是理內之二諦也。一
理外二諦有二種。一者不即二諦生滅二諦
也。二者相即二諦無生二諦也。故大品經云。
即色是空非色滅空。色滅方空是不即二諦。
即色是空相即二諦也。二明理內二諦亦有
二種。一不即二諦。二相即二諦。不即二諦
即是無量二諦。故大涅槃經云。分別世諦
有無量相。第一義諦有無量相。非諸聲聞
緣覺所知也。二相即二諦無作二諦也。二明
能詮四教者。若三藏教詮於理外不即二諦。
若通教詮於理外相即二諦。別教詮於理內
不即二諦。圓教詮於理內相即二諦也。三對
經論者。華嚴經詮理內二種二諦。三藏教詮
理外不即之二諦。方等大乘詮理內理外四
種二諦。摩訶般若詮理外相即二諦理內二
種二諦。法華經但詮理內相即二諦。涅槃經
通詮理內理外四種二諦。諸論通經類之可
解。中論偈云。因緣所生法我說即是空。此申
理外相即之二諦。亦名為假名亦名中道義。
此申理內不相即相即之二諦。後兩品明聲
聞入第一義。即是申三藏教詮理外不相即
二諦也。第四約一諦理明所詮者亦為三意。
一者正明所詮理。二明能詮教。三約經論。一
明所詮理者即是一諦理也。何等名為一諦。
諦名審實。審實之法即是不二。豈是三諦。二
諦皆名審實。今明真俗說為諦者。但是方便
實非諦也。故涅槃經云。所言二諦其實是一。
如來方便為化眾生故說為二。譬如日月不
轉醉人見轉。當知唯有不轉之日。不醉之人
同見。豈別有迴轉之日。若實有轉日者。不醉
之人亦應竝見也。一諦如真日。二諦如轉日。
真日審實可名一諦。轉日不實何有二諦。方
便說二。實義不成故非諦也。今以此一實諦
為所詮之理也。二明能詮之教者。若藏教通
教正是煩惱惡酒未吐。唯詮轉日說有二諦。
不能詮一實諦也。若別教詮一實諦。如離轉
日有不轉日。圓教詮一實諦。轉日即不轉日
也。三對經論者。若華嚴教詮真俗即一實諦。
帶不即之方便。若三藏教一向不詮一實諦
也。若方等教詮一實諦同華嚴。摩訶般若教
詮一實亦同華嚴。故無量義經云。佛成道以
來四十餘年未顯真實。今謂何有不說實諦。
但或時赴緣開二諦三諦不即一諦之方便。
所覆法華教詮一實諦。無復不即之方便。但
論一切即一實諦也。故法華經說。二萬億日
月燈明佛。皆云諸法實相義已為汝等說。今
佛放光明助發實相義。諸佛法久後要當說
真實。正直捨方便但說無上道。若涅槃經同
方等通釋。入佛性為異。諸論隨經類之可解。
如中論偈云亦名中道義。此即是申一實諦
之教也。故青目釋云。遮二邊故名為中道。即
是遮因緣空邊假邊。非此二邊則非真俗二
諦名一實諦也。故大涅槃經云。一實諦者則
無二也。又云。無二之性即是實性。無二之性
即是入不二法門。又一實諦者即是不生不
生不生不生不可說故。淨名居士默然杜口。
文殊稱歎意在此也。第三約四教位分別淨
無垢稱位者即為五意。一約三藏教明淨無
垢稱義。二約通教明淨無垢稱義。三約別教
明淨無垢稱義。四約圓教明淨無垢稱義。五
約五味譬以結成。第一約三藏教明位釋淨
無垢稱義者。尋佛三藏教赴緣多塗。言其正
要不出四門入道一有門二空門三有無門
四非有非無門。今正用毘曇有門以判位也。
三門明菩薩義既不度。豈可繆論。今約有門
釋淨無垢稱義即為三意。一明開三乘。二略
明三藏教辨菩薩位。三釋淨無垢稱名。第一
略明開三乘者。佛於生生不可說非三之理
用四悉檀。約苦集道開三乘教門。赴三種行
人之根緣。令同得滅諦涅槃也。故法華經云。
為求聲聞者說應四諦法。度生老病死究竟
涅槃。為求辟支佛者說應十二因緣法。為求
菩薩者說應六波羅蜜法。令得三菩提成一
切種智。若聲聞小乘教門苦諦為初觀四諦
入道。發真無漏斷正使盡。位登羅漢具足三
明及八解脫。既無慈悲度物。現身而入涅槃。
故大智論說。如麞在獵圍。驚怖跳出都不顧
群。今不約此判淨名位也。若緣覺中乘教門
集諦為初觀十二因緣。發真無漏斷三界結
盡。侵除習氣具足三明及八解脫。雖有少慈
悲不能度物。亦於一世即入涅槃。故智度論
云。如鹿在獵圍。驚跳自出雖顧𥄝群怖不停
待。今亦不就此判淨名位。若菩薩大乘慈悲
弘誓不捨眾生。為物心大教門。以道諦為初
修行六度。化一切眾生共出三界。至成佛果
利益功圓方入涅槃。故大智論云。如大香象
在於獵圍。雖遭刀箭擁群共出。此是大士位
懷。故須約此判淨名位也。第二明三藏教菩
薩位者略為七。一發菩提心。二行菩薩道。三
種三十二相業。四六度成滿。五一生補處。六
生兜率陀天。七八相成道。一明發菩提心者。
如釋迦牟尼菩薩。於過去世為陶師。值前釋
迦牟尼佛。供養彼佛已即發菩提心。願未來
得作佛時還名釋迦。時佛可其願也。問曰。何
名發菩提心。答曰。緣生滅四諦起慈悲四弘
誓願即是發菩提心也。二明行菩薩行者。即
是三阿僧祇劫行六度也。從過去釋迦牟尼
佛至罽那尸棄佛名一阿僧祇劫。從此常離
女人身。爾時不自知我當作佛不作佛。今謂
是五停心別相總相四念處觀用此觀心修波
羅蜜也。爾時未發煖解而有慈悲誓願。安撫
生死心無怯弱。故能壞女人業常受男子身
也。爾時未發煖解位在外凡。故不自知己身
當作佛也。次明從罽那尸棄佛至然燈佛為
二阿僧祇劫。是時菩薩用七莖蓮華供養然
燈佛。敷鹿皮衣布髮掩泥。時然燈佛便授其
記。汝於來世當得作佛名釋迦牟尼。爾時菩
薩雖自知我必作佛。而口不稱我當作佛。今
謂得煖法智慧修六波羅蜜也。次明從然燈
佛至毘婆尸佛為第三阿僧祇劫滿。是時菩
薩內心了了自知作佛。口自發言無所畏難。
我於來世當得作佛。今謂此是頂法智慧行
六波羅蜜也。三明過三阿僧祇劫種三十二
相業者。今謂此是入下忍之位。用此忍智修
行六度成百福德。用百福德成一相。如是百
劫成三十二相之業因也。四明六波羅蜜滿
者。菩薩一切能施乃至不惜身命。如尸毘王
以身施鴿心不悔恨。是為檀滿。尸波羅蜜滿
者。持戒不惜身命。如須摩提王。精進持戒常
依實語。赴鹿足王就死。是為尸羅滿。羼提波
羅蜜滿者。菩薩忍辱不惜身命。如羼提比丘。
為歌利王割截心生慈忍。發誓身復名羼提
滿。毘梨耶波羅蜜滿者。精進不惜身命。如大
施太子。為國民入海採寶得如意珠。海神因
其寢臥盜珠還海。太子發誓抒海水。為眾生
求珠。困苦垂命心無懈退。名精進滿。禪波羅
蜜滿者。菩薩具足禪定。於外道禪定出入自
在。如尚闍梨仙人。坐禪時無出入息。鳥於髻
上生子慈悲不動。乃至鳥子飛出。是名禪滿。
般若波羅蜜滿者。菩薩大心分別。如劬頻婆
羅門大臣。分閻浮大地為七分。若干大城小
城聚落分作七分。般若波羅蜜亦如是。此為
菩薩六波羅蜜滿。今謂由是下忍智慧能調
伏諸根滿足六度也。五住一生補處者。即是
釋迦菩薩生迦葉佛所作補處弟子。淨持禁
戒行諸功德。迦葉佛授記。次當作佛。今謂此
猶是中忍之位也。六明生兜率陀天者。捨閻
浮提報上生此天為諸天師。在於彼天修八
勝處。今謂此猶是中忍之位也。問曰。菩薩何
意初發心伏結而不斷也。答曰。若斷結即不
得受生化物。菩薩觀無常伏結。令諸煩惱脂
消。用清淨心修行六度令諸功德肥也。七明
下生成道者。即是三藏教明八相成菩提道
也。所言八相成道者。一從兜率陀天下。二託
胎。三出生。四出家。五降魔。六成道。七轉法
輪。八入涅槃也。問曰。所明三藏教阿毘曇有
門說菩薩義。為是佛說。為是佛去世後諸聲
聞弟子說耶。答曰。亦有是佛說。多有是諸羅
漢作毘婆沙說也。問曰。若是佛說。此則可信。
若諸羅漢所說。云何可信。答曰。諸羅漢既是
聖人。採佛三藏教意明菩薩義。何容頓乖僻
也。問曰。若爾智度論何意從始至終一一彈
破。答曰。龍樹為欲申摩訶衍明菩薩義。以大
破小。皆可破也。問曰。龍樹訶云。是迦旃延弟
子於小乘經有失。何況解菩薩義。答曰。舍利
弗佛在世時分別法相猶尚有失。何況佛去
世後諸羅漢也。雖然影傍猶差今時凡夫也。
第三約三藏教位釋淨無垢稱義者。正在中
忍補處之位也。六度之道即是淨義。所以者
何。三種藥中無三種病。六度是道諦是淨義。
故法華經云。又見佛子修種種行求無上慧
為說淨道也。維摩大士六度行成。即是淨義
無六蔽垢。故言無垢。以相似解內稱生滅四
諦之理外稱根緣。助釋迦如來顯三乘之教。
故云淨無垢稱也。是以方便品現疾。為國王
長者說無常苦空無我不淨之法。訶責諸人
勸求佛果。意在此也。問曰。維摩析挫聲聞彈
訶菩薩。此是不思議之位行。何得用聲聞經
所明菩薩之位挍量。答曰。住不思議解脫菩
薩能種種示現。豈不能現聲聞經所明菩薩
之像輔釋迦而弘化也。問曰。何故化國王長
者而示三藏菩薩之形說法。訶聲聞菩薩即
現摩訶衍不思議之言教。答曰。凡俗界內結
業未除。故說生滅四諦。此正是對治。羅漢菩
薩界內因疾已除。但迷不思議三諦之理。是
故說三種四諦以折聲聞。說無作四實諦訶
菩薩也。第二約通教辨位釋淨無垢稱位者。
此教既詮因緣即空之理。三乘同稟契理證
真必有淺深。故須判位也。通教入道亦具四
門。今約空門以辨位也。亦為三意。一略明約
通教開三乘。二略明通教菩薩位。三釋淨無
垢稱義。第一略明約通教開三乘者。三乘之
人同稟通教見第一義。第一義者即是無分
別之真諦理。而分別說三乘者。聲聞從聞生
解。總相體假入空。智慧力弱但斷正使。緣覺
福德利根生無佛世。自然體假發真為異。又
解。緣覺利根能少別相體假入空。發真無漏
斷三界結侵除習氣也。三菩薩乘者。菩薩修
總相別相智慧體因緣即空。起大悲誓願修
諸法門。若見第一義斷界內煩惱。用誓願扶
習還生三界。遊戲神通成就眾生淨佛國土
也。故中論云。諸佛以甘露味教化眾生。諸法
實相是真甘露味也。若得諸法實相滅諸煩
惱名聲聞乘。若生大悲發無上意名為大乘。
若佛滅後時世無佛因遠離生智名辟支佛
乘。第二明通教三乘位者即為二意。一明三乘
共十地。二簡名別位通。一明三乘共行十地
位者即為二意。一標名二略解釋。一標名者。
一乾慧地。二性地。三八人地。四見地。五薄地。
六離欲地。七已辦地。八辟支佛地。九菩薩地。
十佛地。故大品云。菩薩從初乾慧地至菩薩
地。皆行皆學而不取證佛地亦學亦證。故言
三乘通位也。二略解釋者。乾慧地即是三乘
初心通名乾慧地也。此是三賢之位。一五停
心。二別相念處。三總相念處。此三通名外凡。
乾慧地也。問曰。若爾與三藏教明三賢有何
異。答曰。一往名同。拙巧兩度已如前三觀分
別。豈得不異也。問曰。三乘人同觀第一義諦。
亦應同破八倒同見佛性。何得言通教入二
涅槃耶。答曰。破八倒是一往之言。分別有四
種不同。一破八倒不結枯榮。是則通別圓未
可定判也。二破八倒結成四枯。多屬通教。三
破八倒結四榮。定成別教。四破八倒雙結枯
榮。即是圓教。今明破八倒。用淨名訶迦旃延。
破三藏五義說摩訶衍五義。即結成四枯。故
彼諸比丘心得解脫。一往屬通教意也。二明
性地者。若因總相念處初發善有漏五陰名
為煖法。增進初中後心入頂法忍法世第一
法。皆名為性地內凡。俱伏界內見惑也。三明
八人地者。即是三乘信法二種行人巧觀發
真在無間三昧。十五心八忍之位也。四明見
地者。即是三乘同見第一義無生四諦之理。
同斷見惑三結及八十八使盡也。五薄地者。
體愛假即真發六品無閡。斷欲界六品證第
六解脫。欲界煩惱薄也。六離欲地者。即是
三乘之人體愛假即真斷欲界五下分結盡。
離欲界煩惱也。七已辨地。即是三乘之人體
色無色愛即真發真無漏。斷五上分結七十
二品盡也。斷三界惑究竟故言已辨地也。八
辟支佛地者。緣覺菩薩發真無漏。功德力大
故能侵除習也。九菩薩地者。從空入假觀行
純熟道觀雙流深觀二諦。進斷習氣及色心
無知。得法眼道種智。遊戲神通淨佛國土。學
佛十力四無所畏大慈悲等一切佛法。斷習
氣將盡也。十佛地者。大功德力資智慧得一
念相應慧。照窮真俗一切界內習氣究竟盡
也。故智度論云。聲聞智慧力弱如小火燒木。
雖然猶有炭在。緣覺智慧力勝如大火燒木。
木然炭盡餘有灰在。諸佛智慧力大如劫燒
火。炭灰俱盡亦如兔馬象三獸渡河之諭也。
問曰。菩薩佛地名異二乘。何得言通耶。答曰。
名雖有異同是無學應供。得二涅槃共歸灰
斷。證果是一名義不殊。是則名義究竟俱同
也。二明名別位通者即為二意。一約前三乘
共十地菩薩別立忍名。二用別教名名別而
義通。一約三乘共行十地為菩薩別立忍名
者。大智論云。乾慧地於菩薩法名為伏忍。性
地於菩薩法名為順忍。八人地於菩薩法名
無生法名。見地於菩薩法名無生法忍果。薄
地於菩薩法名離欲清淨。離欲地於菩薩法
名遊戲神通。已辨地於聲聞經說名為佛地。
辟支佛地乃至佛地如前分別。問曰。何意於
菩薩法中別立伏忍等別名。答曰。觀理雖同。
方便修行化他求佛果有異。故於菩薩法別
立伏忍等別名也。分別其相具在四教大本。
二明用別教名名別而義通者。即是三乘同
觀第一義諦之理。菩薩用別教十信三十心
十地名辨位也。乾慧地伏忍立名。十信別名。
性地柔順忍立十住十行十迴向名。八人地
見地即是得無生忍立歡喜地名。故大品經
云。須陀洹智斷是菩薩無生法忍。薄地向果。
向即離垢地。果即明地也。故大品經云。斯陀
含智斷是菩薩無生法忍。阿那含地向果。向
即是炎地果即是難勝地。故大品經云。阿那
含智斷是菩薩無生法忍。羅漢地向果。向是
現前地果是遠行地。故大品經云。阿羅漢智
斷是菩薩無生法忍。辟支佛地即是第八不
動地侵除習氣也。故大品經云。辟支佛智斷
是菩薩無生法忍。菩薩地即是九善慧地十
法雲地。當知如佛。佛地如前說。坐道場時一
念相應慧斷一切習氣盡者。所謂煩惱障法
障之習氣也。化一切有緣眾生竟入無餘涅
槃。如薪盡火滅。八相成道如前說。是則用別
教名辨位。名異而義同。猶屬通教。明菩薩位
也。問曰。從初地至七地對四果出何經論。答
曰。諸經論非不對當。但高下不同。古今法師
對當亦多殊異。所以然者。或云見地止對初
地。此如今所用。或取三地併對見地。仁王經
明四地併對見地。此則難可定依。但通教見
地本是無間之道不出觀證須陀洹。豈得從
初地斷見乃至三地或云四地也。若別教明
斷別惑不若二乘。如此明義或當有之。又或
言。六地斷結羅漢齊。或云七地名阿羅漢。此
難定執。前後兩果經論明義既不定。其間二
果以意可知。既不可定依。今用義推作此對
位。雖一往小便終不可執也。第三約通教明
位釋淨無垢稱義者。大士位在補處。真諦之
理性自皎然名之為淨。界內二障正惑已盡
習氣微薄。故名無垢。智慧內與真諦相應。外
能稱三乘根性。神通說法。故云稱也。是則略
辨通教大士受淨無垢稱之名。所以須示現
此菩薩之像者。用此形聲託疾。為國王長者
說如夢幻之法勸求菩提。又破三藏教三乘
封守拙度之迷僻也。若尋什師生肇注維摩
經同用此意。梁陳諸大法師講此經文判菩
薩位。厝意高下雖小不同。今家往望皆併是
用通教意釋此經耳。第三約別教明位釋無
垢稱義者。此教通詮假名如如來藏佛性之
理。菩薩稟此教門修(行得)證。從淺至深故須明
位。此別教入道亦有四門。今但約空有門明
行位也。如大涅槃經云。第一義空名為佛性。
智者見空及與不空。聲聞辟支佛但見於空
不見不空。不空者即佛性也。就此即為三意。
一明經論辨別教不同。二略明別教位。三約
別教釋淨無垢稱義。第一經論辨別教菩薩
位不同者。尋別教正明因緣假名恒沙佛法
真如佛性之理。菩薩稟此教觀三諦理。歷劫
修行斷恒沙無知別見思惑。欲見佛性求常
住四德涅槃。今明別位不同略為三意。一者
諸經明位數不同。二斷伏高下不同。三對法
門不同。一諸經明位數不同者。如華嚴經。三
十心十地佛地但有四十一位。瓔珞經明有
五十二位。仁王經明五十一位。新翻金光明
勝天王般若及大品經但明十地佛地不開三
十心。大涅槃經明五行十功德義。推以開三
十心十地也。諸論明地位多小不同。悉是約
經故爾。二明斷伏高下不同者。二十心斷界
內結高下不同。十地斷界外見思對位有異
也。具在四教大本。三明法門有異者。如華嚴
經十波羅蜜對十行。新翻金光明經用十波
羅蜜對十地。如此等諸經約位對諸法門多
不同也。問曰。何意別教明位經論辨數對法
門不同耶。答曰。別教約界外辨十地位行斷
伏對諸法門悉檀方便隨機接引。是以多不
定也。第二略明別教菩薩位者。今約瓔珞經
明有七種位。一十信。二十住。三十行。四十迴
向。五十地。六等覺地。七妙覺地。一十信位
者。十信名義具在大本。今明別教菩薩信因
緣佛性常住三寶。知無量無作四諦。起慈悲
四弘誓願。天魔外道二乘所不能阻。名為信
心。若望涅槃經明五行。即是戒聖行定聖行。
修生滅四諦慧聖行伏界內見惑。即是十信
心位也。問曰。別教菩薩既緣無量無作四諦
發菩提心。何故修生滅四諦觀也。答曰。別教
菩薩初心雖信無量無作四諦之理。而界內
煩惱障重。必須前斷此惑。故先修生滅四諦
以調心也。二明十住位者。即是習種性十解
位也。入理般若名為住。所言入理者。直入偏
真似入圓真理也。若望大涅槃經。正是修無
生四真諦觀。今明此十住皆是修體假入空
觀發偏真之慧。斷界內見思得一切智慧眼。
生相似中道之解。即是別教煖法位也。三明
十行位者即是性種性。前明十住既得入理。
今從理起行學十波羅蜜故名十行。望大涅
槃經。即是修無量四諦觀門。今明十行修從
空入假觀。斷恒沙無知得道種智法眼。界內
正使已盡。相似中道之解漸更分明。即是別
教頂法位也。四明十迴向位者即是道種性。
解行心合迴因向果順入法界故名迴向。望
大涅槃經。應是修無作四諦觀。今明此菩薩
修中道正觀。中道似解轉更增明能伏無明。
得相似一切種智佛眼。即是別教忍法位也。
問曰。既明別教之位。何用對煖頂忍乎。答曰。
別教十地既對四果三十心位。豈不對煖頂
忍也。問曰。此既是別教菩薩。何得修無作四
諦觀門。答曰。此義交加關涉不易。具在大本。
豈可即求決也。五明十地位者即是聖種性
位。從入初地即發真。明見佛性平等法界自
體。住持出生諸佛功德。堪能荷負一切眾生
故名為地。若望大涅槃經。應是分證無作四
諦之理得二十五三昧。名諸三昧王。五行具
足次第成十功德入十地。多恐意在此也。今
明此十地菩薩若登初地即證真中道第一義
諦。雙照二諦心心寂滅。自然流入薩婆若海。
能斷無明住地分得種智佛眼。得如來真應
兩身十方行化也。始從初地乃至十地皆斷
無明。但以位約分為三道。初地名見道。二地
至六地名修道。從七地已去名無學道。地論
師言。二地至七地名修道。八地已去名無學
道也。初地菩薩五行具足。恐是初地功德也。
餘九種功德或可對九地。所言破無明別見
惑者。大涅槃經云。自此已前皆名邪見人也。
是則三藏通教三乘之人皆未見此理故名邪
見人也。以大士訶須菩提。大師是汝之師。天
魔外道一手作諸勞侶意在此也。乃至別教
十信三十心雖伏此惑既未能斷。猶是成就
無明別見。訶諸菩薩意或在此也。二從二地
至六地名修道者。斷別惑三界愛。如大智論
明。迦葉聞甄迦羅琴聲不能自安。迦葉云。三
界五欲我已斷竟。此是菩薩淨妙功德所生
五欲。故於是事不能自安。例色無色愛亦復
如是。此經大士訶須菩提云。同於煩惱不到
彼岸。入於八難不得無難意在此也。故從二
地至六地通名修道斷此別惑也。今以義推。
二離垢地即侵斷別教欲愛名斯陀含向。三
明地即是別教斯陀含果。四炎地即是別教
阿那含向。五難勝地即是別教阿那含果。斷
別愛欲盡也。六現前地即是別教阿羅漢向。
斷別色無色愛也。七遠行地即別教阿羅漢
地。斷別色無色愛盡。故從此名無學道也。問
曰。此對四果出何經論。答曰。別教明斷伏對
四果經論多不同。諸大乘法師所用亦異。地
論師通教判位云。初地斷見。二地斷欲愛。三
地斷色愛。四地斷無色愛。地論師通宗判位。
有用三地斷見名須陀洹。從四地至六地名
斯陀含。第二依法師七地至九地名阿那含。
第三依法師十地等覺名阿羅漢。是第四依
法師有言三地斷見。四地名斯陀含。五地名
阿那含。六地名阿羅漢。有用仁王經四地斷
見。五地名斯陀含。六地名阿那含。七地名阿
羅漢。如是等異說不同難可定依。今以義推
作此對四果也。一往似便既無的文。佛意難
知。不須苟執也。問曰。何故解釋不定。答曰。
已如前釋。八不動地即是別教辟支佛地。地
論師云。從此明無學道。未知的出何經論。不
但八地得無生忍。寂而常用用而無相。無功
用心自然斷法界無明惑色習盡也。九善慧
地無明稍薄斷心習盡。慧轉分明善入實相
也。十法雲地慈悲智慧猶若大雲。慈悲普洽
一切皆雨法雨。慧雲能持十方諸佛所說法
雨斷十品無明也。六等覺地者。即是邊際智
滿入重玄門。若望法雲名之為佛。望妙覺名
金剛心菩薩。亦名無垢地菩薩。三魔已盡餘
有一品死魔在斷無明習也。問曰。前通教何
意不辨等覺佛耶。答曰。界內習氣易盡。故不
須開法雲出等覺。問曰。別教經論何故有處
明法雲。之後更有金剛等覺。自有經論止明
十地行滿便成佛果。南北法師諍此紛紜。答
曰。更立等覺未定為礙。所以然者。華嚴經明
法雲十地功德智慧。用此於佛。如爪上土方
於大地。若爾雖說一品無明。而實不可說品。
何以得知。後心菩薩無功用道其疾甚風。一
日之間能破無量品無明障惑。何況瓔珞經
明等覺地於百千萬億劫入重玄門倒修凡夫
事。是故開法雲地更立金剛心等覺佛。於理
無失。若知一品有無量品無明。用法雲無礙
之智即盡。復何須開出等覺地。妙覺地者。金
剛後心朗然大覺妙智窮源無明習盡名解脫。
蕭然無累寂而常照名妙覺地。常住佛果具
足一切佛法名菩提果。四德涅槃名為果果。
問曰。為定用金剛智斷無明。為用妙覺斷無
明耶。答曰。涅槃經云。有所斷者名有上士。無
所斷者名無上士。問曰。何故勝鬘經云無明
住地其力最大佛菩提智之所能斷耶。答曰。
若用別接通。十地等覺即是佛菩提智。所以
者何。涅槃經云。九住菩薩名為聞見。十住菩
薩名為眼見。雖見佛性而不了了。以無礙道
與惑共住故不了了。諸佛如來了了見者。即
真解脫蕭然累外故了了也。若別教明義。從
初歡喜即用佛菩提智斷初品無明。乃至等
覺後心方乃斷盡。若圓教明義。即是初發心
住得佛菩提智斷初品無明。乃至等覺後心方
乃斷盡。第三約別教位釋淨無垢稱名者。維
摩既是一生補處大士。即是法身居等覺金
剛心。無垢菩薩之位也。佛性理顯故名為淨。
別惑正習俱盡。無明餘習譬若微煙。雖有如
無。故名無垢。邊際智滿內稱深理外用無方。
法界平等赴緣行化。故名為稱。故云淨無垢
稱也。豈可同彼三藏通教辨淨無垢稱義。所
以教迹現同補處位者。為訶三藏通教三乘
攝受別教大乘菩薩也。
維摩經玄疏卷第三



維摩經玄疏卷第四

天台山修禪寺沙門智顗撰

第四約圓教明位釋淨無垢稱義者。此教詮
因緣即一實諦不思議解脫虛空佛性大般涅
槃諸佛法界之理。若菩薩稟此教門。理雖非
深非淺而證者不無深淺之位。今明此教入
道亦具有四門。而諸大乘經多用非空非有
門也。正如此經諸菩薩各說入不二法門。一
往雖同細檢不無四門之別。而多用非空非
有門入不思議解脫也。此義在下。自當可見。
就此略為三意。一簡別圓兩教明位不同。二
正明此教辨位。三約圓教位釋淨無垢稱義。
第一簡別圓兩教明位不同者。圓教既詮圓
理。略明圓義有八。異於八別。已如前說。今但
約斷無明判位高下不同也。若別教明。三十
心斷界內結即伏界外無明。至迴向後心發
真智。見佛性中道之理斷一品無明名登初
地。乃至斷十品無明名為十地。等覺後心斷
無明方盡。妙覺蕭然累外。此如前分別。若圓
教所明。從初假名發心即一心三觀修隨喜
心入十信位斷界內惑盡即伏界外無明。十
住初心發圓真智慧斷無明初品。從此四十
心皆斷無明。至等覺後心方盡。妙覺極地蕭
然累外。名究竟菩提無上大涅槃也。此則判
位高下殊別。故有別圓兩教明位不同也。第
二正明圓教位者亦還約七位明五十二位不
同。一十信。二十住。三十行。四十迴向。五十
地。六等覺地。七妙覺地。但解者不同。有師
言。圓教頓悟一悟。即是佛無復位別之殊。說
十地位者為鈍根人耳。如思益經云。如此學
者即不從一地至一地。又有師解言。圓教既
是頓悟。初心一悟即究竟圓極。而有四十二
位者。但是化物方便立淺深之名耳。故楞伽
經云。初地即二地。二地即三地。寂滅真如有
何次也。又有師言。圓教頓悟至十住即是十
地。而說有十行十迴向十地者。此是重說。意
謂此諸解釋悉是偏取。但平等法界尚不論
悟與不悟。孰論淺之與深。不悟而論悟者不
淺不深論淺深也。尋諸大乘經明理究竟。無
過華嚴大集大品法華涅槃。明法界平等無
說無示。而菩薩位行終自炳然。是以今還約
七位以明圓教菩薩之位也。一十信者。若利
根頓悟深妙善根。聞說一切眾生即大涅槃
不可復滅一切眾生悉菩提相。即發大慈大
悲。緣無作四實諦。起四弘誓願。是名圓教發
菩提心。信心者。信一切眾生即是真性解脫
具足一體三寶一心三觀。觀二諦三諦理通
達無閡。成隨喜心五品弟子因。是若得三昧
及陀羅尼六根清淨。即是入十信之位也。若
得十信成就。即能見真諦理斷界內見思。亦
能見俗諦理分別十法界法。心無謬亂。生相
似中道之解伏界外無明。故仁王經云。十
善菩薩發大心。長別三界苦輪海。法華經
明意根清淨云。雖未得菩薩無漏智慧。而其
意根清淨如此。二明十住位者即為二意。一
略釋初發心住。二類通九住。一正釋初發心
住位者。所言發心住者。三種心發故名發心
住。三德涅槃名為住也。云何名為三種心發。
一者緣因善心發。二者了因慧心發。三者正
因理心發。一緣因善心發者。眾生無量劫來
所有低頭合掌彈指散華發菩提心慈悲誓願
布施持戒忍辱精進禪定等一切善根一時開
發。一心具足萬行諸波羅密也。二了因慧心
發者。眾生無量劫來聞大乘乃至一句偈。受
持讀誦解說書寫觀行修習。所有智慧一時
開發成真無漏也。三正因理心發者。眾生無
始以來佛性真心常為無明之所隱覆。緣了
兩因力破無明暗豁然圓顯也。此三種心開
發故名發心。住者住三德涅槃也。一法身二
般若三解脫。此三不縱不橫如世伊字名祕
蜜藏。真實心發即是法身。了因心發即是般
若。緣因心發即是解脫。三心若發同世伊字
假名行人以不住法住此三心。即是住於三
德涅槃祕蜜之藏。故言初發心住也。若住
三德即是住不思議解脫。即是住於大乘。即
是以不住法住般若。即是住首楞嚴三昧修
持於心。猶如虛空。即是住法性。即是住實
相。即是住如如。即是住如來藏。即是住中道
第一義諦。即是住法界。即是住畢竟空。即是
住大慈大悲十力四無畏十八不共法。即是
住四無閡智神通四攝諸波羅密一切三昧陀
羅尼門。舉要言之。即是住真應二身一切佛
法也。故華嚴經云。初發心時便成正覺。了達
諸法真實之性。所有聞法不由他悟。是菩薩
成就十種智力。究竟離虛妄無染如虛空。清
淨妙法身湛然應一切。當知此即是發真無
漏斷無明初品也。即是此經明一念知一切
法即是道場成就一切智故。又即是此經明
入不二法門得無生法忍也。二類釋九住者。
如此初住三觀現前無功用心念念斷法界無
量品無明。不可稱計。一往大分略為十品智
斷。即是十住。故仁王經云。入理般若名為住。
即是十番進發無漏真明同入中道佛性第一
義諦之理。以不住法從淺至深住佛三德涅
槃之理。即是十品智慧住一切佛法。故名十
住。三明十行者。即此十住真心一心具一切
行。念念自然進趣流入平等法界海。破十品
無明。證十品智斷一切諸行諸波羅蜜。自然
增長出生自行化他功德。與虛空法界等。故
名十行也。四明十迴向者。一心真明解行念
念開發。心心寂滅自然迴入平等法界薩婆
若海。又進破十品無明證十品智斷。故名十
迴向也。五明十地者。無漏真明入無功用道。
猶如大地。能生一切佛法。荷負法界眾生。普
入三世佛地。廣大如法界。究竟如虛空。又進
破十品無明進證十品智斷。約此已明十地
也。六明等覺地者。窮無明源入重玄門。邊際
智滿畢竟清淨登中道山頂。與無明父母別。
猶是後心金剛無閡。即是名有所斷者。名有
上士也。七明妙覺地者。究竟解脫無上佛智。
故言無所斷者。名無上士。此即是究竟後心
三德不縱不橫大涅槃也。大涅槃名諸佛法
界。豎深橫闊能用二十五三昧普化眾生。隱
顯十番利物究竟周普。譬如大樹根若深極
枝條亦大。若實相智慧窮源盡性。化用之功
則彌滿法界。無方大用究竟圓極也。故大智
論云。智度大道佛從來。智度深海佛窮底也。
大品經云。過茶無字可說。大涅槃經云。不生
不生不可說也。若作此而辨位者。前三十心
來諸地皆是寂滅真如平等法界不思議無次
位之位也。問曰。如此圓位出何經論。答曰。大
涅槃經明月愛三昧。從初一日至十五日。光
明漸漸增長。又從十六日至三十日。光明漸
漸減盡。月光漸漸增長者。譬智德十五摩訶
般若光明也。漸漸減盡者。譬十五斷德無累
解脫減盡也。十五種智斷者。三十心為三智
斷。十地為十智斷。等覺為一智斷。妙覺為一
智斷。合為十五智斷。故從初一日至十五日
以月為譬也。月體即譬法身。法身是一。光明
漸增譬般若智德不生而生。光明漸減譬解
脫斷德不減而減。故涅槃經明。從初安置諸
子祕蜜之藏三德涅槃。然後我亦當於此祕
蜜藏中而般涅槃。此最後究竟涅槃名為不
生不生。般若畢竟不生不滅。更無惑可斷也。
又法華經明開示悟入。南岳師解云。即是圓
教四十心也。又大品經明四十二字門。初阿
字門亦具四十二字門。後茶字門亦攝四十
二字門。南岳師解。即是圓教四十二地之異
名也。仁王經明。三賢十聖忍中行唯佛一人
能盡源。即是說圓通之位相也。瓔珞經云。三
賢菩薩自然流入薩婆若海。即其義也。華嚴
經云。從初一地即具足一切諸地功德。大智
度論云。菩薩從初發心觀涅槃行道。乃至坐
道場。如此等經論所明豈可備述。引證解釋
具在四教大本。第三約圓教位釋淨無垢稱
義者。維摩大士若是位在法身補處。即是等
覺金剛無垢之位。智慧將圓如十四日月。無
明將盡如二十九日月。故智度論云。普賢文
殊亦有十力四無所畏。如十四日月。佛亦具
足十力四無所畏。如十五日月也。法性理顯
故名為淨。無明惑垢將盡故稱無垢。等覺智
慧稱理。圓明稱機。而照故言淨無垢稱也。是
則位隣妙覺。若論圓應。乃至十方佛土現十
法界身八相成道。此土宜見補處之形。故居
無動佛所為補處菩薩。來遊忍界訶諸菩薩。
皆稱不任問疾者。正以圓破偏也。又說入不
二法門而獨默然者。表圓教內證法門不可
說示也。第五約五味譬顯四教位者。大涅槃
經明五味譬不同。以成四教辨位不同之相
也。經云。凡夫如乳。須陀洹如酪。斯陀含如生
酥。阿那含如熟酥。阿羅漢辟支佛如醍醐。此
譬意恐是顯三藏教明位也。經又云。凡夫如
乳。聲聞如酪。辟支佛如生酥。菩薩如熟酥。佛
如醍醐。此譬意恐顯通教明位也。經又云。凡
夫如雜血乳。羅漢如清淨乳。辟支佛如酪。菩
薩如生熟酥。佛如醍醐。此譬意恐顯別教明
位也。經又云。雪山有草名曰忍辱。牛若食者
即得醍醐。忍辱草者諭八聖道。乳諭十二部
經。隨有能修八聖道者。即見佛性住大涅槃。
此即譬於圓教菩薩從初發心即開佛知見見
佛性住大涅槃也。涅槃經明此之四譬譬四
教明位。其義宛然。若不信四教明位不同者。
云何消釋此五味四種譬也。今用前四教明
位合此四譬。一往似如目覩。祇自聖人蜜意
難知。何可定執。又涅槃經云。譬如有人置毒
於乳。乃至醍醐亦能殺人。此譬應得兩用。若
對經教六味明義。處處皆得見佛性入涅槃
也。此即是不定教門事在下釋。若是約位明
殺人義。四位五味根緣不定隨其大乘機發。
即皆以如來滅度而滅度之。故同殺人之義
也。第四明權實者。就此即為三意。一略明權
實。二格位。三明興廢。第一明權實者。權是
暫用之名。實以永施為義。方便波羅蜜隨情
近益故名為權。智波羅蜜稱理究竟故名為
實也。是則三教暫赴物情故名為權。圓教究
竟利物故名為實。分別權實應須四義。一明
一切非權非實。二明一切皆權。三明一切皆
實。四明一切有權有實。一明一切非權非實
者。若論四不可說無說。則無四教可分。無三
教即非權。無圓教則非實。是則一切佛法皆
非權非實也。二明一切皆權者。若論四不可
說有因緣而說。是則四教皆是權巧化物也。
故佛言。我坐道場時不得一法實。空拳誑小
兒。以度於一切也。三明一切皆實者。無說而
說。說必應機。赴緣之益其義皆實。是故四教
皆名實也。故智度論云。有世界對治為人故
實。有第一義故實。此即皆實不虛之義也。四
明一切有權有實。至論佛法非權非實而能
權能實四不可說。則無權實而可分。故言非
權非實。不說而說。三教即是權也。圓教即是
實也。但一家明權實有三種義。一化他權實。
二自行化他權實。三自行權實。若是化他權
實。前三教非但是權。就此權中亦各說權實
也。若明自行化他權實。即是前三教並是權
用。圓教所明一向是實。若論自行權實。即就
圓教之位辨。照中道為實。雙照二諦為權也。
第二明格位者即為三意。一約三藏教位格
後三教。二約通教位格後二教。三約別教位
格後圓教。一約三藏教位格後三教者即為
三意。一明三藏教位格通教。二約三藏教位
格別教。三明三藏教位格圓教。一明三藏教
位格通教者。若論聲聞緣覺。與通教明二乘
不殊。若約大乘明位。此則大為殊別。所以者
何。三藏教明三阿僧祇劫修行乃至補處即
是淨無垢位。止得齊於通教柔順忍性地忍
法中忍。若是三藏之佛但得齊於通教佛地。
正習俱盡以相齊也。傍論三藏佛。是析法智
為拙。通教佛是體法故為巧。如智度論云。阿
羅漢地於聲聞經中名之為佛。俱得二種涅
槃。今謂皆除正使已辨地齊。若取二諦滿習
氣盡羅漢豈得佛齊也。二明用三藏教位格
別教位者。三藏明一生補處淨無垢位。格別
教與鐵輪十信第十願心齊。佛地但與別教
初地齊也。此乃正意。傍論類通教可知也。
三明三藏教格圓教位者。三藏補處淨無垢
稱位但與圓教五品弟子第五品齊。佛地與
十住初發心住齊。正義如此。傍論互有優劣。
三藏佛正習俱盡。此乃為齊。不明見佛性斷
無明。此為劣也。故華嚴經歎初發心住菩薩
云。初發心已過於牟尼也。二明用通教位格
後二教位即為二。一格別教二格圓教。一明
格別教位者。通教明補處淨無垢位。往格但
與別教十行齊。通教佛果但與十地初歡喜
地齊。正義如此。傍論有劣者無相似中道智
伏無明也。二明通教位格圓教者。若通教明
補處淨無垢位。但與圓教鐵輪位十信第十
願心齊。明佛果但與初發心住齊。此是一往
格之。正論優劣。初發心住以初發心能顯中
道法身斷無明一品為勝也。三明別教格圓
教位者。若別教明法身法雲一生補處淨無
垢稱。但與圓教十住第十灌頂住齊。佛地斷
十一品無明。但與十行初歡喜行齊。若依仁
王經開十地為三十生。是則無垢與法界無
量迴向位齊。佛地與十地初歡喜地齊。是則
別教明一生補處望圓教位。若依前釋以義
往推。猶有三十一品無明。若依後引仁王經。
即猶有十一品無明。是則別圓法身補處雖通
約位無垢稱義懸殊。豈得一概而釋維摩詰
之名也。問曰。尋至道是一。若格前方便三教
所明補處佛果遂傳爾懸殊。此意難解。答曰。
二義往釋。一有教有人。二有教無人。若是三
教方便之說因中稟教之者即並有教有人。
佛果補處及上位菩薩能說三教此並有教無
人。所以者何。所稟三教行人因教各獲其利。
故有教有人也。能說之教主示現為三教之佛。
菩薩令物慕果行因。因行既成則無復化主。
如斯乃緣感便應。緣謝便息。空拳誑小兒。引
將還家。手內實無物也。三教化主亦皆如是。
若是圓教有教有人者。因中稟教乃至法雲
有教有人斷四十一品無明。法身補處此實
不虛。妙覺法身無說之說即是果上有教有人
也。有教無人目之為權。有教有人名之為實。
問曰。若爾四教明果可分權實。四教因地皆
有教有人。何得分其權實。答曰。今明三教之
人名為權人。稟圓教之人則人教俱實。故四
教明因分權實也。問曰。三教之因既立權人。
三教之果何意不得辨權人也。答曰。三教行
人可成圓人。無有三教之佛修因作於圓佛。
故非類也。第三明興癈者即為二意。一權教
有興有癈。二實教有興而不癈。一明權教有
興癈者即為三意。一三藏教機緣起則興。機
謝則癈。所言機者。可發之義名之為機。前緣
有小樂欲可起。小善可生。小惡可治。偏真之
解可發。故須用四悉檀。於聲聞經中說因緣
生滅四諦十二因緣六度之教。開三乘之道。
聞則稱機樂欲心起生善斷惡。若是二乘發
真無漏證有餘涅槃。若是菩薩六度調心得
伏忍柔順忍也。故法華經云。小智樂小法。不
自信作佛。是故以方便分別說諸果為此機
緣。雖無三藏伏結補處菩薩淨無垢稱義三
十四心佛果住有餘涅槃之佛。為欲四悉檀
起此教故。示現此教形聲赴機度物。故法華
經明長者即脫瓔珞著弊垢衣執除糞器狀有
所畏語諸作人。即是三藏教興之義也。癈者
此小欲將歇。小善已成。事惡既除。真解已發。
是則四緣俱息。則三藏所說之教能說之人
俱癡也。二明通教興癡者。興則機興。癈則機
癈。機興而教興。教興者無生四諦樂欲將起。
體假入空之善可生。迷理見思可斷。即真之
解可發。故須用四悉檀說無生四諦。通教三
乘聞則樂欲心起生善斷惡。三乘同發即真
無漏之慧見第一義。二乘住有餘涅槃。菩薩
則不滯空。慈悲入假化物。誓求佛果。赴此之
緣。雖無通教斷結侵習上地補處菩薩淨無
垢稱位一念相應斷習佛果位有餘涅槃。為
起教赴此三乘根緣。示現此教形聲。悉檀赴
緣逗物。故名為興。癈者四機既息緣謝則癈。
所說通教能說之人俱癈也。三明別教興癈
者。興則機興教興。無量四諦樂欲將起。從空
入假善根可生。無量恒沙煩惱別惑見思可
治。中道第一義諦真解可發。故用四悉檀說無
量四諦赴別教菩薩。聞則樂欲心起。生界外
之善。斷界外之惡。發中道相似無漏及真無
漏。求常住佛果大涅槃。為赴此之機緣。雖無
別教斷十品無明法身補處菩薩斷十一品無
明究竟佛果。而示現此教形聲。用悉檀赴物
機緣。說無量四聖諦。故名別教興。癈者四機
既息緣謝則癈。所說別教能說別教所明上
地補處菩薩佛果俱癈也。二明實教興而不
癈者。即是圓教但興而不癈也。若於華嚴方
等法華涅槃所說圓教赴圓機。樂欲生善斷
惡見中道第一義諦。是則從初發心至無垢地
赴四根緣常說此教至等覺佛。故名為興。故
三十二菩薩文殊師利等皆說入不二法門。
即是教興之意也。若證妙覺無師自悟。無法
可欲。無善可生。無惡可斷。更無深理可見。言
辭相寂滅本自無興。故無癈也。無癈亦得論
癈者。四悉檀機盡則教息。故名癈也。故大品
經云。過茶無字可說。涅槃經云。不生不生不
可說故。故淨名默然杜口。不復以言言於無
言之理。文殊稱歎表絕言也。是則在因有人
有教。至果即教癈人存。三德涅槃湛然清淨。
豈同前三教補處菩薩菩提佛果皆有教無人。
教癈人亦隨癈。權實之意顯在於在也。第五
約觀心明四教者。從三觀起四教已如前辨。
今但論即心行用識一切教門。皆從初心觀
行而起四教。既攝一切經教。若一念觀心分
明能分別。一念無明因緣所生之心四辨歷
念。則一切經教大意皆約觀心通達。就此即
為四意。一約觀心明三藏教相。二約觀心明
通教相。三約觀心明別教相。四約觀心明圓
教相。第一約觀心明三藏教相者。即是觀一
念因緣所生之心生滅折假入空。約此觀門
起一切三藏教也。若觀生滅四諦入道。即是
修多羅藏。故增一阿含云。佛告諸比丘謂。一
切法者祇是一法。何等為一法。心是一法。離
心無一切法也。智度論云。從初轉法輪經至
大涅槃結修多羅藏。此祇是約心生滅說四
聖諦。即是法歸法本之義也。觀心出一切毘
尼藏者。佛制戒時問諸比丘。汝何心作。若有
心作即是犯戒。有犯故有持也。若無心作則
不名犯。犯義不成。不說持也。故重心發戒。無
心則不發戒。若言從心出阿毘曇藏者。四卷
略說名毘曇心。達磨波羅處中而說名為雜
心。如此皆是約心而辨毘曇。無比法者。分別
諸心心數法。一切法不可比也。第二約觀心
明通教者。觀心因緣所生一切法。心空則一
切法空。是為體假入空。一切通教所明行位
因果皆從此起。第三約觀心明別教者。觀心
因緣所生。即假名具足一切恒沙佛法。依無
明阿梨耶識分別無量聖諦。一切別教所明
行位因果皆從此起也。第四約觀心明圓教
者。觀心因緣所生。具足一切十法界法。無所
積聚。不縱不橫不思議中道二諦之理。一切
圓教所明行位因果皆從此起。如輪王頂上
明珠。是則四教皆從一念無明心起。上來數
引華嚴經明破微塵出三千大千世界經卷之
義意在此也。第六四教通經論者。佛用四教
成一切頓漸諸經。諸論釋經豈越於四教也。
即為二意。一對經二對論。第一對經者。若華
嚴經但具二教所成。一別教二圓教。所以者
何。別教則諸菩薩宣說歷劫修行四十二心
斷結行位皆差。圓教明一心具足一切諸行。
從初一地具足一切諸地功德。次明漸教之
初聲聞經但具三藏教。方等大乘及以此經
具足四教。摩訶般若具足三教除三藏教。法
華經開權顯實正直捨方便但一圓教。涅槃
經具足四教成五味義也。問曰。方等大乘亦
具四教。何故不成五味義。答曰。不明聲聞作
佛。五味之義不成。約不定中得論四教也。釋
迦出世所有經教更不過此四教。攝此諸經
罄無不盡也。第二對論者。論有二種。一通申
經論。二別申經論。一通申經論者即為二意。
一通申小乘經。二通申大乘經。一通申小乘
經者。如毘曇成實昆勒等論。並是通申小乘
經論。故成論云。我主今欲正論三藏中實義。
二通申大乘經者。如地持論攝大乘論唯識
論中論十二門論等。並是通申諸大乘經所
明通別圓及三藏教也。二別申經論者即為
二意。一別申小乘經。二別申大乘經。一別申
小乘經者。如俱舍論別申修多羅。明了論別
申毘尼。毘婆沙諸阿毘曇心明申佛在世說
毘曇也。二別申大乘經者。如十地論別申華
嚴經別圓兩教。大智度論別申摩訶般若經
通別圓三教。應有別申大集方等及此經論。
不來此土。金剛般若論別申金剛般若經。法
華論別申法華經一圓教。涅槃論別申涅槃
經四教五味。論度此不盡。如此等諸論申經。
即是申觀心等諸經令分明也。是則精修觀
心洞解一切經論。若經論不從心出者。觀行
之人既不聽不讀。何得內心通達耶。此乃有
所言說寘與經論相應意在此也。第七用四
教釋此經文者即為三意。一通室外四品。二
通室內六品。三通出室四品。第一通室外四
品者。四教明因果不同。故釋迦現佛國有異。
如身子螺髻梵王所見不同。諸天共寶器食
隨其果報飯色有異。正以稟四教不同故見
佛國有異也。釋方便品正用三藏通教。所以
者何。明折法入空因緣生滅無常。復說如夢
如幻體假入空之意。是則因中用拙巧二度
破其界內愛見著心。勸修二教之法身也。弟
子品通用別教圓教彈訶十大弟子及五百羅
漢。用通教彈者。如訶迦旃延。說三藏教拙度
五義。用別教斥者。此如訶富樓那穢食置寶
器也。用圓教訶者。如彈身子善吉云。不起滅
定現諸威儀。不斷癡愛起於明脫。亦不縛不
解。是用圓教意彈也。四教釋菩薩品正是用
圓教訶四大菩薩。用三藏通教別教自行化
他偏僻乖不思議圓頓之道也。第二明室內用
四教釋六品經文者。大士無三教之疾。而以
方便現同三疾。約此辨問疾品也。不思議品
正明住圓教不思議果示現四教之事也。觀
眾生品即是辨不思議通圓兩教從假入空不
可得空也。佛道品即是辨不思議別圓兩教
從空入假行於非道通達佛道也。不二法門
品正明圓教不思議中道正觀入不二法門品
也。香積品即是不思議圓教所明雙照二諦
法界圓融也。第三明用四教通出室四品經
文者。菩薩行品令菩薩遍行四教之行。四土
化眾生也。四教通見阿閦佛品者。明若依四
教修行發菩提心始得生阿閦佛國也。亦因
此義無動如來佛國之行得成佛時所有佛國
如妙喜世界也。四教通法供養囑累品二品
者。付囑天帝彌勒。令於佛去世後流通此經。
四教利益未來弟子令不絕也。第四辨本迹
義者。既用四教分別淨無垢稱義。義雖不同。
而正用圓教解釋。夫聖人垂應不無本迹之
殊。或示金粟法身。或現補處之像。經說隨緣
高下難測。是以今須辨本迹也。今明此義略
有七重。

　第一釋名　第二明本迹
　第三辨本迹高下　第四約教分別本迹
　第五正明維摩本迹　第六約觀心明本迹
　第七用本迹通此經文

第一釋本迹名者。通論本迹之名乃遍在四
教。今正明不思議本迹者。正就圓教以辨也。
所言本迹者。本即所依之理。迹是能依之事。
事理合明故稱本迹。譬如人依住處則有行
往之蹤跡也。住處是所依。能依之人有行往
之跡。由處有跡。尋跡得處。今以處譬所依之
理本。人依行往之跡譬能依之事迹。是則由
所依之理本有能依之事迹。尋能依之事迹
得所依之理本。本迹雖殊不思議一也。第二
明不思議本迹義者略為五意。一約理事明
本迹。二約理教明本迹。三約理行明本迹。四
約體用明本迹。五約權實明本迹。一約理事
明本迹者。此經云。從無住本立一切法。今明
不思議理事為本迹者。理即不思議真諦之
理為本。事即不思議俗諦之事為迹。由不思
議真諦之理本故有不思議俗諦之事迹。尋
不思議俗諦之事迹得不思議真諦之理本。
是則本迹雖殊不思議一也。二約理教明本
迹者。此經云。三轉法輪於大千。其輪本來常
清淨。今言不思議之理本。即是不思議二諦
之理事通名為理。理即本也。不思議之教迹
者。即是大聖八音敷演不思議能詮二諦之
教迹也。所詮不思議二諦之理即是理本。能
詮之教即是事迹。是則由理本故有教迹。尋
教迹以得理本。本迹雖殊不思議一也。三約
理行明本迹者。如法華經云。諸法從本來常
自寂滅相。佛子行道已來世得作佛。今明不
思議理本者。即是理教也。故此經云。無離文
字說解脫相文字性離即解脫也。不思議行迹
者。即是不思議觀行之事迹。由不思議理教
之理本得修不思議觀行之事迹。修觀行不
思議事迹能契不思議之理本。故曰本迹雖
殊不思議一也。四約體用明本迹者。即是法
身為體應身為用。故金光明經云。佛真法身
由如虛空。應物現形如水中月。正由虛空有
實月之本體故有一切水月之影用。今明理
行合為不思議法身之理本。由此法身故能
垂不思議應用之迹。由此應用能顯法身。故
肇師云。非本無以垂迹。非迹無以顯本。本迹
雖殊不思議一即其義也。五約權實明本迹
者。實則齊位證得真應二身。即是理實之本
也。權化方便現真應二身。或高或下。此即是
事隨物情故名事迹也。故此經云。雖復示現
成道起轉法輪。而不捨菩薩行。今明若不由
不思議位證真應二身。理實之本豈能垂高
下真應兩迹。若不垂真應之事迹。豈能令物
同己入位得真應二身。是則本迹雖殊不思
議一也。第三辨本迹高下者。正約圓教以明
也。若理事明本迹即是理即。若約理教明本
迹即是名字即。若約理行明本迹正是觀行
即相似即。今約體用權實明本迹。應須四句
分別。一本迹俱下。二本下迹高。三本高迹下。
四本迹俱高。今明此義復須四種分別。一明
十信。不得約此四句以明高下也。二明十住。
初發心住備二句。三從第二治地住至第四
十一等覺地皆具四句分別。四妙覺地但用
二句分別。一明初十信不得用四句分別者。
以十信似解未發真無漏顯真應二身故。不
得用四句判其高下也。二明十住初心初發心
住但用二句分別者。初住但有本迹俱下本
下迹高之二句也。所以者何。初住最初得真
應二身。法身之本爾前既未有法身之下。故
齊位不得言法身有高也。譬如十五日月初
日之月。爾前無月之可勝也。亦如聲聞法中
苦忍真明。爾前無真之可勝也。迹下者。現九
法界之迹還現初住之應迹始得最下。爾前
無應之可高也。所言本下迹高者。能迹現上
地之形聲也。而不得言本高迹下者。爾前無
本之可高也。亦不得言本迹俱高者。爾前無
真應之可高也。三明從第二治地住至第四
十一等覺地。此四十一位一一皆得用四句
分別義。推可知也。四明妙覺極地但用二句
分別者。一本迹俱高。即是真應之極最上無
過也。二本高迹下。本高即是真身之極最上
無過。迹下應同下四十一地之像。又示現九
道之形聲也。而不得言本下迹高者。妙覺法
身之本更無勝地法身之可下也。亦不得言
本迹俱下者。更無上地真應二身之高也。譬
如十五日月光明圓滿。過此更無圓滿之光
過十五日月也。問曰。若四十二地本迹階降
如此。何得俱稱不思議一也。答曰。皆是非真
非應不思議真應之二身也。非階降之不思
議階降也。第四通約教分別本迹者即為四
意。一約圓教分別本迹。二約別教分別本迹。
三約通教分別本迹。四約三藏教分別本迹。
一約圓教分別本迹者。如前釋名辨本迹五義
明高下四句分別也。二約別教明本迹者。亦
得備用四種本迹。類圓教可知。但不得全用。
即是地前三十心未得法身故無本迹。但初
地明二句辨本迹。類前圓教初住可知。從二
地至等覺皆得四句分別義。推可解。後妙覺
極地亦但用兩句。類圓教妙覺可知。此皆有
教無人悉是圓教之權迹也。三約通教明本
迹者。通教得明四種本迹。既不辨中道佛性。
真應二身豈有本迹之可分別。但還約通義
往釋。見偏真具五分法身為本。神通變現為
迹。若入無餘涅槃身智俱滅。非但無迹亦復
無本。通教菩薩七地具方便道。八地道觀雙
流。豈不知中道佛性之理。但約教門抑畢故
不明真應耳。恐此多是有教無人悉是圓教之
權迹也。若將別接通明佛性常住涅槃。真應
二身本迹四句類前分別則可知也。四明三
藏教明本迹者。亦得用四種本迹。意亦不得
明真應本迹。猶是生死之人若至果地三十
四心斷結得成佛時。亦以五分法身為本。神
通變化為迹。若入無餘涅槃則本迹俱滅。今
更就三藏因中明本迹者。若三阿僧祇伏惑
純熟住煖頂忍位以為本。得神通變現利益
天人六道名為迹。下容有此事。亦恐有教無
人悉是圓教之權迹也。問曰。一切聖凡悉得
明本迹不。答曰。本迹之義正約真應。有餘諸
教既不明破無明。尚無此義。何況凡夫。但通
而為論。別教三十心及通教菩薩既得論本
迹。二乘亦得本迹。三藏菩薩伏惑未斷。尚得
論本迹。凡夫亦得論本迹。是故上齊苦忍世
第一法已下。下極阿鼻已上。上下兩處但得
為二句本迹。闕於二句其間例作四句。論本
迹義推可知也。第五正辨淨名本迹者。舊云。
本是金粟如來。迹居妙喜為無動補處。或云。
本是八地。迹現毘耶位居長者。若執此意定
判其本迹者。金粟為是何位之佛。妙喜補處
復是何位。補處若實是妙覺之金粟。迹為妙
喜之補處。此可是本高迹下。若本是初住之
金粟現為十地之補處。此是本下迹高。若是
妙覺之金粟法身又應為妙覺之金粟。是為本
迹俱高。若是初住之金粟應為三藏之補處。
是為本迹俱下。豈可定判其優劣高下之位
也。大聖以無方之化。豈是凡夫測量判於深
淺。凡夫尚不自識己之業行果報。何況知其
本迹類。若無目指月判其方圓。今但抑信。本
迹雖殊不思議一也。而文殊既是釋迦左面侍
者。此土位行最高。推功稱歎。教迹不宜在八
地也。第六約觀心辨本迹者。如人學中道圓
觀觀於心原。觀道純熟迹中亦現無有障閡。
圓行圓說事理相應。此是本迹俱高。若內心
圓學而迹示偏邪。是為本高迹下。若內心實
不學於圓觀而現無閡之相。此是本下迹高。
若本心止修入空而迹現破假之相。即是本
迹俱下。即用此約佛法學問坐禪一切行人
心行高下自行化他得失具作四句分別。一
本迹俱高即是實行之人。二本高迹下是蜜
行人。三本下迹高即是貢高之人。除為佛法
利益眾生。四本迹俱下亦是實行之人也。第
七通經者。但淨名本迹既不可思議。故能以
圓智之談斥偏空之道。以無方之辨屈有量
之心。皆顯本迹之事。今明本迹通此經文者
即為三意。一通室外。二通入室。三通出室。一
通室外者。室外現長者之形。寄四教以顯本
迹。或用三藏通教本迹入空開化國王長者。
或用通別圓本迹之教折挫十大弟子五百羅
漢。或但用圓教顯本彈訶稟三教菩薩等。二
通室內者。室內託疾興教。示於病行同一切
眾生之實病。眾生之疾雖有多塗。論其正意
不出四種。今以四種之迹病行同四種之實
病。即是現病行之迹為問疾品也。次下五品
皆從此品出。若通問疾品下五品皆自通也。
三通出室者。掌擎大眾來入菴羅。示病愈之
相以眾生四種病因滅。淨名權迹之病亦愈。
是則此經從始至末用本迹義往通玄義及文
意可見也。第二次釋所說者。淨名是能說之
人。所說是不思議解脫之法。故言所說。他釋
淨名說於佛法不說自法。若說自法則與佛
抗行道法。今解。祇淨名自說其身所證性淨
無垢方便三淨之法。此法雖不可說。以四悉
檀赴緣而說。佛亦於不可說用四悉檀赴緣
說此三淨之法。淨名隨佛轉法輪亦說三淨
之法。淨名說三淨之法。即是說佛三淨之法。
故此經云。觀身實相觀佛亦然。復次淨名說
自法。非但即是說佛法。亦即是說一切眾生
法也。故下文云。眾生賢聖彌勒一切法一如
無二如也。華嚴經云。心佛及眾生是三無差
別。今但說淨名法。即是說佛法。亦即說眾
生法也。如下文三十二菩薩各說其所得法
以明入不二法門。例如五百比丘各說身因。
華嚴經善財入法界見善知識各說其所得法
門。淨名說自法門。即是說於佛法。即是說眾
生法。問曰。淨名自說己法。何得稱經。答曰。
如大智論云。若佛弟子化人諸天仙人所說
為佛所印皆稱為經。此經佛為寶積開宗辨
於佛國因果。命諸弟子皆述往日為大士所
訶。佛默印之。又入室論道。掌擎大眾還菴羅
園被佛印定。故稱為經也。
維摩經玄疏卷第四



維摩經玄疏卷第五

天台山修禪寺沙門智顗撰

第一釋名前已開為二重。一釋此經別名已
竟。二次釋通名。第二正釋通名者。即是釋經
之一字也。若依天竺語。佛教之首通標修多
羅。或云修單羅或云修妬路。例如此土楚夏
方言。修多羅者既是外國之語。古今諸師解
釋有異。或言無翻或言有翻。今釋此義略為
五意。第一明無翻。第二明有翻。第三通和有
翻無翻。第四歷法解釋。第五約觀心。第一釋
修多羅言無翻者。但外國有多含之語。即是
修多羅名含五義。豈可但用經字往翻。故開
善法師云。經非正翻。但以經字代修多羅也。
至如此方。周孔聖教稱之為經。外國聖教此
土宜用經字代也。所言修多羅名含五義者。
一法本。二微發。三涌泉。四繩墨。五結鬘。一
修多羅名含法本義者。大聖知一切皆不可
說。以四悉檀因緣而有言教者。若世界悉檀
說即為一切論本。若為人對治兩悉檀說即為
行本。若第一義悉檀說即為理本。故修多羅
含法本義也。二明修多羅名含微發義者。法
王用四悉檀起教。巧妙玄辭從微至著靡所
不詮。是則文義漸顯開發初心。初中後善圓
滿具足。故修多羅含微發義也。三明修多羅
含涌泉義者。此從譬以明義。如泉涌流滔滔
無竭。佛用四悉檀說法。文義無盡法流不絕。
津潤萌芽三草兩木一地所生皆得增長。故
修多羅含涌泉義也。四修多羅含繩墨義者。
亦是從譬以顯義。如世繩墨能栽邪就正。佛
用四悉檀說法。裁愛論見論邪曲。令發真見
無漏正道。故修多羅含繩墨義也。五修多羅
含結鬘義者。此亦從譬以顯義。結鬘即是縷
穿於華無有零落。大覺世尊以四悉檀說法
詮諸法相。赴緣皆無漏失。又結鬘能嚴飾身
首。如來言教莊嚴行人。一切敬愛。故修多羅
含結鬘義也。此土既無含此五義之言。故用
經字代也。問曰。修多羅多含五義。同用悉檀
往釋有何五義之別耶。答曰。悉檀大意雖同。
五義之別未甞混濫也。第二明修多羅有翻
者。有師言。昔佛法初度。胡漢之語未通。故河
西群學謂無翻也。爾來經論度此。翻譯胡漢
之語既通修多羅定有翻也。但諸法師各異
傳聞。言有翻者又成非一。今略出五翻不同。
一有師云法本。二有師云此翻云契。三有
師言此翻言綖。四有師翻云善語教。五有
師言此翻云經。一有師言修多羅此翻云法
本者。法本有三。一為論本。二為行本。三為
義本。佛用四悉檀說法得為此三本。具如
前釋。二有師言修多羅此翻言契。以契會
為義。世尊如法相解。用四悉檀如法相說。
世界悉檀說法即是契情。為人對治兩悉檀
說法即是契行。第一義悉檀說法即契理
也。三有師翻言綖者。此是因譬顯義。即與
前結鬘義同也。又言綖以縫成為能。即是悉
檀之說能成三乘行人三義也。四有師翻云
善語教者。大聖大慈心順理說法故言善語。
用悉檀赴機化物。順情成行人入理。故云善
語教也。五有師言經字即是正翻。所以者何。
彼方極聖說教名修多羅。此土聖人所說名
之為經。以此類通即正翻也。所言經者。經由
為義。經由聖人心口故稱為經。悉檀致教經
由如來心口故名經也。又云。前聖後聖莫不
經此悉檀所說之教而得成道。又云。經者訓
法訓常。法云可軌。常則難可改變悉檀設教。
此教能成三利。必定可軌。故云訓法也。悉檀
致教若天若魔若梵若諸沙門及婆羅門乃至
餘眾無能改易。故云常也。問曰。有翻既五種
不同。豈得類用三義解釋。答曰。述彼顯此。彼
義既申此意。又顯有何過也。第三和通無翻
有翻。有翻者問無者曰。何故言外國有多含
之語此土無有多含之語。此是經者法華明
六根清淨。何得悉知六塵十法界之理耶。答
曰。此是受持法華。六千切德莊嚴行人六根
清淨。顯相似藏識之用。則六塵一切法皆是
經也。問曰。一切法何得悉能詮理並是經耶。
答曰。是事易明。世間現見祇是一墨色點作
字。詮一切法靡所不周。香味觸等何得不然。
故此經云。於食等者諸法亦等。諸法等者於
食亦等。故能以一食施一切。大品經云。諸法
等故般若波羅密等。又云。一切法趣色乃至
意法是趣不過色尚不可得。云何當有趣非
趣如是遍歷一切法。類可知也。第五約觀心
明經者即為四意。一類無翻約觀心明經。二
類有翻約觀心明經。三類和通有翻無翻約
觀心明經。四類歷法約觀心明經。一類無翻
約觀心明經者。何但修多羅無翻名含五義。
眾生心含一切法。亦不可的詺。所以者何。若
離一切心數詺何為心耶。今言觀心含五義
者。一心含法本義。提謂經云。心是萬行之本
眾靈之源。出入無亂往來無間。統御一身以
立道根。此是言說之本即教本也。萬行之本
即行本也。以立道根即理本也。二約觀心含
微發義者。細微之法莫若剎那。因此相續成
一切法。若觀此心發諸功德智慧。亦從微至
著也。三明約觀心含涌泉義者。因觀心發功
德智慧。如涌泉無盡也。故仁王經云。能觀心
源得無量報。四約觀心含結鬘義者。心王穿
一切心數之法。如縷穿華成鬘無零漏也。觀
心穿一切法亦復如是。若發定慧還嚴飾於
心也。五明約觀心含繩墨義者。觀心裁愛見
邪曲成八直正道也。二類有翻明觀心者。若
將法約心則可詺也。還須對前五種翻修多
羅。一明觀心即是法本者。已如前引提謂經
之所明也。二約觀心即是契者。觀心會理即
是契也。三明約觀心即綖義者。觀心能成一
切道法。如綖成衣。四明約觀心即是善語。方
字訓一字或二訓乃至多訓。此即是多含之義
正如經字。欲作含五義解釋。其意泠然。故知
無翻之義非也。又無翻者問有翻者曰。若言
昔兩國之言未通故云無翻。今兩國之語既。
通定有翻者。修多羅但是外國之一言。今何
得翻者不同五語各異。若一翻為是。餘四則
非。孰是孰非。若五翻俱是。彼一此五。一不可
為五。五不可為一。此為大妨。若五語俱非。定
知無翻。設更出異翻皆不可用。今謂若不得
佛法正意。有翻無翻俱是執滯。其得意者無
翻有翻皆可從也。所以者何。若知悉檀起教
是一。無翻有翻皆具三義。含一切佛法。執諍
既息。正義圓通此有何過。故經云。依義不依
語也。雖然今解釋直用經字則無所不該。又
無翻有翻幸得縱容。所以者何。言無翻者亦
用經字標題。言有翻者亦以經字標題。並不
見用法本契綖善語教標教首也。若存經字
是則有翻無翻兩情皆愜。即是通和二家執
諍義也。如舊解涅槃或言有翻無翻。般若或
言有翻無翻。若深解此意無所滯也。第四歷
諸法明經者。有師言有三種經。一聲經。二色
經。三法經。一明聲經者。大覺世尊聲能詮理。
聞聲得理。故聲即是經。故大品經云。若從善
知識處聞般若也。二明色經者。墨色之字為
經也。墨色為字能詮於理。見色得理。色即是
經。故大品經云。若從經卷中聞般若也。三法
為經者。法是法塵。心與法合內心思惟修習
於法。因法見理。法即是經。故經云。修我法者
證。乃自知心無實。行何用問。為問曰。六塵何
意。三塵是經。香味觸三塵非經耶。答曰。此土
三根鈍故不能得香味觸之理。故三塵不名
經也。若他方佛土或以香為佛事。或以味為
佛事。或觸為佛事。此則三塵皆是經也。如此
經文。具出他方國土佛事不同。則一切法皆
能詮理悉是經也。問曰。若言此土三根鈍故
三塵不得教者。經說覺觀是言語法。觀心既
是順理之覺觀。即是善語能轉所觀煩惱即
名為教。故此經云。弟子眾塵勞隨意之所轉
也。五明觀心即是經者。經由觀心得成聖也。
故般舟經云。諸佛從心得解脫。心者無垢名
清淨。五道鮮潔不受色。有解此者成大道。三
明類和通有翻無翻約觀心者。如此觀心之
時。即知此心非可名目非不可名目。亦不可
名目亦可名目。類似有翻無翻。若能通達無
滯礙者。則於觀心破一切法。無所執著離諸
戲論。無礙自在也。四明約觀心歷法悉是經
者。一切萬法皆從心起。若心即是經。即諸法
皆是經也。故華嚴經云。欲知如來心但觀眾
生心。譬如一微塵中有三千大千世界經卷。
無人知者。有人破此微塵即見三千世界經
卷。若破眾生一念無明心者。則一切諸佛所
說之經皆顯現也。若行人能用觀心尋讀心
經。即見佛性住大涅槃也。於一切頓漸祕密
不定諸經皆得明了。所以者何。觀心生滅。見
一切三藏教橫竪分明。觀心不生滅。見一切
通教橫竪分明。觀心假名。見一切別教橫竪
分明。觀心中道。見一切圓教橫竪分明。四教
對諸經如前分別(一名不可思議解脫)。第二次釋名大段。
此即是從法受名也。今解略為七意。第一釋
不思議解脫名。第二辨不思議解脫相。第三
別解不思議解脫。第四類通三法。第五約教
簡別。第六約觀心明不思議解脫。第七用人
法通經。第一釋不思議解脫名者即為三意。
一出古今解釋不同。二詳眾家解釋。三正明
今家解釋。一明古今諸師釋不思議解脫不
同者。諸法師解釋乃多。今略出七家不同。一
者什法師云。不思議解脫者三昧神通之名
也。二生法師解云。不思議解脫者莫測之用
也。三肇法師解云。不思議解脫者幽微難測
出二乘之境名不思議。塵累所不能拘名為
解脫也。四關內舊解不思議解脫云。六地斷
結與羅漢齊功。七地侵除習氣。八地習氣都
盡道觀雙流名不思議。正習俱盡名為解脫
也。近代南土諸法師解不思議解脫。終傍前
解釋雖復小異大意終自是同。今不具述。五
地論諸師解釋不思議解脫者。通教緣修用七
識智照佛性真理。斷界內見思界外無明。若
發真解斷結。則七識圓智蕭然累外名為解
脫。此是不真宗明解脫非不思議解脫也。若
真宗八識真修體顯離二障皆融無得無累名
不思議解脫也。六真諦三藏法師解不思議
解脫云。解脫有二種。一者不相離解脫。二者
相離解脫。若不相離解脫即是法如如本有之
理未與惑離也。所言相離解脫者。得法如如
智斷心障與惑相離解脫。此相離解脫即是不
思議解脫也。七三論師云。若他明縛脫。縛是
自縛。脫是自脫。即是自性之縛脫。此非假縛
脫。不得是非縛非脫之縛脫。此非不思議之
解脫也。今明縛非自縛。由脫說縛。脫非自脫。
由縛說脫。由脫說縛即是假縛。由縛說脫即
是假脫。假縛非縛。假脫非脫。即是非縛非脫。
畢竟清淨。而說縛脫者。即是假名不思議之
縛脫也。不思議之縛即是不思議之脫。故言
不思議解脫也。但彼假名方便之語轉側多
方。豈可定述。此略出初章耳。二詳眾家者。若
什師三昧神通為不思議解脫者。此祇是約
通教禪定行行之用也。二生師以不測之用
明不思議解脫者。亦是通教行行神用之莫
測也。三肇師明幽微難測出二乘之境。祇是
通教慧行證理斷結位過二乘也。四關內舊
解不思議解脫八地習氣都盡道觀雙流名不
思議解脫者。亦是通教慧行行行意也。五地
論師明八識真修體顯斷二障明不思議解脫
者。正是別教明義也。若依地論地相明義。即
是別教明不思議解脫。就地實明義即是圓
教明不思議解脫也。六真諦三藏意同地論
別教。七三論師釋解脫。雖作假名虛玄之語。
宗旨莫知所趣。若如下自他研覈他性之滯。
次不可知中論觀法品所明由是通教意。四
諦品明即有通別圓三教意。後兩品是三藏
教意。約此明義即得有四教四種解脫義也。
而天親多申別圓。龍樹多申通圓。兩家所申
解脫同異義推可知。三正明一家釋不思議
解脫名者即為三意。一通釋思議不思議解
脫名。二正別釋不思議解脫。三料簡。一通釋
思議不思議解脫者。對思議解脫明不思議
解脫。若解思議之理而脫緣縛者。名思議解
脫。若解不思議之理而脫緣縛者。名不思議
解脫。思議解脫即是離文字之解脫。故身子
答天女云。吾聞解脫無有言說。若不思議解
脫即是不離文字之解脫。故天女云。無離文
字說解脫相。文字性離即解脫也。二正別釋
不思議解脫名者。即是不離文字之解脫也。
故天女云。解脫之相不在內外兩間。文字之
相亦不在內外兩間。是故文字性離即是解
脫。解脫者即諸法也。今明不從自脫起故不
約自性以立名。不從他脫起故不約他性以
立名。解脫不從自他起故不約共性以立名。
解脫不從離自他無因緣起故不約無因緣性
以立名。從因緣起立解脫名尚不可得。何況
無因緣起以立名。解脫不依四邊起。不依四
性義而立解脫名者。即是解脫之相不在內
外兩中間。名字之相亦不在內外兩中間。名
字相離即是解脫也。解脫者即諸法也。故知
縛亦如是。是則名字之縛脫。即是非縛非脫。
而有縛脫之名者。即是不思議之縛脫也。不
思議縛即是不思議之解脫也。故此經云。婬
怒癡性即是解脫。住此不思議解脫能種種
示現。若離文字之解脫。即是斷煩惱入涅槃。
不離文字之解脫即不斷煩惱而入涅槃。名
為不思議解脫也。三料簡者。問曰。若不離文
字說解脫者。淨名何故默然。答曰。欲印諸菩
薩聖說法即是聖默然義也。問曰。通教亦不
依四句立名。即是不思議解脫之名不。答曰。
通教但破三藏四句。不破別教四句。故非不
思議也。圓教破別教四句。如上說真修緣修
墮自他性也。問曰。若爾此經但破身子。應非
不思議解脫耶。答曰不然。身子盡神力不能
去華。天女訶云。結習未盡華即著身。此即破
於別惑明不思議解脫故非通教也。問曰。何
意不斷煩惱而入涅槃方是不思議解脫。答
曰。須彌入芥。小不障大大不礙小。故云不思
議耳。今有煩惱結惑不障智慧涅槃。智慧涅
槃不礙煩惱結惑。乃名不思議。其無惑有智
而入涅槃稱不思議者今即反難。亦應無芥
子之小有須彌之大。論不思議耶。問曰。若不
斷而入是不思議者。通教亦說不斷而入涅
槃。何故非不思議解脫。答曰。通教不見惑相
名為不斷。而實是斷。如明時實自無暗。不同
有芥子之小不妨須彌之大也。第二辨不思
議解脫相者。還就思議解脫不思議解脫以
辨相。若思議解脫即是三藏教通教三乘人
所得二種涅槃灰身滅智解脫也。若是不思
議解脫即是別圓兩教菩薩諸佛所得大般涅
槃常寂即是不思議之解脫也。今分此二種解
脫之相不同略為七意。一者約理分別。二者
約智分別。三者約斷不斷分別。四者約界內
外分別。五者約有體無體分別。六者約有用
無用分別。七者約共思議不共思議分別。一
明約理分別者。若見思議之理而得解脫。即
是思議解脫。若見不思議之理而得解脫者。
是不思議解脫也。問曰。理無有二。云何分別
思議不思議之異耶。答曰。若是真諦之理即
是思議之理。若是中道佛性之理即是不思議
之理。故此經云。如我病者非真非假。眾生之
病亦不真不假。故知中道之理與真諦有異。
真諦名思議理者非如來藏也以中道之理名
不思議者即是如來藏也。無所積聚乃名為
藏。故名不思議理也。二約智分別者。若是生
滅之智所得解脫即是思議解脫。若是無生
滅智所得解脫即是不思議解脫也。問曰。生
滅無生滅智云何分別。答曰。若觀真諦之理
發於真智即生滅之智。故此經淨名訶迦旃
云。無以生滅心說實相法。若見中道之理發
智即是無生滅智。故大涅槃經云。諸佛所師
所謂法也。以法常故諸佛亦常。諸佛亦常者
即是無生寂照之常智也。三約斷不斷分別
思議不思議解脫智者。若斷煩惱得解脫即
是思議之解脫。故此經云。佛為增上慢人斷
婬怒癡名為解脫。若不斷煩惱而得解脫即
是不思議解脫。故此經云。不斷癡愛起於明
脫以五逆相而得解脫亦不縛不脫。問曰。若
不斷煩惱結業云何而得解脫。答曰。譬如未
得神通之人若在牢獄。必須穿牆破壁方得
走脫。若是得神通之人處在牢獄。雖不穿牆
破壁而出入無礙也。問曰。若不斷煩惱而得
解脫名不思議解脫者。若別教菩薩斷煩惱
得解脫亦應是思議之解脫耶。答曰。此是教
道非是證道。若別教菩薩證不思議解脫亦
不斷也。四約界內界外分別者。若是思議解
脫但脫界內之縛。若不思議解脫脫界內之
縛亦脫界外之縛也。問曰。云何名為脫界內
之縛不脫界外之縛相。答曰。此經云。法名
無染。若染於法乃至涅槃非求法也。法華
經云。但離虛妄名為解脫。其實未得一切
解脫。但離虛妄者界內見思分段生死也。
其實未得一切解脫者即是界外見思無明之
惑變易生死也。此如前別教分別。五約有
體無體分別者。若思議解脫無有色心體。若
不思議有色心體。問曰。何故思議解脫無色
心不思議有色心。答曰。思議解脫滅色取
空。是有餘解脫色心因滅。無餘解脫色心
果滅。既約無色無心以明解脫故無體也。若
是不思議解脫觀色心即是法性之色心。法
性之色心本無因生故非果滅。見色心不生
不滅而得解脫故有真善妙色妙心之體也。
故涅槃經云。解脫有二種。亦色非色。非色者
聲聞緣覺。色者諸佛如來所得解脫。又云。妙
色湛然常安住。不為生老病死之所遷。又云。
色解脫涅槃受想行識解脫涅槃即是仁王經
明法性色受想行識解脫。若無色者如死人
那得論解脫也。六約有用無用分別者。若是
思議解脫無有無方大用。若不思議解脫即
是有無方大用。問曰。何故如此。答曰。若思議
有餘解脫證真入滅受想定。似涅槃法著身
中證想受滅。猶如死人無所能用。若人無餘
解脫灰身滅智猶如虛空無所施為。若生法
二身住不思議解脫。能種種變現。如此經不
思議品具明。故淨名訶身子言。不起滅定而
現諸威儀是為宴坐也。七明約共不共不思
議分別二種解脫相者。若是共不思議即是
思議解脫。若是不共不思議即是不思議解
脫。問曰。何等是共不思議。答曰。有諸法師云。
八地道觀雙流。二乘及下地菩薩所不能思
量。故名不思議。所以者何。若下地不能思八
地。八地不能思九地。八地還成是思議。九地
乃可名不思議。如是乃至十地不能思佛地。
佛地是不思議。十地是思議。佛地能思於佛
地還成是思議。若爾者何者不思議解脫耶。
復次如經言。佛入三昧身子不能知。身子入
定目連不能知。目連入定諸羅漢不能知。羅
漢入定學人不能知。學人入定四善根人不
能知。四善根人入定一切外道不能思。外道
入定神通變現餘人不能思。乃至凡人伎術
幻化世間皆不能思。如此皆名不思議。若論
思議。至佛猶是思議。若論不思議。乃至黃蜂
作蜜蜘蟵作網皆不可思議。是名共不可思
議。皆有心數法之解脫。悉應是思議解脫也。
豈可用此對不思議解脫相耶。問曰。若爾何
故是不思議。答曰。不思議法性猶如虛空。無
念無思湛然常寂。入一切諸法悉皆通達顯
現。即是不共不思議也。不與一切通教三藏
教三乘及諸凡夫共也。故涅槃經云。澄渟清
淨即真解脫。法華經云。是法非思量分別之
所能解般舟三昧經云。有心不知心。心者不
見心。心起想即癡。無想即泥洹。大智論云。若
分別憶想即是魔羅網。不動不分別是則為
法印。此經云。若於佛法有所分別者名不如
法。華嚴經云。究竟離虛妄無染如虛空。故知
一切思量分別憶想畢竟不起名不思議。故
涅槃經云。待水澄清珠相自現者。即不思議
佛性理顯。不思議佛性顯即是不思議解脫
也。問曰。共不思議者。下地思不能知上地。上
地名不思議。上地思能知下地。下地名思議
耶。答曰。雖復下地思不知上地上地思能知
下地。皆是思量知非不思量知。故皆屬思議
也。今不共不思議下地不以思思於上地。上
地亦不以思思於下地。下地以不思思於上
地而不能知上地。上地不思之智任運能知
下地。下地不思故尚不能知上地思議之智。
何況能知不思議之智。上地不思之智任運
能知下地不思議之智。何況思議智耶。故知
下地上地雖有知與不知。而俱是不思議也。
問曰。不思云何知有分別。答曰。四十二地寂
照雖同。無明品品盡異。故下地未盡一品不
能知上地。上地盡一品則能知下地。二乘乃
至凡夫皆有此不思議理。而思量分別惑障
所覆。未破無明憶想分別。故不能不思而知。
諸佛菩薩無明憶想分別破。故不思而知。譬
如初月昇天不作思念我照世界及照眾生。
而眾生世界自然光顯。至十五日月圓滿之
時。亦不念言我照彼顯。圓教所明佛菩薩亦
爾。豈同瑩光也。問曰。若以不思議佛性顯湛
然無思無念為不共不思議者。此與地人明
八識湛然真修體顯復有何異。答曰。地人言。
六識是分別識。七識是智障波浪識。八識是
真常識。智識是緣修。八識若顯七識即滅。八
識名真修。任運體融常寂。而攝大乘論云。七
識是執見心。八識是無記無沒識。豈得言是
真修耶。又今所明六識即是不思議解脫。豈
有六識七識滅已八識真修為不思議解脫。
所以者何。如鴦掘經云。所謂彼眼根於諸如
來常具足無減修。了了分明見。乃至意根亦
復如是。法華經明父母所生六根清淨。以自
湛然照十方界境。豈有六識滅別有真緣修
也。故經云。佛知一切眾生畢竟寂滅。即大涅
槃不可復滅。一切眾生不可復滅。即是六識
不可滅。又此經云。解脫者即諸法也。豈不即
是六識十八界一切法。若爾豈得但約八識
明不思議解脫。復次若論四不可說。非但不
生不生八識不可說。不生生七識亦不可說。
生不生生生六識亦不可說。若論有因緣故
亦可得說。四悉檀因緣故亦可復說。而南北
二道執真緣成佛不同。豈不墮自他見耶。若
知如來常不說法。何有真緣兩修成佛可說
之可諍乎。而諸經論有此文者。特是聖人赴
機之說。何有法身大士。不以四悉檀赴緣接
物。龍樹天親各有所說耶。皆是末代弘法失
意執文偏朋耳。若得此意。不應問與他何異
也。問曰。若以絕思量之心為不共不思議者。
法華經意根清淨何得云思惟無量義說法亦
無量終始不妄錯以持法華故。答曰。若不思
議解脫離思議終非不思議。如無餘涅槃無所
思惟。即是不離不思議有不思議也。故此經
云。能善分別諸法相。於第一義而不動。以於
諸法得自在。是故稽首此法王於諸法得自
在者。即是於六識思議分別法中得自在名
不思議解脫也。第三釋不思議解脫義者。上
已總辨不思議解脫之相。但總義含蘊意趣
難知。今明三種解脫。即是別相解釋。就此略
為二意。一略分別三種解脫之相。二約十二
因緣簡別三種思議不思議解脫。一明分別
三種解脫相者。一真性解脫。二實慧解脫。三
方便解脫。一明真性解脫者。此經云。婬怒癡
性即是解脫。今明婬怒癡性。即是勝鬘經明。
自性清淨心不為煩惱所染。若煩惱不能染。
是則生死莫之能拘。性自無累名為解脫。故
此經云。如優波離以心相得解脫時。寧有垢
不。一切眾生心相無垢亦復如是。是名不思
議真性解脫也。二明實慧解脫者。此經云。有
方便慧解即是實慧解脫也。所以者何。故勝
鬘經明。自性清淨心不為煩惱所染。不染而
染。難可了知。祇猶染故即有五住煩惱界內
外二種生死之所拘縛。若能方便巧修實慧。
不斷癡愛起諸明脫。明與無明等亦不縛不
脫。即是實慧不思議解脫也。三明方便解脫
者。此經云。有慧方便解即是方便解脫也。祇
是實慧分別則行於非道通達佛道。住不思
議解脫種種變現。大用無方物所不測。和光
利物而不同塵。自既無縛能解他縛故名不
思議方便解脫也。二約十二因緣簡別三種
思議不思議解脫不同者。約十二因緣三道
以簡別也。一過去現在三支是煩惱道。二過
去現在二支是業道。三現在未來七支是苦
道。今明十二因緣三道辨三種解脫。分別思
議不思議不同。若通教雖說苦道即是真性。
乃是偏真法性之理說煩惱即空。空非實慧。
雖明業道即空。空非方便。故非三種不思議
解脫也。若別教說苦道非即是真性大般涅
槃。而有真性涅槃之理。若生死苦道滅方顯
真性得常住涅槃。明煩惱道不即是實慧。斷
煩惱盡實慧方圓。明業道不即是方便。斷業
別起方便化物。是則十二因緣三道滅得三
種解脫。雖辨真常三種解脫。猶是思議之相
也。若圓教所明苦道即是不思議真性解脫。
故此經云。一切眾生即大涅槃不可復滅。煩
惱即是實慧解脫故。譬如不下巨海不得無
價寶珠。如是不入煩惱大海不得一切智寶
之心。業道即是方便解脫。故此經云。以五逆
相而得解脫亦不縛不脫能起自在之業。普
門示現無緣無念。而有十法界三業利物。如
磁石吸鐵也。所以此經明行於非道通達佛
道。非道者即是十二因緣之三道也。通達佛
道者即是不思議三種解脫也。三種非道不
礙三種解脫之佛道。三種解脫之佛道不破
十二因緣三種之非道。如須彌入芥無相礙
也。即是三種不思議解脫之相。此三種解脫
不縱不橫如世伊字名祕密藏。亦名不思議
大解脫九。第四類通三法者。此三種解脫即
是佛法諸三法之異名。佛法三種法門乃有
多種。今略類通十種三法。一者三道。二者三
識。三者三種佛性。四者三種般若。五者三種
菩提。六者三種大乘。七者三種法身。八者三
種涅槃。九者一體三寶。十者三德涅槃。一類
通三道者。即是十二因緣三道也。真性解脫
即苦道。實慧解脫即是煩惱道。方便解脫即
是業道。一真性解脫即是苦道。文殊說如來
種云。身為種。六入為種。此是正因種。種即是
性。性即真性解脫也。二煩惱道即是實慧解
脫者。文殊師利言。貪欲為種。瞋癡為種。此即
了因種也。又此經云。若知無明性即是明。明
即是實慧解脫也。三方便解脫即是業道者。
文殊師利云。十不善道為種。此即緣因種。方
便解脫之種也。種即是性。故涅槃經云。十二
因緣名為佛性。即十二因緣三道。三道三種
佛性也。二類通三識者。一波陀那識即六識。
二阿陀那識即七識。三阿黎耶識即八識也。
真性解脫即阿黎耶識。實慧解脫即七識。方
便解脫即六識。問曰。攝大乘論說阿黎耶識
是無記生死根本。何關真性解脫耶。答曰。若
爾與地人用楞伽經豈不碩相逆。今研兩家所
執。互有得失。若言阿黎耶識非本性清淨者。
攝大乘論何故云。如地即是金土。黎耶識亦
爾。染同於土。淨同於金。故知義通二邊。何兩
家偏執。今說黎耶識即是真性解脫者如金。
即是生死根本者如土。問曰。攝大乘論師說
七識是執見之心。何得言是實慧解脫耶。答
曰。轉迷成解。若離迷執何處別有實慧之解。
故知七識非迷非解得說迷解。解故即是實慧
解脫。問曰。六識是顛倒憶想分別應須斷除。
何得即是方便解脫耶。答曰。六識非善非惡。
隨緣起善起惡。菩薩若能知六識非善非惡
而起善惡。同事化物和光不同塵。即是方便
解脫也。三類通三種佛性者。一正因佛性。二
了因佛性。三緣因佛性。大涅槃經云。言佛性
者亦一亦非一非一非非一。亦一者正因真
正解脫也。非一者緣因佛性方便解脫也。非
一非非一者了因佛性即是實慧解脫也。四
類通三種般若者。一實相般若。二觀照般若。
三方便般若。真性解脫即是實相般若。實慧
解脫即觀照般若。方便解脫即方便般若。義
推可解。五類通三種菩提者。一實相菩提。
故此經云。佛知一切眾生即菩提相。二實智
菩提。三方便菩提。真性解脫即實相菩提。實
慧解脫即實智菩提。方便解脫即方便菩提。
義推可解。六類通三種大乘者。一性乘。二得
乘。三隨乘。一性乘者。涅槃經云。一切眾生即
大乘也。二得乘者。即智慧能得理乘故名得
乘。三隨乘者。即是大方便隨順智慧故名隨
乘。真性解脫即是理乘。實慧解脫即是得乘。
方便解脫即是隨乘也。七類通三種法身者。
一法身佛。二報身佛。三應身佛。真性解脫即
是法身。毘盧遮那佛性淨法身。實慧解脫即
是報身。盧舍那佛淨滿法身也。方便解脫即
是應身。釋迦牟尼佛應化法身也。義推可解。
八類通三種涅槃者。一性淨涅槃。二圓淨涅
槃。三方便淨涅槃。圓淨之名未見經文。有地
論師云。方便淨涅槃出經文。義立應化涅槃。
以為三涅槃也。若取義便。以圓淨為便。若取
方便。方便淨為便。今明真性解脫即性淨涅
槃。實慧解脫即圓淨涅槃。方便解脫即方便
淨涅槃也。問曰。若明三種解脫類通三種般
若。何得復用三種解脫類通三種涅槃。般若
是因名。涅槃是果稱。是則因果混亂之過耶。
答曰。別義經論有時作此說。圓通了義之教
般若涅槃並通因果。故智度論云。若如法觀。
佛般若與涅槃是三則一相其實無有異。又
涅槃三德不縱不橫。豈得般若不至果耶。九
類通一體三寶者。真性解脫即法寶。實慧解
脫即佛寶。故涅槃經云。諸佛所師所謂法也。
以法常故諸佛亦常。方便解脫即是僧寶。應
身內和外同。十法界與一切眾生和合。亦能
令一切入大和合海。備三和故是真僧也。十
類通三德涅槃者。一法身。二般若。三解脫。真
性解脫即法身。實慧解脫即摩訶般若。方
便解脫即解脫也。故涅槃經云。諸佛菩薩
隨所調伏眾生之處名為解脫。若斷煩惱離
生死名為解脫者。與二乘何異。今明大乘解
脫而生五道示現其身。自既無縛能解他縛。
此三德不縱不橫。如首羅三目。名祕密藏成
大涅槃。三種解脫三道三識三佛性三般若
三種菩提三大乘三佛三涅槃三寶亦復如
是。皆不縱不橫如世伊字名祕密藏名大解
脫。即是大涅槃百句解脫。法華明一切解脫
也。第五約教簡別思議不思議者。問曰。三藏
教之位是不思議不。答曰。三藏教三乘若教
若證皆非不思議也。問曰。通教位名不思議
不。答曰。若明因通果通。通教三乘若教若證
皆非不思議。若以別接通。教是思議證是不
思議以圓接通。教證皆是不思議也。問曰。別
教約位是不思議不。答曰。別教教是思議。證
位有思議有不思議。三十心真證是思議。似
證是相似不思議。登地已上證道皆是不思
議也。若用圓接別。教證皆是不思議也。問曰。
別若稟思議之教。何得證不思議之理。答曰。
如三藏拙度。說見有得道發真悟第一義諦。
即是通教第一義諦也。問曰。圓教明位悉是
不思議不。答曰。圓教若教若證皆是不思議
也。所以者何。圓滿修多羅詮不思議之理。即
是教不思議。未稟教修習之人即是理即不
思議。初聞不思議圓教信心領納。即名字即
不思議。隨喜五品弟子即觀行即不思議。得
六根清淨是相似即不思議。初住發真乃至
等覺是分證真實即不思議解脫也。妙覺極
地即是究竟即不思議解脫也。若法華明開
權顯實。前三若數若證皆是不思議也。第六
約觀心明不思議解脫者。若知婬怒癡性即
是解脫。巧用觀心不斷不隨觀心畢竟清淨
即是不思議解脫之義也。故此經云。諸佛解
脫當於一切眾生心行中求。若能如是而求
即有三種解脫氣分。類一切三法在一念觀
心也。第七合人法通經者。人是毘摩羅詰即
淨無垢稱三義如前分別。法即真性實慧方
便之三法也。人若離法則非能弘之人。法若
離人則非所弘之法。今人法相成。人是弘法
之人。法是所弘之法約人明淨即真性也。約
人明無垢即實慧無惑義也。約人明稱即是
方便稱根緣也。人與法合即是住不思議解
脫種種示現。故能輔佛弘三種解脫之法。方
便解脫化諸凡夫。實慧解脫折諸聲聞。真性
解脫訶諸菩薩。室內問疾一品明諸佛國土
皆空。顯不思議解脫之大果。現於權疾。託
疾興教。為生實疾菩薩三觀之善破三種實
疾也。不思議解脫品重成於果。觀眾生品佛
道品入不二法門品香積品重成三觀之因。
辨果明因。因果雖殊。皆是說不思議解脫之
教也。一期化緣既訖。故掌擎大眾還歸佛所。
表所化之徒緣縛既斷當生淨國成淨佛國
土之行。又欲遠益未來故勸供養斯法付屬
流通。皆是闡揚不思議三種解脫之大道也。
維摩經玄疏卷第五



維摩經玄疏卷第六

天台山修禪寺沙門智顗撰

前明此經玄義大段開為五重。第一大段釋
名略竟。今次第二大段辨此經之正意。如國
必有王。教必有主也。就此略用七意解釋。

　第一正辨體　第二簡偽顯真
　第三入實相門　第四一法異門
　第五為眾經體　第六約觀心
　第七通釋此經

第一正辨經體者。此經以不思議真性解脫為
體也。真性解脫義如前廣辨。就此略為二意。
一者正辨此經體。二明須知經體。一正明不
思議真性為此經體者。若他明此經多用權
實為體。體即是宗。今但以不思議真性解脫
為體者。如天無二日國無兩主。若權實為體
者。權實既是二法。是則一教便有兩體。今但
用不思議真性解脫為體者。真性即是一實
之理。若用一實之理為體。即無兩體之過也。
所言真性解脫者。此經云淫怒癡性即是解
脫。今言淫怒癡性即是真性。真性即是實相
一實諦之異名也。大涅槃經明一實諦即是真
法。若法非真不名實諦。問曰。上說真諦即是
思議解脫之理。今何故說真實之性即是不
思議解脫之理。答曰。上是偏真之真。今依大
涅槃經以明實諦。實諦者即是不思議圓真。
圓真法性即是真性解脫。真性解脫即無八
倒。無八倒者即是真性解脫。真性解脫無
有虛妄。無虛妄者即是真性解脫。真性解
脫即是大乘。大乘即是真性解脫。真性解
脫即非八魔。非八魔即是真性解脫。真性
解脫即是一道清淨。一道清淨即是真性解
脫。真性解脫即是常樂我淨。常樂我淨即是
不可思議真性解脫。不可思議真性解脫即
是此經之正體也。如此真性豈同偏真哉。二
明須知經體者。若尋經失旨事同調達。雖讀
六萬法藏不免現身墮大地獄。槃特但誦一
偈成羅漢道。如大智論說聲聞經有三法印。
無常無我寂滅涅槃印。小乘經有此印。即是
小乘了義經。行人稟教能得道也。若無三法
印即是不了義經。聞者未必出離生死。一切
大乘經但有一法印。所謂諸法實相。若大乘
經有實相印。即是大乘了義經。聞者乃可得
菩薩道。若無諸法實相印即是不了義經。聞
者多墮二邊不能得無生忍也。復次若無實
相印。雖說種種願行猶濫魔之所說。所以者
何。魔王亦能說種種願行。但不能說諸法實
相。故大智論云。除諸法實相其餘一切皆是
魔事。諸法實相即是真性解脫之異名也。問
曰。聲聞經何故但用三法印。摩訶衍教何故
但用一實相印。答曰。聲聞根鈍著重故。須說
三法印令厭生死苦欣涅槃樂。菩薩大悲根利
易悟。生死即涅槃相能不捨生死不取涅槃
入不二法門。故佛但說諸法實相印也。問曰。
若言國無二主。大乘經但用一法體。聲聞經
遂以三為體。豈非三主之過。答曰。如君強不
須輔相。君弱則輔相共治國。聲聞經法相理
弱故須三印治。破愛觀無常。破見觀無我。若
入苦忍真明俱得寂滅也。第二明簡偽顯真
者即為三意。一者正明簡偽顯真。二約共不
共教簡別同異。三約諦明去取。一明簡偽顯真
者。實理幽微真偽難別。但凡夫所習若教若
行莫不各以為真。故尋學之徒必須自以智
力研覈真偽。就此即為二意。一簡非實相。二
顯正實相。一簡非實相者即為三。一世俗經
書所明非實相。二外人經書所明非實相。三
聲聞經教所明非實相。一世間經書所明非
實相者。世間經書所明但為安國治家賞善
罰惡。仁義禮智誠信孝敬養生養性之道。皆
是愛論。乃至釋提桓因種種善論。諸梵天王
說出欲論。五通之人神仙之論。亦皆是屬愛
之戲論。戲論破慧眼不見於真實。是故皆非
實相也。二明外人經書所明非實相者。外道
多起身邊邪見。或計神及世間常是事實餘
妄語。乃至或計神及世間非常非無常是事
實餘妄語。如是墮十四難生六十二見。雖各
謂是實非實相也。以其各各因見起諸煩惱
作種種行業流轉生死。是故諸有言教皆是
屬見戲論。戲論破慧眼不見於真實。故非諸
法實相也。三明聲聞經教非實相者。聲聞經
多明無常無我破壞諸法說盡苦涅槃。且聲
聞人厭畏生死觀無常。斷結即身欲入涅槃。
不能深求諸法實相。故不明實相也。二顯真
實相者。摩訶衍教所明為利根菩薩如法相
說。多明第一義悉檀。菩薩大悲為眾生故求
無上道。不計劫數深觀諸法。不滯二邊一心
常寂。如水澄清珠相自現。得諸法實相。故摩
訶衍經教所明有真諸法實相。真諸法實相
者即不思議真性解脫。此經之體也。二約共
不共教簡別同異者。就此即為二。一約共二
乘說般若。明法性實相有同有異。二約不共
二乘說般若。明法性實相但異非同。一約共
般若明法性實相為大乘經體有同有異者即
為三意。一約通教。二約別教。三約圓教。一
約通教明同異者。所言同者。即是同入偏真
之法性也。所言異者。三乘雖同入法性。而不
無深淺之異。但斷正使侵習習盡。如前通教
分別。聲聞入淺但斷正使。緣覺小深侵除習
氣。菩薩能窮法性之底習氣都盡也。譬如三
獸渡河。水雖是一兔馬象脚有短長。故入水
不無淺深之別。水雖是一而深淺有異也。二約
共說般若別教明空不空辨法性同異者。涅
槃經云。第一義空名為智慧。智者見空及與
不空。聲聞辟支佛但見於空不見不空。聲聞
菩薩同見於空。是則法性理一名之為同。菩
薩能見不空。不空即是智慧之性名見佛性即
是異也。譬如三獸渡河。二獸浮渡但知水軟。
若象浮渡出沒到底。浮知水軟。到底著地知
非軟也。問曰。不空為當有故名見不空。為無
空故名不空也。答曰。具有二意。有故是不空
者。智慧性故非空也。無故說不空者。真諦法
性之理即是空。此空畢竟不可得故故言不
空。言不空者即是非真諦法性之空也。故大
智論云。空有二種。一者但空二者不可得空。
聲聞唯得但空。智慧猶如螢光。菩薩得但空
得不可得空。智慧猶如日光。二乘同得但空
故名為同。菩薩得不可得空名為異也。譬如
掘土。除土至泥。除泥若圓至水也。三約共說
般若教明不思議法性實相有同異者。聲聞
入法性唯見法性。如虛空無所有。菩薩諸佛
入法性實相亦見法性如虛空。能於如虛空
法性中開佛知見。圓照法界一切法也。同入
如虛空法性無所有故名之為同。諸佛菩薩
能於如虛空法性中圓照一切法界。即是不
思議法性故名為異也。故身子領解云。同共
一法中而不得此事。嗚呼深自責。云何而自
欺。是則略明共般若共二乘說。而上中下根
利鈍不同。故於一法性通別圓三種之異也。
譬如石有金性。有人破石得金。而不能作種
種𨥁璫環釧。有人得金能用作種種𨥁璫環
釧而不能變金為丹。有人能變金成丹。服之
得仙五通無閡也。金性是一。而得者三種不
同也。二約不共說般若明法性實相為大乘
經體一向異者。二乘所見偏真不得言同也。
就此為二意。一別教二圓教。一約不共般若
別教明法性實相。斷除二障離生死涅槃二
邊。別以不空之理自性清淨心如來藏理為
法性實相。是則聲聞在座如聾如瘂也。譬如
破鑛得真金異頗梨也。真金不可破壞。隨意
作種種器。頗梨易破。不得迴轉作種種器也。
二約不共般若圓教明法性實相為大乘經體
者。一切諸法即是佛性涅槃如來藏也。是則
二乘在座如聾如瘂。譬若如意寶珠非頗梨
珠。豈可言同也。三約諦分別者。明法性實相
之理不出諦也。故須約諦分別。但諦有三種。
一者三諦。二者二諦。三者一諦。一約三諦分
別法性實相為此經體者即為二意。一略明
三諦。二明去取。一略明三諦者。一俗諦二真
諦三中道第一義諦。三諦義略如前四教所
詮分別。二去取者。俗諦但是凡人所見之理
故非此經體也。真諦即是二乘所見之理亦
非此經體也。中道第一義諦即是法性實相。
即此經之正體。二明約二諦分別法性實相
為此經之體者亦為二意。一者略明二諦相。
二者去取。一略明二諦相者。二諦有二種。一
者理外二諦。二者理內二諦。一理外二諦者。
不約佛性以明二諦也。即是猶處門外止宿
草菴。今明此理外二諦即有三種。一者隨情
二諦。二者情智二諦。三者隨智二諦。一明隨
情二諦者。如諸論師撰二諦義。集古今乃有
數十家明二諦義不同。又尋諸經論明二諦
之相。亦有種種不同也。但二諦既是審實之
理。何得異說不同。若一家為是。眾家併非。孰
能判其是也。今作三種二諦通釋眾家所明
二諦。若有文證則皆可用諸經論異說皆無
滯也。故云諸佛常依二諦說法。但二諦之理
不應有異。而諸師及眾經論異說不同者。皆
是隨情之二諦也。隨世界為人對治第一義
四悉檀所辨之根情也。眾生根情種種不同。
佛教所明二諦何止數十家之異。乃有無量
不同。故涅槃經云。分別二諦有無量相。我於
彼經竟不說之此何謂也。而末代各明一種
二諦不受眾家異說。將非大失乎。二明隨情
智二諦者。如上所明種種二諦。隨世界為人
對治之情。聞說未悟者。皆束為世諦。若種種
異說二諦為向道之人。聞說即悟發真慧眼
見第一義。即是隨智之真諦也。是則情智合
辨有二諦之殊。故涅槃經云。如世人心所見
者名為世諦。出世人心所見名為第一義諦。
三隨智二諦者。二乘聖人發真無漏。法眼慧
眼所見二諦之理也。若為凡說如示盲者白
相。故妙勝定經明。文殊釋迦因地諍二諦義
墮三惡道。見迦葉佛說二諦。即是顯隨智二
諦不可以情求也。若以情求執諍。則同釋迦
文殊因地執隨情二諦之過非也。問曰。二諦
為定是理為定是教。答曰。有師言並是理。有
師言二諦並是教。有師言俗諦是教真諦是
理。故經云。皆以世諦名字故說非第一義。今
詳此三家明義互有得失也。應四句分別。若
約隨情二諦。二諦並是教。是則二諦皆可說
也。故有種種二諦。諸師所用不同。經論所明
各別。若就隨情智二諦。即俗諦是教真諦是
理。是則俗是可說真不可說也。若就隨智二
諦。二諦皆是理。是則二諦皆不可說也。若約
隨智世諦。隨情真諦是則俗是不可說也。是
以迦葉如來之所證見尚非釋迦文殊因地情
之所知。況復末代凡夫之所能解。今略明此
三種二諦。言雖不多意則靡所不該。佛法義
學坐禪之人若不信此。疑諍豈息也。二次明
理內二諦者。約中道佛性以明二諦也。就此
得有三種。一者中道合真明二諦。二者真諦
合俗明二諦。三不思議二諦。此三種二諦亦
各有隨情情智隨智三種也。一中道佛性合
真諦為二諦者。猶是通教之二諦也。非祇通
二乘。亦通別通圓也。所言中道合真為第一
義諦者。涅槃經云。言佛性者即是第一義空。
第一義空名為智慧。智者見空及與不空。不
空即是中道。空即是真諦。故知中道佛性合
真諦為第一義諦也。亦有三種二諦。類前可
知。二明真諦合俗諦。但取中道為真諦。明此
真諦者。即是別教之二諦也。所言真諦合俗
諦為世諦者。大涅槃經云。我與彌勒共說俗
諦。五百聲聞皆謂說第一義諦。此即別教二
諦。亦得有三種二諦。類前可知也。三明理內
不思議二諦者。前明理內二種二諦。不二而
二是不思議圓教之二諦。亦有三種二諦。類
前可知也。二明去取者。若理外二諦但非世
諦非此經體真諦亦非也。若理內二諦三種
世諦亦皆不得為此經體也。理內三種真諦
即是法性實相。此經之正體也。問曰。祇應取
圓教不思議真諦為體。何得取理內通別真
諦為體也。答曰。若是法華經正直捨方便。可
得但用圓教一真諦為體。此經猶帶通別二
種方便。理內三種真諦皆得為此經體也。但
有傍正。不思議真諦為正也。三明約一實諦
為此經體者。一實諦義如前分別。但一實諦
即是不思議真性解脫實相之理。即是此經
之正體。事如初重引涅槃經解釋也。第三明
四門入體者。尋真性實相之體。幽微妙絕。一
切世間莫之能契。但以大聖明鑒通理之門
乃於無言之理赴緣起教。以教為門。是以稟
教之徒因門契理。故法華經云。以佛教門出
三界苦。又云。其智慧門難解難入。此經明諸
菩薩各說入不二法門。即其意也。今略以三
意解釋。一略辨四門相。二正明四門入體。三
明悉檀起四門教。第一略辨四門相者。門以
能通為義。佛教所詮正四句法能通行人至
真性實相之體。故名為門。若外人邪因緣無
因緣說四句。因此四句各見四種邪法之理。
因此生十四難六十二見。起諸結業沈輪生
死。此是邪道四門。今所不述。若佛法四門即
是正因緣四句法能通行人同入第一義涅槃
也。故大智論云。四門入清涼池。又譬般若如
大火炎。四邊不可取。又云。般若波羅蜜有四
種相即四門義。仰尋佛法既有四教不同。今
約教明門各有四別。一三藏四門。二通教四
門。三別教四門。四圓教四門。一明三藏教四
門即為四。一有門。二空門。三有空門。四非有
非空門。一有門者。即三藏教明正因緣生滅
之有。若稟此教能破十六知見。見陰界入一
切有為諸法皆悉無常苦空無我。得世第一
法發真無漏。因有見真有。即第一義諦之門
也。故大集經云。甚深之理不可說。第一實義
無聲字。陳如比丘於諸法獲得真實之知見。
如此即諸阿毘曇論之所申也。二明空門者。
即是三藏教明折正因緣假實法生滅入空。
若稟此教能破假實之惑。見假實空發真無
漏。因空見真空。即第一義之門也。故須菩提
在石室觀生滅無常入空。因空得道名見佛
法身。恐此是成實論之所申也。三明有空門
者。即三藏教明正因緣生滅之有空。若稟此
教能破偏執有無之惑。見因緣有空發真無
漏。因有空見真有空。即第一義之門也。此是
迦旃延因入道故作昆勒論還申此門也。四
非有非無門者。即三藏教明正因緣生滅非
有非空之理。若稟此教能破有無邊邪執。見
因緣非有非無發真無漏。因非有非無見真
非有非無。即第一義之門也。惡口車匿因此
入道。未見論度。有人言。犢子阿毘曇申此意
也。彼論明我在第五不可說藏中我非三世。
即是非有非無法即是非空也。此恐未可定
用。二明通教四門者。即是智度論明。一切實
一切不實。一切亦實亦不實。一切非實非不
實。佛於此四句廣說第一義悉檀。中論明此
四句皆名諸法之實相。即通教明正因緣法
如夢幻響化水月鏡像體法即空之四句也。
若三乘共稟此教。而根緣不同。各於一句入
第一義。故四句皆名門也。此具如青目注解。
又注云。諸法實相有三種。故知此四門即是
三乘同入此四門見第一義也。三明別教四
門者。若用中論亦名。

名而辨四門者。即別
教之四門。大智論四句亦得也。此別教四門
意正出大涅槃經。但多散說。約乳明四句譬
即是別教四門也。若明佛性如乳有酪性石
有金性力士額珠即有門。若明石無金性乳
無酪性眾生佛性猶如虛空大涅槃空迦毘羅
城空即是空門也。涅槃又云。佛性亦有亦無
者。云何為有。一切眾生悉皆有故。云何為無。
從善方便而得見故。又譬如乳中亦有酪性
亦無酪性。即是亦有亦無門。若明佛性即是
中道。百非雙遣。故經譬云。乳中非有酪性。非
無酪性。即是非空非有門也。別教菩薩別稟
此四門之教因見佛性住大涅槃。故此四句
之說即是別教之四門也。今一往約涅槃經
文分別別教四門之相。但此經文或可圓教
四門。至下圓教四門自當料簡同異也。問曰。
若別教四門但出涅槃。爾前諸摩訶衍經何
意無別教四門也。答曰。大涅槃經是解前經
教之經。此前諸摩訶衍豈無別教四門。具出
經文事成繁也。四明圓教四門者。四門明入
佛性第一義。一往與別教四門入第一義諦
見佛性得常住涅槃。名義是同。細尋意趣有
異。問曰。以何相知異。答曰。分別有異意乃多
塗。今略約圓教七義分別。即知別教四門與
圓教四門有殊也。七義者。一若明一切法即
真性實相佛性涅槃不可復滅而明四門者。
即是圓教四門也。二明初心即開佛知見圓
照而辨四門者。即圓教四門也。三若明不思
議不斷煩惱而入涅槃辨四門者。即是圓教
四門也。四若明圓行而辨四門者。即是圓教
四門也。五若明圓位而辨四門者。即是圓教
四門也。六若明圓體而辨四門者。即是圓教
明四門也。七若明圓用而辨四門者。即是圓
教明四門也。第二正明四門入體者。若外人
四門心行理外。諸顛倒想與顛倒相應。不得
入真性體。所以者何。隨門異故見理亦異。是
故各說謂得一究竟道起諍論也。今明佛法
四門皆得入一體。但有兩種不同。一者三藏
通教兩種四門同入偏真之理。二者別圓兩
教四門同入圓真之理。一明三藏四門通教
四門同入偏真之理者。各因四門同見第一
義得二種涅槃。是同也。理雖是一而門有異
者。既有巧拙兩度之殊故有兩種四門能通之
別也。真理無二故所通至體是一也。譬如州
城開四門使君是一。而從四門入者門雖有
殊而所見使君祇是一也。三藏教四門如從
州城四邊偏門而入。通教四門如從四正門
而入。偏正雖殊入見偏真第一義諦得二種
涅槃是一也。二明別教四門圓教四門入實
相真性體者。各因四門而入見實相佛性得
常住涅槃是一也。理雖是同而門有異者。教
門既有偏圓之殊故有兩種四門能通之異
也。佛性真理不二故。故所通至真性體是一
也。譬如臺城有四門門雖不同所見天子是
一也。別教四門如從臺城四邊偏門而入。圓
教四門如從四正門而入。偏正雖殊入見真
性解脫實相之體是一也。第三明用四悉檀
起四門之教者。若外道四門皆不見根緣。執
心取相定說。如舊醫常用乳藥治一切病。此
不依四悉檀而起四門也。今佛法四門皆因
四悉檀而起也。一明悉檀起三藏教四門。二
明悉檀起通教四門。三明悉檀起別教四門。
四明悉檀起圓教四門。一明四悉檀起三藏
教四門者。即是生生不可說有四悉檀因緣
亦可得說。一明用四悉檀起有門者。若眾
生心樂有法即用世界悉檀說毘曇有門。若
宜聞生善即用各各為人悉檀說於有門。若
執無因緣邪因緣或執空取著起諸結業即用
對治悉檀為說有門。若聞即悟見第一義即
用第一義悉檀為說有門。如拘隣五人聞說
四諦即見第一義諦得須陀洹果。若不能用
四悉檀起緣而說者。即是差機說。法是眾生
怨天魔外道一手作諸勞侶。涅槃經云。說法
者諸佛境界非諸聲聞緣覺所知也。二明用
四悉檀起空門者。類前有門。用四悉檀起空
門義即成也。而諸成論師云。毘曇有門但是
調心不能得道。成實見空乃得道耳。諸數論
師云。我用小乘明義見有得道。汝探用大乘
明義故說見空得道。今謂此並不得三藏教
意。大集經云。常見之人說異念斷。斷見之人
說一念斷。二見雖殊得道無異。大智論云。聲
聞經中處處明法空義。豈得言見空得道探
明大乘。今約此四悉檀意作成壞義。數人四
義成成論四義壞。成論四義成數人四義
壞。是則成壞敵等。何者是成論成。何者是
數人壞。若解三藏教巧拙兩度。則成論空
門義成。數人有門義壞者也。三明用悉檀起
有無門。類前有門用四悉檀意。則有空門得
起。故為昆勒論所通也。四明用悉檀起非有
非無門者。用四悉檀。亦類前有門用四悉檀
意。可見也。二明用四悉檀起通教四門。類三
藏教可解。三明用四悉檀起別教四門。類三
藏教可知。四明用四悉檀起圓教四門。類三
藏教可知。具釋並在四教大本。第四一法異
名者。諸經異名說真性實相或言一實諦。或
言自性清淨心。或言如來藏。或言如如。或
言實際。或言實相般若。或言一乘。或言即是
首楞嚴。或言法性。或言法身。或言中道。或言
畢竟空。或言正因佛性性淨涅槃。如是等種
種異名此皆是實相之異稱。故大智論云。般
若是一法。佛說種種名。隨諸眾生類為之立
異字。大涅槃經云。如天帝釋有千種名。解脫
亦爾。多諸名字。又云。言佛性者有五種名。故
皆是赴機利物為立異名也。而法體是一未
曾有異。如帝釋千名名雖不同終是目於天
主。豈有聞異名故而言非實相理。如人供養
帝釋毀憍尸迦供養憍尸迦毀於帝釋。如此
供養未必得福。末代弘法者亦爾。或信黎耶
自性清淨心而毀畢竟空。或言畢竟空無所
有毀黎耶識自性清淨心。或言般若明實相
法花明一乘皆非佛性。此之求福豈若慮禍。
若知名異體一則隨喜之善遍於法界。何所
諍乎。第五為眾經體者。諸摩訶衍經皆用實
相不思議真性解脫為體也。問曰。諸經或有
無實相真性之名。何得備為眾經體乎。答曰。
如向所辨。一法異名。諸經雖不作實相名說。
若說中道法界如來藏正因佛性本有涅槃。
皆是實相異名即為眾經作體也。第六約觀
心者。若小乘行人持戒坐禪發背捨勝處一切
法門若不得無常無我寂滅之印入此觀中皆
成邪倒。不能悟理成無漏也。大乘觀法亦復
如是。若不得法性實相印者。多成魔業墮於
二邊。豈得入不二法門住不思議解脫也。問
曰。凡夫初心豈得即修。答曰。譬如人射的的
作著意。此至放箭已有丈尺之疎。發軫奢漫
何能得著。學正觀心亦復如是。第七通此經
者。此經品品皆異名說真性解脫。其道機純
熟之者聞此得道也。大段第三明佛國因果
為宗者。宗即是一教之綱維。如有王處必有
輔臣共治。經既立體。必須明宗以成教也。今
明此義略為五重。

　第一分別宗體不同　第二正明因果辨宗
義　第三明因果成佛國義　第四約觀心
　第五通此經文

第一分別宗體不同者即為二意。一先覈宗
體不異。二正明宗體不同。

一先覈宗體不
異者。有師云。此經權實為宗。宗即是體。今
問。若宗體是一。體是此經主。是則此教唯有
二法無不二之理。則無諸法實相印。若無諸
法實相印教則無主。何得諸經皆云此經眾
經之王也。復次若以權實二法為體者。亦應
以二法為印也。是事已如前釋。譬如國但得
有一主不應立兩主也。若一經教有二體。亦
應國有二君也。二正明宗體異者。尋經論亦
不分別宗體之文此出弘法法師之性。但作
義巧便欲開發經教令學者見意故須爾也。
非因非果真性為體。因果為宗。約因果以顯
非因非果。舉因則攝於萬行。舉果則攝於萬
德。故以因果為宗。如提綱目動。又如君主是
一輔臣有二。二臣共輔一主能治天下。今非
因非果是一。因果是多。顯成一教利益有緣。
分宗體之別。以佛國因果為宗也。第二正明
因果辨此經宗者。以佛國因果當宗。今故以
佛國標名。就此即為二意。一正明因果為宗。
二料簡。一明因果為宗者。但非因非果既通
為眾經之體。而因而果亦通為眾經之宗。宗
則不定。或單用因為宗。或單用果為宗。或因
果合為宗。如涅槃明涅槃常住四德之果。文
內非不明五行十功德之因果。果正因傍。但
以果當宗。若是大品明般若智照之因。文中
非無種智涅槃之果。因正果傍。但以因為宗。
若法華明一乘因果。借蓮華為名。是則因果
俱為宗。此經從人法得名。人能行法。即是因
地行人。法名不思議解脫。解脫是斷德之果。
望果行因故以佛國因果為宗也。二料簡者。
問曰。若言非因非果而因而果。今涅槃何故
但果而不因。大品但因而不果。此經既是解
脫之名何不但果。答曰。若通論亦得此義。而
義有傍正。大涅槃果正因傍。大品因正果傍。
今經雙舉佛國因果。是故佛國因果以當宗
也。所以者何。如長者子獻蓋云。願聞得佛國
土清淨。即問果。唯願世尊說諸菩薩淨土之
行。即是問因。佛答云。直心是菩薩淨土。即是
答因。不諂眾生來生其國。即是答果。命宗之
始雙問因果。答亦俱答因果。且淨名輔佛弘
因果之教也。如室外勸國王長者令厭此身。
即是弘因。當樂佛身。即是弘果。乃至彈諸弟
子菩薩等。處處有明因果之文。又如室內明
十方佛土皆空。即是明果。有疾菩薩用三觀
調心。即是明因。不思議品是果。觀眾生品佛
道品入不二法門品香積品是因。出室掌擎
大眾向菴羅園。即表迴因向果。如來述成復
宗明義具辨菩薩之行。即是述因。明諸佛土
音聲為佛事寂滅為佛事等。即是述果。驗知一
教始終皆明因果以成佛國。故並用當宗也。
第三正明因果成佛國義者。就此即為三意。
一略辨因果相。二簡通別。三正成佛國。一略
辨因果相者。因是修行之法。行本約理理即
非因非果。行即因果。若離非因非果而辨因
果。是邪因果。今約此理而明因果。是正因果。
經云。隱名如來藏顯名為法身。菩薩修行顯
此藏理功用未圓故名為因。藏理圓顯究竟
解脫即是果也。故大涅槃經云。是因非果。如
佛性。是果非因。如大涅槃。非因非果名佛性。
非因非果名大涅槃也。二明簡通別者。就此
即為二意。一別簡不思議因果。二通簡因果。
一別簡不思議因果者。問曰。二俱非因非果。
何故佛性但因非果。涅槃但果非因。答曰。此
明別教別義分別因果也。若圓教通義俱得。
佛性是果者。如大涅槃經云。佛性即佛。一切
眾生未成佛故。云何眾生而有佛性也。涅槃
即是因者。又云。大般涅槃本自有之。非適
今也。又云。佛性亦因亦因因亦果亦果果。如
無明緣行行緣識十二因緣亦因亦因因亦果
亦果果。初住望二住是因。望三住是因因。三
住望二住是果。望初住是果果。乃至金剛望
大涅槃為因因。大涅槃望金剛為果果。無上
菩提但是因。無上涅槃但是果。故今明不思
議解脫之因果亦如是。二通簡因果者。以世
間因果即是苦集之法出世因果即是道滅。一
切因果不出四諦。但大小明義不同。故有二
種四諦之別。小乘明有作四聖諦。大乘明無
作四聖諦。於是二間更立二種四諦。謂無生
四真諦無量四諦合為四種四諦。並是明因
果之義。具出涅槃。解釋顯在法華疏也。三明
因果成佛國為此經宗者。約此四種因果以
明佛國因果辨此經宗也。若是有作集無生
集此二集善惡五濁輕重約根利鈍同感凡聖
同居淨穢土託生受報為苦諦也。若是生滅
無生二種道滅者同感方便有餘土託生即彼
土之苦諦也。此之道滅即是無作之苦集無
量無作之道滅分成。即得生實報無障閡淨
土。若無作智滿則無作集盡。則無一生之報
智冥心源。此經云。心淨即佛土淨也。仁王經
云。唯佛一人居淨土。故知四種四諦因果即
是正報。以正報故說於依報國土也。問曰。有
作無生集共有淨不淨。無量無作云何。答曰。
若無量無作因果亦有淨不淨。三乘人斷三
界子果兩縛盡。俱得受法性身生變易土。三
藏二乘通別圓菩薩五人功德既有優劣利鈍
不同。亦應得橫論淨穢之別。若別教蓮華國
諸菩薩非生死人。其土亦得。竪論淨不淨。
諸地菩薩未窮性淨之源猶有分惑。故三賢
十聖住果報。唯佛一人居淨土。故知因果語
通從凡至聖非正意。但論佛國因果為此經
正宗。入文更當略分別也。第四約觀心者。下
文云。隨其心淨即佛國淨。觀心性本淨猶如
虛空。即是性淨之境。境即國也。觀智覺悟此
心。名之為佛。初觀名因。觀成名果。若論自
行。即是心主無染。若論化他。即是心數解脫
智慧數為大臣。能排諸數上惑以還心源清
淨土也。故云心淨即佛土淨也。第五通此經
文者。如佛為寶積說佛國因果。即是當宗下
文雖不自說。而淨名即是法王大將。助佛闡
揚因果正教。符成佛說佛國因果斷物緣縛。
令生佛國成菩薩淨佛國土之行也。故室外
品品皆有因果之說。室內品品亦有因果之
說。出室亦有因果之說。皆符成佛國之教。著
在此經文也。大段第四權實善巧為用者。不
思議體宗既成此教必有功能。功能者。權實
有利物之功能也。亦為五意。

　第一簡權實用　第二明諸教權實不同
　第三釋權實義　第四折伏攝受
　第五約觀心

第一簡權實用者。有人偏用權巧莫測為用。
此用明偏也。今言權實悉得為用。所以者何。
若論無言之道。權實並無可說。有因緣故俱
可得說若說權有益。權即是用。說實令物得
悟。實即是用。是故俱得為此經用也。問曰。若
本是體。從體起用乃可言權是用。那得實亦
是用。若皆是用。便無體用之殊。亦無宗體之
別。答曰。權實有多種。若就自行化他明權實
者。前來權實但是用而非體。今經正就化他
明權實。是故權實俱是用也。第二明諸教權
實不同者。華嚴具有二教。別教為權圓教為
實。三藏一向是權化城引接也。方等備有四
教。三權一實。般若廢三藏但有三教。二權一
實。法華正直捨方便但有一實。涅槃備釋四
教。在因三權一實。辨果唯有一實同也。問曰。
此與方等何異。答曰。方等二入實二不入實。
涅槃四俱入實。此為大異。今經是方等教攝。
因有三權。果則一實。二入二不入實也。分
別具在法華玄義。第三釋權實義即有三種。
一者化他權實。二者自行化他權實。三者自
行權實。一明化他權實者。諸佛菩薩所見三
諦不可向凡人說示。隨他意語悉皆是權。今
約權而明實也。此則有千萬種二智。四悉檀
赴緣不同。眾家不善得此二智意。隨取經論
所明二智而用之者執諍云云也。二者自行
化他權實者。如諸佛菩薩隨他意說並是權
智。隨自意語皆實智也。三自行權實者。諸佛
菩薩自行所證二諦三諦之理以辨權實也。
還將一家明三種二諦。對之冷然。義推可解。
今經所明備有三種二智。為國王長者諸聲
聞用化他二智。為諸菩薩用自行化他二智。
杜口無言是自行二智也。第四折伏攝受者
即為二意。一略明折伏攝受。二正通此經文。
一略明折伏攝受者。如勝鬘云。應折伏者而
折伏之。應攝受者而攝受之。以折伏攝受故
為令正法得久住故。今淨名為令不思議法
得久住故。是以以方便折伏實智攝受類。如
戒序云。老死至近佛法欲滅者。佛法湛然。何
甞有滅。若魔燒經卷。尚有二十億菩薩受持
佛法。故知不滅。今言滅者約人壽盡故言其
滅。如凡夫未得無漏慧命。未能秉持禁戒。身
若無常戒法即謝。故佛法欲滅。戒定慧解脫
解脫知見五分法身本依色身而起。色身既
死。五分亦滅。即是身內佛法滅也。若能勤進
發真得道共戒。此則一受不退常寂然。即有
五分法身具足。假令七反人天雖生惡國。非
但不失須陀洹果。此人必得阿羅漢果。是則
陰身雖滅佛法不滅。五分法身無朽壞也。即
是佛法久住。若大乘為義。雖復證羅漢盡無
生智乃至辟支迦十種觀觀十二因緣能侵習
氣。亦歸灰滅。如百二十人不堪付囑喪失財
寶。若能開佛知見。得二十五三昧無方之用。
住持佛法守護重寶。重寶者。即百斤金百句
解脫真寶也。如盛壯之年二十五者堪可付
囑。此人能折伏攝受令法得久住也。二明正
通此經者。今淨名欲令釋迦正法久住。是故
室外彈訶室內攝受。通論彈訶攝受處處皆
得。如人訶罵是暫時長養是本心。而今或時
用權智訶以實智攝。如彈國王長者即是權訶。
當樂佛身是實攝也。如訶須菩提云。於食等
者於法亦等入八邪而得八正。是用實智訶
還用權攝。云如佛說幻人以是事訶寧有懼
不。此即權攝。訶阿難亦爾。如訶彌勒等實智
訶實智攝受。如訶迦旃延權彈權受。室內別
義云云。故知淨名折伏攝受成於此教也。第
五約觀心明權實者觀中道時以二觀為方便
得入中道。是權折伏實智攝受。若觀中道而
發二乘觀。即是實智折伏權智攝受。若觀二
諦還發二觀。即是權折伏權攝受。若觀中道
還發中道。即是實智折伏實智攝受。復次善
將四隨用心。如大止觀三十六轉解說。即是
觀心折伏攝受正法得住也。大段第五明教
相者。前大段四重釋此經一部正意略顯。但
此經與眾經有同有異事須分別。而前明四
教處處簡別教相辨眾經同異。大意略應可
見。但恐散明教相同異。尋者或未明了。今須
更釋此經同異之相。就此即為四意。

　第一明教相大意　第二略出諸師判教
不同　第三研詳去取　第四正明判
經教相

第一明教相大意者。諸經同明體宗用。赴緣
利物而有同異者。但以稟教之徒根緣不一。
時方有別。是以大聖設教名字不同。言方亦
別也。故有頓漸赴機。至如華嚴廣明菩薩行
位。三藏偏說小乘。方等破小顯大。大品歷法
遣蕩會宗。法花結撮始終開權顯實。涅槃解
釋眾經同歸佛性常住。今此經抑揚褒貶赴
機說不思議解脫者。猶是方等之教。第二略
出諸師判教不同者。若觀岌法師三時明義。
一有相法輪。二無相法輪。三常住法輪。此經
並屬第二時無相得道。未明佛性常住涅槃。
若開善光宅判教有三種。一頓二漸三偏方
不定。漸教分為五時。此經是第三時折挫
聲聞褒揚菩薩之教。猶未會三歸一辨佛性
常住。若是莊嚴四時明義。此經猶屬般若無
相得道。亦未明會三歸一佛性常住。若是地
論四宗明義。此經即是真宗大乘緣起反出
之教。若是流支半滿明義。此經即是滿字之
說。不異華嚴涅槃。從來名義古今判教不同。
法華玄義別當委出也。第三研詳去取者。若
言此經是第二時教或第三時說未明佛性常
住者。此經明不思議真性。真性豈非佛性。若
言不明常住。此經云。如來之身即是金剛之
體。眾惡永盡眾善普會。當何有疾。豈非常住
也。次若言此經是真宗之教過法華者。何故
諸聲聞人於此經中不見佛性同法華涅槃
也。次若言此經即是滿字明佛性常住者。何
故涅槃判為生蘇之教。生蘇既不得。即是醍
醐。此經何得即與涅槃滿字齊也。引諸經論
檢覈眾義。備出法華玄義也。第四正明判此
經教相者。但如來經教乃遍滿三千。元其正
意不出四種。一者頓教二者漸教三者不定教
四者祕密教。一頓教者即華嚴經也。譬如日
出前照高山。又如涅槃經云。雪山有草名曰
忍辱。牛若食者即得醍醐。即其義也。然雖云
頓教。為化菩薩不無兼開別教方便。故無量
義經云。摩訶般若華嚴海空宣說菩薩歷劫
修行。而未曾宣說如是甚深無量義經。未同
法華三乘同得開佛知見發本顯迹成道已來
甚大久遠。如此即不與諸法師同也。二漸教
者。即是五味相生。三藏初門所說事戒定即
是從牛出乳。三藏教明生滅四諦即是從乳
出酪。方等大乘最初說無生四諦。無量無作
對破小乘訶責聲聞樂小法者。即是從酪出
生蘇。摩訶般若亦說無生四諦。而具明無量
四諦宣說歷劫修行。亦說無作四諦會小乘
法皆是摩訶衍。令聲聞轉教。即是從生蘇出
熟蘇。如法華說一實無作四諦為諸聲聞開
佛知見悉受記莂成大果實如秋收冬藏更無
所作。即是從熟蘇出醍醐。又涅槃經為諸比
丘說三修佛性一實無作四諦。為諸聲聞開
決慧眼見佛性安置諸子祕密之藏。亦是從
熟蘇出醍醐。故無量義經明說大品在法華
前。大智論云摩訶般若在法華後。如此明五
味之義與常塗一往似同。細心比並辨次解
義不相關也。三明不定教者。亦不同舊解別
有遍方不定之說。今但於五味教內利根之
人不同教教悉皆得見佛性。故有滿字之義。
故涅槃經云。譬如有人置毒於乳乃至醍醐
亦能殺人。所以梁武流支攝山三家此經大
品皆是滿字明佛性辨常。意在此也。四祕密
教者。大智論云。佛初成道鹿苑轉四諦法輪。
顯露教中明五人見諦得須陀洹果八萬人
得法眼淨。祕密教無量菩薩聞說大乘得無
生忍。復次始從得道至泥洹夜常說般若。或
可即其義也。此經云。佛以一音演說法。眾生
隨類各得解。此亦是祕密教之相。若時眾皆
不得聞見即是祕密教也。問曰。若爾可無遍
方不定說耶。答曰。五味次第尚得論不定。遍
方設有異說此復何須論也。婆羅門將偈來
此出四種論。所謂牛王論蝦蟇跳論師子論
鳥眼論。今借便用此四種論通前四種教。牛
王論通頓教。蝦蟇跳論通漸教。師子論通不
定教。鳥眼論通祕密教。今判此經非是頓教
乃至五味漸教生蘇之味。若約不定教即是
置毒生蘇而殺人也。利根菩薩於此教入不
二法門見佛性住不可思議解脫涅槃。即滿
字之教若祕密即不可知也。此經意不主明
教相。是故不須委曲也。但教相義多有所關
最為難解難明。法華玄辨四教義方可得。略
見大意耳。

「　佛法不思議
　唯教相難解
　二乘及菩薩
　尚所不能測
　何況諸凡夫
　而欲判此事
　譬如生盲人
　分別日輪相
　欲判虛空界
　一切諸色法
　而言了達者
　畢竟無是事
　是故說法者
　各生慚愧心
　自責無明闇
　捨戲論諍競」

維摩經玄疏卷第六