#+TITLE: 阿彌陀經註-清-鄭澄德
#+DATE: 2016-06-11 12:29:55
#+SOURCE: github.com/kanripo/KR6p0027 master 0ab0b1ff                
No. 432
修西定課

許序曰。昔佛法入中國既數百年。慧遠法師方以淨
土收束羣靈。雖一百二十三人未能一生都辦。然一
生取辦者不少矣。此一百二十三人。皆以宏誓互相
鉤攝。深諧佛願。畢發蓮香。轉度冤親。引生眷屬。後之
聞水聲而開念佛。入寂定而往西方。夢兆神徵。輝映
震旦。固皆此一脈之明暗相生也。宗門識高力透。高
步人天。直趨無上寂光。權抑三種淨土。(實報方便同居)甘芳
不著。妙勝醍醐。然不遇夫上根。必化而為毒藥。故曹
溪八世孫永明禪師。回宗鏡之全光。入西方之一脈
焉。諸法門中。花嚴大備。雲棲大師。具正知見。游花嚴
法海。悲深識卓。思精用宏。撰成彌陀疏鈔。委曲引歸
極樂。老實念佛。天龍喜歡。無量眾生。如得慈母。故禪
講兩家之未能不受後有者。無不以此為神明休息
之地。禪講兩家之巳能不受後有者。無不以此為水
月道場之緣。自度度人。無等等法。捨念佛往生一門。
而更何有也。噫。神游法界。璀璨玲瓏。步三教之園林。
得一心之歸宿。吾友鄭子。今庶幾焉。著宗鏡堂叢書
四十八種。以修西定課為第一。予一見。生歡喜心。與
眷屬謀首取而刻之。願興十方信心人。同此光明受
用耳。

仁和許樾身。


自序曰。非定不戒。非定不慧。不定者。輪回之象也。一
切眾生。累劫以來。孰不曾為善。孰不曾修行。孰不曾
念佛。孰不曾發願。但以心光不定。淨土未生。故長久
漂沈。不蒙解脫耳。苦哉痛哉。依我此書。每日修持。必
有光明來相接引。三生眷屬。其共勉焉。

咸豐十一年
正月。淨業學人菩薩戒鄭澄德(學川)鄭澄源(學烺)排定注
明。謹序其緣起。以此功德。願我
君父安平。淨業光昌。慧音成就。


先舉香讚。

心香乍　爇　法界同　熏　　蓮池海會悉遙聞
　　　我佛起祥雲　　　嘉瑞繽　紛　　接引
願方殷　　嘉瑞繽　紛　　接引願方殷。

每一圈擊魚一聲。

信心為香。法界者。統心法事法之所到而為界。言
其廣大。無所不包也。蓮池海會。指西方淨土中人
也。我佛。指阿彌陀也。必言我者。從我心光明中出
現。光明不聚。不能見佛也。起者。從西方極樂世界。
來赴東土娑婆世界也。嘉瑞。樓閣幢旛異香天樂
之類也。繽紛。文彩交互也。願方殷者。阿彌陀佛修
行之時。作法藏比丘。對世自在王如來前。發四十
八願。願願成就。方成佛道。其四十八願。皆是多設
方便。廣度十方六道眾生。勸其念佛。生於極樂世
界中。修行不退。便悟真宗。成就威神。轉相化度也。
今阿彌陀佛。願力圓成。作佛巳久。願光慈照。接引
心深。譬如一鏡涵空。影來則現。所以叩之而無不
通也。

南無蓮池海會佛菩薩(三稱三拜)。

「佛說阿彌陀經」

【佛。東方娑婆世界釋迦牟尼佛也。釋迦在此娑婆
成佛。隨眾生壽。不過百年。愍念娑婆眾生。見佛不
易。釋迦以後。彌勒以前。千萬年中。受大苦惱。故說
此阿彌陀經。流布世間。使諸苦惱眾生。修七日之
功。免永劫之苦。轉凡成聖。不退佛因也。經。法也。經
名阿彌陀者。純說阿彌陀佛度生因緣功德也。阿
者。無也。彌陀者。量也。其佛萬德圓成。不可窮盡。故
名無量。於萬德中。願為最勝。願力大。故光明無量。
願心長。故壽命無量也。諸經所稱無量壽佛無量
光佛。即此佛矣。釋迦說此經。在東土娑婆世界南
贍部洲舍衛國。傳至震旦。震旦即南洲東邊。我輩
所居也。梵文古茂。不可持誦。有姚秦時之三藏法
師鳩摩羅什者。翻譯此經。經義圓妙。不可淺測。有
大清朝之菩薩戒鄭學川者。作為今解。今解者。取
經中今現在說法今發願今生之義。望人一生取
辦。便不入於父母之胎。妙取蓮花。高超界外也。
○
夫佛說我聽。皆從心現。但是心說心聽耳。心體如
鏡。山河大地。人物虗空。我及如來。種種形類。但是
妙圓心鏡中所現影子耳。】

「如是我聞。」

【如者。心之真體。譬如鏡也。是者。心中所現法。譬如
在全鏡上指出一個影子也。我者二義。自經言之。
即是結集之阿難也。自讀經言之。即是持誦之人
也。聞者。心慧之動機也。心耳同用。方謂之聞。】

「一時佛在舍衛國。祇樹給孤獨園(祇音其)。」

【一時者。諸天及人。時分各異。佛音周徧。不能專指
一方也。佛。釋迦牟尼也。生於周昭王時。歿於周穆
王時。大悲影現。來度眾生。非歿非生。現作生歿。譬
如水月燈雲。玲瓏妙映耳。佛之本體。但是光明。吞
吐虗空。無處不到。豈有生死往來耶。
○佛者。覺也。
無有不覺之處。無有不覺之時。破盡昏沈。自他咸
度。故稱佛也。梵云舍衛。此云聞物也。祇。祇陀太子
也。給孤獨。長者之號也。長者買太子之園以供佛。
太子但賣園不賣樹。自以樹供佛。故園樹二名稱
地也。】

「與大比丘僧千二百五十人俱。」

【比丘。此言乞士也。上乞法於佛。下乞食於眾生。僧。
眾也。】

「皆是大阿羅漢。」

【菩薩為大乘。緣覺為中乘。聲聞為小乘。阿羅漢者。
聲聞乘之第四果也。阿羅漢有三義。一者能殺煩
惱賊。二者怖散一切魔。三者應受人天供也。大阿
羅漢者。發菩薩心轉入大乘者也。】

「眾所知識。」

【皆知其名。皆識其面。言德望全也。此一千二百五
十羅漢。多有大菩薩影生其中。】

「長老。」

【德勝為長。臘高為老。出家一歲為一臘。此二字。通
指以下十六羅漢也。】

「舍利弗。」

【舍利。此言鶖鷺也。弗。此言子也。尊者之母。目明如
鶖鷺。故尊者名鶖子也。此尊者智慧第一。言此發
願往生一法。非大智慧者不能圓信。故首列之也。】

「摩訶目犍連(犍音尖)。」

【摩訶。此云大也。目犍連。此云釆菽氏也。】

「摩訶迦葉(葉音攝)。」

【此云大飲光也。】

「摩訶迦旃延。」

【此云大文飾也。】

「摩訶俱絺羅(絺音郗)。」

【此云大膝也。】

「離婆多。」

【此云星宿也。】

「周利槃陀伽(伽音茄)。」

【此云繼道也。】

「難陀。」

【此云善歡喜也。】

「阿難陀。」

【此云慶喜也。佛之堂弟。佛成道日乃生。為佛侍者
數十年。佛之經典多由彼結集。】

「羅睺羅。」

【此云覆障也。佛生淨飯王家。名悉達太子。太子欲
出家。父王不許。且為納妃。欲其傳後。太子以手指
妃之腹曰。六年之後。當生一子。說此語後。太子即
出家。未住母胎時。障父出家。既住母胎時。自障六
年。故云覆障也。此尊者。前世塞鼠穴六日。故現此
報。】

「憍梵波提(憍音交)。」

【此云牛呞也。牛嚥後。吐出復嚼。曰呞。此尊者。前世
罵人為牛。故現此報。】

「賓頭盧頗羅墮。」

【賓頭盧。此云不動也。頗羅墮。此云利根也。上名下
姓。】

「迦留陀夷。」

【此云黑光也。】

「摩訶劫賓那(那奴何切)。」

【此云大房宿也。】

「薄拘羅。」

【此云善容也。】

「阿㝹樓䭾(㝹奴侯切)。」

【此云無貧也。此尊者無目。心眼洞見。以此居十六
人之末。言西方境界。當心領神會而造之也。】

「如是等諸大弟子。」

【以此十六。例一千二百五十人也。】

「并諸菩薩摩訶薩。」

【菩者。菩提也。此云覺。薩者。薩埵也。此云有情。上兼
覺。下兼情。以佛覺度有情。斯為菩薩矣。摩訶薩。猶
云大道心眾生也。】

「文殊師利法王子。」

【文殊師利。此云妙首也。此菩薩大智無遮。於佛所
言。更無疑惑。故首列之也。於法自在。名曰法王。即
如來也。大菩薩能傳佛法。為法王子矣。】

「阿逸多菩薩。」

【阿逸多。此云無能勝也。即彌勒菩薩之名。彌勒。此
云慈氏。菩薩之姓也。彌勒在釋迦後一千萬年。方
成佛道。釋迦化度未熟之眾生。皆以付之。但眾生
之中。種性不一。有性急不耐生死。不能待一千萬
年後之龍華三會。宿緣既露。勝境先成。故釋迦於
彌勒前說此經。欲彌勒於未成佛前。速滿眾生之
願。扶持加被。達之西方也。又以中下眾生。修行易
退。彌勒既未下降成佛。則眾生見佛。當在何時。若
不早取生西。一落三塗。出頭無望。往往有龍華會
散。而眾生未復人身者。故釋迦巳去。彌勒未來。此
經乃能拔出一切苦宅眾生而成就之。恩甚重。路
甚捷矣。夫三教聖人。迭興而救世。應時及節。各立
規模。若言天下無二道。聖人無兩心。稱性而談。一
真如貫。若於天上人間了生死不了生死之中。求
一萬全無弊者。則方便百千。而淨土法門為第一
焉。何必佛門神通。即此往生。得一切神通之腦也。
何必道家金丹。即此蓮花。洗一切金丹之習也。何
必儒宗理學。即此一心不亂。破一切理學之障也。
得其本。而三教皆枝末矣。本者。一念之心也。然必
見佛見心。方悟非心非佛。自然縱橫三教。出入龍
華矣。嗚呼。文殊悟西方之理。而首壓尊班。彌勒會
往生之機。而名居第二。無邊凡聖。孰敢輕議此經
乎。】

「乾陀訶提菩薩。」

【乾陀訶提。此云不休息也。既信淨土。尚未往生。能
以不休息為心。自然步步踏著也。】

「常精進菩薩。」

【精則不麤。進則不退。恒常如此。故能以淨土之法。
自度而度人也。】

「與如是等諸大菩薩。」

【以此四尊。例一切菩薩也。】

「及釋提桓因等。無量諸天大眾俱。」

【釋提桓因。此云能天主。即世所稱天宮玉帝也。無
量諸天者。玉帝居忉利天宮。宮在須彌山頂。旁有
四面。面各八王。統名三十三天。忉利之下須彌山
埵。有東西南北四大天王。分掌四十種小天。忉利
之上。虗空而住者。夜摩。兜率。化樂。自在。合之忉利。
四王。名欲界天也。過此以上。無復女人。名禪界天
也。過此以上。無復色身。名空界天也。三界之中。欲
界最雜。空界無身。感佛威神。現身聽法。此非思議
之所能及也。大眾。通指欲界天上天下龍鬼神仙
人物之能聽法者。俱。共也。謂與聖人同入佛會也。】

「爾時佛告長老舍利弗。」

【佛告者。悲心轉切。故不待問也。】

「從是西方。」

【從。由也。是。概指此娑婆世界也。西方者。向西方去
也。單指一方者。定於一方。神志專寂。方能發起修
行功用而成就也。必云西者。以娑婆適在極樂之
東耳。無他義也。】

「過十萬億佛土。」

【千萬為億。或曰十萬為億。佛土。一大千土也。一大
千中。一佛主化。】

「有世界。」

【世者時分。謂過去現在未來也。界者地分。謂八方
上下也。於一片心光中而現虗空。於虗空中而現
風輪。於風輪中而現地界。地分既立。時分隨起。故
稱世界矣。心光無量。虗空無量。一切世界亦復無
量。故有西方極樂世界。及極樂之西方種種世界。
有東方娑婆世界。及娑婆之東方種種世界。上方
之上。下方之下。南方之南。北方之北。無不各有種
種世界焉。我輩所居。名曰娑婆。娑婆。堪忍也。言眾
生忍苦也。佛大慈悲。故對此苦眾生而說十萬億
剎外之世界。欲眾生以一念飛心而橫出此娑婆
也。
○二乘不出大千。梵世或拘中小。天福所限。在
一界中。神仙丹力。在欲界內。平心思之。卑小不足
言也。佛乃於眾生大夢中。呼而告之曰。過十萬億
土有世界。嗚呼。方知別有乾坤矣。
○心性輪。即人
之一念也。心性輪中現虗空輪。虗空輪中現無量
風輪。一風輪中現一金輪。即地輪之下面也。金輪
上現火輪。火輪上現水輪。水輪上露出種種山種
種洲。即地輪之上面也。居中最妙而高者須彌山。
山腰中。一日一月。回環而來往。地輪低處。名曰地
獄。地輪高處。須彌頂須彌埵。皆曰天宮。過須彌頂
依空而住之四種天。連須彌頂忉利天須彌埵四
王天。名六欲天。再上有三層天。名曰初禪。如是初
禪至於地獄。名為小世界也。積一千個小世界。名
曰小千。有二禪天王主之。積一千個小千世界。名
曰中千。有三禪天王主之。積一千個中千世界。名
曰大千。有四禪天王主之。四禪天中。有無想天五
不還天寄居焉。天王不見不知也。四禪以上。名曰
空天。魂識雖存。身相消滅。亦在大千中也。如是大
千。名一佛土。
○彌陀之極樂。一大千也。釋迦之娑
婆。亦一大千也。一大千中。現百億日月。現百億化
佛。淨穢短長。隱顯出沒。彼此輝映而成文。如雲中
燈。如水中月。
○世界相疊。名世界海。世界海重重
無盡。出於世界種。世界種重重無盡。出於蓮花香
水海中。此花藏中。種種莊嚴。名花嚴也。蓮花則一。
譬如真心。世界則多。譬如妄想。然即此蓮花。非真
非妄也。】

「名曰極樂。」

【統指西方。則世界甚多。好醜不一。標明極樂。則專
誠決定。更無歧誤之憂矣。
○世人以西天作西方
淨土。非也。西天乃天竺國。是娑婆內之西方。非娑
婆外之西方。不可錯會。
○人間天上之樂。不及彌
陀國土。二乘禪定之樂。不及彌陀國土。一切諸佛
剎中。有因緣未符。有功修帶退。雖有種種之樂。亦
不及彌陀國土。生彌陀國土者。自然花開。自然見
佛。自然聞妙法。自然發神通。自然度生。自然成道。
靈氣蕭然。更無餘累。圓融一鏡。方是樂矣。】

「其土有佛。號阿彌陀。」

【佛為一世界中教化之主。故首標之。又阿彌陀佛。
專以名號教人持念而得往生。故急標之。阿者無
也。彌陀者量也。佛者覺也。覺者心之光明也。阿彌
陀佛以無量心光而成佛。我輩亦以無量心光而
念佛。以阿彌陀念阿彌陀。念念皆歸無量也。
○心
之光明。如一大圓鏡。周滿虗空。無彼無此。我取之
則全是我鏡也。佛契之則全是佛鏡也。以佛鏡中
之我。念我鏡中之佛。以我鏡中之佛。度佛鏡中之
我。】

「今現在說法。」

【現在者。非如釋迦住世八十餘年。俄成過去也。非
如彌勒歷千萬年下降。方在未來也。眾生今日不
得解脫。眾生今日急求解脫。說法於今日。非今日
之救急神方乎。雖曰十萬億。但是一心光。心念動
處。即能於心鏡中而成感應。
○諸佛心光。融通三
世。眾生不悟。且滯於今。即所滯而成通。無上醫王
之妙用也。後文云。成佛以來。於今十劫。又曰。今發
願。若今生。嗚呼。錯過而今。必一誤而生百誤。人命
在呼吸。宜各自勉之。】

「舍利弗。」

【前之我聞。是即阿難之我。而顯一切誦經者之我。
此之舍利弗。是即舍利弗之心。而喚醒一切眾生
之心。故頻呼頻喚也。嗚呼。一月千江。理通凡聖。我
輩若明佛用。安得不感激涕零。而思所以報佛恩
乎。】

「彼土何故名為極樂。其國眾生。無有眾苦。但受諸樂。
故名極樂。」

【眾生者。合眾陰而有生者也。眾陰。五陰也。色之一
陰。名曰外法。受想行識。名曰內心。為五陰所拘牽。
即佛體而成眾生。不為五陰所拘牽。即眾生而證
佛體。眾苦者。三苦五苦八苦也。苦時名苦苦。樂時
不堅名壞苦。中等境界不可住名行苦。此三苦也。
生時苦。昏濁甚也。老時苦。疲癃極也。病時苦。痛癢
深也。死時苦。神脈亂也。苦時苦。境界違也。此五苦
也。將一苦苦開之為四。便成八苦。所謂求不得苦。
愛別離苦。怨憎會苦。五陰盛苦。諸樂者。兼世間樂
出世間樂言之也。七寶光明。飛行來往。世間樂也。
念佛法僧。與上善聚。出世間樂也。不退菩提。證入
補處。出世間上上樂也。至於此。受無所受。名曰正
受。
○受無所受。是悟境。受有所受。是未悟境。極樂
世界。兼而有之。常寂光土。即在同居。即聖即凡。三
根並往。佛無不引手而援之也。】

「又舍利弗。極樂國土。七重欄楯。七重羅網。七重行樹。
皆是四寶周帀圍繞。」

【他世界以鐵圍為障。極樂世界。以寶欄寶網寶樹
標其疆界。備剎土之儀式而巳。四寶。金銀琉璃玻
瓈也。】

「是故彼國名為極樂。」

【纔入西方。先見重重寶聚光明。頓悟爾界此疆。皆
如影現。此生平未見之第一樂也。】

「又舍利弗。極樂國土。有七寶池。」

【淨業所感。平直光明。故無山海之險也。但以寶池
樓閣。光華映帶而巳。七寶池者。七處寶池也。】

「八功德水。充滿其中。」

【八功德者。一澄淨。二清冷。三甘美。四輕輭。五潤澤。
六安和。七除饑渴。八長養諸根也。】

「池底純以金沙布地。」

【泥沙者。惡業所感也。神明清發。善業堅純。故感現
金沙矣。】

「四邊階道。金銀琉璃玻瓈合成。上有樓閣。亦以金銀
琉璃玻瓈硨磲赤珠瑪瑙而嚴飾之。」

【琉璃。非石汁也。玻瓈。非礦脂也。硨磲。非紋石也。赤
珠。非蚌精也。以此土之物名。顯彼土之物相。彼土
之物。實非此土之可比也。】

「池中蓮華。大如車輪。青色青光。黃色黃光。赤色赤光。
白色白光。微妙香潔。」

【生彼土者。以蓮花為父母。故詳讚之。極樂世界。並
無女人。女人往生。皆成男子。故人皆生於蓮花中
也。濁世血肉之胎。重麤臭穢。故人之福慧光明。在
母腹中全然亡失。及其生而轉轉不靈也。淨土蓮
花之胎。微妙香潔。故人之福慧光明。在佛性中一
時炳現。及其生而運運全超也。
○諸天宮中。亦有
蓮華。然但因福報。並無了緣。是有量非無量也。若
以一念念佛影子。落於阿彌陀佛心鏡之中。神明
發而因果皆靈。自能永永玲瓏。優入聖位。
○蓮花
從心化出。凡人發一念願往之時。西方七寶池中。
便生蓮萼一朵。若能念念熏修。則寶脈深涵。香風
茂著矣。
○大如車輪。言與身相稱也。若諸天龍。身
長數百里。往生花輪。必不能反縮小也。淨土菩薩。
身量廣長。不可思議。豈拘拘於數尺以為輪乎。當
知一切諸法。從心量而不同。神明自召。非如來之
有以限人也。
○念心靈發。光明相交。即心即花。凝
然一際。故身未往。而神明巳住花中矣。】

「舍利弗。極樂國土。成就如是功德莊嚴。」

【此是國土疆界寶池蓮萼之莊嚴也。】

「又舍利弗。彼佛國土。常作天樂。」

【西方音樂。不扣自鳴。此以寶音聲莊嚴於上也。】

「黃金為地。」

【此以寶光明莊嚴於下也。】

「晝夜六時。雨天曼陀羅華。」

【戌子寅為夜三時。辰午申為晝三時。修行者候之
以為節。夫極樂國土。純是光明境界。豈借日月以
分晝夜。但是蓮花開合而巳。雨。降也。曼陀羅。白色
也。前以聲光莊嚴界分。此以香光莊嚴時分。縱橫
自在。全現寶心。】

「其土眾生。」

【名為眾生。實菩薩也。】

「常以清旦。」

【初日分也。】

「各以衣裓。盛眾妙華。供養他方十萬億佛(裓音革)。」

【往生之時。飛心妙出十萬億佛土。往生之後。飛身
妙入十萬億佛土。衣裓。衣襟也。分身靈變。普到佛
前。故能一晨朝而徧供十萬億也。】

「即以食時。還到本國。」

【辰去巳還。玲瓏影現。多寡遠近。固不足以累其心
也。】

「飯食經行。」

【有以禪悅為食者。有以見色聞香為食者。有食變
化飲食者。食後經行。動靜皆入佛機也。】

「舍利弗。極樂國土。成就如是功德莊嚴。」

【此是佛我身心自在供養之莊嚴也。】

「復次。」

【再言也。】

「舍利弗。彼國常有種種奇妙雜色之鳥。」

【以下鳥名。多是比例。彼國眾鳥。本無定形。不可以
大小濃淡思也。】

「白鶴孔雀。鸚鵡舍利。迦陵頻伽。共命之鳥。」

【舍利。鶖鷺之類也。迦陵頻伽。妙音神鳥也。共命鳥。
一足一翼。相並則生。相分則死。爾雅謂之比翼。世
俗號曰雙頭。恩愛苦纏。報成此鳥。彼土化現。若同
此形也。】

「是諸眾鳥。晝夜六時。出和雅音。其音演暢五根五力。
七菩提分。八聖道分。如是等法。」

【有三十七助道品。四意止。四正勤。四神足。及根力
覺道也。五根者。信進念定慧也。五力者。根所發也。
七覺者。一擇法。二精進。三喜。四除。五捨。六定。七念
也。八道者。正見。正思惟。正語。正業。正命。正精進。正
念。正定也。】

「其土眾生。聞是音巳。皆悉念佛念法念僧。」

【故善用其所聞者。一切音皆是佛音也。法者。佛之
所以成佛者也。僧者。菩薩聲聞也。】

「舍利弗。汝勿謂此鳥。實是罪報所生。所以者何。彼佛
國土。無三惡道。」

【三惡道。謂地獄餓鬼畜生也。或問。極樂無女人。無
脩羅。無神仙。無魔外。身界坦然。故刀兵水火妻子
室家之累無從而生。何但言無惡道。答曰。上文無
有眾苦一句包之矣。】

「舍利弗。其佛國土。尚無惡道之名。何況有實。是諸眾
鳥。皆是阿彌陀佛。欲令法音宣流。變化所作。」

【非實有也。】

「舍利弗。彼佛國土。微風吹動諸寶行樹。及寶羅網。出
微妙音。譬如百千種樂。同時俱作。聞是音者。自然皆
生念佛念法念僧之心。」

【前之化作靈禽。啟人念佛。有情說法。固巳妙造玲
瓏矣。今再寫出無情說法之音。忽如寶網微風一
時吹動。讀至此。何能巳於發願往生也。
○或問。有
實相念佛。深觀佛理是也。有觀想念佛。入西方定
是也。有觀像念佛。對像生敬是也。有持名念佛。字
句分明是也。西方眾生念佛。是如何念。答曰。不滯
於名。即生實相。聲中入定。即音即光。四種念佛。都
是一種念佛也。】

「舍利弗。其佛國土。成就如是功德莊嚴。」

【此是應時及節感發修行之莊嚴也。】

「舍利弗。於汝意云何。彼佛何故號阿彌陀。」

【巳釋佛剎之名。再釋佛身之號。說唯心淨土者。未
必能神游佛剎。說自性彌陀者。未必能量同佛身。
口說而不心行。安得有往生之樂乎。】

「舍利弗。彼佛光明無量。」

【一切眾生本元心地。光明無量。一切諸佛證一切
眾生本元心地。故光明同一無量。但一切諸佛之
無量光明。眾生難見。而阿彌陀佛之無量光明。眾
生易見。則因緣之生熟不同也。阿彌陀佛之因緣。
既與眾生熟。故無量光明之接引。決定決定。無疑
惑矣。】

「照十方國。無所障礙。」

【十方國土。有種種鐵圍諸山須彌大海。紛紛堅礙。
障於人心。心地化作光明。方得玲瓏而自在矣。佛
以光明為全體。故徧照於十方。眾生堅執而不通。
故難見夫一佛。然就佛言之。但有光明。毫無障礙。
於一片光明中。障礙總是光明也。知此理者。於往
生時。品地必超。心得決定。】

「是故號為阿彌陀。」

【此就光明上說無量也。】

「又舍利弗。彼佛壽命。及其人民。無量無邊阿僧祇劫。
故名阿彌陀。」

【此就壽命上說無量也。阿僧祇。無數也。劫。長時也。】

「舍利弗。阿彌陀佛。成佛以來。於今十劫。」

【此今字。對此娑婆賢劫言之。於無量而纔現十劫。
則累劫昏沈眾生。無不仗光明之接引也。】

「又舍利弗。彼佛有無量無邊聲聞弟子。皆阿羅漢。非
是算數之所能知。諸菩薩眾。亦復如是(數上聲)。」

【二乘根種。不生淨土。淨土羅漢。大率巳發大菩薩
心。略證聲聞。便階大士。光明至此。身如影響而巳
矣。】

「舍利弗。彼佛國土。成就如是功德莊嚴。」

【此是主伴玲瓏光明壽命之莊嚴。】

「又舍利弗。極樂國土。眾生生者。皆是阿鞞䟦致(鞞音皮)。」

【阿。無也。鞞䟦致。退也。在此修行。多苦多魔。如風中
一毛。不能自主。一生極樂。便登不退矣。】

「其中多有一生補處。其數甚多。非是算數所能知之。
但可以無量無邊阿僧祇說。」

【補處者。到他方世界候時成佛之等覺菩薩也。從
人至佛。生生世世。進退不可知數。唯淨土眾生。有
能不入多生。一生直入他方補處者。言緣勝劫長。
廣大成就者多也。】

「舍利弗。眾生聞者。應當發願。願生彼國。」

【阿彌陀佛。號曰願王。在一切佛中。度生之願最為
第一。眾生順佛願而發往生之願。如石吸鐵。如燈
發光。如桴擊鼓。互感互應。妙願成機。念念玲瓏。往
生無不玲瓏也。】

「所以者何。得與如是諸上善人俱會一處。」

【夫過去難追。未來不可測。受現在之苦。而引未來
之殃。此人情所大不安者也。唯精持佛號。早生西
方。瞻仰者既有如來。聚處者無非上善。光明所照。
熏發而成就之者神矣。】

「舍利弗。不可以少善根福德因緣得生彼國。」

【一切修行而不以念佛為因。泛泛念佛而不以精
持四字為緣。於淨土時機。全無收束。故善福無多
也。
○彼佛光明無量。眾生以有量之善福求之。彼
此相懸。是故不可。】

「舍利弗。若有善男子。善女人。聞說阿彌陀佛。」

【六道眾生。各有男女。心能信佛。便名善矣。聞說阿
彌陀佛者。於他人邊。聞說有阿彌陀佛之境界也。】

「執持名號。」

【便將此阿彌陀佛四字名號。執而持之。執者。心緣
四字而不退也。持者。口誦四字而不斷也。
○名號
之外。更無彌陀。彌陀之為彌陀。四個字盡之矣。萬
德洪名。洪名萬德。以名召德。一句全收。一句中更
有何欠少乎。夫無欠少之心。便是無量也。便是阿
彌陀也。此其善福因緣。固不可以多少測也。譬如
一滴之水。投於大海。滴滴之水。投於大海。無有一
滴而非海也。
○夫佛外無禪。念外無參。即念佛便
是參禪。不必另作參禪之想。若於念佛時看念佛
的是誰。又念又看。却成二念。不如一直念去也。
○
執字是一切修行者之病。一切眾生之所以不得
成佛者。執情累之也。然熱病巳深。石膏可用。中宮
既滿。硝朴可施。一味平淡。不足起死回生。故以執
破執。而病可霍然也。執持極而心光露。心光露而
佛光臨。行人不知。而佛則洞鑒之也。且行人亦何
嘗不知也。但辦一心不亂。自然換得一副骨頭。修
行人於此。苦得一番便好。】

「若一日。若二日。若三日。若四日。若五日。若六日。若七
日。」

【統言執持名號。是恒常精進也。切指一日七日。是
勇猛精進也。如煉丹藥。或用文火。或用武火。】

「一心不亂。」

【心無真妄而現真妄。真妄迭興。還源不可得。真妄
皆妄。心之所以亂也。以無量之心。念無量之佛。不
復作有量無量之想。是之謂不亂。】

「其人臨命終時。阿彌陀佛。與諸聖眾。現在其前。」

【臨終者。將死一念之前也。佛現而在其前。一心不
亂之所感也。夫我心佛心。如鏡照鏡。一心念佛。是
東鏡入西鏡也。命終見佛。是西鏡入東鏡也。雖互
相入。而無往來之迹。但光明相接而巳。
○一切修
行之所以不能了局者。臨命終時無把握故也。雖
復氣脈澄清。爐香上達。往往局於天上神仙境界。
降此以下。更屬無聊。有見火車獄卒者矣。有誤入
於堂宇園林。而化成惡道者矣。唯此阿彌陀經。單
提出臨命終時四字。如春雷一震。百蟄皆驚。具慧
命法身者。莫不有出頭之路也。此理難聞。此機難
發。既聞此理矣。既發此機矣。三生眷屬。可不勉歟。】

「是人終時。心不顛倒。即得往生阿彌陀佛極樂國土。」

【終時者。正捨報之一念也。不顛倒者。正念現前也。
旁觀者見此人心不顛倒。便可信此人決巳往生
也。
○聞經而發願。發願而持名。持名而見佛。見佛
而往生。五者相因。自然之次第。今之人。神脈顛倒。
不得往生。但有持名之功。又不到一心不亂。所以
昏散者滿於域中。而慈航乃虗而無濟也。
○不發
願由於不聞經。不往生由於不發願。更有貪於見
佛。嬾於持名。將此念佛一門。化作平板無靈之局
面。嗚呼。無上靈丹。變成臭腐。真珠寶網。空葬泥沙。
皆心神不能圓聚故也。
○念佛者。念念威神。全同
我佛。廣大如法界。究竟如虗空。心光明中。決無魔
事也。】

「舍利弗。我見是利。故說此言。若有眾生聞是說者。應
當發願生彼國土。」

【頻勸發願。是心願佛願。願願交光。持作往生之劵
也。若謂念佛一門。但以誘引凡下者。實乃罪同謗
佛。】

「舍利弗。如我今者。讚歎阿彌陀佛不可思議功德之
利。」

【有形之德謂之功。無形之功謂之德。功德有益於
眾生。名曰利矣。不可以心思。不可以口議。言阿彌
陀佛之功德。乃無量之功德也。讚歎者有釋迦佛。
讚歎者不止釋迦佛。以我例彼。故曰如也。】

「東方亦有阿閦鞞佛。須彌相佛。大須彌佛。須彌光佛。
妙音佛。如是等恒河沙數諸佛(閦音促)。」

【娑婆在極樂之東。而娑婆之東。世界正復無量也。
極樂在娑婆之西。而極樂之西。世界正復無量也。
世人小見。但知有六合耳。豈知世界外之世界。各
各有大智慧光明如來。永劫悲懷。勸人念佛耶。
○
阿閦鞞。此云不動也。須彌。山名。此云妙高也。即世
界正中最大之山。以山名為佛名。狀其德相之妙
高也。】

「各於其國。出廣長舌相。徧覆三千大千世界。」

【舌相無量。由於身相無量也。身相無量。由於心相
無量也。處處說法。法滿大千。名為徧覆矣。然佛身
現剎。佛剎現身。身中現身。剎中現剎。舌覆大千。未
嘗不實有其事也。】

「說誠實言。」

【一切眾生。聞經不信。叢林僧眾。有終身誦此為課。
而不發一念往生之心者。濫取古人之願文。循例
誦之。如數他人寶。自已無一錢。心外見法。流而不
返。嗚呼。滔滔皆是矣。】

「汝等眾生。當信是稱讚不可思議功德。一切諸佛所
護念經。」

【稱讚。宣揚其美也。不可思議功德。指彌陀以名號
度眾生也。一切諸佛。六方佛及釋迦佛也。所護念。
信彌陀功德發願往生。內外諸魔或加殘害。一切
如來常加護念。以威神加被而成就之也。此十五
字是經之名。今稱阿彌陀經者。省文也。】

「舍利弗。南方世界。有日月燈佛。名聞光佛。大𦦨肩佛。
須彌燈佛。無量精進佛。如是等恒河沙數諸佛。各於
其國。出廣長舌相。徧覆三千大千世界。說誠實言。汝
等眾生。當信是稱讚不可思議功德。一切諸佛所護
念經。」

【名聞光者。名聞他界。如光明之盛也。𦦨肩者。福慧
當躬。如兩肩發𦦨也。】

「舍利弗。西方世界。」

【此經六方。是指娑婆極樂十萬億佛土之外。東方
指娑婆之東。西方指極樂之西。有無盡之西東。故
有恒河沙數諸佛。廣標西方。別稱世界。其不指極
樂可知也。】

「有無量壽佛。」

【此佛之名。偶同阿彌陀佛之別名。所謂同名佛也。
每一佛出。同名者無量。或在前。或在後。或同時。一
佛既可以多名。多佛亦可以一名。佛佛名名。燈雲
水月也。】

「無量相佛。無量幢佛。大光佛。大明佛。寶相佛。淨光佛。
如是等恒河沙數諸佛。各於其國。出廣長舌相。徧覆
三千大千世界。說誠實言。汝等眾生。當信是稱讚不
可思議功德。一切諸佛所護念經。」

【無量幢者。佛之福慧光相。高明如幢。而復無盡也。】

「舍利弗。北方世界。有𦦨肩佛。最勝音佛。難沮佛。日生
佛。網明佛。如是等恒河沙數諸佛。各於其國。出廣長
舌相。徧覆三千大千世界。說誠實言。汝等眾生。當信
是稱讚不可思議功德。一切諸佛所護念經。」

【難沮者。佛性雄猛。不可抑遏也。日生者。如日初出。
光𦦨熊熊也。】

「舍利弗。下方世界。有師子佛。名聞佛。名光佛。達摩佛。
法幢佛。持法佛。如是等恒河沙數諸佛。各於其國。出
廣長舌相。徧覆三千大千世界。說誠實言。汝等眾生。
當信是稱讚不可思議功德。一切諸佛所護念經。」

【師子。一切獸中王也。如來。一切法中王也。故以為
名也。達摩。此云法也。】

「舍利弗。上方世界。有梵音佛。宿王佛。香上佛。香光佛。
大𦦨肩佛。雜色寶華嚴身佛。娑羅樹王佛。寶華德佛。
見一切義佛。如須彌山佛。如是等恒河沙數諸佛。各
於其國。出廣長舌相。徧覆三千大千世界。說誠實言。
汝等眾生。當信是稱讚不可思議功德。一切諸佛所
護念經。」

【月為星宿中王。如佛為一切法中王也。香上者。佛
香為一切香中之上也。香光者。心信成香。香淨發
光也。嚴。飾也。娑羅。此云堅固也。樹王。大樹也。寶華
德者。寶華之性。明潤開顯。而有馨香之感發也。】

「舍利弗。於汝意云何。何故名為一切諸佛所護念經。
舍利弗。若有善男子。善女人。聞是經受持者。及聞諸
佛名者。是諸善男子。善女人。皆為一切諸佛之所護
念。皆得不退轉於阿耨多羅三藐三菩提。」

【佛佛心同。不分彼此。故眾生念一佛名。無量如來
歡喜也。阿。無也。耨多羅。上也。三藐。正等也。三菩提。
正覺也。凡夫不求正覺也。外道求正覺而不正也。
羅漢似正覺而不等也。上等諸佛。下等眾生。方曰
等矣。然菩薩雖等。不為無上也。無上正等正覺。便
是佛矣。不退轉於佛道。由聞經聞佛之故。此經之
威力大矣。
○同護也。同念也。同見其為圓融一覺。
無退理也。同見其為因緣入妙。無退機也。若自退
其念佛之心。則顛倒乖違。佛所不能護也。
○主伴
重重。一時圓現。不出我一念中也。如一鏡中現無
量鏡光。光中鏡鏡互映。嗚呼。何必花嚴耶。何必非
花嚴耶。】

「是故舍利弗。汝等皆當信受我語。及諸佛所說。」

【不信不受。諸法無靈。一句入神。諸佛歡喜。何以故。
一切眾生。皆於如來心中動也。一切如來。皆於眾
生心中住也。非動也。非住也。唯一圓融清淨寶覺
而巳。當信當受。通聖通凡。我輩宜如何加勉也。
○
淨土一門。為無邊聖賢游集之道場。謂頓悟自心。
不須念佛往生者。豈真勝於智慧第一之舍利弗
乎。夫觀經之標九品也。上品菩薩境界。中品羅漢
境界。孰謂聖賢不求往生耶。】

「舍利弗。若有人。巳發願。」

【映下若巳生。】

「今發願。」

【映下若今生。】

「當發願。」

【映下若當生。】

「欲生阿彌陀佛國者。」

【佛國淨土。即一涵三。唯佛所居。常寂光也。光中所
現菩薩住處。則實報無障礙土也。所現聲聞住處。
則方便有餘土也。所現眾生住處。則凡聖同居土
也。鏡光圓攝。四土本融。纔落言思。便成一土。若上
上聰明人。悟得高即是下。下即是高。心空則境靈。
發願往生。不須籌度也。當。將來也。】

「是諸人等。皆得不退轉於阿耨多羅三藐三菩提。於
彼國土。若巳生。」

【帶巳發願句。】

「若今生。」

【帶今發願句。此句最重。】

「若當生。」

【帶當發願句。今發願。則今生矣。鼓棰在手。而憂鼓
之不響耶。早對彌陀。䖍伸懺悔。】

「是故舍利弗。諸善男子。善女人。若有信者。應當發願。
生彼國土。」

【釋迦將滅度。留此一經弗待咨詢。叮嚀勉勖。而經
中之法。又簡中之簡。易中之易。捷中之捷。穩中之
穩。超中之超。圓中之圓。嗚呼。至於此而恩巳極矣。
然而業海多漚。生滅自局。習氣成於累世。妙法聞
於一朝。信力如螢。難當風雨。所以發願者。百不獲
一焉。念佛者滿於世間。吾不知其歸於何用也。】

「舍利弗。如我今者。稱讚諸佛不可思議功德。彼諸佛
等。亦稱讚我不可思議功德。而作是言。」

【是言。指以下六十字。】

「釋迦牟尼佛。能為甚難希有之事。能於娑婆國土。五
濁惡世。劫濁。見濁。煩惱濁。眾生濁。命濁中。得阿耨多
羅三藐三菩提。為諸眾生。說是一切世間難信之法。」

【釋迦。此云能仁也。牟尼。此云寂默也。甚難希有。指
成佛說法二事也。成佛不難。難於在五濁成佛。說
法不難。難於說一切世間難信之法也。
○合四濁
以成劫濁。見者。惑也。煩惱者。身心不自在也。眾生
者。攬陰不淨惡名穢稱也。命者。色心相持不能堅
久也。
○夫我釋迦。於此濁惡世界中。現如來身。說
此微妙玲瓏之一法。鑿凡心而開聖竅。換毒藥而
錫醍醐。恩上之恩。利中之利也。而我輩者。俗見堅
牢。惡根難拔。聞言不信。空過一生。再出頭來。不知
何日。可謂深棄佛恩矣。】

「舍利弗。」

【以下是釋迦自已所言。故又呼舍利弗名也。】

「當知我於五濁惡世。行此難事。得阿耨多羅三藐三
菩提。為一切世間。說此難信之法。是為甚難。」

【絡繹回環。主賓交映。至於此而復自述其難。則字
字血痕。全帶玲瓏之色也。嗚呼。我與如來。同此一
心。奈何自疑其心。而不如心以念佛也。知此事之
歸於一易。可以解如來兩難之憂。佛歡喜。我歡喜。
全現心中極樂之影矣。
○因此力便太易。而人不
能信。故翻成難法。嗚呼。眾生之拙。一至此乎。汝心
中之佛巳現矣。巳演心法若干矣。對鏡迷頭。狂而
四出。皆喪心不顧者也。
○說經至此。方便巳窮。過
此巳往。心佛不現矣。
○明理念佛。願徹無邊。則超
過一切世間。難易皆成戲論。心現淨土。心自往生。
如鏡中鏡。光明不二。】

「佛說此經巳。舍利弗及諸比丘。一切世間天人阿脩
羅等。」

【阿脩羅。此云非天也。有天之福。無天之德。常與天
爭。若回心入佛者。則三毒一消。便歸淨土。非復前
日之用心也。】

「聞佛所說。歡喜信受。」

【歡喜即是飛心。此超出娑婆之機也。信受即是淨
願。此妙生極樂之竅也。機竅玲瓏。圓心四映。】

「作禮而去。」

【去字上。有決斷往生意。】

「佛說阿彌陀經」

【此六字亦當誦。】


「拔一切業障根本得生淨土陀羅尼」

【凡念佛而不得往生者。惡業障之耳。根本堅牢。枝
條茂密。無邊冤對。幻影重重。若非佛力加持。那得
超生淨土耶。陀羅尼。總持也。謂總一切法。持無量
義也。此土亦稱為呪。
○此即往生呪也。課時誦三
徧。】

「南無阿彌多婆夜。哆他伽哆夜。哆地夜他。阿彌利都
婆毗。阿彌利哆。悉躭婆毗。阿彌利哆。毗迦蘭帝。阿彌
利哆。毗迦蘭哆。伽彌膩。伽伽那。枳多迦隷。娑婆訶(哆音
多他音拖伽音茄毗音皮躭音丹膩女利切那奴何切枳音紙。隷音利)」

【呪為密言。不當求解。死心誦之。乃有奇應。

經呪巳畢。次舉佛讚。】

「　阿彌陀佛身金色
　相好光明無等倫」


【阿彌陀佛。總舉法報化三身也。身金色。單指報身
也。相大而好小。無等倫者。無可為比也。】

「　白毫宛轉五須彌
　紺目澄清四大海」


【此於無可比中。強作比譬也。兩眉中間白毫。八棱
中空。宛轉右旋。其大如五座須彌山也。紺。青也。四
大海。言其大也。皆指報身也。】

「　光中化佛無數億
　化菩薩眾亦無邊」


【化佛有大小。大者千尺小者丈六。每一化佛。有二
化菩薩為侍者。左觀音右勢至也。病中人往生時。
所見接引之佛。即此化身也。】

「　四十八願度眾生
　九品咸令登彼岸」


【九品。指蓮花品數也。於上中下之內。各各開出上
中下。故成九品。彼岸。成道之地也。】

「南無西方極樂世界　大慈大悲　阿彌陀佛。」

【無著為大。拔苦為悲。與樂為慈。
○唱一聲。】

「阿彌陀佛。」

【此四字佛名。每一課。以千聲為率。要念得無首無
尾。句句皆如一句。自然光明玲瓏矣。
○當字字聲
聲。光明相接續。不用唱。】

「南無觀世音菩薩。」

【凡稱南無者。歸命之義也。此菩薩。心眼照世。能觀
其音。世人誦此菩薩名者。心中發光。自觀其音。當
觀音之時。便與此菩薩非一非二。故能獲靈感。得
願求。畢竟生於西方也。
○三種菩薩名。各唱三聲。】

「南無大勢至菩薩。」

【大心大力。身所至處。世界動搖。頭有寶瓶。光明不
斷。亦化小身。入此娑婆世界。專取念佛人。而使之
歸於淨土。此菩薩。以念佛心。得無生忍。其言曰。都
攝六根。淨念相繼。不假方便。自得心開。】

「南無清淨大海眾菩薩。」

【其數多。如大海之水。心業成就。久在極樂。故清淨
也。一佛二菩薩。因緣光明。不為少矣。又兼此海眾
菩薩。各以願力因緣。而來救其眷屬。一聲呼唱。風
動蓮心。一人之身。一切光明來照也。

次跪誦蓮池大師所作西方發願文一徧。
○始焉
歡欣。繼而疲懈。不得謂之發。口談淨土。心戀娑婆。
不得謂之願。誦文者思之。】

「　稽首西方安樂國
　接引眾生大導師
　我今發願願往生
　惟願慈悲哀攝受」


􁿏。

【以下願文。每數字一停頓。停處引聲者。以圈為記。
停處不須引聲者。以乙為記。久之音熟。自然感發
心靈矣。】

「弟子普為○四恩三有○法界眾生。

求於諸佛一
乘○無上菩提道故。

專心持念○阿彌陀佛○萬
德洪名○期生淨土。

又以○業重福輕○障深慧
淺○染心易熾○淨德難成。

今於佛前○翹勤五
體○披瀝一心○投誠懺悔􁿏我及眾生○曠劫以
來○迷本淨心○縱貪瞋癡○染穢三業。

無量無
邊○所作罪垢○無量無邊○所結冤業○願悉消
滅。

從於今日○立深誓願。

遠離惡法○誓不更
造○勤修聖道○誓不退惰。

誓成正覺○誓度眾
生。

阿彌陀佛○以慈悲願力。

當證知我○當哀
愍我○當加被我。

願禪觀之中○夢寐之際。

得
見阿彌陀佛○金色之身○得歷阿彌陀佛○寶嚴
之土。

得蒙阿彌陀佛○甘露灌頂○光明照身○
手摩我頭○衣覆我體。

使我○宿障自除○善根
增長○疾空煩惱○頓破無明。

圓覺妙心○廓然
開悟○寂光真境○常得現前。

至於○臨欲命終
○預知時至。

身無一切○病苦厄難○心無一切
○貪戀迷惑。

諸根悅豫○正念分明○捨報安詳
○如入禪定。

阿彌陀佛○與觀音勢至○諸聖賢
眾。

放光接引○垂手提𢹂。

樓閣幢旛○異香天
樂○西方聖境○昭示目前。

令諸眾生○見者聞
者○歡喜感歎○發菩提心。

我於爾時○乘金剛
臺○隨從佛後○如彈指頃。

生極樂國○七寶池
內○勝蓮華中。

華開見佛○見諸菩薩○聞妙法
音○獲無生忍。

於須臾間○承事諸佛○親蒙授
記。

得授記巳。

三身四智○五眼六通。

無量百
千○陀羅尼門○一切功德○皆悉成就。

然後○
不違安養○回入娑婆○分身無數○徧十方剎。

以不可思議○自在神力○種種方便○度脫眾生。

咸令離染○還得淨心○同生西方○入不退地。

如此大願。

世界無盡○眾生無盡○業及煩惱
○一切無盡。

我願無盡。

願今○禮佛發願○修
持功德○回施有情。

四恩總報○三有齊資○法
界眾生○同○圓○種○智。􁿏。」

【四恩者。在家。則天地也君也親也師也。出家。則父
母師僧國王檀越也。三有者。三界也。法界眾生者。
十方無量世界一切眾生也。心能運載一切法。故
名乘。以佛為極。不落二三。故曰一乘也。
○染心易
熾者。識火炎炎。時常發起也。淨德難成者。心水不
清。佛月難現也。
○翹勤五體。表外儀恭也。披瀝一
心。明內心敬也。五體者。兩肘兩膝及額也。披瀝者。
開發洗蕩也。投誠者。以我之心。歸投於佛也。懺悔
者。斷相續心也。言我及眾生者。求生淨土。須廣大
心。一體同觀。方偕佛願故。一人懺。即是一切眾生
懺也。
○一切諸業。不名決定。懺之則無。任之則有。
信以為能消滅。一懺便滅。何以故。心力最強也。
○
冤有三。有殺冤。有盜冤。有淫冤。殺盜名怒冤。淫名
喜冤。一切眾生。以冤為親。若念佛功深。看得一切
冤親如光如影。則往生無累矣。
○禪觀與持名。本
是兩法。若體會經文。想我之念佛音聲。直入西方
靈禽風樹之中。與水流光明寶羅天樂。融成一片。
便是觀想持名無二也。此名西方禪定。亦名音聲
禪定。
○病苦。四大不調也。厄難。水火刀兵毒藥之
類也。貪戀。許願求醫食肉懷恩也。迷惑。疑罪多功
少佛不來迎也。報。報身也。捨報。謂正斷氣時。捨此
報身。精神獨往也。
○無生忍者。一切諸法。本自不
生不滅。既為眾生。故顛倒妄見。今以智慧而了達
之。故曰獲也。得此忍巳。大用方成。
○三身。法身報
身化身也。四智。八識之妄。還源證真。轉識成智。其
數有四也。八識者。眼耳鼻舌身為前五識。意為第
六識。細意不外緣者名第七識。心之本量含藏種
子者名第八識。修道之人。轉前五識為成所作智。
轉第六識為妙觀察智。轉第七識為平等性智。轉
第八識為大圓鏡智。五眼。肉眼天眼慧眼法眼佛
眼也。六通。天耳通天眼通神足通他心通宿命通
漏盡通也。
○不退地者三義。一位不退。終不退為
凡夫二乘也。二行不退。終不退失所修行業也。三
念不退。不暫退轉菩提心念也。又曰。雖品居下下。
地局疑城。然永斷三塗之因。亦名不退也。
○界生
業惱四者不盡。我之大願終亦不盡。運此不盡之
願力。度此不盡之眾生。方顯無量心光。能與彌陀
同調矣。
○種智。佛智也謂能通達一相無量相也。

○或問曰。此經單言持名。願文忽說禪觀。何也。答
曰。若神明不入觀中。所持之名。非昏即散。以持名
為觀境。非於觀外持名也。或問曰。觀境無聲。觀心
不動。今乃經行持誦。何謂觀乎。答曰。死法活用。名
曰善巧。活法死執。是謂癡人。華嚴經云。風中入定。
聲中入定。古德云。行亦禪。坐亦禪。即此經行持名
便是神明在定也。或問曰。觀西方者見佛。持名者
於持名時能見佛乎。答曰。觀佛用心眼。是心中色。
持名用心聽。是心中聲。然心觀佛色。佛現而說法。
則有妙聲矣。心聽佛聲。神凝而現瑞。則有妙色矣。
六塵萬法。迴轉唯心。子但神聽自已念佛之聲。久
之又久之。到一時鼓寂鐘沈。便與如來相見也。】
修西定課