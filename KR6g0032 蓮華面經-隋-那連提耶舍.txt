#+TITLE: 蓮華面經-隋-那連提耶舍
#+DATE: 2018-05-12 10:23:21
#+SOURCE: github.com/kanripo/KR6g0032 master 4399fddd                


No. 386
《蓮華面經》卷上(大乘修多羅藏)

隋天竺三藏那連提耶舍譯

如是我聞：

一時佛住毘舍離獼猴池岸上大
重閣中，如來不久當捨壽命。爾時，佛告阿難：
「我今共汝往波波城，彼有長者名毘沙門德，
吾欲化之。」

阿難言：「唯然！受如來教。」即隨佛行。
未入彼城有跋提河。佛告阿難：「我今疲極，可
入河浴。」爾時世尊脫欝多羅僧，置河岸上入
河澡洗。

佛告阿難：「汝可至心觀如來身三十
二相，以自莊嚴如是之身，却後三月當入涅
槃。」

復告阿難：「汝當更觀如來之身，如優曇花
久遠乃現，時時一出難出難見；如是佛身過
於彼花百千萬倍，難出難見。如是之身却後
三月更不復現。」

復告阿難：「汝當更觀如來之
身，如花鬘師取貫花線，種種色花及種種
香，結作花鬘，彼鬘成已覩者歡喜。如來身者
三十二相、八十種好以自莊嚴，閻浮提金光
色明炎圓光一尋。如是身者却後三月當般
涅槃。」

復告阿難：「汝當更觀如來之身，如三十
三天所住之地百寶莊嚴，復有種種音樂快
樂。彼諸天等，於彼寶地及天音樂不能暫捨，
亦不能記彼地寶色。如是佛身三十二相不
可遍觀。何以故？觀一一相心不能捨。如是身
者却後三月當般涅槃。」

復告阿難：「汝當更觀
如來之身，譬如日、月有大威德神通光明，在
佛身邊悉蔽不現，是故佛身過彼日月最尊
最勝。如是之身却後三月當般涅槃。」

復告阿
難：「譬如師子諸獸中王，如天帝釋大伊羅鉢
象諸象中王。佛身亦爾，具大勢力獨步無畏。
如是之身却後三月當般涅槃。」

復告阿難：「汝
當更觀如來之身，如須彌山王四寶所成，處
于大海安住不動，其體堅實無有瑕隙。如來
之身過那羅延力，百千萬倍不可為比。如是
之身却後三月當般涅槃。」

復告阿難：「如來之
身，於無足、二足、多足眾生，有色、無色、有想、無
想、非有想、非無想眾生之中，如來色身最尊
最勝。如是之身却後三月當般涅槃。」

復告阿
難：「如小千世界，千日、千月、千須彌山、千弗于
逮、千瞿耶尼、千欝怛羅越、千閻浮提、千四天
王、千三十三天、千帝釋天王、千炎摩天、千炎
摩天王、千兜率陀天、千兜率陀天王、千化樂
天、千化樂天王、千他化自在天、千他化自在
天王、千梵身天、千大梵天王，如是小千世
界滿中諸天，欲見如來面貌周盡，不能得見。
何以故？如來面光如百千電炎，出過世間所
有光明百千萬倍。是故帝釋大梵天等，常讚
歎佛光明殊勝。如是之身却後三月當般涅
槃。」

復告阿難：「莫作是念，如來不盡貪、瞋、癡故
自讚己身。如來身者，貪、瞋、癡使及彼習氣永
盡無餘。如是，阿難！如來、應供、正遍知有大威
德，汝常供侍如來生身。以是因緣所得功德，
不可量、不可數、不可思議，無量無邊阿僧祇。
阿難！汝今欲聞如來滅後未來眾生供養如
來碎身舍利因緣事不？」

爾時阿難，偏袒右肩
右膝著地，合掌白佛言：「世尊！今正是時。大德
婆伽婆！今正是時。唯願如來，為我宣說佛涅
槃後諸眾生等供養如來碎身舍利因緣等
事。我聞是法，至心受持廣為他說。」

佛告阿難：
「汝善諦聽！我今當說。阿難！如來入涅槃時入
金剛三昧，碎此肉身猶如芥子。如是一分舍
利向諸天所。爾時帝釋天王及諸天眾，見佛
舍利知佛涅槃，即雨天曼陀羅花、摩訶曼陀
羅花、曼殊沙花、摩訶曼殊沙花供養舍利，如
見佛身禮拜右遶，有種阿耨多羅三藐三菩
提善根，有種聲聞善根，有種辟支佛善根。

「有
一分舍利向龍世界中，爾時娑伽羅龍王無
量龍等，見佛舍利大設供養，以因陀羅寶、摩
訶因陀羅寶、火珠寶、清水寶，如是無量種種
諸寶，持用供養碎身舍利，禮拜右繞作供養
已；是時龍等各自發願，有發阿耨多羅三藐
三菩提願者，有發聲聞菩提願者，有發辟支
佛菩提願者。

「有一分舍利向夜叉世界，爾時
毘沙門王及餘無量大夜叉將，見碎身舍利，
以種種花、末香、燒香、燈明、音樂，如是無量供
養舍利，禮拜合掌右遶恭敬；有發無上大菩
提願者，有發聲聞願，有發辟支佛願。

「彼餘
舍利在閻浮提，當來有王名阿輸迦，統一閻
浮提；此王為供養舍利故，造作八萬四千塔，
置此舍利而供養之。此閻浮提復有六萬諸
王，亦當供養碎身舍利，以諸花鬘、種種香等，
燈明、音樂，供養禮拜右遶恭敬；有種無上大
菩提善根，有種聲聞善根，有種辟支佛善根，
有即捨家出家，於佛法中信心清淨，剃除鬚
髮而披法服，精勤修道皆悉漏盡而般涅
槃。

「如是，阿難！如來、應供、正遍知有大威德，以
彼法身依生身故，供養生身舍利因緣所得
功德，無量無邊阿僧祇，不可數不可說。」

爾時
如來作如是念：「我此三阿僧祇劫勤苦所成
佛法，欲令久住於世間故，當往諸天、諸阿修
羅、諸龍、迦樓羅、摩睺羅伽等所住之處，付囑
佛法。」爾時如來即於閻浮提沒，三十三天中
出。

爾時帝釋天王見世尊已，即敷高座奉迎
如來，白佛言：「世尊！願受此座。」爾時世尊即坐
其座。帝釋天王與百千萬眾，頂禮佛足住在
一面。

佛告帝釋言：「汝今當知，吾亦不久當般
涅槃，以此佛法囑累於汝，汝當護持。」如是至
三。

帝釋天王悲泣雨面收淚而言：「世尊涅槃
一何疾哉？如來涅槃何其太速？世間法眼於
茲永滅，如佛所教是我力分，即當護持恭敬
供養。如來昔於兜率陀天降神母胎，我於爾
時與忉利眾常作守護；及佛生時亦與諸天
共來守護；如來坐於菩提樹下破八千萬億
魔軍，得阿耨多羅三藐三菩提時，我與諸天
亦常守護；佛於波羅㮈鹿野苑中，三轉十二
行法輪時，我與天眾亦常守護。我今無力能
使如來不入涅槃，無力能護。」爾時世尊種種
說法，勸喻安慰示教利喜帝釋諸天，令護佛
法，從天上沒，即於娑伽羅龍王宮出。

爾時龍
王見如來至，即時敷座。佛坐其座告龍王曰：
「汝今當知，如來不久入於涅槃。我以佛法囑
累於汝，汝當守護無令斷絕。龍王當知！此龍
世界有諸惡龍，多生瞋恚不知罪福，為惡卒
暴破壞我法，是故我今以此佛法囑累於汝。」

爾時龍王悲泣雨面收淚而言：「世尊！我諸龍
等盲無慧眼，是故今者生畜生中。若佛滅後
龍世界空，我等捨命，不知未來當生何處？諸
佛如來是眾生寶，云何今者欲般涅槃世間
眼滅？」爾時世尊示教利喜娑伽羅王令護佛
法，在龍宮沒，於德叉迦龍王宮出。

爾時龍王
為佛敷座，佛坐其座。龍王復與百萬億龍，頂
禮佛足却住一面，佛告龍王：「汝等當知，如來
不久入無漏界而般涅槃，今以佛法囑累於
汝，至心守護。」

爾時龍王悲泣雨面，以手收淚
而白佛言：「如來滅度世間眼滅，諸佛如來是
眾生寶。若佛滅度，我今不知當生何處？」佛為
龍王種種說法示教利喜，即從彼沒，於黑色
龍王宮中出。

爾時龍王為佛敷座，佛坐其座，
黑色龍王與百萬億龍眾，頂禮佛足却住一
面。佛告龍王：「汝等當知，如來不久入般涅槃，
我以佛法囑累於汝，汝當至心而守護之。」

爾
時龍王悲泣雨面捫淚而言：「如來滅度世間
眼滅，諸佛如來是眾生寶，若佛滅度，我今不
知當生何處？」佛為說法示教利喜，即從彼沒，
於夜叉世界出。

爾時毘沙門王，為佛敷座，佛
坐其座。毘沙門王與百萬億夜叉之眾，頂禮
佛足却坐一面。爾時毘留勒叉天王，與百萬
億鳩槃荼眾，頂禮佛足却坐一面。爾時毘留
博叉天王，與百萬億諸龍之眾，頂禮佛足却
坐一面。爾時提頭賴吒天王，與百萬億乾闥
婆眾，頂禮佛足却坐一面。爾時大夜叉將，般
脂迦槃、折邏旃荼、娑多耆利、兮摩跋多、摩尼
跋陀、富那跋陀，如是一切諸夜叉將，頂禮佛
足却坐一面。爾時佛告四天大王，及夜叉將、
乾闥婆將、鳩槃荼將、諸龍將言：「汝等當知，如
來不久入般涅槃。我以佛法囑累於汝，當好
守護。」第二、第三亦如是說。「汝等當知，夜叉國
中諸惡夜叉、鳩槃荼國惡鳩槃荼、乾闥婆國
惡乾闥婆、諸龍國土有諸惡龍，如是眾生多
起瞋恚，不知罪福為惡卒暴，破我三阿僧祇
劫勤苦所修無上佛法，是故我今囑累汝等。」

時四天王及夜叉將乃至龍將，悲泣雨面捫
淚而白佛言：「世尊涅槃何其太速？如來滅度
一何疾哉？為死摩竭之所吞噬。」爾時世尊種
種說法示教利喜，即從彼沒閻浮提出。

爾時
世尊作如是念：「我所作事今已作竟，諸惡眾
生今已調伏，可入安隱寂滅涅槃。」佛告阿難：
「生死可厭，吾今不久欲入涅槃。」

爾時阿難生
大苦惱，悲泣雨面如箭入心，悶絕倒躄夗轉
于地，而作是言：「世尊涅槃何其太速？如來滅
度一何疾哉？世間眼滅，我復更當與誰持鉢？
更復持扇在誰邊立？不復更聞甘露之法，誰
復與我說甘露味？我今更復隨誰後行？不復
更見殊勝日月圓滿之面。尊者舍利弗等大
智慧人已入涅槃，而佛如來今復滅度，世間
闇冥失智慧眼，智須彌王今欲崩散，佛樹欲
倒，法橋欲絕，法舡欲沈，法炬欲滅，正法日、
月將墜於地，解脫之門今欲閉塞，三惡道門
今將欲開，三阿僧祇劫所集法聚將沒不久。」

爾時佛告長老阿難：「汝莫憂愁，莫復啼哭，莫
大叫喚、搥胸、哽咽、悶絕、躄地。何以故？世間
生者是有為法，會歸無常，欲令此法不失不
壞而常住者，無有是處。」爾時，世尊種種說法，
安慰勸喻示教利喜，囑法藏已默然而住。

爾
時，世尊復作是念：「阿難比丘為憂愁刺深入
其心，我今當拔彼憂愁刺。」告阿難言：「汝今欲
見未來事不？我見來世如觀現在，當為汝說。」

爾時，阿難偏袒右肩右膝著地，合掌向佛頂
禮佛足而白佛言：「大德世尊！當為我說，今正
是時。我聞法已當奉受持廣宣流布。」

佛告阿
難：「諦聽至心，我今當說。阿難！未來之時有諸
破戒比丘，身著袈裟遊行城邑，往來聚落住
親里家，彼非比丘又非白衣，畜養婦妾產育
男女；復有比丘住婬女家；復有比丘婬比丘
尼；復有比丘貯畜金銀，造作生業以自活
命；復有比丘通致使驛以自活命；復有比丘
專行醫藥以自活命；復有比丘圍碁六博以
自活命；復有比丘為他卜筮以自活命；復有
比丘為他呪彼死尸令起，遣殺怨家以自活
命；復有比丘為他誦呪驅遣鬼神，多取財物
以自活命；復有比丘專行殺生以自活命；復
有比丘住僧伽藍，私自費用佛法僧物以自
活命；復有比丘內實犯戒外示護持，受人信
施；復有比丘雖不破戒而懷慳惜，衣服、飲食，
及以鄙悋眾僧之物不與客僧；復有比丘雖
不破戒，悋惜眾僧房舍、床座不與客僧；復有
比丘雖不破戒，為諸檀越供養禮拜多得財
利，其心不欲令餘比丘受人信施，唯欲自
受；復有比丘實非羅漢，而常詐稱得羅漢果，
欲令人知我是羅漢；復有比丘多受檀越四
事供養，內無實德唯增貪心，但為活命不為
修道；復有比丘興利商賈以自養活；復有比
丘專行偷盜以自養活；復有比丘畜養象、馬、
駞、驢、牛、羊，乃至賣買以自養活；復有比丘販
賣奴婢以自養活；復有比丘屠殺牛、羊以自
養活；復有比丘受募入陣，征戰討伐多殺眾
人以求勳賞；復有比丘穿踰牆壁，盜他財物
以自活命；復有比丘專行劫奪，攻破城邑及
與聚落以自活命；復有比丘毀壞佛塔，取其
寶物以自活命。如是無量地獄因緣，捨命之
後皆墮地獄。

「阿難！譬如師子命絕身死，若空、
若地、若水、若陸，所有眾生不敢食彼師子身
肉，唯師子身自生諸虫，還自噉食師子之肉。
阿難！我之佛法非餘能壞，是我法中諸惡比
丘猶如毒刺，破我三阿僧祇劫積行勤苦所
集佛法。阿難！譬如有人入於大海，至寶渚中
多取寶物置於船上，欲渡大海於中沈沒。佛
之正法如彼寶船，當來破戒諸惡比丘多樂
造作種種惡業，滅我佛法沈沒不現。

「阿難！如
來涅槃不久之間正法當亂，正法亂已，復有
種種諸惡比丘出現於世，不信如來得證無
漏寂滅涅槃，況復信有世間餘人得阿羅漢
入涅槃者。阿難！如來所有正法名味句義所
謂修多羅、祇夜、鞞迦曷羅、伽陀、憂陀那、尼
陀那、阿波陀那、伊帝鼻利多伽、闍多迦、裴富略、阿浮陀達摩、優波提舍，十二部經為
惡比丘之所毀滅，彼諸人等，樂作文章綺飾
言辭。多有如是諸惡比丘，破我佛法。」

爾時阿
難白佛言：「世尊！當來之世，如是破戒諸惡比
丘而出生耶？」

佛言：「如是，如是！阿難！未來之
世當有如是諸惡比丘出現於世，雖披法服
剃除鬚髮，破我佛法。」

爾時阿難作如是念：「以
佛力故，可令我見未來之世如是事不？」

爾時，
如來以神通力，即令阿難悉見未來諸惡比
丘，以兒坐膝置婦其傍。復見種種諸非法事。
爾時，阿難見此事已，心大怖畏身毛皆竪，即
白佛言：「世尊！如來速入涅槃，今正是時，何用
見此未來之世如是惡事？」

佛告阿難：「汝意云
何？如來向說諸惡比丘惡業報果，豈是餘人
所能知不？」

阿難白佛言：「世尊！唯有如來，乃能
知此未來之世諸惡業報。」

佛言：「善哉，善哉！阿
難！實如汝說，唯有如來乃能知之。阿難！汝今
頗見佛未涅槃諸惡比丘圍遶如來為說法
不？」

阿難白言：「無如是事。」

佛言：「阿難！善哉，善
哉！如汝所說。如來現在實無如是諸惡比丘
圍遶如來佛為說法。」佛言：「阿難！未來之世，多
有在家白衣得生天上，多有出家之人墮於
地獄、餓鬼、畜生。」復告阿難：「善惡之業終不敗
亡。我於過去曾作商主，入於大海活多人故
手殺一人，以是業緣乃至成佛，猶尚身受金
鏘之報。」

爾時，帝釋天王與三十三天眾，疾至
佛所，頂禮佛足却住一面。炎摩天王與百萬
億炎摩天眾，疾至佛所，頂禮佛足却坐一面。
刪兜率陀天王與百萬億刪兜率陀天眾，疾
至佛所頂禮佛足却坐一面。化樂天王與百
萬億化樂天眾，疾至佛所，頂禮佛足却坐一
面。他化自在天王與百萬億他化自在天眾，
疾至佛所，頂禮佛足却坐一面。爾時，毘摩質
多羅阿修羅王與百萬億阿修羅眾，疾至佛
所，頂禮佛足却坐一面。爾時，娑伽羅龍王與
百萬億龍眾，疾至佛所頂禮佛足却坐一面。
皆於一念一剎那一無虛律多頃，諸天、阿修
羅、迦樓羅、乾闥婆、緊陀羅、摩睺羅伽等，於虛
空中遍滿十二由旬，皆為最後見如來故。

爾時，佛告阿難：「此道場菩提樹最勝殊妙，過
去諸佛皆於此處，證阿耨多羅三藐三菩提。
未來諸佛亦於此處，得阿耨多羅三藐三菩
提。現在我身又於此處，破十八億魔軍得阿
耨多羅三藐三菩提。如是，阿難！我今不久當
般涅槃。復次，阿難！藍比尼園最勝最妙，是
佛如來最後生處。復次，阿難！摩耶夫人是大
福德，乃能生出人中之寶。復次，阿難！淨飯國
王是大福德，乃作一切諸眾生中最勝寶父。
復次，阿難！毘舍離城比嗜離國最勝最妙，王
舍大城摩伽陀國最勝最妙，七菴婆羅樹
處亦妙，瞿耽摩若尼俱陀樹處亦勝亦妙，裴
囉多豆囉多豆囉尼憩處亦勝亦妙；力士生
地，乃是過去轉輪聖王解寶天冠，在此安置
辟支佛塔，是我焚身最勝妙地。復次，阿難！此
閻浮提最勝好處，眾生於中樂貪壽命，是故
我今於此涅槃。我於三阿僧祇劫所集之法
不久當滅。」

爾時，世尊慰喻阿難，令心歡喜除
其愁刺。付囑法已，告阿難言：「吾今與汝可往
諸國。」阿難唯然受如來教。

爾時世尊至波波
城，所應度者皆悉度訖。復往諸國教化無量
百億那由他眾生，皆成就已。爾時，阿難隨從
佛行，如是次第至摩伽陀國道場菩提之樹，
世尊遶樹作六匝已，即於樹下結加趺坐。
佛告阿難：「如來不久後十五日當般涅槃。」爾
時，諸天、阿修羅、迦樓羅、乾闥婆、緊那羅、摩睺羅
伽等，作如是念：「如來不久於十五日當般涅
槃，我等皆當最後禮拜。」

佛告阿難：「莫作是念：
『謂佛世尊有貪、瞋、癡讚歎於此閻浮提處。而
如來者離貪、瞋、癡。此三界處是眾生生處，於
三界中而此欲界，是諸眾生習三惡業，又造
人身及與天業，色界無色界業，乃至非想非
非想業。』」說此語已，佛起于座。即時此地六種
震動，無量百千萬億那由他諸天，於虛空中
憂愁啼哭作如是言：「如是眾生中寶，不久當
滅。」
《蓮華面經》卷上


《蓮華面經》卷下

隨天竺三藏那連提耶舍譯

爾時，世尊離菩提樹。毘沙門王共百萬億夜
叉之眾，同時舉聲悲啼雨淚以手抆淚，而說
偈言：

「如來容色甚微妙，
　超勝眾生無比者；
　如是莊嚴殊特身，
　不久之間當滅度。」


爾時，帝釋天王復與百千億三十三天眾，同
時舉聲悲泣雨淚以手抆淚，而說偈言：

「如來面相正圓滿，
　形色殊勝於日月；
　一切人天應供者，
　我等不復得瞻見。」


爾時，須焰摩天王與百萬億須焰摩天眾，同
時舉聲悲泣雨淚以手抆淚而說偈言：

「人中精進最雄猛，
　威力能破諸魔軍；
　苷蔗種中釋師子，
　今為無常所食噉。」


爾時，刪兜率陀天復與百萬億刪兜率陀天
眾，同時舉聲悲泣雨淚以手抆淚，而說偈言：

「見者無厭如藥王，
　出世猶如大明燈；
　如是智眼今滅度，
　世間當復皆闇冥。」


是時，化樂天王復與百萬億化樂天眾，同時
舉聲悲泣雨淚以手抆淚，而說偈言：

「安步不動勝師子，
　面貌圓滿過月形；
　更不履行於此地，
　千輻相跡不復見。」


是時，魔王他化自在天王，心大歡喜安隱快
樂，復與百萬億他化自在天眾，疾至佛所合
掌向佛。而說偈言：

「諸惡眾生已調伏，
　大麁獷盡永無餘；
　何故猶住於世間，
　唯願如來速涅槃。」


是時，大梵天王瞋彼魔王，作如是言：「咄哉！魔
王大惡眾生。諸佛如來是最勝寶，汝今云何
欲令世尊速入涅槃？」

爾時，大梵天王復與百
萬億諸梵天眾，同時舉聲悲泣雨淚以手抆
淚，而說偈言：

「於此現在及未來，
　梵天世界餘天處；
　初未曾見如佛身，
　清淨滿足端嚴面。」


爾時，毘摩質多阿修羅王復與百萬億阿修
羅眾，同時舉聲悲泣雨淚以手抆淚，而說偈
言：

「佛色功德無有量，
　無有能盡其邊際；
　利益修羅及餘趣，
　今若滅度世間空。」


是時，娑伽羅龍王與百萬億諸龍眾等，同時
舉聲悲泣雨淚以手抆淚，而說偈言：

「伊羅鉢象數滿千，
　不比如來一節力；
　如是大力雄猛者，
　今為無常所破壞。」


是時，毘留勒叉天王與百萬億鳩槃荼眾，同
時舉聲悲泣雨淚以手抆淚，而說偈言：

「南無大覺妙蓮花，
　從彼清淨戒池生；
　示現無常不久相，
　今當傾墜永寂滅。」


是時，毘留博叉天王與百萬億諸龍眾等，同
時舉聲悲泣雨淚以手抆淚，而說偈言：

「如來面形如滿月，
　光明照曜猶日輪；
　如是不久住於世，
　示為無常所吞食。」


是時，毘沙門天王與百萬億夜叉眾，同時舉
聲悲泣雨淚以手抆淚，而說偈言：

「佛身金色最殊妙，
　三十二相自莊嚴；
　不久當為無常力，
　破壞清淨大牟尼。」


爾時，提頭賴吒天王與百萬億龍眾，同時舉
聲悲泣雨淚以手抆淚，而說偈言：

「如來身色甚希有，
　於三界中無有比；
　如是不久當滅度，
　為彼無常之所羂。」


爾時，大夜叉將名般脂迦與百萬億夜叉眾
等，同時舉聲悲泣雨淚以手抆淚，而說偈言：

「佛聲殊勝踰梵天，
　出過迦陵頻伽聲；
　如來不久當涅槃，
　不復更聞甘露法。」


爾時，夜叉大將名般遮羅與百萬億夜叉眾
等，同時舉聲悲泣雨淚以手抆淚，而說偈言：

「世尊金色光明身，
　功德莊嚴滿月面；
　眉間白毫殊特相，
　我今最後歸命禮。」


爾時，大夜叉將摩尼跋陀羅與百萬億夜叉
眾等，同時舉聲悲泣雨淚以手抆淚，而說偈
言：

「三十有二上妙相，
　八十種好自莊嚴；
　當為無常金剛主，
　摧碎大聖牟尼尊。」


爾時，大夜叉將富那跋陀與百萬億夜叉眾
等，同時舉聲悲泣雨淚以手抆淚，而說偈言：

「過去世中一切佛，
　及以未來諸世尊；
　大力釋種師子王，
　無常師子之所害。」


是時，大夜叉將摩俟利地迦與百萬億夜叉
眾等，同時舉聲悲泣雨淚以手抆淚，而說偈
言：

「我今最後見牟尼，
　於是不復更奉覲；
　最後禮佛千輻輪，
　丘墟悉平脚足者。」


是時，大夜叉將佉陀羅迦與百萬億夜叉眾
等，同時舉聲悲泣雨淚以手抆淚，而說偈言：

「咄哉大惡無常相，
　破壞一切諸眾生；
　如是眾生無上寶，
　亦入寂滅不久住。」


是時，大夜叉將名金毘羅與百萬億夜叉眾
等，同時舉聲悲泣雨淚以手抆淚，而說偈言：

「我今歸依禮佛樹，
　生於持戒大地中；
　乃為無常之斧鉞，
　不久斫倒大牟尼。」


爾時，大夜叉將娑多姞利與百萬億夜叉眾，
悲泣雨淚以手抆淚，而說偈言：

「眉間白毫相，
　照曜如月輪；
　目淨如青蓮，
　希有不復見。」


爾時，地神天與百萬億夜叉眾，悲泣雨淚以
手抆淚，而說偈言：

「我今禮雄猛，
　人中最殊勝；
　兩足中最上，
　南無大牟尼。」


爾時，菩提樹天悲泣雨淚以手抆淚，而說偈
言：

「此處破魔王，
　及破魔眷屬；
　大牟尼不久，
　無常魔所滅。」


爾時，祇林神悲泣雨淚以手抆淚，而說偈言：

「祇神林當空，
　竹林亦如是；
　無常坑極深，
　如來入不現。」


爾時，金剛密迹與百萬億夜叉眾，悲泣雨淚
以手抆淚，而說偈言：

「如是最勝城，
　亦是大豐地；
　捨釋迦種姓，
　當向何方所。」


爾時，藍毘尼林神悲泣雨淚以手抆淚，而說
偈言：

「淨飯國王先已滅，
　摩耶夫人亦滅度；
　如來今欲入涅槃，
　如是寂滅不可見。」


爾時，迦毘羅城神疾至佛所，悲泣雨淚夗轉
在地，作如是言：「如來涅槃何其太速，世尊涅
槃一何疾哉！世間眼滅。」而說偈言：

「藍毘尼園佛生處，
　長大在於迦毘城；
　其光出過於千日，
　今最後見更不見。」


爾時，菩提樹神與諸天、阿修羅、迦樓羅、緊陀
羅、摩睺羅伽，於虛空中出大音聲，悲啼號哭
而作是言：「佛是眾生最勝之寶，不久當沒。」

爾
時，世尊出乎梵音，而告諸天、阿修羅、迦樓羅、
乾闥婆、摩睺羅伽眾言：「汝等莫啼，莫作異語，
莫生憂惱以手椎胸令心迷悶。何有世間而
受生者，因緣和合有為之法而得久住？若欲
強令無常之法不滅壞者，無有是處。」爾時，世
尊示教利喜諸天、阿修羅、迦樓羅、乾闥婆、摩睺
羅伽等生歡喜已，是時諸天乃至摩睺羅伽
等，右繞世尊還向本處。

佛告阿難：「我昔於彼阿波羅龍王處，記罽賓
國，我涅槃後其國熾盛安隱豐樂如欝怛羅
越，佛法熾盛多有羅漢而住彼國，亦有無量
如來弟子。此閻浮提所有羅漢皆往彼國，猶
如兜率天處。如來所有名身、句身，謂：
修多羅　祇夜　鞞迦曷羅那　伽他　優陀
那　尼陀那　阿波陀那　伊帝鼻利多劍
伽闍多迦裴富略　阿浮陀達摩　優波提舍，
彼諸羅漢，結集如來十二部經，廣造諸論。彼
罽賓國猶如帝釋歡喜之園，亦如阿耨清涼
之池。復有頗羅墮逝、賓頭樓等，皆樂住彼罽
賓國土。不退佛乘阿羅漢等，亦住彼國。復有
因陀羅摩那阿羅漢、白項阿羅漢等，復於如
來所說法藏，有漏無漏之法，皆悉撰集廣行
流布。阿難！我涅槃已最後法身，彼等建立於
未來。復有金毘羅等五諸天子，生罽賓國，
廣令我法流布於世，大設供養，我諸弟子於
閻浮提，初未曾有如是大會。」

佛告阿難：「於未
來世罽賓國土，當作如是大法之會。阿難！彼
五天子滅度之後，有富蘭那外道弟子，名蓮
花面，聰明智慧，善解天文二十八宿五星諸
度，身如金色，此大癡人，已曾供養四阿羅漢，
當供養時作如是誓：『願我未來破壞佛法，以
其供養阿羅漢故，世世受於端正之身。』於最
後身生國王家，身為國王名寐吱曷羅俱邏，
而滅我法。此大癡人破碎我鉢，既破鉢已
生於阿鼻大地獄中。此大癡人命終之後，有
七天子次第捨身生罽賓國，復更建立如來
正法，大設供養。阿難！以破鉢故，我諸弟子
漸污淨戒。鉢初破時，諸比丘等雖污清淨戒，
智如牛王能破外道。經第二時，此閻浮提諸
比丘等，破清淨戒樂作不善，身行偷盜耕田
墾植，多貪貯畜好衣好鉢，不樂讀誦修多羅、
毘尼、阿毘曇。如是，阿難！樂讀樂誦智慧之人
悉皆滅度。是時多有諸比丘等，諂曲嫉妬多
起非法。以諸比丘不如法故，諸國王等不依
王法。以王不如王法治故，其國人民多行增
上十不善業。以惡業故，此地多生荊棘毒草
土沙礫石。阿難！當於爾時，此閻浮提五種精
味失力失味，所謂酥、油、鹽、石蜜、蜜。如是五種
失力味故，爾時眾生復更多行增上惡業，以
其多行惡不善故，佛破碎鉢當至北方。爾時，
北方諸眾生等，見佛破鉢大設供養，以種種
花、燒香、塗香、燈明、華鬘、種種音樂，供養此鉢，
有發阿耨多羅三藐三菩提心者，有發聲聞心
者，有發辟支佛心者。彼破碎鉢當向波羅鉢
多國，彼國人民見佛碎鉢，以種種花、燒香、末
香、塗香、燈明、花鬘、種種音樂，供養此鉢，有發
阿耨多羅三藐三菩提心者，有發聲聞心者，
有發辟支佛心者。

「阿難！此佛碎鉢以佛力故，
亦是眾生善根感故，我此碎鉢自然還復如
本不異，於後不久我鉢即於閻浮提沒，現於
娑伽龍王宮中。當沒之時，此閻浮提七日七
夜皆大黑闇，日月威光悉不復現，地大震動，
惡雷掣電於虛空中而出惡聲，黑風卒起極
大怖畏。天、人、阿修羅、迦樓羅、乾闥婆、摩睺羅
伽等，皆大號哭淚下如雨。如是，阿難！此鉢當
爾初沒之時，如來法律亦沒不現。爾時魔王
見法律滅，心大歡喜心大安隱，於虛空中作
如是言：『瞿曇法滅，我當教化諸眾生等，自作
諸惡亦教他作。』以魔教故，城邑聚落迭相
殺害。爾時魔王以教眾生廣作惡故，生身陷
入阿鼻地獄。

「爾時，娑伽羅龍王見佛鉢已，以
種種寶因陀尼羅寶、摩訶尼羅寶、火珠寶、清水
寶，如是大寶，大設供養，至于七日禮拜右繞。
是諸龍等，有發無上菩提心者，有發聲聞心
者，有發辟支佛心者。爾時，娑伽羅龍王以手
捧鉢，而說偈言：

「『諸相莊嚴手，
　受種種味食；
　盛置於此鉢，
　如是持用食。』」


佛告阿難：「如是我鉢於娑伽羅龍王宮沒，於
四天王宮出。爾時四天王——毘留勒叉、毘留博
叉、毘沙門、提頭賴吒——七日七夜大設供養，以
種種花、種種華鬘、種種塗香、種種燒香、種種
燈明、種種音樂，供養禮拜已。時諸天眾有發
無上菩提心者，有發聲聞心者，有發辟支佛
心者。爾時，毘留勒鳩槃荼王以手捧鉢，而說
偈言：

「『如來最後食，
　在於鐵師家；
　鉢為化眾生，
　而來於此處。』」


佛告阿難：「如是我鉢過七日已，於四天宮沒，
三十三天宮出。爾時，佛母摩耶夫人見佛鉢
已憂愁苦惱，如箭入心難可堪忍，夗轉于地
猶如圓木，作如是言：『如來涅槃一何疾哉！修
伽陀滅何其太速！世間眼滅，佛樹傾倒，佛須
彌山崩，佛燈亦滅，法泉枯竭，無常魔日萎佛
蓮花。』爾時佛母摩耶夫人，以手捧鉢告於一
切諸天、阿修羅、迦樓羅、乾闥婆、緊那羅、摩睺
羅伽等言：『諸天諦聽！此是釋迦如來常受用
鉢，第一勇猛面貌圓滿過日月者，影現此鉢。
復次，諸天！如是之鉢復於王舍大城之中，受
於尸利堀多毒食。諸天諦聽！釋迦牟尼大雄
猛者，滿腹城內修摩伽陀家用此鉢食。諸天
諦聽！如來為化優樓頻螺迦葉及大毒龍，以
彼惡龍內此鉢中。諸天諦聽！以業緣故，於裴
連多國四月之中，復以此鉢受馬麥食。天眾
諦聽！釋迦如來以大悲故，復以此鉢受於最
下極貧者食。諸天諦聽！釋迦如來復以此鉢，
於娑伽羅龍王宮內受種種食。諸天諦聽！釋
迦如來於夏四月，復以此鉢受我等食。諸天
諦聽！釋迦如來復以此鉢，覆於訶利鬼母最
小之子，名必利鹽迦羅夜叉，以其惡心常食
人血，故調伏之。』于時佛母摩耶夫人以手捧
鉢，而說偈言：

「『隨佛心欲受，
　皆入於鉢中；
　佛於我腹內，
　滿足於十月。』」


「爾時，帝釋天王，七日七夜以種種天花、天香、
天栴檀香，大設供養禮拜右繞。作是供已，時
諸天眾有發無上菩提心者，有發聲聞心者，
有發辟支佛心者。爾時，天王以手捧鉢，而說
偈言：

「『今此殊勝鉢，
　能長眾生智；
　佛身亦如是，
　成就諸功德。』」


佛告阿難：「如是我鉢過七日已，於三十三天
中沒，焰摩天中出。爾時焰摩天主見佛鉢已，
七日七夜種種供養，以天曼陀花、天栴檀香、
種種花、種種音樂，供養佛鉢禮拜右繞。是時
諸天有發無上菩提心者，有發聲聞心者，有
發辟支佛心者。爾時，焰摩天主以手捧鉢，而
說偈言：

「『千萬億眾生，
　見鉢皆歡喜，
　能生勝妙果，
　牟尼使來此。』」


佛告阿難：「如是我鉢過七日已，於焰摩天沒，
兜率陀天出。爾時，兜率陀天王見佛鉢已，七
日七夜以天曼陀華、摩訶曼陀華，及餘種種
妙華、種種香、種種音樂，大設供養禮拜右繞，
以手捧鉢，而說偈言：

「『上中下眾生，
　佛起慈悲心；
　此鉢受食已，
　佛使至於此。』」


佛告阿難：「如是我鉢過七日已，於兜率天沒，
化樂天出。爾時，化樂天王見佛鉢已，七日七
夜以種種天花、種種天香、種種天音樂，大設
供養禮拜右繞。是時天眾，有發無上大菩提
心者，有發聲聞心者，有發辟支佛心者。爾時，
天王以手捧鉢，而說偈言：

「『希有大道師，
　悲愍於眾生；
　為利眾生故，
　使鉢來於此。』」


佛告阿難：「時諸天、阿修羅、迦樓羅、乾闥婆、緊
陀羅、摩睺羅伽，以天曼陀花、摩訶曼陀花，及
餘種種華、種種香、天栴檀香、末香，供養鉢已，
即以此鉢送至娑伽羅龍王宮中。」佛言：「阿難！
此閻浮提及餘十方，所有佛鉢及佛舍利，皆
在娑伽羅龍王宮中。」

佛告阿難：「如是我鉢及
我舍利，於未來世於此地沒，直過八萬由旬
住金剛際。阿難！我今語汝，未來之世諸眾生
等，壽命八萬四千歲時，彌勒如來、應供、正遍
知，三十二相八十種好，身紫金色圓光一尋，
其聲猶如大梵天鼓、迦陵伽音。爾時，我鉢及
我舍利，從金剛際出，至閻浮提彌勒佛所，鉢
及舍利住虛空中放五色光，所謂青、黃、赤、白、
頗梨雜色。如是，阿難！彼五色光復至其餘一
切天處，到彼天已，於其光中出聲說偈：

「『一切行無常，
　一切法無我，
　及寂滅涅槃，
　此三是法印。』」


「其光復至一切地獄，而說偈言：

「『一切行無常，
　一切法無我，
　及寂滅涅槃，
　此三是法印。』」


佛告阿難：「佛鉢、舍利所放光明，復更至於十
方世界，於其光中而說偈言：

「『一切行無常，
　一切法無我，
　及寂滅涅槃，
　此三是法印。』」


佛告阿難：「如是我鉢及我舍利所放光明，十
方世界作佛事已，還至本處，在於舍利佛鉢
之上，於虛空中成大光明雲蓋而住。阿難！舍
利及鉢現大希有如是等事，現此神通希有
事時，八十百億眾生得阿羅漢果，千億眾生
剃髮出家信心清淨，一萬眾生發阿耨多羅
三藐三菩提心皆不退轉。阿難！此鉢、舍利廣
行教化諸眾生已，於彌勒前虛空中住。爾時，
彌勒佛以手捧鉢及佛舍利，告諸天、人、阿修
羅、迦樓羅、乾闥婆、緊那羅、摩睺羅伽言：『汝等
當知！此鉢、舍利，乃是釋迦牟尼如來雄猛大
士信戒多聞精進定智之所熏修。汝等當知，
釋迦牟尼雄猛大士，能令無量百千那由他
億諸眾生等住涅槃城，出過優曇鉢花百千
億倍，鉢及舍利故來至此。』爾時，彌勒三藐三
佛陀，為我此鉢及我舍利起四寶塔，以舍利
鉢置此塔中。爾時，彌勒佛及諸天、人、阿修羅、
迦樓羅、乾闥婆、緊那羅、摩睺羅伽等，大設供
養恭敬禮拜鉢舍利塔等。」

佛告阿難：「如來、應供、正遍知，舍利及鉢有大
威德。阿難！汝以給侍如來生身，所生功德，無
量無邊不可思議阿僧祇。」爾時佛為阿難說未
來事已，復告阿難：「吾當與汝往諸國土，如來
不久却後七日當入涅槃。」

阿難白佛言：「唯然
受教。」

爾時佛與阿難，次第至諸國土城邑，度
脫無量百千萬億那由他諸眾生已，往鐵師
子純陀之家，此是如來最後食處。爾時，世尊
受其食已，而說偈言：

「我今最後食，
　在於純陀家；
　如是五眾身，
　不久當滅度。」


爾時，佛與阿難至拘尸那城，種種方便教化
拘尸那力士已，從拘尸那城出，至優波跋多
那娑羅雙樹間。爾時，世尊北首而臥，時須跋
陀羅來至佛所，頂禮如來向佛而坐，佛為說
法得阿羅漢果。
《蓮華面經》卷下