#+TITLE: 般若心經彙纂-清-孫念劬
#+DATE: 2018-05-12 10:22:43
#+SOURCE: github.com/kanripo/KR6c0185 master 2b33e18c                
No. 566
般若心經彙纂

心經辭寡而道大。言微而旨深。實眾生長夜之明燈。
諸佛之慧命也。參之而得其旨。則宰制一身。統馭萬
變。自利利他。入世出世。無所不宜。究其關鍵。在照見
五蘊皆空一句。為全經之扼要。大抵道之不明。心之
難治。總根於我相。如來知我相之毒害甚大。故即一
性而開色心。即色心而開五蘊。即五蘊而開十二入。
十八界。且詳之為十二因緣。究其指歸。不出色心二
法也。而心法之精。則以智得俱無為究竟。奈凡夫無
識。輙云佛教空虗不實。不知佛法乃真實不虗。葢所
言正欲去愚迷之虗。立本性之實也。所言之空。乃相
空耳。所存者。本性也。性相不明。執諸幻相。遂愚及世
人。禍及今古。恣情縱識。飄淪苦海。出沒無常。改頭換
面。橫竪毛羽。寧有巳哉。所以我佛欲人去愚迷之虗。
立本性之實。說法指示。密譚實相。心光不發。則性海
弗澄。心非異功。經非異教。以觀照為宗。而歸於智得
俱忘。則真實了義也。夫見地明而不修觀行。何異有
田不耕。觀行不修。必致心有罣礙。不得自在。無明熾
燃。情識固結。而本有之智光。埋沒盡矣。(念劬)早參教
乘。幸未沈落坑塹。黑頭俄白。悲境奪歡。靜溯平生。宛
如一夢。纂錄此經。不覺涕淚橫集。雖來日苦少。猶欲
痛自鞭䇿。於末路而一拔長劫之情根焉。是編之纂。
廣搜博採。亦久歷歲時。理精說備。觀者玩索而熏習
之。不無小補。與金剛經並刻。募印五千零四十八卷。
用廣流傳。以不負我佛慈悲普度之意。三教聖人。皆
未外心以言教。無量眾生。皆可因教以成功。讀者因
教明心。轉諸識以成正智。空幻相而悟真宗。即心即
佛。真常無礙。妙覺圓明。尚何有苦厄之不度哉。

乾隆五十九年歲次甲寅七月朔日述甫孫念劬謹
識。


* 原起

賢首以此經為釋迦牟尼佛說。尋珠云。此觀自在菩
薩所說也。施護本云。世尊在靈鷲山中。入甚深光
明。宣說正法三摩提竟。舍利子白觀自在菩薩。言
若有人欲修學甚深般若法門者。當云何修學。而
觀自在菩薩遂說此經。此經乃世尊所說大部般
若之精要。故知菩薩之說。即世尊之語也。觀自在
即觀世音。昔巳成佛。號正法明。退居等覺。輔佛行
化。於深般若久巳修行。將說心要。經文先敘其自
行。以表說之不虗。

心經至東土。凡經五譯。第一後秦鳩摩羅什譯。名摩
訶般若波羅蜜大明呪經。(字句與玄奘本多寡稍有不同)二唐玄
奘譯。名般若波羅蜜多心經。即今所流通者。(共五十四
句二百六十八字。五譯獨此流傳)三唐利言譯。名與奘師同。四宋
法月譯。名普遍智藏般若波羅蜜經。五宋施護譯。
名佛說聖佛母般若波羅蜜多經。藏本惟秦與玄
奘二譯。餘譯不載(五譯惟奘譯流通者。一順古。以文義尤善。古來皆崇此本故。二
從用。奘師往回西域。惟憑此本。遣魔障故。神僧傳云。奘師西行。至罽賓國。道險不可過。遇一老僧。口授此
經。令奘誦之。遂得山川平易。道路開通。虎豹藏形。魔鬼潛跡。得至佛國取經而歸（慈恩傳與此少異）)。

經有五義。一釋名。二辨體。三明宗。四論用。五判教相。
夫法有名。名必詮體。顯體由宗。宗成有用。判以教
相。則區以別矣。今題以法喻為名。實相為體。觀照
為宗。度苦為用。大乘為教相。五者皆經中之旨。般
若波羅蜜多是法。心字是喻。此經是般若中統要
之妙義。喻人心藏為主要統極之本。實相。即諸法
空相也。觀照。即照見五蘊皆空也。度苦。即度一切
苦厄也。大乘。即菩薩所行深般若也。

諸經題不出人喻法三。單人。則佛說阿彌陀經等。單
法。則大般若涅槃經等。單喻。則梵網經等。人法兼。
則文殊問般若經等。法喻兼。妙法蓮華經等。人喻
兼。則如來獅子吼經等。人法喻三。則大方廣佛華
嚴經等是也(見義句詮)。

實相般若。是萬行指歸。諸佛正印。故以為體。諸法空
相。即實相也。照五蘊空。是觀照般若。非照則實相
不顯。故以為宗。觀照是因。度苦是果。度苦是般若
之力用。故以為用。

四教藏通別圓。此經捨藏。具通別圓三教。而文意在
圓。不妨帶麤顯妙。故指蘊界處入等。皆即實相。辨
教是約法。大乘似約人說。葢此法乃菩薩所行。三
世佛所依。故云大乘耳。

* 讀法

觀者。內照。自在者。解脫無礙。觀是所修之因。自在是
所得之果。菩薩是所證之位。(首句通篇總冒)行深。申所得
內觀之因。照見。申所得自在之果。度苦。申所得菩
薩之位(三句通篇總綱)。

賢首云。初略標綱要。自色不異空下。廣陳實義。於中
有五。一拂外疑。二顯法體。三明所離。四辨所得。五
結歎勝能。

經說蘊空。先有箇照見。有箇行深般若。有箇觀自在。
此處正須契悟。葢佛者覺也。原非以空立教。若徒
認空字作把柄。其病不細。楞伽經曰。空生大覺中。
如海一漚發。紫栢謂空只是對病之藥。病去即藥
無所施。後人目釋氏為空門。非佛菩薩心。此言不
可不知。

經以智得兩忘為究竟。即空覺極圓。寂滅現前之旨。
楞嚴二十五圓通。獨進觀世音。從聞思修入三摩
地。為行人標準。是此經的證。學者惟自識此心。則
教乘皆為我有。否則從文字牽轉。終無入頭處(經註
云。心即本覺真性。常住真心也。一切攀緣內心。妄念分別。立知立見。是心生滅意識。非復本覺之心矣。昭
昭靈靈。六七八識聚影於內。謂之內心。見聞覺知。緣起塵境。發現於外。謂之外心。皆非本覺妙心。妙覺本
心也。本妙明心。不在內。不在外。不在中間。非有真悟。不能契也。是以楞嚴七處徵心。都無是處)。

六根是五蘊的根蒂。六塵合六根為十二處。是五蘊
的處所。六識并前十二處為十八界。是五蘊的界
分。雖種種分別。各異其名。總不出色心二法。(眼耳鼻舌
身色聲香味觸。為色法。意為心法。法乃心色各半。葢以心中之意。分別五塵而生法相也)自空
中無色。至無智亦無得。明自初地至大乘。皆當了
此蘊空法以復真體。

質言論四諦。諦者。實也。謂三界內實苦。三界外實樂。
實有滅可證。實有道可修。未悟大乘如幻三昧之
理。故曰四諦。

尋珠云。或問智得正是實證。何故言無。答云。正照空
時。照外無空。空外無照。如空。合空似水投水。若有
智得。路便生矣。故般若以無得為宗。(智慧非有名相。著一智相。
即屬妄相。存一智見。即屬妄見。此經本為上根人修最上乘者說。若初修之士。正須依此發心。求智求得。
未可以為妄念而空之)。

經言除苦而申之以真實不虗。總為世人聚焚於火
宅中。輾轉受苦。總無出期。佛在覺中。哀憫慘切。冀
人因言悟道。以脫離苦趣。又恐教法雖行。不信者
仍多。故復愷切提撕。以真實不虗示之也。人耽著
現前幻境。造種種業。其作樂處。皆是作苦處。迷真
喪本。萬劫隨落。人禽關頭。力爭只這些子。佛轉法
輪。所以先說苦諦。人能知苦。畏苦不植苦因。即不
受苦果矣。

* 凡例

此經分為七節。乃照依古本。(賢首亦如此分)每節標四字以
揭其旨。(釋於上方)使讀者易於尋繹。與金剛經三十二
分同例。

此經註解雖多。可宗者只有數種。唐國師賢首有略
疏。明天界寺僧宗泐(名如󰃗)有註解。金華宋濂有文
句。紫栢老人(名真可字達觀)有論說。毛子晉刻略疏小鈔。
(係明季人所纂)乃採集各家。以為賢首略疏之註。(訓詁極備於理
事精蘊尚少發明)大圓居士張有譽有義句詮。(纂集各說最為詳備
提綱揭旨於理事精蘊極有發明)近今龍興寺僧(雯瓗)有正解。其餘
所見。不足流傳。亦不列其名目。

各經註解或詳或略。不出訓詁之體。闡發理蘊者罕
見。惟義句詮超出諸本。是編採各帙之精言。全以
發明理蘊為主。而提綱揭旨。逐節詳疏。尤使觀者
易於得力。

此編所集各註。俱各冠以書名姓氏。其低頭之總註。
所以不列姓氏者。乃義句詮所集。散見於各說之
中。或摘數行。或摘數句。以鄙意錯綜顛倒而貫串
之。說不一說。書非一書。故難冠以書名姓氏。非掠
美也。

上方所釋。乃為各節標其要旨。析微抉奧。精義攸存。
兼補註中之所不逮。

註中所集各說。凡有論說冗長者。俱係節錄。觀者幸
弗以割截為嫌。

* 全經大旨

此經世尊所說。乃大部般若之精要。故以心名。掃去
諸相。單說真空。不及枝葉。獨標根本。此是文殊智門
首舉觀自在者何。正以諸佛說法。單為眾生度苦。觀
世音是度苦厄的大菩薩。故特首舉之。以為真空妙
智的榜樣。度苦厄並不說他十四無畏。三十二應種
種神通。只說照見五蘊皆空一句。可見苦厄無量無
邊。究其根本。只為不見蘊空耳。所以深般若只觀真
空。又不在自心中觀。而教舍利子從色上觀起。只為
二乘人與初心菩薩觀門。多落在斷空一邊。或離色
觀空。或滅色名空。總喚作斷空。此空虗豁斷滅。無知
無用。不能現出萬法。如何度得眾生苦厄。所以教人
從色上勘破。菩薩觀色。不是實色。是隨緣幻現而與
真空無兩樣的。觀空不是斷空。遍在一切色中而與
幻色無兩樣的。體既兩不相離。用亦兩不相礙。故曰
不異。然猶是二件。殊不知色以空為體。空以色為用。
不是兩件融合而成的。不是一件分析得開的。如鏡
現影。影即是鏡。如波在水。水即是波。這是不二法門。
照見到這裏。方得自在。觀照無餘蘊矣。因何又說諸
法空相四句。葢不異即是。照境猶存。恐人認此空相。
是照功所顯。人力修成的。所以說此空相。即是人人
具足的真如自性。不生不滅。即真如中恒常不變義
也。不垢不淨。不增不減。即真如中淨法滿足。畢竟平
等義也。就諸法中表出空相。令人識實相般若。真空
既是真如自性。所以一切俱離。下文緊接是故空中
無色。便出法界量外也。從五蘊空說起。直說到無智
無得一無所得田地。這無所得三字。是深般若的骨
子。實相不到這裏。不是非相的實相。觀照不到這裏。
不是絕照的真照。所以特提出一句。以作上文真空
的歸著。下文證果的根蒂。心無罣礙。根無所得來。無
恐怖夢想。根無罣礙來。無罣礙便是行成。所以又疊
一句無罣礙故。直下究竟涅槃。菩薩與佛。證涅槃。得
菩提。皆是依此無所得的般若波羅蜜。以為因也。謂
之大神大明無上無等等不亦宜乎。不可思議。惟呪
為然。般若豈不是呪。能除一切苦。真實不虗。正言般
若功用廣大也。然只說得般若波羅蜜多經。未說般
若波羅蜜多呪。不能顯般若離言絕相之妙。故說經
以示其修。又必說呪以顯其妙。揭諦四語。可以文字
解說否。可以心思擬議否。若可說可議。不可以言呪。
即不可以言般若。直到心思路絕。文字性離。方與是
無智無得諸法空相相應。此全經之大略也。欲求自
在。宜細參之。

「般若波羅蜜多心經」

【梵語般若。華言智慧。即人之本心。超情離見。湛寂
圓明之稱。
尋珠云。不翻智慧者。即五不翻中尊
重不翻。
大論云。般若不可稱。甚深極重。智慧輕
薄。不足以當之。慧乃別境五所之一也。般若無二
無分。無別無斷。體用清淨。如如圓滿。一味真常。故
云第一波羅蜜。若翻智慧。是雜染。非清淨。是有二。
非如如。是可分。非圓滿。是有別。非真一。是有斷。非
真常矣。故仍般若。則無比無儔。獨尊獨貴之義始
具。
細分有三。一實相般若。萬法虗偽。全無有體。
惟此實體。不可破壞。無相之相。名為實相。所謂本
來面目。即五蘊根塵諦緣諸法之空相是。經云不
生不滅等。即一切種智也。二觀照般若。離念而知。
離相之照。名為觀照。乃聖凡等具。鑑物無礙之智。
經云行深照見等。即一切智也。葢實相即所照真
理。觀照即能照妙慧。實相是體。觀照是用。
三文字
般若。即顯密文句。詮顯般若者是。
集解云。非文
字無以起觀照。非觀照無以鑒實相。非實相則菩
薩無所宗極也。極者何。證之謂也。
素華云。實相
常住為體。體即法身。觀照契理為宗。宗即般若。文
字斷疑為用。用即解脫。
尋珠曰。般若不外無明。
凡夫迷之。即般若而名無明。菩薩悟之。即無明而
成真智。諸佛證之。即無明而成果覺也。
○波羅蜜
多。此云到彼岸。乃究竟義。
集解云。彼岸即是道
岸。對世人苦海言之也。有智慧者。照破煩惱不溺
情波。生死超然。妙契本有。所謂登彼岸。即是憑此
般若之妙用。究竟諸法之實相也。
質言云。凡夫
著有。二乘著空。三賢權位七地前淺位。雖能自他
兩利。而幻化降心。猶存能所。不能消落二邊。悉為
理智未圓。無明未盡。即等覺雖到岸。猶未免滯於
彼岸。惟佛一位。空五住。盡二死。證菩提涅槃。巳到
彼岸而不滯彼岸。返運慈航。於生死海中。濟拔羣
生。名為妙覺。
○質言云。此經義理精要。復能統攝
八部般若。並該五時教義。如人身具五官百骸。惟
心能管轄無遺。故喻如心。又觀經文。前無證信發
起序文。後無信受奉行等語。亦是節其繁文。獨揭
精要。皆取喻如心之證。
蒙求參云。舊解心字。作
證明心地之經。凡經皆證明心地。豈獨此經。且經
中並無另明心字義理處。只以作喻為確當。
鉢
柄云。心字若作喻說。則般若無處安立。心是諸佛
之性體。即般若心。非肉團粗淺之謂。上該果海。具
不生不滅波羅蜜多之體。下徹因源。具三界二十
五有世間出世間之相用。
彚解云。心是般若之
體。般若是心之用。彼岸是般若心中所詣之實際
境。
○紫栢云。此經是大部之綱骨。如人心藏為主
為要。乃統極之本也。經訓常。又訓路。常則天魔外
道不能阻壞。路則凡聖皆所共由。
尋珠云。經具
貫攝常法四義。謂貫串所應說義。攝持所化羣機。
常則千聖不易。法則眾生共軌。又經者徑也。修行
直徑。古云不踐階梯。徑登佛地。
提綱。經無序分
及流通分。不列問答。起止皆是佛語。首四句為一
經之綱。是世尊將明般若。特舉大士自行化他之
功行以為標準也。色不異空四句。明空理即觀照
般若。是諸法空相四句。顯空體即實相般若。是故
空中至無智亦無得。是明空體之離諸相。正見般
若之深。以無所得下至三菩提。是舉佛菩薩之行。
以明般若之能度苦厄也。故知般若下。是極贊般
若功用妙密。而末乃說密呪以結之。
○正解云。此
經為大藏之總鑰。眾生之指南。文僅二百六十字。
能攝如來一代時教。葢三藏所詮。雖浩渺難窮。然
究其指歸。不越三觀法門。為成佛度生之本。此經
色不異空句。是破凡夫有見。正明空觀義。空不異
色句。是破二乘偏空。兼凡外斷空。正明假觀義。色
即是空空即是色二句。是融權淺菩薩邊見。正明
中觀義。是故空中無色至乃至無意識界。攝盡世
間六趣眾生。一切染垢色心諸法無遺。無無明。至
無智亦無得。攝盡出世間三乘賢聖一切修斷法
門無遺。以無所得故至三藐三菩提是證二轉依
果。究竟成佛。辭廉義富。旨約理該。】

「觀自在菩薩。」

【是示能觀之人。
○觀。即下照見。自在。即心無罣礙。

疏云。謂於理事無閡之境。觀達自在。故立此名。
又觀機往救。自在無閡。故以為名。前釋就智。後釋
就悲。
淺說云。自其聞聲赴感之用而言。稱觀世
音。自其不見一法之體而言。曰觀自在。
義詮云。
自在者。無畏義。又離苦得樂義。觀成而解脫也。一
則觀理自在。真俗中三諦圓照。不縱不橫。此就自
行說。一則觀機自在。世出世十界等化。無前無後。
此就利他說。
疏云。菩。謂菩提。此謂之覺。薩者。薩
埵。此曰眾生。謂此人以智上求菩提。用悲下救眾
生也。
大論云。佛道成眾生。謂自行修諸佛道。化
他成就眾生也。
義詮云。菩薩二字。華言覺有情。
謂能以此自在觀智。自覺。而并覺一切有情眾生
也。】

「(初標觀行)行深般若波羅蜜多時。」

【是標所修之法。
○行者。功行也。亦修行也。深者。窮
微極妙。徹骨徹髓處也。
疏云。般若妙行有二種。
一淺即人空般若。二深即法空般若。今簡淺異深。
故云行深般若。
宗泐云。觀自在者。能修般若之
菩薩也。菩薩用般若觀慧。照了自心清淨圓融無
礙。此自行也。復念世間受苦眾生。令其修習此法。
改過遷善。離苦得樂。無不自在。此利他也。深般若
者。實相般若。非初心淺智者所觀也。
質言云。行
字。即聞思修之修慧。般若。兼實相觀照。波羅蜜多。
即是到彼岸。謂觀照般若。契合實相。乃全體究竟
之義所謂入三摩地也。當斯之時。方是甚深。】

「(二標斷惑)照見五蘊皆空。」

【是觀中智境。
○照者。般若之靈光。體也。見者。無相
之慧眼。用也。即上文所云觀也。五蘊者。即下文所
云色受想行識也。照見乃能觀之智。五蘊是所觀
之境。蘊。謂積聚。空。謂真空。色。謂幻色。受。謂領納。想。
謂妄想。行。謂遷流造作。識。謂明了分別。
宗泐云。
識。即心王。受想行。是心所也。色。獨是色。餘四皆心。

義句詮云。凡人一身。不出色心二法。色蘊惟一。
心蘊有受想行識四種。以其能積聚有為。葢覆真
性。故名五蘊眾生受生死苦。俱從此五蘊法不得
解脫來。此菩薩行深般若。證知色受想行識。各無
自性。徹底是箇真空也。下文無五蘊等。是言空中
無相。此皆空。是言五蘊無自性也。
質言云。空字
有二義。一者真空義。顯五蘊惟一真心故。如依金
造器。器器皆金也。二者空無義。顯五蘊畢竟非有
故。如器雖金造。金本非器也。然此處只渾標。重真
空邊至後空中無色。空無之義始顯。】

「(三標證真)度一切苦厄。」

【是觀成利益。
○度。謂度脫也。度字根空字來。逼迫
為苦。被困為厄。
疏云。謂證見真空。苦惱斯盡。常
得遠離分段變易二種生死。證菩提涅槃。究竟樂
果。
宗泐云。苦厄者。三苦。八苦。世間諸苦也。菩薩
照五蘊空寂。離生死海。復憫在迷眾生。顛倒妄想。
受諸苦惱。故說此般若法門。令其修習。皆得解脫
也。
紫栢云。五蘊為萬苦根株。千殃之本。眾生未
能空此。故縈纏苦厄。如蠶作繭。於百沸湯中。頭出
頭沒。絲無斷日。菩薩既斷蘊絲。故得空色兩融。智
悲並運。若事若理。圓融洞徹。一無隔閡。故稱自在。

義詮云。度苦句。顯觀成破障。即到彼岸義。

△此四句。為一經之綱。佛要與舍利子說深般若。
教之發大乘心。悲智俱修。而證無上菩提之果。特
舉箇能行之菩薩為證據。欲其照樣而行也。這菩
薩所行之般若。不是二乘所證人空般若。乃徹骨
徹髓一切法空。空見亦空。之深般若。此深般若。他
人不能到。惟菩薩終日在裏面行履。直到究竟實
相田地。這箇時節。真照現前。照見五蘊之法。本來
清淨。常住一心。原是如來藏不生不滅之真空。葢
凡夫無智。為五蘊所縛。二乘智淺。為斷空所縛。深
般若照見五蘊本來自空。即五蘊離五蘊。不必屏
除五蘊而後見其空也。這五蘊就是苦。五蘊既空
誰為苦者。誰為受者。故不動此岸而躋彼岸。方知
苦即法身。障即般若。厄即解脫。豈非大自在境界
乎。葢般若既到彼岸。則大悟大徹。妙理現前。隨一
切時。無非此深般若之運用。由是得身自在。心自
在。法自在。自利利他。世出世法。無往不是一大自
在道場。而一切苦厄。無不盡度矣。菩薩行深般若
之功用若此。學般若者。可不以之為準的乎。
○尋
珠云。照見句。望上。則釋出般若。望下。則生起空中
無諸法及大明等文。度苦句。生起無恐怖。離顛倒。
及能除二句文。一經大旨。總此二句括盡。】

「舍利子。」

【舊說云。舍利弗母。聰慧頴脫。其眼如鶖鳥。轉動明
徹。故母因鳥立名。子由母彰字。舍利是鳥名。此翻
為鶖鷺。梵語弗。此云子。是彼之子。連母為號也。

義句詮云。舍利子於千二百聲聞中。智慧第一。惟
是菩薩大悲行智。智遂深廣。尊者雖智。猶缺悲心。
智因淺少。今欲發起二乘人入菩薩深智。佛故特
呼其名而告之。】

「色不異空。」

【此句是破凡夫有見。正明空觀義。】

「空不異色。」

【此句是破二乘偏空。兼凡外斷空。正明假觀義。】

「色即是空。空即是色。」

【此二句是融權淺菩薩邊見。正明中觀義。
○玄鏡
云。色是法相之首。五蘊之初故。諸經凡欲說空義。
皆先約色。如大般若從色以上。種智巳還。八十餘
科。皆將色例也。
宗泐云。色即四大幻色。空乃般
若真空。眾生由迷真空而受幻色。如水之成氷也。
菩薩修般若觀慧。照了幻色。即是真空。其猶融氷
為水也。然色之與空。其體無殊。如氷不異水。水不
異氷。復恐鈍根眾生不了。猶存色空二見。當知氷
即是水。水即是氷。若受。若想。若行。若識。莫不皆然。
此乃一經之要。般若之心也。
文句云。色不異空
者。明色乃幻化所為。必不礙空。若礙於空。即是實
色。非幻化矣。空不異色者。明空乃一真顯露。必不
妨色。若礙於色。即是斷空。非真空矣。此言色空不
相礙也。
色即是空者。明色非滅空也。空即是色者。
明不可以空取於空也。此言色空無二也。真空如
大圓鏡。應物現形。鏡中初無其物。故曰真空。未嘗
不有。即有辨空。幻色如泡影電雲。當其出現。何嘗
無像。一剎那頃。變滅歸空。故曰幻有未始不空。即
空明有。受想行識等。具云受不異空。空不異受。受
即是空。空即是受。准此例解。】

「受想行識。亦復如是。」

【先言色空。次言受想行識者。五蘊之法。生則先從
識起。滅則先從色除。經準滅門。明智起惑亡。色隱
空顯。故先以色明。受等例知。
正解云。此四蘊本
是一心。約有四種功能差別。故開而為四。亦復如
是者。亦例上色蘊。復作如是觀也。
蒙求參曰。五
蘊只是色心二者。佛與愚心者開出五蘊。色以質
礙為性。染污為義。是眾生堅固妄想所成。受以領
納為性。苦藥平等為義。是眾生虗明妄想所成。想
以思慮為性。緣念三世為義。是眾生融通妄想所
成。行以遷流為性。次第改變為義。是眾生幽隱妄
想所成。識以含藏執持為性。了別境界為義。是眾
生顛倒細微精想所成。
○色即十一色法。不出依
正二報。一是五根四大。有形可見。名為根身世界。
又名眾生有情世界。正報也。在阿賴耶識為親相
分。一是外境。凡在十界內有形可見。有相可名者。
名為器世界。依報也。在阿賴耶識為疎相分。凡夫
為五蘊所覆。執色為真色。著常見而迷空。是色與
空異。二乘離五蘊而觀空。著斷見而滅色。是空與
色異。菩薩去凡夫之我相。除二乘之偏空。知幻色
非色。真空不空。而明其不異。舍空別無色。而色即
空。舍色別無空。而空即色。而明其即是。

△觀自在菩薩。照見五蘊皆空。這不是蘊自為蘊。
空自為空。兩件而有異的。乃一體而即是的。色是
法相之首。五蘊之初。故欲釋空。先舉色。一則以色
是堅固妄想凝結而成。是眾生最易執著處。二則
與空體相敵對角立。是最難和會處。若於此勘破。
則其餘四蘊。瓦解氷消。所謂一根既返源。六根成
解脫也。
○凡外二乘。看色空作兩樣。色是生。空是
滅。色是垢。空是淨。色是增。空是減。異見競生。於是
生出向背取舍。分出凡聖迷悟來。故說箇不異。以
破色空之異見。權淺菩薩雖巳知色空之不異矣。
猶未免看色空作兩件。色是事。空是理。色是相。空
是性。色是用。空是體。二見恒存。於是費幾許融通
攝入。用幾許會合銷歸。理體未得圓融。照用不得
泯絕。故說箇即是。以破色空之二見。
○凡外小乘
認色為實有。異於空之虗無。遂見色能障空。而空
為色礙。菩薩見一切色是幻色。俱無自性。此無性
之色。即是無我空理。初不見有絲毫可以點染得
空。亦不見有絲毫可以夾雜得空。色相與空相。初
無差別。是不異空的。此句是即俗明真之空觀。顯
真諦也。二乘與初心菩薩。見空為斷滅。異於色之
染污。遂致滅色歸空。而色為空礙。菩薩見自性空
為真空。周遍法界。此無我空理。徧在一切色中。不
見空外有箇染污的色相。不見空中有可斷滅的
色相。空體與色體。了無變動。是不異色的。此句是
從體起用之假觀。顯俗諦也。
識得色空不異。則不
受一法。不捨一法。便不墮凡小境界。然即俗明真。
從體起用。權淺菩薩。未免分作兩件。或融或分。或
照或遮。終不能到平等普融。一相一味田地。故又
以一體不二絕待之即以中之。
不異空之色。非待
會色歸空也。全色即空。所稱全事即理。無有少許
理性而不在此事中。不異色之空。非待從空現色
也。全空即色。所稱全理即事。無有少許事相。而不
在此理中。既了色即是空。正照時不妨有遮。既了
空即是色。正遮時不妨有照。遮照不二。是名中道
禪那第一妙觀。顯第一義諦也。(亦名中諦)色蘊既破。其
餘四蘊。亦如是不異的。亦如是即是的。所謂五蘊
皆空者如此。不離五蘊而空五蘊。非行深般若到
彼岸之大菩薩。能如是乎。】

「舍利子是諸法空相。」

【即是真如自相也。
疏云。謂蘊等非一。故云諸法。
顯此空寂。故云空相。
宗泐云。空相者。真空實相
也。菩薩復告舍利子云。既了諸法。當體即是真空
實相。實相之體本無生滅。既無生滅。豈有垢淨。既
無垢淨。豈有增減乎。
會要云。真空相。即以不生
不滅等為相。
紫栢云。此空相。照見五蘊之空也。

廣承云。是諸法者。略則指上五蘊。廣則十界法
也。空相者。實相也。經云。無相不相。名為實相。又云
觀一切法空如實相。即此意。】

「不生不滅。不垢不淨。不增不減。」

【句詮云。上文說蘊即是空。其實不獨五蘊。一切諸
法。都是即空的。諸法色相。人人能知。諸法空相。可
還知否。在凡夫法上看來。似乎緣至即生。緣散即
滅。不知此以諸法色相言也。若是諸法空相不然。
諸法從緣而生。緣生無性。其實法本無生。諸法緣
離則滅。滅惟緣滅。其實法本無滅。是不生不滅的。

在聲聞緣覺法上看來。似乎有垢可去。有淨可修。
不知此以諸法假相言也。若諸法空相。則雖在有
漏色中。而空體不染。雖在無漏色內。而空體如故。
是不垢不淨的。
在菩薩法上看來。萬德俱圓似增。
惑障俱盡似減。不知此以諸法修相言也。若是諸
法空相。從來修證不到。德滿不增。本來變壞不得。
障盡非減。是不增不減的。
則諸法空相。即是般若
實相。即所謂常住不動。無有變壞之真如心也。即
所謂清淨本然。周遍法界之如來藏也。即所謂是
法平等。無有高下之正等正覺也。
尋珠云。若約
直明空體釋之。十界五蘊。通名諸法。從本以來。常
自寂滅。強名實相。實相無相。故曰空相。以生滅垢
淨增減求之。皆不可得。不生故無生死相。不滅故
無涅槃相。不垢故無煩惱相。不淨故無菩提相。不
增故無結業相。不減故無解脫相。

△義詮云。上文巳說明五蘊皆空。隱然顯出一箇
真空相貌。恐人不能領略。認作觀照工夫邊事。信
不及實相本然。所以就諸法中指出空相來。使知
本來實相。原是如此。若此空相。不能時時現前。照
起即生。照過則滅。照明則淨。照亡則垢。照現即增。
照絕則減。只管道即色即空。總是光影邊事。算不
得真智照。故特明之。
○尋珠云。此就空釋體也。廣
明五蘊本空。空即實相。以六不字就此本空釋出
其體。是者。直指之詞。諸法。涵下入。處。界。諦。緣。度等
也。空相乃真空妙相。是靈明絕待。本來無物之真
空。即諸法之自性也。
○附正解。諸法當情。故有生
有滅。凡夫見得根身有生老病死。塵界有成住壞
空。識心有生住異滅。惟此真空之體。本來寂靜。究
竟堅固。故云不生不滅。此示真諦。
躭空厭有。故分
染淨。二乘見得三界內流轉門。及苦集二諦是垢
相。三界外還滅門。及滅道二諦是淨相。由是避五
濁惡境。趨無為偏空。惟此真空妙有之中。十界平
等。故云不垢不淨。此示俗諦。
二邊對待。故有增有
減。菩薩修斷。所謂布施度慳貪。智慧度愚痴等。因
見得真理漸圓。惑障漸消。惟此真空妙有之體。凡
聖渾融。真妄俱泯。故曰不增不減。此示中諦。而科
為觀境。於理未恊。存參。
○正解云。前節三觀。是示
真見破妄見。此節三諦。是示真相破妄相。】

「是故空中。」

【是故。承上文而言。空中者。是前不生不滅等真空
之中也。彼真空之中。無五蘊以下等諸法。明真空
離相也。
尋珠云。此結上起下。廣明般若真空。無
世間出世間諸法也。結上者。此中無字。根上六不
字來。起下者。是故空中四字。一氣貫到無智無得
句。正根上不生不滅等之真空說。故著是故二字。

集解云。空。無極也。空中。無極而太極也。】

「無色。無受想行識。」

【此空五蘊也。
○宗泐云。此真空實相之中。既不可
以生滅垢淨增減求之。故總結云。無色。無受想行
識等。
集解云。空。即不生不滅之真體。真體中何
來有色受想行識等之名相耶。
尋珠云。前照五
蘊空。就人而言。此云空無五蘊。就性而言。
賢首
云。無色等無字。指與空義相違說。理實。皆悉不壞
色等。以自性空。不待壞故。下並準知。】

「無眼耳鼻舌身意。無色聲香味觸法。」

【既無五蘊。亦無六根六塵。此空十二入也。
文句
云。眼耳鼻舌身意。謂之六根。猶草木之有根也。
眼
見為色塵。耳聞為聲塵。鼻嗅為香塵。舌嘗為味塵。
身染為觸塵。意著為法塵。是為六塵。如塵沙之障
蔽也。以其污人之淨心。故曰塵。
塵根和合為十二
處。處猶所也。言各有所在也。
佛海云。舊云十二
入。言六根六塵。互相涉入。新云十二處。言內根外
塵。各有處所。行者日用。照此根塵。體即般若。頓空
圓覺。故言無也。】

「無眼界。乃至無意識界。」

【既無十二入。亦無十八界。十八界者。六根。六塵。六
識也。舉首末二界。超略中間十六。故用乃至二字。
省文耳。
文句云。從見為眼識。從聞為耳識。從臭
為鼻識。從嘗為舌識。從染為聲識。從分別為意識。
謂之六識。識。謂妄生辨根。昏翳真智也。界。謂限域
也。
尋珠云。六識分別六塵。執妄成差。各有界限。
名十八界。雖三六並舉。重在六識。六識本惟一識。
但隨見聞覺知六用不同。如一猿猴。應於六窗。遂
名六識界。
楞伽經。謂人有八識。眼耳鼻舌身為
前五識。五蘊之受。是此五識功能。意識為第六。五
蘊之想。是此意識功能。七識八識有名字而無體
質。即寄在六種內。葢七為傳送識。即是意根。乃此
心之動。而遷流不住者。五蘊中之行。是其功能。八
為含藏識。五蘊中識字。下文十二緣中識字。俱屬
此識。即是六種識的根本。所謂本以一精明。分成
六和合也。
○宗泐云。如上三科。不出色心二法。為
迷心重者。說為五蘊。為迷色重者。說為十二入。為
心色俱迷者。說為十八界。修學之人。隨其根器。但
修一科。即得悟入。
○正解云。以上三節。明無蘊處
界法。是斷凡情。】

「無無明。亦無無明盡。乃至無老死。亦無老死盡。」

【此空十二因緣也。無明緣行。行緣識。識緣名色。名
色緣六入。六入緣觸。觸緣受。受緣愛。愛緣取。取緣
有。有緣生。生緣老死憂悲苦惱。亦名十二支。互相
繇籍。名緣。支派分別。名支。亦舉首末而略其中。故
亦云乃至。始無明。終老死。因緣生也。次第而生。即
一大苦蘊生。釋典名為順觀流轉門是也。無明盡
至老死盡。因緣滅也。以次而滅即一大苦蘊滅。釋
典名為逆觀還滅門是也。滅即是盡。
宗泐云。此
十二因緣。該三世因果。展轉因依。一念無明心。鼓
動真如海。生死漩澓。如輪旋轉。一切眾生迷而不
知。此本緣覺人所觀之境。大乘般若。洞徹真空。純
一大光明藏。安有所謂流轉還滅。種種差別次第
耶。故曰無。曰盡也。
按義詮尋珠等說。性智本明。
妙湛瑩淨。由妄念瞥起。俄成晦昧。故名無明。從此
遷流不住。見之行事。造種種業。故緣行識者。因行
而起業識。了別境界為來生種子。由此三支為根
本。引起後九支成三世之緣。無明與行二支。為過
去之因。而識又為現在果之托始。幻形方謝。神識
即馳。投托母胎。具受想行識等名。及形質之色。故
曰識緣名色。既有名色。胎中遂具六根。有入塵之
用。故曰名色緣六入。既有六入。出胎便與六塵相
交接。故緣觸。既有覺觸。便有苦樂在心下領略。故
緣受。巳上五支。乃現在所受果也。心既領受。便貪
種種勝妙資具及婬欲等事。故緣愛。既有貪愛。便
馳求不息。於境生取著心。故緣取。由愛而取。著意
馳求。便造種種三有之業。故曰取緣有。此三支乃
現世所作之因也。由諸有結為三界生因。來世復
於四生六道中受生。既有生。則必有老有死。由此
輪迴無了期矣。此二支。乃來世當受之果也。
上文
蘊入處界橫說。乃一時具足的。是說十二緣的本
質。此十二緣竪說。乃三世相因的。是說蘊界等的
因果。名為流轉門。知流轉起自無明。當從無明滅
起。直至老死相因俱滅。名還滅門。這流轉門。是緣
覺觀空的悟因。這還滅門。是緣覺證空的修因。此
亦是從悟入修方便之法。空中則無此法也。
○緣
覺乘則從此悟道超出三界。】

「無苦集滅道。」

【此觀四諦清淨也。
尋珠云。苦以逼迫為相。廣如
八苦。略如三苦等。即生死也。是苦果。集以招感為
相。廣如八萬四千亂想。略如見思。即惑業也。是苦
因。此二者世間法也。滅以可證為相。即有餘涅槃
也。是樂果。道以可修為相。即三十七助道品。是樂
因。此二者出世間法也。說此四諦。而先果後因者。
欲令眾生知苦而斷集。慕滅而修道。始可離苦得
樂也。此本聲聞小乘人所觀之境。真空中亦無苦
樂。亦無因果。安有四諦。
以上緣諦境中。流轉苦集。
俱是垢相。還滅。滅道。但是淨相。空中垢淨兩忘。以
故一切無有。
義詮云。緣覺比聲聞人根器較高。
一悟緣生。便知空理。一悟流轉。便知還滅。不必以
苦悚之。以滅忻之。中下根。則須說苦方畏。說滅方
忻。說集方厭。說道方修。故佛與聲聞人說四諦法。
比緣生法更說得簡確詳切。此方便中之方便也。
諦者。審實之義。
○聲聞乘則從此起悟。超出三界。】

「無智亦無得。」

【此智得俱無也。此句總結上文。以起下文。
正解
云。智為六度之主。即能證之智也。得即二空所顯
真如。此所證之理也。然能證所證。即是對待增損
之法。而有邊見。非大乘教。故在所當遣。
宗泐云。
智者。般若之智也。大乘菩薩。以智照境。既無五蘊
及四諦諸法。即是人法皆空。境智俱泯。如病去藥
忘。故云無智亦無得。
尋珠云。乃智圓照之妙心。
即是般若。得乃所證寂滅之理境。即是彼岸。初心
菩薩慧淺。有照可用。有理可得。般若真空。乃二空
所顯。空見亦空。所照之境既忘。能照之智亦寂。境
智能所俱無。則真空實相。歸於無所得而巳。有法
可得。則有增減。無可得。又有何德可增。何妄可減
乎。所謂般若即非般若。實相即是非相。此其所以
為深般若乎。
淺說云。心體本明。智不外假。心體
本足。得不外求。無智斯無不智。無得斯無不得。空
中者。既無五蘊而淨羣業。無根塵而絕外緣。無知
見煩惱而息內障。生死不繫。迷悟兩忘。究竟不過
還其本來。止於自在。固非有加益者。故終之以無
得云。
○正解云。巳上三節明無緣覺。聲聞。菩薩。諸
法。是斷聖解。合前三節。總為斷惑。總是釋五蘊皆
空。
集解云。自初地至大乘。皆當了此蘊空法以
復真體。

△上文雖云不生不滅不垢不淨不增不減。只是
顯真空自相。而未明真空無相。若不一一深明。則
智照不得泯絕。實相非相不得現前。所以歷歷推
之。直到無智無得。然後深般若無遺蘊。而彼岸始
得究竟也。生滅垢淨增減在諸法上見。人若未見
空相。則見有一切諸法。及乎既見空相。真常性中。
求於去來生死迷悟。了不可得。是故一分法相。俱
無所有。但上根人。一聞蘊空。一了即一切了。中下
人與他說色。不知色蘊是何相狀。與他說受想行
識。不知四蘊如何區分。於是佛將五蘊的根蒂處
所界分。詳開出來。眼耳鼻舌身意為六根。是五蘊
的根蒂。色聲香味觸法為六塵。合六根為十二處。
是五蘊的處所。眼識耳識鼻識舌識身識意識為
六識。并前十二處為十八界。是五蘊的界分。五蘊
只是色心二字。眼耳鼻舌身。色聲香味觸為色法。
意為心法。以心中之意分別五塵而生法相。法乃
心色各半者也。又於識字內。分別出受想行三字
的界分來。五蘊之受。五蘊之想。五蘊之行。皆識為
之。其功能各有分屬。巳見前註。
緣覺法。聲聞法。菩
薩法。皆對治蘊入處界歸空之法。蘊入處界種種
名色。皆惟依妄念而有。真性中本無有念。誰辨根
塵。所以菩薩既識真空面目。便知空中諸法相。一
切俱離。蘊界處入。流轉苦集。此就世間諸法。推廣
言之。以見真空中之無所得也。還滅。滅道。智得俱
無。此就出世間諸法。推深言之。以見真空中之無
所得也。智照若不到這裏。如何得凡聖情忘。心識
路絕。只是空中却也不容易到。果然到這裏。則色
不異空。直至無智無得。只作一句看。如大海印。一
時現前。不然一落落在階級心量裏。一句是一箇
位次。則真空實相圓頓之理。如何融會。】

「以無所得故。」

【承上無得而言。
清涼曰。無所得即般若相。由得
般若無得智慧也。
記云。前云無智亦無得。故今
躡為因行由是而得果。前明所離是斷惑。今明所
得是證果也。
尋珠曰。無所得雖近疊無得二字。
亦即遠束前七空字。六不字。十三箇無字來。以生
下佛菩薩皆用之為因也。
釋要云。空中無蘊界
以至無智得者。豈俟融絕而後無哉。良以本無所
得故也。本無所得。名之為諦。了此無得。名之為觀。
此即所謂深般若也。以無所得句。當連上段看。

賢首曰。以者。由也。故者。因也。由前無所得為因。令
後有得也。】

「菩提薩埵依般若波羅蜜多故心無罣礙(行成)。無罣礙故
無有恐怖(斷障)。遠離顛倒夢想。究竟涅槃(得果)。」

【此明菩薩證理果。
宗泐云。菩提薩埵。能依之人
也。般若波羅蜜多。所依之法也。菩薩依此般若修
證。功成理顯。故得心無業縛。因無業縛。故無生死
恐怖。既無生死恐怖。則無顛倒煩惱。三障既空。三
德乃顯。故云究竟涅槃。梵語摩訶般涅槃。華言大
滅度。大即法身。滅即解脫。度即般若。此之三德。非
別有也。即三障是。迷即三障。悟即三德。所謂生死
即法身。煩惱即般若。結業即解脫也。然雖障即是
德。若非般若之功德不能顯。譬如磨鏡。垢盡明現
也。
賢首疏云。心無罣礙。行成也。離罣離倒等。斷
障也。究竟涅槃。得果也。涅槃。此云圓寂。德無不備
稱圓。障無不盡稱寂。一得永得曰究竟。無罣礙。是
惑不礙心。境不礙智。
蒙求云。罣者。有所繫縛。如
罥之罣。礙者。有所挽礙。如石之阻。失真曰顛。逐妄
曰倒。夢乃想之果。想乃夢之因。
義句詮曰。不到
智得俱無田地。心中罣礙不能全空。心礙未空。雖
能斷惡修善。不能無恐怖。根塵脫不盡也。雖觀空
入定。不能無夢想。種識消不盡也。無恐怖夢想。根
無罣礙來。無罣礙。根無所得之深般若來。如此。涅
槃方得究竟。】

「三世諸佛依般若波羅蜜多故。得阿耨多羅三藐三
菩提。」

【此明諸佛證智果。言非惟菩薩如是修證。而一切
諸佛。莫不皆修般若。得成正覺也。三世。謂過去未
來現在。阿耨多羅三藐三菩提。華言無上正等正
覺。佛果之極稱也。
疏云。覺有二義。正覺是如理
智。正觀真諦。等覺即如量智。徧觀俗諦。皆至極無
邊。故云無上。
記云。如理智觀真。非行理外。故云
正覺。如量智觀俗。如彼性相。徧觀察故。故云等覺。
得一切種智。過彼小乘下位。故無有上。
會要云。
正覺超邪。徧覺超小。三覺道圓。亦超十地。皆無上
也。
廣承云。無上者。真性菩提。正者。實智菩提。徧
者。方便菩提。三覺圓融名為正覺。諸佛依三般若。
證三菩提。次第可知。
蒙求云。得不是從外取得。
亦不是原無而今始有得之得。只是自有自證。返
本還源。得無所得之得也。
○釋要云。無罣礙。則結
業即解脫。究竟方便淨涅槃。無恐怖。則苦果即法
身。究竟性淨涅槃。遠離顛倒夢想。則煩惑即智明。
究竟圓淨涅槃。
依實相般若。得真性菩提。依觀照
般若。得實智菩提。依文字般若。得方便菩提。菩提
是如如智。智必冥理。涅槃是如如理。理必契智。故
影略而互言之。
正解云。此明諸佛亦依三觀般
若。盡五住煩惱。得無上菩提。諸佛不言斷苦因者。
以初證涅槃時。諸苦久遠巳斷。菩薩始證涅槃。故
必表其斷因。

△此二段。正舉佛菩薩之行。顯般若之法。能度一
切苦厄也。
○上文從空中無色說起。
直推到智得
俱無。正見真空中一無所得。這無得。是實相般若
的骨裏印。亦即是觀照般若的骨裏印。所以提出
一句。作下文空觀的結底。作下文證果的根蒂。言
惟此真空之理。原是一無所得的。所以佛菩薩。皆
依此真空之智。照見到一無所得處。而能得真空
之理。證涅槃菩提二果也。由以無所得為因。故能
有所得。
色空生滅。垢淨增減。蘊界處入。緣諦智得。
種種都是罣礙人心的法相。惟般若照見真空。到
無所得處。則蕩然一無罣礙。心中求業性。如芥子
許不可得。境上極大的恐怖。心上無端的顛倒。皆
從一絲一層之罣礙而起。心中既無罣礙。則業性
都忘。安有一法與我為緣為對。無罣礙三字。是真
中現前光景。到得真空現前。便是圓頓法門。更不
用別樣修為漸次。所以又疊一句無罣礙故。便直
接箇無有恐怖。他色蘊巳空。不見有心外之色。恐
怖箇甚麼。受想行識的心蘊巳空。不見有心內之
心。有甚夢想顛倒。直下便到涅槃究竟田地。只是
依這無所得的深般若耳。不特菩薩為然。就是三
世一切諸佛。他五住地無明俱盡。正覺巳到無上
田地。一切種。無功用智圓滿一切法。皆是佛法。等
覺巳到無上田地。又非菩薩可比。而究其本根。亦
只依此無所得的般若波羅蜜。並無別法。所謂以
無所得而得。得歸無得也。德備塵沙曰涅。體絕相
累曰槃。無有少法可得。是無餘涅槃。色即空處是
正等。不生滅處是正覺。無所得處是無上正等正
覺。法既如是。人人有分。何故不得受用。只為無智
慧。不能照見到無所得處。何以不能到無所得處。
只為不能行深般若。所以說佛菩薩行深般若。向
無依處著兩箇依字。要人識得把柄。全在這裏。前
邊從色即空。說到無智得。可謂鴛鴦繡出從君看。
兩箇依般若波羅蜜多。巳是手把金針度與人。】

「故知般若波羅蜜多。」

【疏云。言故知者牒前起後也。
尋珠云。故字承上
佛菩薩依之證果來。】

「是大神呪。是大明呪。是無上呪。是無等等呪。」

【疏云。歎其勝能。略敘四德。然有三釋。若就法釋。除
障不虗名神。智鑒無昧名明。更無加過名無上。獨
絕無倫名無等。就功德釋。能破煩惱。能破無明。令
因行滿。令果德圓。就位釋。過凡。越小。超因。齊果。

義詮云。無等。謂無儔例。重言等者。謂無等而又
能等物。不與諸法為侶。而法法全該。平等不二。正
應三藐二字。
六觀氏云。所言呪者。非別有呪。即
此般若便是。然既曰般若而又名呪者。極言神速
之效也。
廣承云。方便般若。是大神呪。觀照般若。
是大明呪。實相般若。是無上呪。諸法空相不生不
滅等。是無等等呪。
紫栢云。此無得之光。菩薩依
之而得無礙。諸佛亦依而得菩提。大哉心光。智不
可知。識不可識。陰陽不能籠罩。有無不能形容。破
障除昏。凡聖無與等者。謂之大神大明。無上等等
呪。不亦宜乎。】

「能除一切苦。真實不虗。」

【文句云。能除一切苦。即度一切苦厄。非證真空者
不能也。恐眾生信心不及。又申言之。而決定告以
真實不虗。慈憫有情。為何如哉。
宗泐云。此結般
若功用廣大。除苦得樂。決定無疑。令諸眾生信受
奉行也。苦謂三苦八苦一切苦也。
會要云。三受
能生三苦。苦體即三界色心。一苦受。能生苦苦。此
惟欲界。
二樂受。能生壞苦。此通欲色二界。
三捨受。
能生行苦。此通無色界。
八苦者。一生苦。二老苦。三
病苦。四死苦。五愛別離苦。六怨憎會苦。七求不得
苦。總舉前七。方成第八五陰盛苦。亦名五取蘊苦。

若三八相攝。苦苦攝八苦中五。謂生死老病怨憎
會。順苦受法。
壞苦攝八苦中二。求不得愛別離。順
樂受法。
行苦攝一。即五取蘊苦。順捨受法。
疏鈔
曰。大經云。苦有無量相。非聲聞緣覺所知。以二乘
雖知苦相。不知無量相。故瑜伽說苦有一百二十。
即四十四論增數明之。
賢首曰。除苦決定。故云
真實不虗。
義詮云。一切世間修行功修德除苦
之法。總是權巧方便。不是真實究竟法門。惟此般
若力用。乃能究竟離苦。真實不虗也。欲度一切苦
厄者。可不從此法門入乎。舊解大神大明。即將掃
蕩煩惱窟穴。降伏生死魔軍。轉凡入聖等語入講。
似侵度苦厄意。至度苦句。便似重複無味。大神大
明。只照無智得以前。虗虗論理。而以涅槃菩提二
段。入度苦內講。較清楚。真實不虗。緊接度苦說。

集解云。此經歸到除一切苦。真實不虗。只是不落
生滅境。得箇實落受用耳。
○義詮云。是大神呪四
句。根色不異空。至無智無得。就意義深廣處說。以
勸人之修持。能除一切苦二句。根涅槃菩提二段
用功切近處說。以勸人之信受。
○文句云。此段讚
歎般若真空之勝。是急切勸勉之辭。

△承上文言。諸佛菩薩。皆依此般若而證極果。故
知此般若波羅蜜多。不是語言文字可求。不是思
量分別可及。單以經言。未足以形其神妙光明。未
足以顯其高上等徧。佛法中機用之最秘密最靈
應者。莫如呪。般若波羅蜜多。其即呪而巳矣。呪乃
佛說密語。即第一義。有轉變罔測之力。人莫知其
機。物莫知其故。故以之讚般若也。真實不虗以上。
承前文顯說般若。而結讚為密。說呪以下。承本文
顯中具密。而正說密呪以通結之。大神四句約體
讚密。能除二句。約用讚密。】

「故說般若波羅蜜多呪。即說呪曰。

揭諦揭諦　波
羅揭諦　波羅僧揭諦　菩提薩婆訶」

【△承上文言。惟般若有如是功用。則般若即呪矣。
然不說呪。不能顯般若離言絕相之妙。故既說經
以示其修。又說呪以顯其妙。他處經是經。呪是呪。
經顯呪密。故經有經名。呪有呪名。今則般若即呪。
即顯即密。呪即般若。即密即顯。經名即是呪名。不
分顯密二義也。呪是諸佛秘語。非因位所解。但當
誦持。除障增福。不可強釋。若欲強釋。姑就舊義略
解之。揭。去也。度也。諦。真實不虗也。即深慧功能。謂
去一切業障。度一切苦厄而歸真實也。重言揭諦
者。自度度他也。波羅羯諦者。波羅此云彼岸。即度
所處也。波羅僧羯諦者。僧。謂總也。眾也。溥也。即謂
自度度他。總到彼岸也。言菩提者。到何等彼岸。謂
大菩提處也。言薩婆訶者。此云速疾。以此般若而
得菩提。乃迅速而無阻滯也。
○尋珠云。法華疏云。
說呪之義。諸師或說鬼神王名。稱其王名。則部落
敬主。故能降伏一切鬼魅。此世界悉壇。或云。呪如
軍中密號。唱號相應。無所呵問。此為人悉壇。或云
呪者。密默治惡。惡自休息。餘無識者。此對治悉壇。
或云呪如軍中密令。惟秉帥者知。餘皆莫測。喻呪
惟佛知。餘位莫解。此第一悉壇。又呪者。願也。如蜾
羸之祝螟蛉。願其類我。佛菩薩願諸眾生。悉如我
之得成正覺也。
孤山曰。深求其致。亦只是密說
此般若無所得心耳。與諸法空相無智無得相應。
人能以心特。勿以口持。專一持。不雜念特。勿忘勿
助。持到無所得田地。默契此蘊空般若無所得心。
是則令人生大智慧。無得而得。祕密之道。莫加於
此。持呪者應如是。行深般若者。亦復如是。】
般若波羅蜜多心經彚纂(終)