#+TITLE: 大方禪師語錄-明-行海
#+DATE: 2016-06-11 12:30:30
#+SOURCE: github.com/kanripo/KR6q0503 master 54df02b7                

** 禪燈大方禪師語錄序

粵聞觀至理者存妙法於鏡中味微言
者得玄珠於意外故辭鋒蔚起精義解
頤大都刊華就實覿面相呈是以孤光
絕響久而益新自非頂門眼正何由肘
後靈符至於指示迷途開大知見具大
作略全提正令煆煉人天也慨夫心塵
易擁識境難清人壽飆遷火宅輪鶩枝
生節外淘練未純雖竊心皈法未遘機
緣今秋多諸過咎落寞襟懷正值大方
大師開秘金剛正眼覷破幻緣迺知草
鞋踏遍未為親到牢關箬笠高懸始見
本來面目每垂片語皆足為人胸襟決
不肯以壺滴惡水塗污學人首參天童
密老和尚當下觸著鼻孔次參徑山雪
大禪師始得四楞著地後參費老人懸
崖撒手再進竿頭結冬述夏吐氣揚眉
大用大機蓋天蓋地幾於法堂印證欲
付堅辭不受志尤超卓咸企高風今且
結茅婁土飽道掩關極盡離微掃除知
見土面灰頭鋤煙灌雨經行宴坐雲鳥
同棲其所拈偈頌諸語余細覽之玄言
奧理喚醒浮生如擊石火閃電光壹著
子是這般根器方承當得根器不是處
用之則堰苗矣噫換骨洗腸重整頓通
身有眼更須參吾師知見超群龍天其
能捨諸安得壺瓢秋水滿衲孤雲盤譚
於天目山頭浮藍蕩白之中可乎。

賜進士第國子監祭酒婁東吳偉業拜
撰













** 大方禪師語錄序

向慕天目徑山宗風遐振遂訪得雙徑
明珠堂大方禪師勝道場也因山中燹
火蒼決復隱婁江重搆禪燈靜室與夫
縱譚正覺心境清空蓋大師生平所尚
不華而實克究根源昔年參天童先老
人臭出所合如脫衣卸甲素面相呈若
宮商比和水月相赴獨不向文字中著
腳祗因其頂門上具眼也次參徑山雪
嶠老人吸曹溪之無滴會拈花之儼然
遂挂瓢雙徑頡頏兩持巳而親近費老
人重其機用奪縱自由每於人天眾前
多方印證幾欲付法無領受意自甘結
茆晦跡弢名後老人頻通法翰招之不
果諸方至今尚其高節嗟夫衣穿瘦骨
露屋破看星眠且其所拈法語詩偈句
外藏鋒聲前吐氣露布諸方活潑縱橫
收放自由裕後光前應機接物從此四
眾川湧龍象雲臻余廣居同諸檀虔請
和尚上堂當陽露布掛劍眉間縱使八
面風來莫不望崖而退昔三聖道逢人
則出出則不為人興化道逢人則不出
出則便為人且道興化因甚不肯放過
三聖只為白拈善竊鬼神所莫測也當
日和尚出則為人著有現成公案字字
胸中流出權衡佛祖直透臨濟句中三
玄三要眼光灼破四天下余廣居昔稱
道愛落草盤桓今與法嗣朗真大師亟
謀而付之梓是為序。

整飭關南兵巡道陜西提刑按察使司
副使奉佛弟子錢廣居頓首拜題












* 大方禪師語錄目錄

  
  * 序文二
  * 請疏一
  * 卷一
  
  * 住婁江禪燈菴語錄
  * 歸正圓通普說
  * 卷二
  
  * 拈頌
  * 雜頌
  * 卷三
  
  * 源流頌
  * 卷四
  
  * 偈上
  * 卷五
  
  * 偈下
  * 卷六
  
  * 佛事
  * 行實
  * 塔銘












* 縉紳請上堂公啟

伏以
神龍奮鬣露物外之金鱗睡虎懸蹄見空中之玉瓜
天悅人而盡仰時到理而自彰敢借一花側聆半偈
恭惟大和尚傳達磨不傳之心開臨濟欲開之眼宏
仁接眾而事理雙融風來水面苦行救時而有無不
立月到天心言窮六合總無一字之與人德冠諸方
久見三根之普度廣居等粗究孔氏膚受之道學深
企釋迦心印之別傳溪聲山色之詞尚迷門外那知
門內合掌藏身之偈未知斗北誰識斗南惟我大悲
用出通身之手眼再見迦葉扶起當年之剎竿特詹
是月八日伏冀大轉法輪廣攝群有蓋因佈嘉種而
望甘霖不辭執暗燈而求亮火從此橫說豎說欣頑
石之點頭不論有言無言喜天花之亂墜廣居等曷
勝瞻仰之至。

　　　　　　　　孫以敬

　　　　　　法弟錢廣居
　　　　　　　　吳克孝
　　　　　　　　王瑞國
　　　　　　　　吳偉業仝頓首拜










大方禪師語錄卷一
嗣法門人超鳴編

* 住婁江禪燈菴語錄

師於康熙巳酉年四月朔日受闔郡吳錢王眾紳衿
洎文學居士等請就菴開堂拈疏云墨光動盪直射
斗牛之墟瀚海文瀾泛入獅猊之座眾中還有見者
麼其或未然卻煩維那重宣此義。

指法座云高廣甚高廣平正甚平正若非毘盧頂上
行誰敢輕身而據坐遂陞。

拈香云此一瓣香爇向爐中端為祝延
當今皇帝聖壽萬歲惟精惟一乃德乃仁萬國攸同
堯天舜日次拈云爇向爐中奉為諸大護法文學居
士等伏願常作王家良弼永為法苑金湯復拈云者
一瓣香根盤四大部洲葉蔭三千世界昔在天童山
裏拾來又於雙徑峰頭證據今日特為拈出供養吳
江報恩堂上傳曹溪正󳥬第三十五世先師浮石老
和尚用酬法乳之恩歛衣就坐維那白椎云法筵龍
象眾當觀第一義僧問天垂寶蓋瑞氣臨筵大闡宗
風則且置如何是棒頭消息師云大方獨步進云機
關藏不得一劍定乾坤師云令不虛行進云此話大
行也師云知恩者少監院問昔日靈山今朝禪燈結
角羅紋一句作麼生師云放光動地進云若然則大
機大用覿面提持師云三十棒且待別時來進云萬
靈齊合轍大地盡沾恩師云且信一半問薰風自南
來殿閣生微涼意旨如何師云從來不覆藏進云日
午打三更還許旁通一線麼師便打乃舉拂子云摩
醯正眼一點分明蠢動含靈咸歸正覺大圓鏡智宇
宙光華鍼砭乾坤帝裘永錫十智同真菩薩面三玄
三要夜叉頭圓通殿裏遊戲無礙堂中自在千佛合
轍一體風流法輪大轉且道承誰恩力以拂子打○
相云觀音菩薩將錢買胡餅放下手卻是饅頭現前
大眾向者裏會得縱橫自在收放無拘其或不然山
僧打葛藤去也隨聲便喝結椎云諦觀法王法法王
法如是下座。

張敬川穆瑞芝陳奉坡設齋請陞座開示師云佛種
從緣隨處建立有緣佛出世無緣佛滅度在在體露
金風如水中月佛說一切法為度一切心若無一切
心何用一切法但有病所在即用一切藥所謂佛是
眾生界中了事人今說法者與釋迦同一鼻孔同一
唱酬也現在僧是過去佛過去佛是現在僧要見過
去佛便請識取現在僧今之天地日月古之天地日
月無二無別故愚者說遠智者說近喝一喝云是甚
麼所在說遠說近說智說愚汝等諸人不得向外打
之遶山僧不惜泥水與相離相法尚應舍處立個生
涯倘能走入不可思議境界見種種色都盧是個三
藐菩提方見山僧入廛垂手之靈驗也信佛不信法
大病不服藥信佛不信僧夜行不張燈佛法僧不信
蝦蟆落深井佛法僧俱信杲日行空徑咄還肯與麼
說話也未喝一喝云此時若不究根源直待當來問
彌勒。

早參鐘聲咬破七條茅店雞鳴春曉王登寶殿野老
謳歌且道無邊身菩薩即今在什麼處拈起拄杖云
具通方眼者速速進前痛領三十設有不甘切不可
道山僧辜負汝曳拄杖歸方丈。

錢履卿瞿承萱王振川張實甫劉公亮倪仁毓項秀
峰秀南請陞座臨濟栽松禪燈種圃雪峰拋毬禾山
打鼓他家眼具頂𩕳這裏符懸後股鼻孔不解通方
莫怪山僧莽魯驀地相逢拳揮足舞好兒曹親阿祖
扯碎栗棘蓬扶起雲門普且道承誰恩力咄雲從龍
風從虎。

菴前種樹示眾喝一喝云善來諸仁發菩提心種菩
提樹入菩提場證菩提果卓拄杖云這一片地上世
出世間莊嚴佛土自利利他輝今耀古猿抱子歸芳
草裏鳥啼花笑碧溪頭灼然山門境致陰濃綠樹涼
兔懷胎不愧後昆標格東門西門南門北門戌鼓分
明儘可人天取則鬧市裏識取天子風流出自當家
百草頭薦取老僧壁立千仞橫按拄杖云截斷聖凡
路頭如何通信喝一喝云心空及第歸。

卓錫凌霄示眾云踢倒凌霄第一峰密移一步看飛
龍三千樓閣咸稽首百萬松杉盡點頭御愛峰起舞
棋盤石倒走瀑布白練懸千尺引得鯉魚飛上天不
隨鶴去還伴雲眠拾松子煮寒泉刀耕火種擊竹歌
蓮年年歲歲歲歲年年更有一般堪羡處猢猻上樹
尾連顛。

錢順宇張瑞甫倪仁毓茶話次師云目連至孝的證
果富相造福的升天清提有頭無尾隋在泥底不落
因果不昧因果如何會取純陽點鐵成金黃龍化金
為土大機之用大用之機如何領略明得因該果攝
便會用在機先一著不來白雲萬里眨眼開眸古佛
過去久矣若是善用心者說甚忠孝罪福單單以個
事為懷日就月將忽然摸著鼻孔原來原來雖然如
是直饒恁麼正好向天下知識手裏討棒喫。

顧君常玄公王明伯茶次中秋小參拈起拄杖云果
能體露金風方許掛搭更有個金風體露作麼生承
當若道千江有水千江月腳跟下有甚交涉更云萬
里無雲萬里秋三十棒打折驢腰有甚罪過將謂性
海無邊明似鏡白浪滔天如何迴避若道無邊性海
夜光浮踏倒燈籠略較些子曹溪指月馬祖話月三
千里外絕淆訛鷺鷥尋不見千手大悲勞而無功姮
娥呈醜拙普眼大士立地攢眉盡世界情與無情都
盧打在明白裏苦哉佛陀奇哉達摩且道山僧即今
在甚麼處良久顧左右云諸人鼻孔裏還覺重麼呵
呵大笑歸方丈。

示眾喝一喝云大方獨步續燄禪燈打翻千七葛藤
泥牛去後無消息不是心不是佛不是物眉毛拖地
太郎當腦後寒光千百尺餐蒺藜啖栗棘十字街頭
打栲栳撫背一文逢人乞前三三後三三樓閣門前
竟日閑釣魚船上的謝三郎相逢不相識大赦不放
的下載清風露胸跣足的與他棒喫且道這老還會
祖師西來大意麼以拄杖旋風打散。

檀越請開示師云既到三寶地上要作難遭之想佛
乃慈悲父法乃救病藥僧乃破暗燈盡世間人杳杳
冥冥六根六塵六入六賊起倒相隨不肯少刻放下
被他牽入火宅百年三萬六千朝黃梁未熟天巳曉
鬢巳霜齒巳脫將謂歡歌有幾時那知扼腕頓足悔
之暮矣急須念佛念法念僧業海無邊回頭即岸乃
豎起拂子云觀音觀音是汝諸仁入理之門喝一喝
云惟此一事實餘二則非真。

中秋眾檀越燒夜香示眾云水晶盤子托出百億香
幢薰裂人天腦蓋三世如來千花座上放此光明照
徹微塵國土廣寒宮天鼓自鳴帝釋天搖唇鼓舌闡
揚苦空無我四諦十二因緣觀音勢至四聖六凡各
各顯出神通三昧天中來的菩薩合掌讚云希有希
有人間來的菩薩倒退三千里玉露灑高梧金星沉
碧海不負佳期要與現前諸仁造個劫國莊嚴種無
漏因受勝妙樂設有個英靈衲子出來道老漢耄矣
無端走入人天去也喝一喝云賴有這一路。

掩關示眾云我本山中人直心行直行有佛處不肯
住無佛處急走過隨墮類墮尊貴墮一向恁麼而今
卻不然高懸藤笠束縛草鞋倒退三千北斗裏藏身
拈一莖草蓋卻山河大地不愧先宗或現半身或呈
一面曲為今時喝一喝云踞地獅子了無蹤跡金剛
寶劍一味藏鋒探竿影草懶同時尚摠不作用出自
天然遂以手作掩關勢云把斷要津四方八面來且
道如何相接以拂子打○相云胡來胡現漢來漢現
居士請開示師云生死迅速事不由人黃連未是苦
業識茫茫真是苦急須努力回光返照是何端的眷
屬一期途路相逢忽忽光陰蹉過紅日決定沉西去
腳跟下事作麼生不須另立生涯便可將錯就錯子
哭兒啼是甚西來大意喜怒哀樂好個塵塵三昧顛
沛流連正是出頭時節剎那悔過遍界淨土切不可
道佛無我分甘墮世諦流布修行如梓人刻木一般
下得一刀一處空靈功不浪施如陶師治罌一般增
得一些一處文彩拈弄摩挲剋期而成罪性本空因
邪打正放下屠刀咄我是千佛一數。

陳奉坡曹俊明設齋元旦上堂云卯兔方歸辰龍出
現舊店新開隨家豐儉一切現成何勞註腳十方同
聚會個個學無為山僧直得鉗口結舌臨濟大師吐
氣揚眉與現前諸人恭賀恭喜且道不落新舊一句
作麼生連揮拂子云和氣一天梅吐舌春風四海柳
開眉。

應三求徐子章王愛山張守溪顧紹江茶話次一居
士問貪生怕死何得安樂師云生以不生生嚴臘水
成冰死以不死死日出冰成水來的也是渠去的也
是渠截斷去來相且道渠是誰喝一喝云但願空諸
有何處不風流眾居士禮謝而退。

破關示眾喝一喝云鐵壁銀山當陽粉碎突出威音
舊面目壓倒人天剎那三載彈指圓成八萬門普賢
行者全體作用燈王如來颺下威光不是遍界難藏
也要時人知有抖擻衲衣下青灰看取將來如何施
設連卓拄杖云百千三昧應時來。

李瑞雲姚敬泉劉奉泉朱伯卿張公安等塑大士登
龕上堂云道場歷劫座特地遭話墮莖草現瓊樓圓
通無礙修機權與喜怒剎塵無二個全放與全收隨
處逞風流豎起拄杖云巍巍金軀丈六了又丈六且
道無見頂相如何瞻仰取足擲下云直下來也。

菩薩入臟示眾師云盡三千大千世界是如來琉璃
腹百億須彌香水海是如來碧玉藏經塵沙劫世出
世間不增不減何須特地拈來重教安放雖然如是
不免將錯就錯。

甲辰秋至新城示自光禪德生涯歷遍自回光明珠
體露世無雙新城高價為舟筏舊國孤風作棟梁月
下鷺鷥方展趐庭前柏子乍芬芳生來不染風塵色
歸去來兮般若香露迥迥自超倫屋梁漏月見吾孫
且道還知老漢落處麼還鄉盡是兒孫事祖父從來
不出門。

白蓮寺陞座云五葉本同條白蓮藏珠玉聲價重金
風幽香充一國舜若多神咬破指頭千手大悲摸索
勿得咄種是威音那畔來切忌動著動著三十棒打
折驢腰。

晚參師云諸緣屏息了直出古皇前不生無明草懶
耕祖翁田松直棘曲鵠白烏玄說甚麼心空及第霜
月孤圓活潑潑珠走盤飽嚼寒冰無他技冷笑猢猻
夜𥳽錢。

張敬川誕辰設供請開示師云松齡六十五長年不
出戶福祿壽三星嬰兒不離母靈芝個裏栽先天為
心祖知恩始報恩續得長庚譜諸佛非汝道誰是最
道者父母非汝親誰是最親者酬德一句親何用之
乎也且道如何是一句聻喝一喝云桃熟千年樹識
取個中仁。

晚參龔蔚彝羅奉泉陳睿宇居士求開示師云行無
越住住無越行行住兩相忘行住裏薦取孤明歷歷
廓然終始終始不二自閑閑獨露堂堂一著子咄會
也麼覿面全提南針直指。

觀察大可錢公茶話次師云百千菩薩同一鼻孔萬
億如來同一光中禪燈吹滅暗中行山僧不在明白
裏且道居士如何得不違古觸今去士默然師云幾
乎喚做你是個俗漢。

張敬泉居士塑佛開光請說法師乃喝一喝云撐開
五眼如千日放出禪燈無盡光一一光中有一千葉
蓮華一一華中有尊金身如來坐普光明殿轉大法
輪天上人間莫不承此恩力且道說何法要喝一喝
云腳下無私者同遊不夜天。

張敬川居士塑佛登座開光請說法師以拂子點空
云劃破鴻蒙千聖吐氣揚眉大地眾生眼裏空花亂
墜功沾九有澤被三賢解開布袋今日知有向上一
竅如何領略不見敬川居士從頂至足八萬四千毛
孔三百六十骨節處處金光熀燿正法流通在在處
處不增不減且作麼生是個知恩報恩的消息復豎
拂子云無邊法門百千妙義只向一毛頭上薦得依
舊難描畫。

* 歸正圓通普說

師云佛種從緣起隨處立宗旨有緣佛出世無緣佛
土滅處處化眾生猶如水中月佛說一切法為度一
切心我無一切心何用一切法但有法所在即同有
佛有佛安身龍天喜無僧說法鬼神愁佛者是前輩
大聖人今說法者是小釋迦也現在僧是過去佛的
弟子過去佛是現在佛的師長故所於有過去佛者
亦有現在的佛也還有未來的佛是名三世諸佛過
去佛者是昨日現在佛者是今日未來佛者是明日
者也故為今之天地日月古之天地日月無二無別
故此愚人說遠智人說近有智愚不等故有遠近之
說在人不在法人有利鈍不同列剎將成四五工成
少許汝等諸人不得重佛輕僧又不得信有為之因
不信無漏之果山僧令汝等與相離相法上應捨莊
嚴佛土者即非莊嚴其福無邊不可思議功德如人
有目日光明照見種種色速得阿耨多羅三藐三菩
提方滿山僧之願矣汝等再若重佛輕僧者住相而
行布施如人入暗則無所見四相現前我人眾生壽
者即是胎卵濕化難免輪迴頭出頭沒不得休歇苦
哉苦哉金剛經云明明道一合相尚不可得但凡夫
之人貪著其事畢竟斷疑生信絕相超宗方脫苦輪
也敬佛不敬法大病不服藥敬佛不敬僧暗行不點
燈敬佛又敬法苦口喫涼藥敬佛又敬僧福慧一齊
增敬佛不敬師頑鐵不鉗鎚廢物成何器後悔難自
追敬佛又敬師鋼鐵密爐鎚寶劍利鋒鋩安邦定國
基師佛都不敬畜生餓鬼慶如油入麵裏萬劫喪本
性佛法師不敬蝦蟆投深井汝若信我言即今就普
請咄還肯麼汝若信不及甘自死在阱莫怪山僧好
三寶深恭敬佛祖多來慶護法諸天喜歸源達本性
供養佛法僧曉出日東昇能破諸障礙眾罪悉皆崩
佛法僧不敬瘋癆蠱膈病此症最難醫甘心喪已命
知過速須改因邪忽打正一念自知非超凡越四聖
信者便是佛受者俱是法奉者真是僧又云信受奉
行佛法僧行住坐臥任騰騰繁興永處那伽定常在
那伽永處興豈不聞僧問臨濟大師如何是真佛真
法真道乞垂開示濟云佛者心清淨是法者心光明
是道者處處無礙淨光明是三即一皆空而無實有
如真正道人念念不間斷達磨大師從西天來只是
覓個不受惑的人後遇二祖一言便了始知從前虛
用工夫山僧今日見處與佛祖不別至釋迦牟尼佛
傳到我天童老和尚六十七世似青天白日一般佛
佛授受祖祖相傳有何疑慮處有甚淆訛處山僧苦
口再三奉勸汝等不得顛言倒語白日青天只管說
夢重佛輕僧罪犯彌天不知不覺帶累汝等墮在我
慢山中無有出期後悔難追莫怪山僧不道好當初
調達謗佛至今在地獄中未得出脫汝等重佛輕僧
也山僧請問你咄云走來佛是何等樣的面目是恁
麼臉嘴要去著重他聻佛曾向汝等說話麼山僧不
惜口業索性向汝等從頭至尾下個註腳喝一喝云
佛身無為不墮諸數非青黃赤白黑豈但與汝等著
重的麼凡所有相皆是虛妄或香象或梓木或增減
二塑或金裝彩漆一切等相此乃莊嚴佛土也為中
下二根建立者也中等之人見相而拜者更多下等
之人見相而不拜者亦不少古德云三界唯心萬法
唯識汝等信不及者我舉州中內外菴堂寺宇與汝
等一一拈出了然明白只看大悲殿裏大悲菩薩即
是頤師啟造放生池上是鷲菴師鼎建極樂大覺二
庵俱是肖溪孔居士為首成置與詣大師一老師二
位承任功成七八矣還有內外新舊大小等剎不可
筭數俱是僧家所為並不曾有泥塑木雕的佛像刱
立者也故所以人能弘道非道弘人耳一體三身具
足圓滿佛法僧名為三寶並不曾有外得者亦名自
性常住三寶故所以自性常住三寶能建立世間常
住三寶也從無相三昧中流出神通妙用建立世間
無盡殊勝莊嚴功德引誘汝等發菩提心向三寶中
成等正覺共證無生令汝等歸信恭敬三寶爾等諸
人開口動舌無不是罪舉足動步無不是業忙忙業
識無本可據造罪恒河沙作業滿大地向三寶前求
哀懺悔仗佛威德之力拔除汝等萬劫千生罪根一
時頓脫直趨無上妙道佛祖宿願而來度脫有情或
頓者一句了然超百億或漸修者或起過法名者或
三皈五戒者種種方便種種度脫者種種熏習汝等
也知因識果俱是僧家攝授汝等貴在信受奉行名
為佛子當行正道篤信無疑何故反謗師長錯認泥
塑木雕的為佛輕師重佛此等之流真正外道邪魔
地獄種子千佛出世不通懺悔汝等不得斬頭覓活
豈但善知識師長分上一概僧道分中讚嘆者生福
也無論老少貴賤悉皆不可毀謗他人隱惡而揚善
名為佛子何況知識師長乎古德云寧可葷口念佛
不得素口譚僧你看目連尊者證阿羅漢果清提老
母打僧罵道至今不能證菩提尚不能脫塵汝等速
須回向三寶反邪歸正復本還源此乃真語者實語
者不誑語者不異語者是如語者大善知識高僧德
重夙有願力飛錫而來娑婆世界建法幢立宗旨專
為汝等令汝輩皈依自性常住三寶或三皈五戒名
為根本戒亦名成所作智諸佛菩薩祖師俱從戒定
慧中得超凡越聖的基本也與汝等說受者是佛說
耶是法說耶是僧說耶汝等向這裏定當一回看汝
若定當不出臨濟大師先說了也咄云無法可說是
名說法耳就是儒教中大學之道在明明德中庸說
不偏不倚之正道也唯有孔仲尼門下弟子七十二
賢師師授受無聞毀謗師長者欺慢訓導者也決無
此禮天地君親師四恩難報要人尊敬長上名正言
順盡忠盡孝盡始盡終寧為忠臣烈士不可作佞臣
賊子請看岳賢公精忠報國美名萬世秦檜夫妻臭
名千載雲長公忠義後遇普淨禪師點撥頓超三界
目連孝母獨證四果富丞相廣作福田積功累德還
在天宮安樂受享清提夫人有頭無尾至今還在輪
迴未脫善惡果報明如杲日絲毫誰昧純陽大仙拜
見黃龍禪師超脫沙劫浮遊夢幻故以無師自悟者
盡屬天魔外道古人大悟之後再見明師印證親近
高德雖然如是各有時節時節若至其理自彰正當
與麼時是如何喝一喝云還知落處麼無生法忍惟
我空門中雖有龍蛇混雜凡聖交參無所不至無所
不為甚多種種敗壞法門者亦不少種種露佈不可
筭數呵呵云還有大聖大賢大善知識闡揚大教者
海內大剎普天匝地甚廣人所共知不言盡曉就是
儒門中也有高上之士古今與來綿綿不絕不肖者
亦有不是說道看了不肖者自生退屈難道盡是不
法者麼也有高低不等只看維摩居士靈山會上三
萬二千大阿羅漢無量恒河沙不可說不可說等菩
薩飲食衣服臥具醫藥悉皆供養種種如意文殊菩
薩七佛之師與維摩問疾與釋迦牟尼佛無二無別
故稱不二法門如今居士之稱莫作等閑看了既稱
居士要與維摩一樣行事方稱居士既擔當居士名
號不見僧家之過是名真維摩也過去者是古居士
現在者是新維摩耳真正護法人不見三寶過護惜
三寶者如護眼中之珠是名活韋馱也亦名護法諸
天菩薩古德云天人阿修羅皆歸第一義要汝等斬
新條令回向三寶永不退轉皈依佛法僧不是教汝
等皈依有相佛即相離相離相見佛一體三身三身
者何法身者是汝等自巳清淨佛也報身者是汝等
色身佛也化身者是汝等妙用神通自在佛也亦名
千百億化身釋迦牟尼佛山僧與汝等下個註腳能
淨即釋迦慈悲即觀音喜捨即勢至直心是彌陀平
等即彌勒能說即文殊能行即普賢法華云開佛知
見示佛知見悟佛知見入佛知見耳開示汝等悟入
無生法忍所以種種言辭種種譬喻說三車在門外
令汝等快出三界塵勞永離諸苦證安樂境界獨證
真常恒不退轉種種布施種種供養種種莊嚴種種
如意唯會一乘之道成正等覺與諸佛諸祖諸大善
知識古今尊宿同一眼見同一耳聞同一鼻孔出氣
把臂共行要汝等知過必改得能莫忘人身難得中
國難生善知識難遇佛法難聞黃龍禪師云此身不
向今生度更向何生度此身八十翁翁入場屋真誠
不是小兒戲努力努力至囑至囑山僧坐視不禁只
得搖唇鼓舌一片婆心牽枝引蔓不覺葛藤滿地一
場漏逗忽有個傍不肯的出來拽下禪床痛搥一頓
這裏是甚麼所在說心說性說黃道白山僧與他結
個同參云感恩不盡把手牽君行不得惟人自肯乃
方親。







大方禪師禪燈語錄卷一終

禪燈菴大方禪師語錄卷二
嗣法門人超鳴編

* 拈頌

「世尊初生。」

【世尊眼空四海可謂旁若無人雲門令行千古未
免傷鋒犯手這二老為人一個向高高山頂立一
個向深深海底行看來也是同坑無異土。

「　四顧周行全體彰大方獨步勢無雙雲門一棒掀天地千古兒孫任舉揚」
】

「世尊明星悟道。」

【世尊夜睹明星大似開眼作夢說甚麼妄想執著
證得證不得何不向明星未出時薦取何等勦絕
更說甚麼智慧德相累及後人牽枝引蔓葛藤滿
地。

「　抬頭忽覺滿天星大地眾生豁眼睛試問當年何所得和泥合水向人傾」
】

「拈華微笑。」

【世尊拈華年老心孤迦葉微笑知恩有地檢點將
來二俱不了海上座當時纔見他舉手處咄云不
勞拈出免得後代兒孫承虛接響。

「　一枝拈出大家看百萬人天盡被瞞微笑頭陀親薦得燈燈不絕古今傳」
】

「女子出定。」

【女子無端特地瞿曇隨人起倒文殊罔明各見一
邊且道是那一邊咄若向這裏會得不勞彈指其
或未然正好朝打八百暮打三千何故不合白日
青天惑亂人家男女。

「　出定入定瞿曇正令瞎驢成隊不顧性命」
】

「世尊陞座文殊白椎。」

【世尊無風浪起文殊隨流入流總與他三十棒縛
作一團拋向大洋海裏免得許多起倒何故諦觀
法王法法王法如是。

「　月印波中徹底寒澄潭那許臥龍蟠五湖四海途中客盡被渠儂把釣竿」
】

「罽賓國王斬師子尊者。」

【大似靈龜負圖自取喪身之兆。

「　擲劍揮空勢不還翻身師子箭離弦君王手段天然別兩臂如何保不全」
】

「殃崛產難。」

【將謂黃面瞿曇有神仙秘密之方誰知只得一味
平胃散待婆子欲產未產之時一口吞下瀉得肚
裏乾乾淨淨免得饑廝煎餓廝炒雖然如是即如
殃崛送語未到之際先巳產下看這平胃散向甚
麼處著落當時若問海上座有何法能免產難向
他道覓女人相了不可得。

「　殃崛傳言是禍胎瞿曇一撥眼方開從來賢聖不曾殺母子團圞笑滿腮」
】

「城東老母不欲見佛。」

【老母不欲見佛可謂口吞佛祖氣宇如王雖然如
是回顧東西總皆是佛甜瓜徹蒂甜苦瓠連根苦
若向這裏薦得無佛無魔這裏承當不下一任泥
堆加土。

「　東城老母大奇哉八面玲瓏正眼開大地眾生同一體個中那有二如來」
】

「德山托缽。」

【德山托缽下堂垂鉤四海雪峰云鐘未鳴鼓未響
托缽向甚麼處去錦鰲衝浪來德山低頭歸方丈
前箭猶輕後箭深峰舉似岩頭一人傳虛岩云大
小德山未會末後句陷虎之機山聞召岩云汝不
肯老僧那好手手中呈好手頭密啟其意紅心心
裏中紅心山明日果與尋常不同殺人刀活人劍
且喜老漢會末後句在據虎頭收虎尾如斯舉揚
大似龜毛丈二兔角八尺錯下名言與末後句有
甚交涉且道如何是末後句鶴有九皋方展翅馬
無千里謾追風。

「　垂鉤四海釣獰龍衝浪錦鱗膽氣雄一釣雙鰲布大雨普天匝地起清風」
】

「九峰因石霜遷化眾請首座作住持。」

【峰云若會先師意即住首座積功累德於生死岸
頭去住自由甚為奇特爭柰未具正知見在向一
色邊坐倒故以一條白練作死法會卻被九峰勘
破一場敗闕當時若問海上座如何是一條白練
去只向他道寒光爍爍射坤維待九峰擬議不來
即便震威一喝云切莫辜負先師好總教九峰亡
鋒結舌一代住持定是有分。

「　香煙堆裏露全身坐脫立亡據本真不是九峰虔侍者石霜一脈溺沉淪」
】

「馬祖與西堂藏百丈海南泉願同玩月。」

【馬祖父子雖然舒卷縱橫各顯家風未免弄巧成
拙海上座一一與他點出正好供養畫餅充饑正
好修行泥裏洗土塊拂袖便行只成擔板獨超物
外唵蘇嚧㗭唎娑婆訶復云這一隊不唧溜漢總
被一串穿卻了也還有共相證明者麼三個猢猻
夜𥳽錢天明走盡空狼籍。

「　父子同心家業盛弟兄和氣世情長普天皓月千江印匝地清風四海揚」
】

「南泉斬貓。」

【南泉全提正令趙州符到奉行二大老雖然臨時
殺活縱奪可觀仔細檢點將來也是破草鞋還有
與南泉把臂共行者麼舉手擊香几一下云一刀
兩段俱揮盡大家活弄死貓兒。

「　一刀兩段絕疏親殺活全提亙古今好手手中呈好手紅心心裏中紅心」
】

「馬祖遣人送書到徑山國一欽禪師作一圓相。」

【馬祖到即不點國一點即不到諸人還識二大老
麼一個鼻頭兩孔竅國師道欽師猶被馬師惑好
本多同雖然如是不許夜行剛把火直須當道與
人看。

「　馬師密叩徑山翁盡在空圓一點中無柰國師輕漏泄誰知千里有同風」
】

「普化同臨濟赴齋掀倒飯床。」

【臨濟慣作白拈手段驅耕奪食普化到處徹底掀
翻不留朕跡或有人問毛吞巨海芥納須彌為復
是神通妙用為復是法爾如然只向他道龍得水
時添意氣虎逢山勢長威獰。

「　驅耕奪食驗英雄盡底掀翻絕始終驚得主人渾喪膽毘盧頂上任西東」
】

「乾峰上堂法身有三種病二種光一一透得。」

【乾峰據虎頭雲門收虎尾雖然唱拍相隨拳踢相
應未免通身泥水且道不落廉纖一句作麼生處
處無私空合空法法皆歸水投水。

「　當機一句絕羅籠電捲星馳空合空二種光兮三種病眉毛睫上隔千重」
】

「馬祖因僧問離四句絕百非。」

【這僧與麼問大似二八女子不繫裙馬師與麼荅
也是憐兒不覺醜當時海上座若在請師直指西
來意只向他道合取狗口更說甚麼藏頭白海頭
黑且道恁麼批判還有優劣也無直截根源佛所
印摘葉尋枝我不能。

「　四句離時全體現百非絕處露堂堂馬師何必空饒
舌累及兒孫亂度量」
】

「乾峰舉一不得舉二放過一著落在第二。」

【雪後始知松柏操事難方見丈夫心。

「　乾峰舉處莫瞞盰具眼禪和仔細看覷透雲門關捩子轉身猶覺骨毛寒」


「　打鼓陞堂普請看雲門出眾被人謾乾峰落二回方丈各自歸寮倒剎竿」
】

「南院上堂赤肉團上壁立千仞僧問掀倒禪床。」

【院云這瞎漢這僧雖有沖天之氣且無入地之謀
南院全提向上未免傷鋒犯手若有人問海上座
問壁立千仞便震威一喝何等勦絕免得他掀倒
禪床堪作箇甚麼。

「　赤肉團邊用最親主賓有理實難伸相逢盡道休官好林下何曾見一人」
】

「障蔽魔王領諸眷屬隨金剛齊菩薩云云。」

【師云謾別人即得大慧云既覓起處不得一千年
隨從底是甚麼云疑則別參金剛齊云我不依有
住而住不依無住而住如是而住云也要大家知
法眼云障蔽魔王覓金剛齊即且從只如金剛齊
還見障蔽魔王麼云青天白日不得說夢恁麼批
判且道合古人意不合古人意即今莫有知海上
座起處底麼喝一喝云人情盡處難留跡家破人
亡四壁空。

「　魔佛空爭不識他金剛擊碎野狐窠迥然突出無遮障六臂三頭唱凱歌」
】

「雲門聞聲悟道。」

【觀世音將錢買胡餅放下手卻是饅頭領取鉤頭
意舉手喝一喝云且道是聲耶是色耶是饅頭耶
是胡餅耶若向這裏定當得出許伊具一隻眼若
定當不出海上座自道去也復喝一喝云黃金自
有黃金價終不和沙賣與人。

「　聞聲見色道明心廓露當陽手眼親收放縱橫由在我一回拈出一回新」
】

「波斯匿王問勝義諦中有世俗諦否。」

【佛云過去龍光佛波斯恁麼問含元殿裏更覓長
安世尊恁麼荅穿過髑髏知音者少二大老與麼
問荅賓則始終賓主則始終主不落賓主一句又
作麼生一箭落雙鵰諸仁者且道無說無聞如何
話會只向他道碗脫丘又云碗。

「　主賓問荅廓然傾兔角龜毛覿面呈兩眼分明對兩眼空爭魔佛可憐生」
】

** 臺山婆子二頌

「　無柰臺山這老婆如何特地起干戈趙州勘破空饒舌堪笑行人錯過多」


「　臺山婆臺山婆指點師僧能幾個突出叢林老作家歸來報道親勘破勘破了沒來由帶累諸方成話墮」


** 趙州訪二菴主二頌

「　到處逢人便下鉤大都好本共同酬等閑消息誰能測收放縱橫得自由」


「　菴主拳頭豎最親趙州關捩少知音鴛鴦繡出從君看不把金針度與人」


** 首山因僧問如何是佛山云新婦騎驢阿家牽
二頌

「　新婦騎驢阿家牽首山一句老婆禪今朝特地重拈出六臂三頭任往還」


「　新婦騎驢阿家牽覿面當機信口宣鄰舍喜逢今日至笙歌引送畫堂前」


** 有句無句二頌

「　勘破溈山老古錐葛藤樹上蔓支離禪床掀倒呵呵笑天上人間更有誰」


「　笑倒溈山這老魔大家胡亂唱巴歌泥中有剌誰能委烈燄堆頭長綠荷」


** 萬法歸一二頌

「　萬法歸一一何歸分明直下廓離微祖師心印明如日爍破乾坤遍界輝」


「　行腳師僧個問頭七觔衫子出青州句中若得真消息動地驚天出眾流」


** 庭前柏樹子二頌

「　趙老庭前柏樹子蒼蒼自古蔭禪林參天踞地無人會摘葉尋枝直到今」


「　庭前古柏翠幽幽直指禪人當下休無限婆心何太切五湖衲子豁雙眸」


** 東山水上行頌

「　雲門拈出無生句諸佛分明絕覆藏無柰衲僧猶不薦東山水上亂商量」


** 因徑山容和尚垂問文殊是七佛之師因甚出女
子定不得師云領取鉤頭意山云罔明因甚出得
師云莫認定盤星山云鉤頭意在甚麼處師便禮
拜云請和尚歸方丈便行師拈云伸手原在縮手
裏又云高著眼頌云

「　誰家女子太無端定裏如何有許般今日從新親看破通身慶快骨毛寒」


** 徑山索三玄三要總二頌

「　三玄三要句難分兔角龜毛眼裏塵玄要皆空非實有一番提起一番新」


「　個中難透三玄要迥出威音那畔邊空劫已前高著眼臨機活鱍任方圓」


** 十智三玄總頌

「　十智同真三要玄看來好是火中蓮無端特地揚家醜良馬何須用舉鞭」


** 臨濟七事十九首

「　奪人不奪境三十烏滕猶未省白日天光失卻牛春華爛熳鋪山嶺」


「　奪境不奪人甜言蜜語未為真了然一句無多子語路分明好好陳」


「　人境兩俱奪正令全提惡辣辣安南塞北一齊收獨坐寰中眼界闊」


「　人境俱不奪雕弓已掛狼煙息鼕鼕打鼓祭江神野老謳歌忘帝力」


「　金剛寶劍最鋒鋩獨露當陽凜似霜退後進前身命喪總然佛祖也難當」


「　踞地獅子忽昂頭百獸聞知伎倆休獅子林中獅子吼旃檀國裏獨優游」


「　探竿影草定龍蛇帶角擎頭在此時是聖是凡明了了渙然不必更三思」


「　一喝不作一喝用龜毛兔角千觔重無言童子口喃喃盡大地人提不動」


「　賓中賓奔南走北外邊尋失卻衣中無價寶灰頭土面逐風塵」


「　賓中主撞倒閑門與破戶金剛撫掌笑嘻嘻泥人扶起瓊樓柱」


「　主中賓擲釣拋綸未得鱗撥盡江波徒費力倒拈寶劍入龍津」


「　主中主正令當軒孰敢睹北海蒼龍吞卻珠南山大虫咬老虎」


「　先照後用驗方來閃電光中赤手栽生鐵也須重煆煉金剛正眼頂門開」


「　先用後照勘當人活捉生擒手眼親若是金毛重按過假雞肯放出關津」


「　照用同時掌握全臨機潑潑驗愚賢單刀直入長蛇
陣馬喪人亡血濺天」


「　照用不同垂手時撫憐赤子令人思同條生兮同條死笑看雲山春日遲」


「　一句當陽絕萬門普天匝地獨為尊十方沙界全身露佛祖都來一口吞」


「　二句當陽覿面宣光明正大利人天迥然越格超方作普應高低絕正偏」


「　三句拈來總現前四楞著地不須牽和泥合水隨高下南北東西任往還」


** 賓主句頌

「　當堂齊喝大家知賓主分明在此時左眼半觔右八兩分疆立界本無岐」


** 無位真人頌

「　無位真人出面門隨方瀟灑獨為尊三頭六臂擎天地歷歷孤明赤骨貧」


** 三玄三要六頌

「　第一玄傾腸倒腹不能詮通身有口如何說眼裏聞聲鼻孔宣」


「　第二玄耳中見色異新鮮鼻蛇吞卻南山鱉脫殼烏龜飛上天」


「　第三玄不待臨時常現前是處綠楊堪繫馬誰家門裏灶無煙」


「　第一要擬議思量總不妙抬眸鷂子過新羅露柱燈籠撫掌笑」


「　第二要一個鼻頭兩孔竅無舌之人善舉揚五音六律胡茄調」


「　第三要杲日麗天無不到萬象森羅分外明爍破乾坤光晃耀」


** 馬祖一喝三頌

「　非即非離證此時幾人到此用無疑耳聾三日兒孫
廣千古流傳孰敢欺」


「　一喝當陽遍界輝耳聾三日示全機大機大用流千古今古罕聞凜凜威」


「　耳聾三日播家風一喝當陽顯大雄塗毒鼓邊休側耳兒孫亙古用無窮」


** 閱歸真總義隨時頌出

「　叮嚀太殺啟無端本地風光托滿盤活鱍走盤珠有腳生機一路莫瞞盰法法本來元不假頭頭顯露亦非真等閑識得東風面萬紫千紅總是春」


** 閱真性決十則總頌

「　教外誰知有別傳無紋寶印印機先非凡非聖堂堂露無古無今常現前」


** 拄杖二頌

「　赤條條不涉春秋凈裸裸何喜何愁活鱍鱍傍敲正打轉漉漉劈脊當頭有時格外提持有時覿面相酬有時全殺全活有時全放全收拈起時天回地轉放下時自在自由收放縱橫憑在我臨機應用盡風流」


「　撐天指地一條杖凡聖都來總不放賞罰分明與麼行佛與眾生沒兩樣殺活縱橫獨自由自由自在空無相無相光中絕點埃離諸名相真快暢」


** 頌天童密雲老和尚二首

「　銅棺山頂駕虛舟情與無情白汗流慶快平生消舊夢無窮妙樂爽新秋人天瞻仰都行腳大地齊歸拄杖頭打盡聖凡無敵手兒孫界滿蔭神洲」


「　雪月風花懶繫舟隨方瀟灑儘風流千江有水千江映萬里無雲萬里秋凡聖同途休轉腳古今合轍個源頭潑天潑地誰能委正令全提覿面酬」


** 明星悟道三頌

「　雪山六載駕孤舟午夜明星息妄流大地眾生開眼夢奇哉一切廓輪秋九蓮臺上收雙腳百萬人中出
一頭密密綿綿如是法師承授受古今酬」


「　雪滿乾坤不繫舟縱橫宇宙轉風流孤輪霽色傾殘夢遍界清光萬國秋大地山河齊赤腳森羅萬象盡抬頭頭頭物物皆成現剎剎塵塵彼此酬」


「　凜凜凝霜葦作舟頂門一點凍雲流乾坤撥轉三千界宇宙掀翻九十秋覿面不留元字腳當機誰敢弄虛頭作家手段天然別不動眉毛早與儔」


** 頌二祖十一首

「　山河大地渡人舟撩亂天花眾道流赫日能消億劫夢廓然倒嶽盡傾秋五湖衲子休行腳四海高流謾出頭面壁九年空碧眼神光隻手那能酬」


「　大地漫漫白練舟水晶宮裏逞風流神光覷破塵沙夢妙湛圓明億劫秋野鶴沖霄舒兩腳孤雲迥出萬山頭和光合轍隨高下普利群迷與麼儔」


「　極目銀山望玉舟廣寒宮裏水雲流藍關路上群仙夢白帝城中眾鶴秋跣足渡江雙赤腳披胸熊耳半山頭九年冷坐人難信紅雪齊腰猶未酬」


「　現成公案不須舟隱顯縱橫順逆流日月星辰同一夢山河大地共千秋香嚴樹上懸雙腳更有天龍豎指頭須向此中端的得恒河沙劫悉皆酬」


「　密雲堆裏駕孤舟水底清天翠欲流月載滿船消皎夢風恬浪靜碧潭秋水窮山盡收雙腳撒手懸巖迥一頭活捉蒼龍全意氣生擒玉象不輕酬」


「　雪映千山駕玉舟雲騰萬里逞風流身騎白鶴沖霄夢倒跨麒麟過漢秋蔭覆兒孫千百億絲毫不隔達源頭通天徹地人難測曜古騰今滿界儔」


「　浩滿乾坤一箇舟看來誰是我同流冰霜曉月毫無夢潔白身心當體秋三世如來難下腳十方賢聖那尋頭晶輝朗曜微塵國一道清光亙古儔」


「　本來個事不須舟妙湛圓明不動流作佛成仙重說
夢超凡越聖更悲秋虛空粉碎愁雙腳大地平沉憂白頭碧眼胡僧常面壁更無言句可相酬」


「　大方獨步不程舟本有風光洞底流一榻清風無個夢忘懷歲月孰知秋自由自在長伸腳無慮無憂石枕頭終日閑閑閑不徹不知何物可相儔」


「　清波浩浩放孤舟愛水潺潺縱識流世事重重山疊夢人心曲曲水灣秋勞勞碌碌誰停腳有有無無孰轉頭識得源頭無別水湛然常住洞天儔」


「　我無生死我無舟人我俱無兩岸流中道不存誰做夢山窮水盡孰知秋嘉州大象頻伸腳陜府鐵牛善舉頭八字打開人不識張三李四一齊酬」


** 杲日麗天四頌

「　玄要三三無不周玄玄要要儘風流掀天揭地弘凡聖霧捲雲收大日頭」


「　三玄三要如何旨劈嘴攔腮唯直指點出時人眼裏睛當陽獨露誰能委」


「　十智童真直下鉤千妖百怪一齊收孰能識得根源去法法頭頭觸處周」


「　十智童真碗脫丘一毫端上現瓊樓分明捉敗汾陽老始可全提正脈流」


** 頌馬祖一喝三日耳聾二首

「　全機應用不雷同一喝當陽顯大雄三日耳聾方吐露兒孫千古播家風」


「　霹靂一聲轟宇宙雷音迥別震乾坤大方獨步徵龍象正令全提無等倫」


** 頌高峰大師四句偈五首

「　海底泥牛啣月走金毛獅子潑天吼無位真人跳上騎露柱燈籠笑破口」


「　巖前石虎抱兒眠歲月俱忘知幾年㘞地一聲絕復甦機權喜怒任方圓」


「　鐵蛇鑽入金剛眼覿面分明腦後箭急著眼兮拔卻箭回光一念超方便」


「　崑崙騎象鷺鶿牽踏破虛空絕往還直下了然無別旨臨時殺活句中圓」


「　舌劍高峰利似鎗妄將四句驗諸方誰知反被諸方勘兔角龜毛較短長」


** 金剛頌

「　我人壽者及眾生四相皆空五眼明一合三心無所住超宗越格任縱橫」


** 四月初八日頌世尊初生公案二首

「　今朝正是本娘生動地驚天目放睛帶累雲門喫白棒盲龜跛鱉一齊行」


「　指天指地為人揚目顧周行別有長不是一番寒徹骨怎得梅花撲鼻香」


** 為水牯牛二頌

「　日用尋常這一頭未知是馬未知牛一回端的通消息驀鼻牽來覿面酬」


「　日日時時刻刻忘年年月月露堂堂悠悠蕩蕩瀟瀟洒剎剎塵塵處處彰」


** 頌法身偈二首

「　山頭石虎吼如雷無位真人笑滿腮海底泥牛翻白浪火中木馬奔嘶來」


「　觀音妙智暢奇哉五十三參顯善財龍女頓超無垢界參參見佛眾如來」


** 法身頌四首

「　本來無假亦無真體露真常沒四鄰迥出一枝梅破臘百年公子不逢春」


「　本來無物有何真真假無憑喚甚鄰聖號凡名齊不立塵塵盡是本來人」


「　我本無心那有塵一微塵內顯其真廓然迥出本來
面正體堂堂沒卻身」


「　靈靈不昧妙明明了了常知坦坦平湛湛澄澄無去住綿綿密密證無生」


大方禪師源流頌卷三
嗣法門人超鳴編

「第一世南嶽讓禪師詣曹溪參六祖祖問甚處來師
曰嵩山來祖曰什麼物恁麼來師無語遂經八載忽
然有省乃白祖曰某甲有個會處祖曰作麼生會師
曰說似一物即不中祖曰還假修證否師曰修證即
不無染汙即不得祖曰秪此不染汙是諸佛之所護
念汝既如是吾亦如是。」

【八載掀翻一物無說來一物轉淆訛頂門突出摩醯
眼爍破乾坤耀古途。】

「第二世馬祖一禪師在衡嶽常習坐禪讓和尚知是
法器來問曰坐禪圖作什麼師曰圖作佛讓乃取一
磚於庵前石上磨師曰磨作什麼讓曰磨作鏡師曰
磨磚豈得成鏡讓曰磨磚既不成鏡坐禪豈得作佛
師曰如何即是讓曰如牛駕車車若不行打車即是
打牛即是師無對讓示偈曰心地含諸種遇澤悉皆
萌三昧華無相何壞復何成師蒙開悟心意豁然。」

【一點當頭痛著鞭車牛闖破四禪天眼空宇宙渾瀟
洒殺活縱橫絕正偏。】

「第三世百丈海禪師參馬祖侍行次見一群野鴨飛
過祖曰是什麼師曰野鴨子祖曰甚處去師曰飛過
去也祖遂扭師鼻負痛失聲祖曰又道飛過去也師
於言下有省次日祖陞堂眾纔集師出卷卻席祖便
下座師隨至方丈祖曰我適來未曾說話汝為甚便
卷卻席師曰昨日被和尚搊得鼻頭痛祖曰汝昨日
向甚處留心師曰今日鼻頭又不痛也祖曰汝深明
昨日事。」

【哭笑陞堂捲席回電光影裏不安排當陽一喝聾三
日本地風光遍九垓。】

「第四世黃檗運禪師參馬祖值祖遷化時百丈廬于
塔傍師乃請問祖平日得力句丈舉再參因緣言老
僧昔被馬大師一喝直得三日耳聾師聞舉不覺吐
舌百丈曰子已後莫承嗣馬祖去麼師曰不然今日
因師舉得見馬祖大機之用然且不識馬祖若嗣馬
祖巳後喪我兒孫丈曰如是如是見與師齊減師半
德見過於師方堪傳授子甚有超師之見一日丈問
甚處來師曰大雄山下採菌子來丈曰還見大虫麼
師作虎聲丈拈斧作斫勢師打丈一摑丈吟吟而笑
遂歸上堂曰大雄山下有一大虫汝等諸人也須好
看百丈老人今日親遭一口。」

【耳聾三日示因由直下知歸吐舌頭喪我兒孫擔荷
得傾湫倒嶽逞風流。】

「第五世臨濟玄禪師在黃檗會中時睦州為首座勉
令問黃檗如何是佛法的的大意檗便打如是三問
三度被打遂辭檗參大愚愚問甚處來師曰黃檗愚
曰黃檗有何言句師遂舉前話復云不知某甲有過
無過愚曰黃檗恁麼老婆為汝徹困猶覓過在師於
言下大悟云元來黃檗佛法無多子愚搊住曰者尿
床鬼子適來道有過無過如今又道佛法無多子汝
見個什麼道理速道速道師於愚肋下築三拳愚拓
開曰汝師黃檗非干我事師回黃檗舉前話檗曰大
愚老漢饒舌待來痛與一頓師曰說甚待來即今便
打隨後一掌檗曰者風顛漢來者裏捋虎鬚師便喝
檗曰侍者引者風顛漢參堂去。」

【六十烏藤不肯休三拳肋下豈輕酬歸來依舊風顛
樣煞得滹沱正脈流。】

「第六世興化獎禪師初為臨濟侍者後在三聖會裏
嘗曰我向南方行腳一遭拄杖頭不曾撥著一個會
佛法底人聖聞得問曰汝具個什麼眼便恁麼道師
便喝聖曰須是汝始得後又到大覺為院主一日覺
曰聞汝道向南方行腳一遭拄杖頭不曾撥著一個
會佛法底人汝憑個什麼道理與麼道師喝覺便打
師又喝覺又打來日從法堂過覺召院主我直下疑
汝昨日者兩喝師復喝覺又打師再喝覺又打師曰
某甲於三聖師兄處學得個賓主句總被師兄折倒
了也願與某甲個安樂法門覺曰者瞎漢來者裏納
敗闕脫下衲衣痛與一頓師於言下薦得臨濟先師
於黃檗處喫痛棒底道理開堂日拈香云此炷香本
為三聖師兄三聖於我太孤本為大覺師兄大覺於
我太賒不如供養臨濟先師。」

【東家學得賓主句西家拆倒無依倚衲衣脫下赤條
條便見先師喫棒意。】

「第七世南院顒禪師上堂云赤肉團上璧立千仞時
有僧問赤肉團上璧立千仞豈不是和尚道師曰是
僧便掀倒禪床師曰汝看者瞎驢亂作僧擬議師便
打趁。」

【掀倒禪床珠走盤當機覿面不瞞頇棒頭有眼明如
日要識真金火裏看。】

「第八世風穴沼禪師參南院院問南方一棒作麼商
量師曰作奇特商量師卻問和尚此間一棒作麼商
量院拈拄杖曰棒下無生忍臨機不見師師於言下
大徹玄旨李史君守郢州請師上堂云祖師心印狀
似鐵牛之機去即印住住即印破秪如不去不住印
即是不印即是時盧陂長老出問某甲有鐵牛之機
請師不搭印師曰慣釣鯨鯢澄巨浸卻嗟蛙步𩥇泥
沙陂佇思師喝曰長老何不進語陂擬議師打一拂
子曰還記得話頭麼試舉看陂擬開口師又打一拂
子牧主曰信知佛法與王法一般師曰見何道理牧
主曰當斷不斷反招其亂師便下座。」

【棒下無生始半提鐵牛心印露全機傾腸剖腹人難
會去住隨方絕是非。】

「第九世首山念禪師晚居風穴會中穴勉擔荷大法
師曰願聞其要穴遂上堂舉世尊以青蓮目顧視大
眾乃曰正當恁麼時且道說個什麼若道不說而說
又是埋沒先聖且道說個什麼師乃拂袖下去穴擲
拄杖歸方丈侍僧問曰念法華因甚不秪對和尚穴
曰念法華會也次日與真園頭同上問訊穴曰作麼
生是世尊不說說真曰鵓鳩樹頭鳴穴曰汝作許多
癡福作麼何不體究言句又問師師曰動容揚古路
不墮悄然機穴謂真曰何不看念法華下語。」

【眉端上薦與多言拂袖下堂契本源古路悄然行一
遍靈山正脈始流傳。】

「第十世汾陽昭禪師歷參知識七十一員後到首山
問百丈卷席意旨如何山曰龍袖拂開全體現師曰
師意如何山曰象王行處絕狐蹤師於言下大悟云
萬古碧潭空界月再三撈摝始應知有問曰見何道
理便爾自肯師曰正是我放身命處師頌三玄三要
曰三玄三要事難分得意忘言道易親一句明明該
萬象重陽九日菊花新。」

【拂開全體正堂堂十智同真不覆藏萬古碧潭空界
月三玄三要獨超方。】

「第十一世石霜圓禪師謁汾陽經二年未許入室每
見必詬罵一日訴曰自至法席不蒙指示念歲月飄
忽已事未明有失出家之利語未卒汾叱曰是惡知
識敢裨販我怒舉杖逐之師擬伸救汾掩其口乃大
悟曰是知臨濟道出嘗情師後室中插劍一口以草
鞋一雙水一盆置在劍邊每見人入室即曰看看有
至劍邊擬議者師曰險喪身失命了也便喝出。」

【觸著無明似未曾總然有理也難申白拈捉敗無多
子道出常情意轉新。】

「第十二世楊岐會禪師參慈明總院事每咨參明曰
庫司事繁且去他日又問明曰監院異時兒孫遍天
下在何用忙為一日明出師偵之小徑搊住曰者老
漢今日須與我說不說打汝去明曰知是般事便休
語未卒師大悟一日明上堂師問幽鳥語喃喃辭雲
入亂峰時如何明曰我行荒草裏汝又入深村師曰
官不容針更借一問明便喝師曰好喝明又喝師亦
喝明連喝兩喝師禮拜明曰此事是個人方能擔荷
師拂袖便行。」

【狹路相逢一著先深村荒草話難圓知般事了為貲
本三腳驢兒信手牽。】

「第十三世白雲端禪師參楊岐岐問受業師為誰師
曰茶陵郁和尚岐曰聞伊過橋遭攧有省作偈甚奇
能記否師誦偈岐笑而趨起師愕然通夕不寐黎明
咨詢之岐曰汝見昨日打敺儺者麼師曰見岐曰汝
一籌不及渠師復駭曰意旨如何岐曰渠愛人笑汝
怕人笑師大悟。」

【無端一笑起淆訛親切鉤錐不用多翻轉面皮關鎖
脫明珠一顆照山河。】

「第十四世五祖演禪師參白雲遂問南泉摩尼珠話
雲叱之師領悟獻投機偈曰山前一片閒田地乂手
叮嚀問祖翁幾度賣來還自買為憐松竹引清風雲
特印可令掌磨事未幾雲語曰有數禪客自廬山來
皆有悟入處教伊說亦說得有來繇舉因緣問伊亦
明得教伊下話亦下得秪是未在師遂疑私自計曰
既悟了明得說得如何卻未在參究累日忽然省悟
從前寶惜一時放下走見白雲雲為手舞足蹈師後
曰吾因茲出一身白汗便明得下載清風。」

【通身白汗露珠流只用些些這藥頭祖父田園買賣
了更憐松竹沒來由。】

「第十五世圜悟勤禪師為五祖侍者一日部使詣祖
問道祖曰提刑少年曾讀小豔詩否有兩句頗相近
頻呼小玉元無事只要檀郎認得聲部使應喏喏祖
曰且仔細師侍立次問曰提刑會否祖曰他秪認得
聲師曰秪要檀郎認得聲他既認得聲為甚卻不是
祖曰如何是祖師西來意庭前柏樹子聻師忽有省
遽出見雞飛上欄干鼓翅而鳴乃曰此豈不是聲遂
呈偈曰金鴨香銷錦繡幃笙歌叢裏醉扶歸少年一
段風流事秪許佳人獨自知祖遍謂山中耆宿曰我
侍者參得禪也。」

【小玉頻呼一線通香銷金鴨眼初紅雞鳴撩起許相
思搭在欄干九曲中。】

「第十六世虎丘隆禪師謁圓悟悟問見見之時見非
是見見猶離見見不能及舉拳云還見麼師曰見悟
曰頭上安頭師聞脫然契證悟叱曰見個什麼道理
師曰竹密不妨流水過悟肯之有問曰隆藏主柔易
若此何能為哉悟曰瞌睡虎耳。」

【拳頭舉起大粗生睡虎通身是眼睛竹密不妨流水
過曹溪一滴振家聲。】

「第十七世應庵華禪師見虎丘侍行半載頓明大事
丘忌日師拈香云平生沒興撞著者無意智老和尚
做盡伎倆湊泊不得從此卸卻干戈隨分著衣喫飯
二十年來坐曲彔木懸羊頭賣狗肉知他有甚憑據
雖然一年一度燒香日千古令人恨轉深。」

【聲香味觸辨縱橫官不容針車馬通密用全提誰解
會父慈子孝立家風。】

「第十八世密庵傑禪師參應庵一日庵問如何是正
法眼師遽答曰破砂盆庵頷之未幾辭白省覲庵以
偈送曰大徹投機句當陽廓頂門相從今四載徵詰
洞無痕雖未付缽袋氣宇吞乾坤卻把正法眼喚作
破砂盆此行將省覲切忌便躲跟吾有末後句待歸
要汝遵。」

【當人掇出破砂盆價重須彌此話行更把葫蘆傾倒
地難教收拾累兒孫。】

「第十九世破庵先禪師參密庵庵住靈隱師分座有
道者請益曰胡孫子捉不住願垂開示師曰用捉作
麼如風吹水自然成紋。」

【風旛不是虎頭斑鼻孔平空遭打翻血脈至今流不
竭閻浮移在海南邊。】

「第二十世無準範禪師初謁育王佛炤炤問何處人
師曰劍州炤曰帶得劍來麼師隨聲便喝炤笑曰者
烏頭子也亂作後至靈隱破庵居第一座同遊石筍
庵有道者請益胡孫子話師於侍傍大悟後開法一
香供破庵。」

【因風吹水水成紋殺卻猢猻見太平明取烏頭端的
處西川隆慶劍州人。】

「第二十一世雪巖欽禪師在無準會下每遇入室舉
主人公便可𨁝跳舉衲僧巴鼻佛祖爪牙更無下口
處此病礙在胸中十年後過浙東天育兩山偶佛殿
前行忽然抬眸見一株古柏觸著向來所得境界和
底一時颺下礙膺之物樸然而散始見徑山老人立
地處正好三十拄杖。」

【掀翻柏子廓然醒突出金剛正眼睛百煉爐中呈伎
倆團團輥出口通身。】

「第二十二世高峰妙禪師謁雪巖纔問訊被打出後
凡入門巖便問誰與汝拖者死屍來隨即打出後因
睹五祖真贊忽然打破疑情一日巖問日間浩浩時
作得主麼師曰作得主巖曰睡夢中作得主麼師曰
作得主巖曰正睡著時無夢無想無見無聞主在什
麼處師無對遂奮志入龍鬚越五載偶同宿友推枕
墮地作聲廓然大徹自謂如在網羅中跳出元來秪
是舊時人不改舊時行履處自此安邦定國天下太
平一念無為十方坐斷。」

【枕頭撲落露尸骸萬戶千門一踏開幾度秋風歸未
得抬眸忽地故鄉來。】

「第二十三世中峰本禪師因觀流泉有省詣高峰求
證峰打趁出既而民間訛傳官選童男女師問忽有
人來問和尚討童男女時如何峰曰我但度竹篦子
與他師於言下洞然徹法底源峰書真贊付師曰我
相不思議佛祖莫能視獨許不肖兒見得半邊鼻。」

【竹篦現出童男相直下翻身洞底源鼻孔穿來只一
半至今描畫不完全。】

「第二十四世千巖長禪師見中峰峰問日用如何師
曰念佛峰曰佛今何在師擬議峰厲聲斥之師求示
法要峰授以狗子無佛性話三年因住望亭聞雀聲
有省峰復斥之師憤然夜半忽鼠翻食貓器墮地有
聲恍然開悟覺身躍起數丈如蟬蛻汙濁之中浮游
玄間天地一時清朗復往質峰峰問趙州何故云無
師曰鼠食貓飯峰曰未也師曰飯器破矣峰曰破後
如何師曰築碎方甓峰乃微笑。」

【狗無佛性鼠生瞋觸著通身冷汗淋方甓盡情築碎
了忽然開眼自知音。】

「第二十五世萬峰蔚禪師謁千巖巖便問將什麼與
老僧相見師豎拳云者裏與和尚相見巖曰死了燒
了向何處安身立命師曰漚生漚滅水還在風息波
平月映潭巖問不是心不是佛不是物是個什麼師
以坐具打一圓相乂手而立一日普請斫松師拈圓
石作獻珠狀曰請師酬價巖曰不值半文錢師曰瞎
巖曰我也瞎汝也瞎師曰瞎瞎巖命師充第一座一
日巖上堂舉無風荷葉動必定有魚行師震威一喝
拂袖便行巖示偈曰鬱鬱黃花滿目秋白雲端坐碧
峰頭無賓主句輕拈出一喝千江水逆流。」

【兩次三番爬著癢磕來砰去貴承當無賓主句輕拈
出一喝轟天全體彰。】

「第二十六世寶藏普持禪師萬峰付師偈曰大愚肋
下痛還拳三要三玄絕正偏臨濟窟中師子子燈燈
續燄古今傳峰臨入滅時門人問曰和尚會中幾人
得法弟子峰示偈曰慈悲無念花開果熟因地分明
慧寶致囑清徹源源一派流千古萬古來相續。」

【拳揮掌觸示端由玄要家風據令酬粉碎山河無剩
跡風流徹骨有來頭。】

「第二十七世東明旵禪師因睹松有省見寶藏具陳
悟因藏斥之遂親炙座下一日藏問心不是佛智不
是道汝云何會師向前問訊乂手而立藏呵曰汝在
此許多時還作者個見解師乃發憤至第二日驀然
徹法源底遂呈偈曰一拳打破太虛空百億須彌不
露蹤借問個中誰是主扶桑湧出一輪紅。」

【打破虛空不露蹤頂門湧出一輪紅依稀似曲纔堪
聽又被風吹別調中。】

「第二十八世海舟慈禪師初於萬峰機下有省遂廬
于洞庭山後一僧呵其見解師即棄庵詣東明一日
明問曾見人否師曰見萬峰明曰萬峰即今在什麼
處師罔然明曰恁麼則何曾見萬峰師歸寮三晝夜
寢食俱忘偶香燈繩斷墮地廓然大悟詣關前呈悟
繇明曰老闍黎承嗣萬峰去師曰和尚為我打徹豈
得承嗣萬峰明遂出關陞座曰瞿曇有意向誰傳迦
葉無端開笑顏到此豈容七佛長文殊面赤也茫然
今朝好笑東明事千古令人費唾涎幸得海公忘我
我濟宗一脈續綿綿擲拄杖云千斤擔子方全付玄
要如今拄杖談以拂子擊三擊下座。」

【燈滅繩斷賊身現腦後神光飛白練耀古輝今遍大
千逢人拈出吹毛劍。】

「第二十九世寶峰瑄禪師因海舟造塔院斧傷足有
省乃充火頭一日負柴舟見曰將棘剌去作甚麼師
曰是柴舟呵呵大笑師罔然舟曰是柴將去燒卻師
遂起疑曰和尚畢竟是個什麼道理故爾問我是夕
刻意參究不覺被火燎去眉毛面如刀割以鏡炤之
豁然大悟作偈呈舟舟便打師奪拄杖曰者條六尺
竿幾年不用今日又要重拈舟大笑師又呈偈曰棒
頭著處血痕斑笑裏藏刀仔細看不是英靈真漢子
死人喫棒舞喃喃舟曰即此偈語可紹吾宗。」

【傷鋒刖足痛無般燎卻眉毛更不堪莫向鬼窟作活
計灼然一座白雲關。】

「第三十世天奇瑞禪師參寶峰峰問甚處來師曰北
京曰別有去處麼師曰隨方瀟灑曰曾到四川否師
曰到曰四川境界與此間如何師曰江山雖異風月
一般寶豎拳曰還有者個麼師曰無曰因甚卻無師
曰非我境界曰如何是汝境界師曰諸佛不能識誰
敢強安名曰汝豈不是著空師曰終不向鬼窟裏作
活計曰西天九十六種外道汝是第一師拂袖便行
寶乃付偈曰濟山棒喝如輕觸殺活從茲手眼親聖
解凡情俱坐斷曇華猶放一枝新。」

【隔墻忽地喚哪哪箭入髑髏這老婆四百病中重拔
出咬人獅子柰他何。】

「第三十一世絕學聰禪師依天奇奇問苦樂皆心因
何外取師曰秪為不了曰是非皆事因何妄承師曰
錯認定盤星曰迷悟皆人因何不懂師曰早知燈是
火豈向四方求奇乃付偈曰道者心同慈嫗心爭教
赤子困群陰輔成架海金樑子佛缺方知補浩任師
後居龍泉寺有僧問如何是本來面目師曰石香亭
僧云便恁麼去時如何師曰喪卻了也僧問今朝盂
夏八日天下叢林皆慶如來降誕之辰未審如來何
處降生師於几上畫個圓相。」

【獨立沙場斑馬嘶幾回征戰淚沾衣不因途路南針
指八陣如何得解圍。】

「第三十二世笑巖寶禪師參絕學便問十聖三賢巳
全聖智如何道不明斯旨學厲聲曰十聖三賢爾巳
知如何是斯旨速道師下語不契一日洗菜次偶一
莖菜墮水逐水圜轉捉不著忽有省遂攜籃歸學見
便問是什麼師曰一藍菜學曰何不別道一句師曰
請和尚別問來後與學圍爐次學曰人人有個本來
父母子之父母今在何處師曰一火焚之學曰恁麼
則子無父母耶師曰有即有佛眼覷不見師曰子還
見麼師曰某亦不見學曰為什麼不見師曰若見則
非真父母遂呈偈曰本來真父母歷劫不曾離起坐
承他力寒溫亦共知相逢不相見相見不相識為問
今何在分明舉似師學深肯之。」

【急水灘頭徹底傾青天撈得對師呈一雙赤手無他
計賊入空房解轉身。】

「第三十三世幻有傳禪師聞燈花爆聲有省直造北
方參笑巖求證巖曰汝將從前得力處一一說來師
具實答語中間巖驀趯出鞋曰向者裏道一句看遂
把師話端一齊打斷師通夕不寐明晨佇立簷下巖
見喚師師回顧巖翹一足作脩羅障日月勢師當下
脫然一日巖入堂曰我者拄杖要與人有要底麼首
座曰某甲要巖曰汝要作麼座曰要他鏟斷天下人
舌根巖以杖架肩曰楖栗橫擔不顧人直入千峰萬
峰去師躍然下禪床曰恁麼須分付某甲往前迎取
巖笑曰汝當久久執持一番始可打草去也乃贈一
笠曰以此覆之無露圭角。」

【燈花熚爆夜叉頭隻履遭人截斷喉回首風前多意
氣修羅面目太風流。】

「第三十四世密雲悟禪師因挑柴過一山灣見一堆
柴突露面前忽有省遂依幻有和尚脫白請益幻幻
曰汝若到者田地便放身倒臥嗣後惟加罵詈師慚
悶交感一日城歸過銅棺山頂忽覺情與無情煥然
等現正所謂大地平沉底境界時幻遷北京乃往覲
幻問汝有新會處麼師曰一人有慶萬民樂業幻曰
汝又作麼生師曰某甲得得來省覲和尚幻曰念子
遠來放汝三十棒師抽身便出一日幻問忽有人問
汝如何秪對師驀豎拳幻曰老僧不曉得者是什麼
意思師曰莫道和尚不曉得三世諸佛也不曉得又
一日幻舉拂問諸方還有者個麼師震威一喝幻曰
好一喝師連喝兩喝歸位幻囑師扶佛法師呈偈曰
若據某甲扶佛法任他○○○○○都來總與三十
棒莫道分明為賞罰。」

【中興濟北展經綸銅棺峰頭眼廓明陷落華山百二
座棒頭敲出玉麒麟。】

「第三十五世浮石賢禪師首謁湛然和尚湛問如何
是佛法的的大意師曰老老大大還問者箇話湛休
去一日同諸禪侶閱五燈會元值七賢女觀尸陀林
因緣有省遂說偈曰一池蛙鼓夜喧喧歷歷明明道
口邊通報五湖林下客從今不必更加參次詣金粟
參密雲和尚一日侍立次雲曰古人問如何是諸佛
出身處荅薰風自南來殿閣生微涼汝作麼會師不
能荅雲曰快還我下落師瞢然力參三晝夜連呈數
偈雲俱言未在師自慚後有會處便入臥室禮曰某
會也雲曰如何是汝會處師曰鷂子過新羅雲曰未
在還我偈來師即書曰薰風自南來殿閣生微涼我
今看破處也只是尋常雲深然之。」

【七賢覷破銅山崩展翅鵬吞六合雲太白峰前高調
在神洲法脈暗流通。】

* 牧牛頌

** 未牧

「　四蹄無力望空哮不辨東西路轉遙頭角縱橫昂意氣那知舉步犯人苗」


** 初調

「　歪斜鼻孔強教穿動著些兒痛下鞭牢把繩頭無間歇日親日近不須牽」


** 受制

「　一從鞭策受奔馳溪北溪南步步隨短笛無腔堪入耳晚山歸去竟忘疲」


** 回首

「　望月江天掇轉頭山山春草飽堪休自從認得家園處煙霧橫眠影不留」


** 馴伏

「　念茲在茲綠楊煙收放隨隨得自然縱使一朝無覓處依然不出碧溪邊」


** 無礙

「　類類同途萬法如翻身直上戴嵩圖南泉活計乘時用雙角無欄樂有餘」


** 任運

「　窗中躍出入雲中尾上煙霞色正濃帶月始從芳草去歸來又踏落花紅」


** 相忘

「　渠無牧我我無渠饑向芳叢渴飲溪爛嚼清風忘歲月天荒地老未曾知」


** 獨照

「　舉目無人在翠微東風嫋嫋鷓鴣啼西天朝去暮東土古澗寒泉秪自知」


** 雙泯

「　海底行藏絕影蹤月穿波浪水含空清虛一道家風別描不成兮畫不工」


大方禪師禪燈語錄卷四
嗣法門人超鳴編

* 偈上

** 和慈受深禪師披雲臺韻十首

「　慈受深懷老藥山二師並出始閑閑碧天皓月披雲石今古分明廓世間」


「　披雲臺上看飛雲古往今來無二人嘯月吟風真個樂逍遙自在一閑身」


「　雲臺自適任騰騰曠野遙觀物外明法法頭頭俱普現大千沙界廣長生」


「　草木枝頭樹樹紅知因識果享無窮同生同死常安樂端坐巖前振古風」


「　楚漢英雄各鬥攻明修棧道豈從容將軍戰馬今何在盤古江山夢幻中」


「　雲水相逢問話頭高低普應眾禪流百川海納憑多少直指根源當下休」


「　毫無餘念到人前土面灰頭寄水邊明月清風常伴侶和光合徹箇中圓」


「　龍蛇混雜顯兒孫句裏藏鋒露本真獅子咬人盧逐塊聖凡獨脫迥尖新」


「　本是無心何必休隨方瀟灑樂悠悠有為卻是無為好頓悟玄沙腳指頭」


「　的意西來沒細粗顛言倒語費工夫天然一種平常事呂尚拋綸始得魚」


** 和石屋禪師山居韻四十首

「　福城幽僻住隄西月滿池塘水滿溪開士且無驚險峻遊人何必論高低盲龜自覺難離殼跛鱉誰知易墮泥翠竹產兒添意氣蒼松時有鳥來啼」


「　笆籬門設未常關靜看雙輪幾往還憶昔曹溪曾墜石笑今時輩會偷閒三三逐隊風波境六六成群人
我山一切是非多不管常伸兩腳臥雲間」


「　古塚荒丘長野蒿那分玉帶與金腰聖賢盡說歸山好今古多聞隱者高透網赤稍沖碧浪開籠白鶴廓青霄老僧不管榮枯事冬夏春秋一破袍」


「　碧池圍遶翠籬笆柏樹庭前謾喫茶太古風規真朴實今時學道尚驕奢心空及第無生果性地恒開優缽花室內紅塵飛不到悠悠自在野僧家」


「　大道無形沒可憑出言吐氣要相應與心無事恒知足與事無心何減增可嘆可悲名利士無榮無辱淡閒僧平常一味安居好不識諸人會未曾」


「　靜鬧閒忙摠不差澄清絕點轉請訛真常流注西來意流注真常見也麼斗室軒昂斜徑少笆籬寬闊向陽多饑吞栗棘渾無事閒對溪山野綠蘿」


「　筴竹雙扉久不扃高懸一盞古禪燈金剛室內休言夢正法堂中謾葛藤無說無聞真個妙有收有放本相應全機豁達元無定直透重關千萬層」


「　三十幽居徑塢西腳跟下事更無欺春間花遍香茶筍秋季山多橡栗梨虎嘯風生明月夜龍吟霧起曉天時同門兄弟分南北高臥凌霄更有誰」


「　突出凌霄絕四傍明珠暉映振中央龍潭坎上朝陽暖獅子巖前歲月忘穀雨巳前茶葉細清明過後筍尖長靜聞鐘磬是非外未審招提在那方」


「　謾說居菴便自由少柴沒米不無憂無知頑賴如狼虎晚進輕狂似馬牛教汝活埋休露爪從余幻住且藏頭不如意處真如意信手拈來用未休」


「　幻住凌霄頂上頭誰能把手共同遊登山負米來禪客過嶺擔柴有道流白汗通身宜簡點紅爐片雪若能求諸人放下全無事何似山僧自肯休」


「　宿露餐風在少年如今老覺更知艱向來人事隨離合直下時流絕往還謾把絲綸浮綠水閒舒冷眼看
青山有緣卻是無緣好百歲光陰頃刻間」


「　山居漠漠竟無分幽谷深林蘭桂薰明暗色空非見見山河大地豈聞聞長年懶得拈黃葉終日閒來臥白雲世上罕聞百歲滿諸人何苦更趍奔」


「　一入荒山只學呆通身有口未閒開他非我是多休辯笑月吟風且樂哉殿閣了然從此入薰風畢竟自南來三三前後分明舉無著徒勞到五臺」


「　古澗流泉不見沙山巔蒼翠繞藤蘿風清月白長猿嘯霧罩雲籠少客過嫩竹垂腰逢雪厚老梅瘦骨遇寒多孰知祖道寥寥寂今古分明自琢磨」


「　三十餘年住小庵袈裟粉碎見襤毿枯椿倒盡添爐灶野果栽成有橘柑本地風光全體現十方雲水競頭參如王氣宇當軒坐指捲當年長慶簾」


「　說法天然有石臺不知何處得飛來遙觀瀑布蒼茫落四望雲端疊翠堆峭壁難描三世佛孤巖易放一枝梅他方此界平如掌正眼看來沒點埃」


「　斗室寥寥傍石臺長年寂寂戶常開當家種草尚難入義學沙門莫要來獅子獨遊誰作伴野狐成隊世堪哀衲衣零落朝陽補黑霧紅霞快剪裁」


「　淡霧雲籠幽徑深小菴日日碧沉沉閒眠竹榻渾無事靜坐明窗孰有心虎嘯驚人山谷響龍吟大地播雷音翻天攬海機樞妙覿面全提絕古今」


「　無憂無慮野僧家自在逍遙度歲華以此更無餘活計就中另有別生涯祗圜謾道無斑虎古路須知有鐵蛇庵內不知庵外事其如林下叫歸鴉」


「　老僧鬢白瘦稜層一事無成百不能去歲毛團多盡起今年香芋又纏藤松花餅熟應供客苦菜羹香聊飽僧開得池塘非待月半邊種藕半邊菱」


「　填溝塞壑滿溪塘古往今來日夜忙站馬如飛謀仕宦貪榮冒寵及經商一時快樂終非久萬劫辛酸地
獄長富貴百年誰保守請君趁此早修行」


「　客探禪房至槿籬失迎有恕禮深虧檻毿破衲髼鬆聚撩亂頭陀白髮披入理深談亡彼此門庭施設待何時主賓覿面誰回互始覺咸言上上機」


「　日日閒閒湛湛澄長年任運自騰騰個中消息曾無減那事如何得有增僻處罕逢雲水客幽居希遇十方僧家私盡底向人說莫負山僧一片情」


「　昨夜枕邊舊夢侵覺來卻值四更深全消億劫情塵執蕩盡河沙隔礙心翠竹無風青寂寂蒼松有雨碧沉沉孤明歷歷非今古歷歷孤明亙古今」


「　名利多憂不足跨清貧少樂野僧家心空不蓄無明草靜念長開優缽花翠壁籬邊抽嫩筍碧蓮池內沒浮沙我來二十餘年事每度軒窗送落霞」


「　自入宗門不學禪水邊林下度餘年渾身破衲蓑衣掛跣足頭陀沒蓋纏松竹滿山皆祖意鶴鳴空谷盡機緣夜來獨坐連雲石雲散長空別有天」


「　三十年來自隱居千紅萬紫幾榮枯秋冬一味搜黃葉春夏尋常煮野蔬一缽充饑無個事圍爐得暖是工夫山僧適意嘗知足倒腹傾腸說向渠」


「　石屋煙霞寄水邊長年出入自相便深耕曠劫三輪地淺種多生一片田夜夜常貪月下坐朝朝獨愛日高眠自由自在何憂慮無是無非樂自然」


「　深居崖谷為修行每日恒思克已評三業純和塵不染四緣無缺凈功成饑餐白飯孤身健渴飲清茶雙眼明選佛選官真笑具山翁那肯掛虛名」


「　踏遍溪山竟日尋荒丘得住勝嘉林蒼松夾道幽居遠翠竹重圍曲徑深可嘆世間名利士馳求不歇喪光陰空花水月誰能識學道無難貴死心」


「　老我無能落得閒悠悠一榻臥雲間法門茂盛多憂喜世道凋零更覺頑日暖諸禽聲瑣碎風和花謝破
蘭珊松花食盡黃精有正好安居懶出山」


「　身貧道合掩柴門碧眼雙開八字分散步逍遙觀落日縱橫自在看飛雲龍吟霧起聞無見虎嘯風生見不聞聞見俱泯忘對待見聞不立絕功勳」


「　名山勝境結茅廬水便柴豐足有餘臘月行持勤向火春天操履懶看書凝然湛寂空三際倏爾清寥鎮十虛了了常知無一事靈靈不昧獨山居」


「　萬物無常孰肯推榮枯得失一盤棋浮生夢幻誰能覺曠劫塵勞若個知一念知非心地印無心接物月臨池為人無出清閒好再不清閒待幾時」


「　悠悠快樂野僧家活計隨緣自偶諧昨夜雨聲黃葉墮今朝風響送乾柴庭前布滿擁南壁屋後憑空堆北崖與事無心真得趣人生何必巧安排」


「　二六時中了了知長年如是若愚痴桑田滄海從他變石爛松枯更不移兩眼遙觀千澗水一輪遠照萬方池人人不昧皆通達個個無欺盡可為」


「　自慚沒福又無才媿我無能獨占呆土面灰頭只恁去銅頭鐵額任他來生擒活捉憑收放正打傍敲勘幾回一雙碧眼玲瓏極兩個空拳另展開」


「　方袍圓頂顯沙門盡是如來的子孫依教奉行調意馬聽經持律制心猿參禪智鑒塵埃凈打坐靈明涵養溫一切時中俱不得個中消息沒疏親」


「　法道凋零孰可摸小菴幽隱始良圖週圍翠竹深藏屋四顧清泉懷抱廚老桂馨香園果熟菊開撲鼻稻方枯家田米飯乾柴草更有櫳糠煨地爐」


** 扇頭吟二首

「　本地風光徹已躬靈鋒施展廓玄窮遮天掩日無窮極覆地藏山迥不同三十三天曾𨁝跳十擒十縱顯威雄這般妙用誰能測盡在渠儂信手中」


「　拈來無不是薰風殿閣微涼透已躬當體無依真快
暢通身脫洒樂無窮森羅群象憑收放日月星辰掌握中撥轉虛空弘祖道掀翻大地迥全功逍遙任性無遮覆遍界難藏個主翁」


** 滿關偶成

「　迥脫無依最上關總教佛祖也難攀千賢瞬目空懸望萬聖揚眉絕往還歲月忘懷心蕩蕩時光懶記性閒閒有人若問其中意白髮頭陀開笑顏」


** 偶占

「　無慮無憂即爽神一毫不假自然真豁開頂眼奇男子鼻孔摩霄能幾人上古無端空斷臂而今只得坐微塵盡云西意傳來遠誰識心花一段春」


** 迎年

「　連天爆竹壯精神粉碎虛空沒假真宇宙渾然同箇體乾坤洞達只斯人燈花彌滿三千界雪月和光迥剎塵更有一枝梅破臘馨香不是洛陽春」


** 詠梅八首

「　臘裏寒梅花有神瓊枝玉骨露天真風霜叵賴誰同傲雪月相依絕點塵浮動暗香亡舞蝶淺清曉色有遊人謾言藉此東君令先占芳魁劫外春」


「　普應高低玅入神參差長短未為真紅紅綠綠枝枝現淡淡濃濃樹樹塵正眼豁開這著子心華洞達個中人和光合轍週沙界一體同觀大地春」


「　笑傲乾坤物外神縱橫宇宙播家真眼空大地渾無物鼻孔撩天不染塵雪覆千山非一色月臨萬水映斯人生平不借東風力本有心華一段春」


「　臘裏梅花瘦有神豁開正眼見其真一枝獨秀經霜雪五葉芬芳絕點塵最顯西天初祖意惟明東土再來人二三四七無窮數撲鼻熏香萬古春」


「　老梅初發爽精神只要時人識假真凡聖二途休錯認古今一道迥埃塵分明一段苦心事偏向枝頭說
與人雪嶺泥牛能哮吼驚天動地廓然春」


「　筆尖流出一毫神赤白青黃紙上真少有淡濃飄細雨多因老嫩洒微塵依希好似枝頭鳥彷彿難憑樹下人點墨畫圖成舊蹟鋪花簇錦顯奇春」


「　不會吟詩不損神無言無說自天真高低長短通非礙左右逢原遍剎塵蕩蕩無依箇面目單單流露本來人無端特地空饒舌漏泄枝頭幾點春」


「　無影枝頭少有神何須向外別求真惺惺寂寂還同夢歷歷明明不惹塵碧眼豁開忘歲月眉端突露本元人斷梅雪夜傳消息難昧先天一段春」


** 省幻四首

「　兔走鳥飛逐炎涼流光迅速可悲傷百年春夢多無實萬事空花有幾長假合四緣成幻泡大開雙眼徹朝霜棚頭傀儡千般巧普請諸人細自量」


「　虛生浪死好思惟三界無安無久居個個滿懷千載計人人欲保百年期貪心無厭忙如箭誰覺流光去若飛一去不來伸兩手塚邊添得塊新泥」


「　無常迅速定期難白日挑燈魂夢間頃刻光陰如拂電剎那歲月似潺湲達人得意先知退智者明心正好還返照迴光須及早莫教空惜鬢毛斑」


「　為人在世不歸山甘喪殘生醉夢間念念合塵心自昧時時背覺妄緣攀千思計策無為好萬巧何如一個頑妙湛圓明休錯過電光影裏透重關」


** 城居

「　個事分明已斷疑灰頭土面市城居掩關活計閒無比閉戶生涯靜有餘格外知音逢者少同門相契到菴稀寥寥終日無為話寂坐常時送夕暉」


** 閱詣南頤陳二大師除夕偈依韻荅之

「　捧讀佳章瑞氣伸始知梅柳報芳春堂開繡雪鯤鯨化杖震婁江勘主賓活潑天機成大廈軒昂頭角戶
門新謾云物理難𢋫頌聊寫俚言笑倒人」


** 再和詣頤二大師原韻三首

「　爪牙雖備未曾伸坐斷寒崖萬古春百怪聞知都遠去千妖迴避杳無賓河清海晏年承舊國泰民安歲月新瞬息百年誰覺老流光易度暗催人」


「　青山密密把頭伸綠水綿綿報好春大海澄澄通達主長江湛湛送迎賓魚龍一一隨波躍龜鱉雙雙逐浪新海岳掀翻無點滴天關撥轉有奇人」


「　金毛哮吼急翻伸布爪張牙吐露春獨步寰中無二主橫行海內沒雙賓騰今耀古年年燦動眾驚群歲歲新萬國同歡匝地士千邦共慶普天人」


** 因事偶成六首

「　學道先須忘利名利名心死道方明明心見性稱豪傑得本還原顯大英」


「　眼中瞳子面前呈鐵壁銀山沒處行腦後圓光千萬丈眉毛仍舊額頭主」


「　隨緣渾日聽天行消遣時光度此生寧守清貧常自足無求最樂任縱橫」


「　百千諸佛及眾生煩惱場中假立名凡聖二途休取捨化城寶所悄然行」


「　千言萬語為君宣何故昏迷反倒顛富貴百年渾一夢閻羅那怕有銀錢」


「　肥魚大肉喫多年鵝鴨雞豬載幾船本利筭來誰肯讓一刀定是一刀還」


** 示超宗

「　山僧苦口勸修行得失榮枯快自評富貴只因多作福端嚴相貌豈天生」


** 示人公案八首

「　現成公案人難會亙古及今達者知過量人行過量事從來寸步不曾移」


「　現成公案快承當直下無難全體彰世出世間明了了堂堂獨露寶華王」


「　現成公案沒商量劍樹刀山總道場爐內鑊湯無避處誰知當體是金剛」


「　現成公案直如弦看破方知火裏蓮好似紅爐一點雪大都海口不能宣」


「　現成公案示無傳覿面當機豎個拳無奈婆心何太切傾腸倒腹為人宣」


「　現成公案劈頭攢碧眼胡僧沒處鑽鐵壁銀山無出路泥牛石虎膽驚寒」


「　現成公案本無生一大藏經是假名四十九年無法說一華拈出了然明」


「　一枝拈出要人明頓發心華笑裏評笑裏藏刀全殺活單刀直入證無生」


** 閱歸真總義

「　叮嚀太殺啟無端本地風光托滿盤活潑走盤珠有腳生機一路莫瞞盰法法本來元不假頭頭顯露亦非真等閒識得東風面萬紫千紅總是春」


** 指示迷塗二首

「　諸佛何曾為自求捨身命處更無愁三心不得皆通達任運騰騰與麼流」


「　山僧不為自家求普勸諸檀息閑愁富貴功名誰保守百年社稷付東流」


** 閱古德種田語和韻四首

「　退步方知祖父田六根通利達先天現成公案重拈出大道何曾有後前」


「　嘆惜諸人插野田可憐水底去撈天牽枝帶葉何時了佛法如何得現前」


「　十方常住小坵田大地同栽奉佛天四聖六凡共一飽大家齊證未生前」


「　若人識得這坵田供養恒河沙佛天剎剎塵塵俱普利世間世出儘週全」


** 和中峰大師警世偈二十首

「　多因未了入胞胎帶水拖泥去復來總被境緣遮道眼不知何劫得忘懷」


「　動心俱是輪迴業繫念乖真生死根背觸不分常一道看來是個鐵渾淪」


「　諸人若解機先語無字真經始可書千手大悲難摸索通身有口沒分疏」


「　貧人輕賤富人驕滿肚無明把自燒劫火洞然毫末盡誰知半點不相饒」


「　貪嗔癡愛正匆匆欲火交煎意轉濃白日青天真見鬼明明自昧主人公」


「　逆生煩惱順生歡天上人間總一般順逆場中高著眼英靈休把自心瞞」


「　道眼未開渾是夢迷雲覆閉黑漫漫靈明妙覺無遮障二六時中莫自瞞」


「　歲月遷流暑復寒諸仁休戀六華村獼猴若不惺惺著到處塵勞生死門」


「　休把良心埋沒盡何須分外立規模如蚕作繭誇精進辜負西來個老胡」


「　饑餐渴飲冷添衣盡大地人合共知歷歷孤明誰不識云何開眼縱嗔痴」


「　千千萬萬說青黃那個男兒是當行問著主人公落處並無一個肯承當」


「　朧鍾老朽鬢鬚班兩耳昏聾腿又酸氣力毫無伎倆盡由他變態有多般」


「　因緣勾引至娑婆果報分明柰若何知事少時煩惱少識人多處是非多」


「　幻生幻滅海中漚和底掀翻豁兩眸自古海枯終見
底人心未死意先抽」


「　傳盃傳盞名三奠為個髑髏猶未乾流識不知何處去石人含淚膽驚寒」


「　或燒或壙或墳埋幾度荒丘狼藉來白骨似山誰保守勸君不必巧安排」


「　和身脫下娘生骨今古從來有變更若向此番乾得盡再無移動再無行」


「　英靈那肯受人欺氣宇如王勢出奇衣裏明珠全不薦得便宜是失便宜」


「　牛頭馬面閻羅老共轉如來正法輪劍樹刀山同等覺更無餘事可相親」


「　生死死生俱有分百千賢聖悟還迷知迷正覺通三際驀地抬頭日又西」


** 示本弘

「　如來妙道為人宣事理融通廓正偏無住法中能普遍光明正大奉天然」


** 顧玄公居士

「　聖賢作福貴通玄流水滔滔海納川普應高低同合轍和光洞達任方圓」


** 和栯堂禪師山居十首

「　撒手懸崖擲杖黎自由自在任施為吹毛出匣如霜刃利刃磋磨白璧玭栗棘蓬吞空萬物金剛圈跳迥千岐興來獨步玲瓏石懶去溪邊採紫芝」


「　日輪東出又西斜迅速無常謾自誇堪笑堪悲人面虎可羞可恥佛心蛇千方思筭皆虛妄百計求謀總幻花名利場中休久戀翻身一擲透煙霞」


「　一切俱來不可得三餐茶飯敢辭勞大千沙界輪雙翼百億須彌轉一毛作佛成仙賢聖喜天魔外道鬼神號法門障礙皆如是不採無窮隱者高」


「　一念無為忘去住個中誰喜復誰憂虛空粉碎君須
證大地平沉絕學修兩腳長伸眠白日翻身靜聽一聲鳩方知大士無言說始信橋流水不流」


「　初秋陣陣送風涼老桂新開香滿房七處徵心重說夢八還辨見轉生狂三心不得千差悉一念空時萬法忘臨濟三玄併料揀同真十智出汾陽」


「　外息諸緣內絕求翻身更上一層樓從空放下知端的始信尋常這一頭休說子湖凶惡狗謾言王老狠狂牛百川海納皆歸順一喝千江水逆流」


「　末劫眾生難挽迴撥無因果實堪哀專精妙道超凡骨善守貧窮養聖胎無著當機開雙眼清涼覿面舉茶盃三三前後知多少童子難分雪裏梅」


「　城郭園中結短蓬自來盞飯米無春閒時慣打嘉州象鬧裏勤敲攪海龍盡說庭前千歲柏誰知戶後萬年松雖然標格叢林榜堪笑盲聾甕作鐘」


「　個中若了全無事這個從來也不消露柱無端先合掌燈籠特地手空招泥牛入海翻波浪石虎奔山踏斷橋兩岸豁開忘去住無憂無慮混漁樵」


「　問疾毗耶不二門離諸問荅絕思論無言無說鎔凡聖非古非今徹果因三萬二千獅子座恒河沙數法王尊默然一榻俱收盡丈室能藏百億孫」


** 訓後學志行品

「　既到三寶地上要作難遭之想預先立志孤高然後道心寬廣善扶架海金樑豎起撐天柱磉當為萬世規範堪作千秋標榜時時意氣和同刻刻胸中坦蕩行事小心謹慎不得粗浮鹵莽通達隨處作主切莫成群結黨與人解黏去縳不得自投羅網因緣自有龍天不必苟圖勉強依我這般行持人天自然瞻仰有日果熟香飄安樂必然後享」


** 懸匾額

「　萬年香火一禪燈匝地普天人仰登百億須彌皆共
照如同曉日正東昇」


** 監院朗真請讚

「　海闊魚龍隱天空顯朗真禪燈親授記尊重汝為人覿面無回互當揚獨露身大機全大用縱奪爽精神喜怒誰能測雷音播剎塵」





大方禪師禪燈語錄卷四終

大方禪師禪燈語錄卷五
嗣法門人超鳴編

* 偈下

** 訪雙林山幢大師讀弘覺老人留題和韻

「　高人貴隱最危峰久闊疏來猶疊重千里同風常覿面萬途合轍沒遮桻生擒帶角青山虎活捉含珠碧海龍秋月後臨丹桂淡小陽前至菊方穠」


** 安三世佛座

「　坐斷崑崙第一功毘盧頂上稱英雄普天匝地威風廣始可全提正脈通」


** 圓通應化入藏

「　塵塵實際本和同運出諸檀信手中千眼豁開皆普現玲瓏活鱍妙無窮」


** 示參禪四首

「　參禪須鐵漢提起吹毛劍截斷死生關突出本來面」


「　參禪須真參悟須要實悟迷悟俱打脫豁然超佛祖」


「　參禪無別說生死須要切踏破上頭關獨證無生滅」


「　參禪最直徑掇出軒轅鏡好醜自皆知明心達本性」


** 又示參禪四首

「　參禪朴實要真參參到無參絕往還一念不生當體現頓然直透祖師關」


「　參禪奮志貴新鮮抖搜精神絕蓋纏返照迴光終看破始知父母未生前」


「　參禪切忌去貪眠剔起眉毛捏兩拳憤到懸崖方撒手翻身打破趙州關」


「　參禪直下了無生踏著無生生不生了了明明明了了毘盧頂上任君行」


** 西徑山八景

*** 天掌峰

「　如天普蓋迥群峰大地山河掌握中整舊巋然成寶
殿重新托出鎮長空」


*** 雲筆峰

「　筆尖鋒利寫青雲五色霞光分不分文彩縱橫舒妙用虛空圖滿點無痕」


*** 峨眉峰

「　峨眉額上有明珠突出高摽耀古途開合自由惟在爾遙觀曠劫後來蘇」


*** 萬菊軒

「　萬菊重栽脫體彰風從花裏過來香象王室內誰賓主獅子軒中孰舉揚」


*** 浣雲池

「　輝天鑑地盡圓通合水和泥印碧空萬壑拱朝如海納千年常住翠微中」


*** 驪珠峰

「　布雨興雲起臥龍珠輪撥轉半空中當陽獨露無遮覆亙古彌今獻梵宮」


*** 迎暉亭

「　大地漫漫慧日昇山河燦燦悉皆明森羅萬象容交徹月白風清若個迎」


*** 鰲魚石

「　金鰲騰躍體剛堅獨臥雙林更不遷燦爛峰頭吞日月眼空四海鼻撩天」


** 和曹溪憨大師韻

「　滴水源同海千途迥化城天高星影淡地曠月光明懶睹有為法勤看無字經塵塵俱了達半偈證無生」


** 示老不回頭

「　雪屋離披破漏舟東坍西倒處風流迷雲覆蓋千生夢障霧含藏萬劫秋鶴髮婦人速歇腳霜鬚男子快回頭雪山諸獄寒冰地慧日能消頃刻傳」


** 示眾

「　撩亂天花汩沒舟塵緣瀰滿不通流貪嗔未了天長夢解脫空無地久秋鶴髮老翁好住腳鷺眉長者早回頭高超十地真豪傑越格英靈獨步儔」


** 過臨安訪楊懷眉明府喜建新署

「　光明百里眾宣揚勿用公家一粒糧堂閣重重新畫彩樓臺疊疊體全彰安邦越格民無恙定國超群士有望千載留題碑載道君臣底句意偏長」


** 祝徑山費老和尚六袟

「　金剛齊壽並師肩師比金剛壽愈堅無我無人超四相有權有實越三賢諸天共集看揮麈七眾俱臨奏沒絃大地兒孫同慶頌當軒踞坐老金仙」


** 付觀察大可錢

「　一條拄杖贈英雄二諦融通大可翁捩轉天關無上下掀翻地軸沒西東發揮臨濟三玄要鏟蕩汾陽十智同打盡聖凡誰敵手全提正令闡綱宗」


** 和張拙秀才見道韻

「　無邊真照遍恒沙情與無情共我家九有四生同一體六通三昧迥無遮靈機活潑忘高下妙道縱橫沒正邪世出世間無罣礙真如佛性眼中華」


** 奉慰王書翁護法時在佛山二首

「　絕後甦來事事餘始知身外盡空諸突然驚散羅浮夢杲日當空照雪書」


「　權宜方便示多門入理深談翁獨尊離合悲歡推歲月清晨日午又黃昏」


** 顧仰溪居士持祗園魯公見道偈次韻四首

「　一擊超方忘所知渾然覿體有何疑大圓寶鏡懸空挂歷歷孤明照不欺」


「　月映千江印水湍汪洋湖海九洲寬海底泥牛吞日月拈起牛頭尾上安」


「　平沉大地原非水白浪滔天沒點痕臨濟三拳踞返
擲雲門一棒報師恩」


「　古今好本大多同赤白青黃共紫紅始顯五宗通合轍和盤托出現金容」


** 維摩曉日

「　曉出扶桑海底紅騰今耀古振長空十方沙界維摩座百億須彌一榻中」


** 山居口占二首

「　山居百事不干懷早去鋤園晚拾柴趺坐起來閑補衲饑餐渴飲自徘徊」


「　山居日用懶修行步入雲霄一坦平是聖是凡渾不管呼魔喚佛任他爭」


** 贈太平寺祥符關主出關

「　掉臂竟行非好手關前罷問未為能天然一種平常事踏著平常還未曾」


** 贈澄菴關主出關

「　有理無言何處伸敲枷打鎖出關津機先若問關中事畢竟將何指示人」


** 王俊翁居士呈偈荅之

「　一點靈光個個同多因迷失在其中若能返照通無夢彼岸親登這老翁」


** 示本弘菴主

「　凈極圓明獨露真翻天覆地播家珍頭頭法法皆真現正體堂堂沒腳伸」


** 示獨覺二首

「　雪滿長空不見舟微塵國土任縱流平沉死水浮游夢性海掀翻正值秋匝地寒風浸兩腳普天浩月廓人頭琉璃殿上無知識瑪瑙階前有應酬」


「　天共白雲個曉舟水含明月兩和流掀翻本地風光夢迥出先天皎潔秋半個蒲團安我腳一條拄杖過人頭高提正印憑拈弄手眼通身恁麼儔」


** 天童師翁密老和尚題金山和韻

「　白浪滔天迥出頭洪波浩蕩截中流古今度盡人無數獨坐江心覷小舟」


** 祝雪竇石奇老和尚壽

「　虛空同壽本齊年極目遙觀孰在先明覺家風重話振天童正脈賴師傳」


** 贈錢履卿護法

「　隨緣放曠不知旬物外應知大地春明月清風常作伴世間世出一閒人」


** 隨費老人住維摩偶成

「　獨坐虞山第一峰大觀江海沸重淙播揚解惑弘嚴統流注真常演濟宗樹古普天人浩仰林新匝地儘歸從默然一榻俱收盡翅轉鵬摶不見龍」


** 侍老人過溧陽萬古寺

「　脫體無依本自圓單提直指利人天慈雲彌布千峰外法雨均霑一著先電激雷轟全正令旁敲正打廓塵緣大家共唱無生曲覿面堂堂出格禪」


** 和百峰兄禮祖塔韻

「　巍巍寶塔插高岑欲禮從教步翠林佇立纔思遠祖跡低徊忽送幾松音堆珠似拜鵬摶下明月如懷晏坐深歷歷孤明誰昧得天長地久覆群陰」


** 警同衣二首

「　欲見靈機破本參本參一破始深諳當人任性當人委自肯泯心自肯甘覿體全空正法眼寸絲不掛別何談本來無物曹溪旨萬古宗風顯嶺南」


「　禪心全放亦全收順逆高低普應酬凡聖二途俱不立古今一道儘風流掀天揭地誰為伴捉象擒龍縱意求若有這般真妙手毘盧頂上任君遊」


** 示頂覺

「　雪滿長空懶放舟和光任運不隨流金輪天子寰中
旨鐵甲將軍塞外秋瑪瑙階前親下腳琉璃殿上獨昂頭君臣道合猶賓主野老謳歌絕唱酬」


** 和瑞洪禪師遊五臺山韻

*** 翠岩南臺

「　南臺擁翠迥群峰亙古彌今獻梵宮萬載無移恒不二千年圍護主人公」


*** 挂月西臺

「　峨嵋挂月照西臺白象雲端睹未來鼻孔撩天誰肯薦青毛抖搜笑顏開」


*** 協斗北臺

「　斗轉星移萬仞峰天關地軸野奇逢高賢到此休停腳就路還家遇祖翁」


*** 錦繡中臺

「　中臺錦繡暢奇哉帝釋天宮奉獻來七佛之師全體現驚群獅子口長開」


** 和雪萍法師念佛四首

「　生緣何必苦奔忙忙裏抽閒至佛堂一句彌陀通凈土六方盡是我家鄉」


「　老年無事一閒身身外無餘休問津自性彌陀當體現人間天上是能仁」


「　病因貪愛縱嗔成三業堅牢是苦情一念回頭全體佛總教四海盡澄清」


「　死死生生念不忘一尊古佛要承當從知夢幻多圓覺頓發心蓮撲鼻香」


** 種樹成林

「　寶樹成行現剎前斬新條令迥天然根盤劫外靈枝茂葉覆娑婆蓋大千」


** 和雪竇石老和尚韻

「　撲鼻馨香不自誇一枝獨秀足生涯昔年太白人瞻仰今日重開優缽花」


** 宸安護法至菴􁻛經

「　忙裏抽閑真道場殷勤頂禮法中王千華臺上黃金相箇是蓮邦脫體彰」


** 贈陸伯貞居士

「　寶杵全提大有威魔軍膽喪避如飛奉公不二扶三寶行所難行世上稀」


** 贈石君用居士

「　春風夏雨果因中七寶蓮開燦子隆宿世栽培今又勝功圓瞥地豁然通」


** 贈顧君常居士

「　似天普蓋獨君常一念迴光迥十方諸上善人常聚會灼然世世福無疆」


** 贈穆瑞芝居士

「　聰明世諦占鰲頭順逆波中能放收識得源頭無別水縱橫自在任悠悠」


** 贈倪仁毓居士

「　舌利心慈絕異同人天叢裏獨英雄春回斗轉知端的任運騰騰顯汝功」


** 示世愚癡

「　終朝情切喚頻頻昧卻靈山箇本人口氣不來空兩手百般惟有業隨身」


** 示劉奉泉預修

「　齋主告虔還受生一舖功德謹隨身當來欲證無生果直下須除有漏因他化天宮休錯認親登寶所在斯人從來佛法無多子一片婆心為汝陳」


** 過建平訪石丰法兄

「　報恩別後各西東此地今朝又得逢片片慈雲傾大雨冷冷甘露洒長空高低普熟人情舊培植多收祖道隆老我不吹無孔笛相看合掌異中同」


** 贈頤陳禪師

「　霜凝冰潔白雲堆錦上鋪花浪湧催月照樓臺頻豎塵光臨殿角疊浮杯登堂言句分明舉入室機緣勿用猜四海英靈憑去住龍池獨步任從來」


** 和錢維宇居士

「　凡聖都來掌上揮星移斗轉看流輝枯藤作杖青龍活爛草成鞋白象威正打令行誰肯覺旁敲驀地孰知非如君不媿參禪客九上天童喚不歸」


** 和瑞光笠雲禪師扇頭韻

「　大唐闊步絕無儔踏倒須彌百億州迥脫無依開正眼清風明月兩相酬」


** 贈張敬泉居士

「　諸天三寶常恭敬福海長流無盡泉順逆滔滔曾不間縱橫活潑任方圓」


** 贈陳君偉居士

「　君偉大事信多年忙裏抽身不著邊獨顯赤心常片片看來真種火中蓮」


** 贈張瑞甫居士

「　唯我知君不外求聽天株守是根由光陰不換寸金去有好兒孫何用謀」


** 贈張吉甫居士

「　寬然厚道與人周性海無風舟自流渡盡我人登彼岸一輪明月碧波浮」


** 示明法

「　明法因由為汝宣迴光自覺速須研唯心三界憑君往作佛當前總寂然」


** 贈項秀南居士

「　法門梁棟顯奇功拄地掌天振八風這裏若還搖不動當來般若智無窮」


** 贈慧生耆宿

「　慧日高懸耀我晴普天匝地悟無生玄通法法隨心
印無礙頭頭似掌平能破千軍諸室暗普同萬載犬光明遍周沙界全身露百億須彌覿面呈」


** 送蒼霞法兄住牛頭塢

「　孤峰頂上獨為尊楖栗橫擔不顧人雙徑難藏千古月一輪易覆萬山春牛頭祖父從來舊馬足兒孫又復新共氣連枝呈好手三玄三要本同真」


** 和青龍和尚扇頭韻

「　溪山各異錦重重雲月雖同映梵宮合飲建平甘露水同彰廣德播宗風曇華彌滿龍山座優缽江陵豁達通共氣報恩為晚渡連枝祖道日東紅」


** 贈錢佩玉居士

「　千華臺上光明藏現卻靈山那一尊去歲殷勤今又猛始知辦道久長心」


** 贈超出

「　踏著方知得自由無憂無慮度春秋雖然舊閣閑田地幾個親曾到地頭」


** 李欽安居士

「　當體全空不假名色空明暗掌中擎乾坤日月憑收放活脫縱橫自在行」


** 朱君昭居士

「　毫端點出迥丹青手手玲瓏日月明法盡融通能普利和光無處不縱橫」


** 贈公安張居士

「　行無住坐無止行住坐臥忘彼此彼此不分絕去來孤明歷歷廓終始始終不二自閒閒獨坐當陽無個事見也麼咄覿面全提惟直指」


** 示姚敬泉居士

「　普應高低種福田善栽一切眾龍天四聖六凡波羅蜜兩足齊尊一並肩」


** 朱伯卿居士

「　密行潛修世莫知檀波功德起人思知因識果龍天祐兩足齊登達正基」


** 羅奉泉居士

「　為人朴實是修行夢幻空花須自評聖號賢名權借用南山紫氣慶長生」


** 龔蔚彝居士

「　妙湛圓明在未生未生面目廓然明只消彈指功夫到突出摩醯正眼睛」


** 李瑞雲居士

「　學道由來澹利名直教心死道方明室中有伴常精進得本還源顯大英」


** 聞孟卿居士

「　不二堂前萬古同普天匝地扇仁風靈山一會依然在迥出扶桑日正紅」


** 贈濟宇陳居士

「　道本恒常貴在仁菩提一會道方親依然殊勝觀音力微妙莊嚴遍剎塵」


** 贈曹奕芳同俊明喬梓

「　維摩室裏欣今日格外知音空合空三萬二千同一榻恒河沙數共禪宮」


** 朱君令居士

「　蜜雲堆裏駕孤舟水底青天翠欲流月載滿船光皎潔風恬浪靜碧潭秋」


** 贈見月禪德

「　一輪皎潔普天輝體露金風匝地歸萬里碧波含有象千江翠色洞無依澄澄湛湛超三際歷歷明明越四維一目了然收攝盡殊塗合轍迥全威」


** 示信甫郜居士

「　明珠一道耀滄州懷抱高超越格流世世永離三界苦生生常住一輪秋未登寶所休停腳直造毘盧頂
上頭一念萬年恒自在西來直指別無儔」


** 贈南山李茂初居士

「　福海滔滔唯茂初生來性稟智無更魏魏氣宇齊瞻仰卓卓端方貴在行出入融通真道德縱橫無礙顯斯人夙承道愛殷勤甚千里同風效我誠」


** 陳敬元居士

「　齋僧塑佛龍天喜造殿修橋神鬼歡念念迴光開信地如君不肯自心謾」


** 汪侍蘭居士

「　西來的意自評評直指無言當下明列祖相傳無實法覓心不得即無生」


** 張尚公居士

「　本來無佛無眾生取捨之心正眼睛眼裏蓬塵著不得不消一句了然明」


** 徐胤蕃居士

「　學道無難貴老成萬年一念再無更靈靈不昧常安樂了了恒知證不生」


** 示王明伯居士

「　古聖從來不自求先賢克巳伏人愁自他俱利稱豪傑越古超今出眾流」


** 示聞悟

「　若能轉物即如來一念回頭信地開聞悟了然恒湛湛寶華王座妙蓮臺」


** 示超功

「　安居無事好修行勿負前因昧此生順逆風來吹不動菩提顯現自然成」


** 示大坤

「　道在身邊不用尋舉止動念與拈鍼卒然剌著娘生面始信從前錯用心」


** 示超佑

「　參禪學道要堅心莫昧靈感觀世音歲歲殷勤今又猛始知大地是黃金」


** 示永覺

「　請君學道早修行返照迴光須自評父母未生何面目頓然獨脫了無生」


** 示汪應鳳居士

「　及時耕種及時收急裏抽身急裏修果滿功圓時節至融通二諦逞風流」


** 嘆世

「　茫無本據使神通晝夜奔求錯用功名利鬧場休久戀請君莫昧主人公」


** 謝眾檀信

「　一喝當陽應萬機諸檀福慧等天齊聲聲哮吼超三界覿面全提迥悟迷」


** 詣南和尚辭院

「　濟北寥寥意在秋嶺南列派更綢繆弘宗得髓人天慶宴坐調心大地酬雲散日輪真體露水含明月不同流光揚祖道斯為首說法婁東第一儔」


** 贈齊葵林居士

「　無邊真照迥葵林撥轉靈機耀古今貧道自慚無可贈聊拈短句謝知音」


** 和管有葵居士韻

「　愛河竭盡不須舟苦海掀翻絕點流任性逍遙忘歲月隨緣放曠度春秋玄通殿上初行腳無礙堂前正起頭諸佛三千齊合掌即今諸佛共同酬」


** 悼香林佛古和尚

「　道化婁東志未休法幢高豎播神洲宗風大闡長安地貌古曾承天子眸跨步蹋翻波底月舌端吐露海中漚綸竿罷釣英賢巳賴有兒孫普應酬」


** 初夏偶成

「　綠樹蔭濃覆夕陽小菴倒卓影池塘南來荷葉微風動當體清涼一段香」


** 秋思二首

「　心同孤月普天秋曠野遙觀大地愁盡說死生皆有分看來那個肯回頭」


「　幽鳥棲林不記秋井梧葉落始知愁潑天潑地騰空去何故諸人不轉頭」


** 除夕

「　鑼鼓喧闐送臘神不知此夜孰為真圍爐共說無生話擊竹惟憑有主人一體同觀三昧火無心不落萬般塵瓶梅未藉東風力預掇枝頭幾點春」


** 元旦

「　妙手全彰臂未伸展開大地古今春老梅遇雪誰賓主嫩蕊逢霜孰主賓百寶光中顏不改千華臺上色更新掀翻宇宙須知巳笑傲閻浮過量人」


** 付監院朗真徒

「　一條拄杖撥微塵撥盡微塵獨朗真耀古輝今恒不絕喧天震地播家珍咄全機大用提新令濟北宗風賴子振」


** 付盛夫人(法名超祖)

「　祖道當興一輩雄女中豪傑顯威風圓通寶殿千年盛無礙堂前萬載隆」


** 贈超凡優婆夷

「　山僧最怕嘴盧都兄弟聯芳意不殊共氣連枝咸個體一條拄杖兩人扶」


** 精進堂滿七

「　一二三四五六七羅紋結角在今日箇中切莫自瞞盰那事如何得的實」


** 示朗月

「　朗月孤圓不住工光明爍破太虛空普天匝地超凡
聖耀古騰今越始終豁達威音個面目融通那畔主人公大千沙界毫端現百億須彌掌握中」


** 示普蓋沙彌

「　一點無明俱普蓋慈雲彌布不通風豁然覿體薰風至殿角微涼徹巳躬」


** 贈張仁甫居士

「　超宗越格不他同從此歸心善始終一切周全常道愛法中弘護賴吾翁」


** 與普擎禪德

「　一切多來是普擎云何覿面不舒呈頭頭物物澄澄露剎剎塵塵湛湛明句裏超宗弘祖道言前達本顯無生縱橫順逆皆方便手眼通身絕愛憎」


** 卓菴禪德呈偈荅之

「　攔腮一摑迥千秋直下能消萬劫愁這裏若然親薦得波翻浪湧出人頭」


** 示恒一師

「　牢關把住不通風內外中間絕始終信腳踏翻關捩子古今恒一老禪宗」


** 示融和

「　如來妙道本融和堪笑時人錯過多兩眼分明無別物請君薦取莫懡㦬」


** 徐君選居士

「　知君不被愛情纏寶劍橫拈直向前揮盡塵緣須自肯是名精進佛齊肩」


** 示洞然

「　學道先知忘我人我人不立道方親洞然突出娘生面物物頭頭是本真」


** 示普明

「　浩然不動契無生若入無生無不生蕩得胸中憎愛盡普明即是月孤明」


** 贈超覺

「　父母非親那個親半生為道究前因當陽點出其中意直下知歸脫體人」


** 示普信

「　一切同天俱普信十方共日要知因長年努力時時究每月精勤日日新禮拜殷勤求出世汗勞忍苦顯斯人功圓行滿離三界果熟香飄脫六塵佛界魔宮憑汝意人間天上自為珍」


** 為菴主出關語

「　渠年三十一回頭六六為僧作比丘懺法三時勤發露華嚴八部誦無休經書舒寫真圓妙秘密全彰輥芥投把住玄關忘去住放行鳥道沒蹤繇宗親一一俱超往伴侶雙雙樂自由地軸掀翻無上士天關撥轉顯高流三年行滿功無關千日重輝無不周一切諸檀通報荅十方信施悉皆酬人天入室開雙眼佛祖臨門展兩眸全始全終全意氣虎頭虎尾一齊收且道收放縱橫一句作麼生道聻問取關中主」



大方禪師禪燈語錄卷五終

大方禪師禪燈語錄卷六
嗣法門人超鳴編

* 佛事

送諸檀神位入不二堂示語師云刱立禪燈振祖風
騰今耀古不殊同生擒戴角三山虎活捉驪珠四海
龍一二承萱張吉甫四三敬老秀南翁諸檀竭力人
天祐眾善齊歸法道隆如是因緣如是果無邊勝福
享無窮千年常住無生滅萬載留名表始終世世知
因居佛地生生不昧主人公遂托神位云過去未來
現在各各還知自巳安身立命處麼山僧今日和盤
托出更有一問大眾且道如何是吉甫承萱敬泉秀
南諸公的面目汝若識得他的面目便識得自巳的
面目識得自巳的面目更識得三世諸佛歷代祖師
的面目總未識得山僧不免重下註腳乃安神位云
金剛不壞金剛德無漏堂中無漏功。

為項秀南居士封棺師云秀南翁秀南翁撒手懸崖
末後雄覿體不違諸佛道轉身抹過太虛空庭前親
友談如昨堂上兒孫淚血紅惟孝惟仁無盡意思恩
思德不雷同孝揚冉子稱千古名與張公萬世隆驀
豎拄杖云秀南居士到這裏還有羅籠不肯住呼喚
不回頭者麼咦勿用山僧重註腳相逢盡在不言中
以拄杖打圓相云封。

盡七請對靈垂示師云及第心空孝善前心空及第
為君宣全消億劫情緣盡掃蕩多生溺愛纏表正行
端登兩足行端表正佛齊肩上和下睦陰陽順令子
賢孫世代綿靜坐影堂恒自在看來真是火中蓮金
蓮一朵根深秀玉蕊枝頭五葉鮮七寶池中紅燦燦
八功德水碧漣漣波光淡蕩涵秋月花雨繽紛散滿
天踏著上頭關捩子率陀宮裏伴金仙有人未識君
前事今日山僧再舉圓復云昔日古唐頻布施當年
繡雪化慳貪披霜帶露勤精進冒雨衝風自肯甘密
密禪燈大護法綿綿大覺小伽藍時時極樂無生話
刻刻蓮邦國裏談勝境明師曾頂禮名山知識應時
參汗勞能忍曾無怠不惜危亡力荷擔大眾正恁麼
時且道秀南居士真機獨露迥脫塵緣又如何委悉
豎起拂子云一道靈光常不昧堂堂在處現瞿曇。

為瞿氏老安人臨終垂示師云智種靈苗同希增秀
果熟香飄我今受授阿耨菩提達無前後生死關頭
急須通透祗如獨脫一句作麼生道阿呵呵無男女
相箇中賢本地風光名不朽。

請對靈垂示師云惟君道念如天遠汝又誠心地久
長列聖若知冰雪冷諸賢聞聽攪枯腸以如意擊香
几一下云寂蓮寂蓮可聞麼又擊一下云還會麼攜
身換步出蘭房端坐無為在影堂彈指直超安樂國
剎那迥脫即西方咄山僧今日毫無贈般若聊將為
舉揚。

為繡雪堂頤陳大師燒香師云霜鋒雪刃氣磨礱兩
處開堂演濟宗繡雪堂前弘大教祗園會上播家風
金明列派分南北興善抽枝迥別同法至婁東經暑
夏道行吳地幾寒冬婆心特煞為人切願力弘深志
未窮報化佛頭談實相豈期縮手告緣終遂擊香几
一下云現前大眾還知我繡雪堂上法兄和尚絕後
光前波翻浪湧底樂處麼若有知得不妨師師授受
祖祖相傳作他兒孫源遠流長去也喝一喝云拈起
一枝無孔笛好風吹入九霄宮。

為繆仕賢居士臨終垂示師云八十年來一老叟真
誠朴實出人頭未生面目君須薦脫體風流得自由
遍界縱橫憑去住隨方瀟洒任優游塵塵渾入毘盧
性剎剎圓融最勝幽一切聖賢如電拂大千沙界海
中漚。

為齊葵林居士臨終垂示師云恕名齊姓別號葵林
透海穿山努力追尋撒手他方高著眼看來誰合我
胸襟老居士當著猛省更莫沉吟然雖如是且道末
後一句又作麼生咦一覺黃梁歸故里光前裕後孰
知心。

請對靈垂示師云堂中宴坐誰為主室內橫眠孰作
賓坐臥主賓原不二同觀一體現三身法身無相君
須薦法眼無瑕汝自珢肉身是假終歸假色相非真
卻像真真假齊齊齊不立堂堂獨露本來人齊老居
士識得本來面目成佛巳竟良久震威喝一喝云當
陽一喝三身具覿面全提兩足尊。

為張桂亭居士對靈垂示師云桂亭桂亭昭昭靈靈
師長不問撩起便行撒手懸崖與麼去千華臺上證
無生。

為顧爾招居士對靈垂示師云昔日深思顧爾招先
年一帶至瓶窯途中底事叨君力柳燭枝香特為燒
半偈頓超離五慾電光影裏八風飄。

請為嚴雲山居士對靈垂示師云老僧舉目視雲山
靜坐虛堂體自閒昔日曾為門弟子今朝信步一回
還故我雲山居士法名即是寂光就向於法名上指
引他一條直徑令他隨方自在到處逍遙寂光三昧
遍河沙凡聖含靈共我家一念不生全體現六根纔
動被雲遮驀豎拳云處士嚴公還見寂光麼復展手
云若向這裏承當得去名為頭頭上明物物上了山
僧恁麼告報汝等還識得雲山居士也無良久乃拍
香几云一擊忘所知更不假修持動容揚古路不墮
悄然機。

為寂中上座舉火師云婁江生兮婁東死死後生前
在巳躬立志出家明大事堯峰薙髮上天童清關橋
畔非遊戲太白峰頭問密翁十載殷勤山不出多年
共住眾禪宮孑身仍舊歸鄉隱脫體重新越始終六
十九年心未歇未生面目與君通攛火把云看取爐
頭真火色方知腳下綻芙蓉。

為悅修禪人舉火師云為法忘軀這比丘尋師訪友
不停留悄然一念迴光去脫體風流得自由正與麼
時還信得及麼若信得及四恩三有一齊酬祗如酬
恩一句又作麼生道擲火炬云髑髏乾盡娘生眼萬
頃滄波觸處周。

為張氏安人對靈垂示師云瑞雪飄空雲鶴聚繞玉
樹銀山洞明分曉看來湛爾常存正體真如特標即
此放曠隨緣現前受用不了當與麼時張老安人還
識本命元辰落處麼儻或未然山僧為汝覿面去也
遂舉手畫此◎相云匝地普天如幻覺白蓮華上任
逍遙(是日值大雪)。

* 行實

予生緣嘉興府桐鄉縣人父錢姓母沈氏一夕夢紅
日而誕於甲辰六月初七日已時幼性頑魯不肯句
讀至十四歲好習武業年十九每見殺傷之感遂有
出塵之志二十歲父母強配婚是年茹素往雲棲修
凈土長嘆六親拘牽不能如願二十九歲因閱壇經
纔得棄室投徑山明珠堂禮無異師披剃年三十閱
禪關策進疑情頓發但看轉動施為是個甚麼無有
入處遂往參天童密老和尚次日問云弟子不會修
行求和尚開示童云我也不會修行予便禮拜童驀
頭一踏當下便知落處只是滿口道不出朝夕請問
只是痛棒打出三十一歲得戒於老和尚作務三載
日增微疾告假出山是時萬如和尚為侍者命送闢
妄七書并崆峒判語乃接回徑山同羯磨師住靜將
有二期觀音殿請萬和尚為板首予隨進堂因病中
自嘆云人命無常在此呼吸之間就要討個分曉即
將一口氣不來向甚麼處去如是參究昏沉竟如山
堆一般總無入手處至第七日昏沉稍退第八日喫
早粥上單坐到晚間放又放不下提又提不起身心
如木石相似挨到第十三日經行次撞著露柱不覺
通身慶快正所謂虛空粉碎大地平沉境界那時便
會文殊菩薩偈云一念普觀無量劫無去無來亦無
住可惜不遇作家翁卻似死了不得活時內外奮發
盡道這個長老著魔了一日詣普賢庵見妙宗師宗
問人人說你著魔果有這等事麼予便掌云不可貴
耳賤目宗當時面赤予云老師還知麼宗便口裏亂
罵予云你著魔了一日到東坡池見雪嶠大師師便
起身予問云畢竟一歸何處大師舉箸云請餛飩予
云一飽忘百饑大師休去一日至真寂禪院因永覺
和尚設有三問一問威音王以前是何人受戒予云
胡張三黑李四二問戒光從口出非青黃赤白黑且
道果是何色予喝一喝云且道是何色三問破戒比
丘因甚不落地獄予云天不能蓋地不能載年三十
五到顯聖參爾密和尚禮拜起爾便問云那裏來予
云徑山來爾云老人在甚麼處予云適纔與和尚相
見了也爾云即今聻予云又要重說偈言爾云增錢
不如再看予一喝便出一日到雲門結制六如師落
堂問眾云萬法歸一一歸何處予便一喝六云好一
喝予云好在甚麼處六亦喝予云不是你家茶飯六
云是那家底聻予又一喝云高著眼六云莫不是天
童來底聻予云作賊人心虛六休去遂有結茅之意
因到太倉三載募緣並無塵境之礙至三十九歲仍
回明珠堂掩關作一偈云凌霄峰下明珠現腦後神
光常覿面耀古騰今遍界施巍巍獨坐金剛殿年四
十二出關到天目山禮高峰中峰二祖塔兼訪古淵
兄古云何不往金粟親近老人去年四十四欲到天
童掃塔適費和尚應請天童承古兄有書相招予往
武林遇和尚于艮山門外殊勝院相見次和尚便問
我手何似佛手予云那個男兒沒有尚云我腳何似
驢腳予云不妨步步踏著尚云上座生緣在甚麼處
予為手舞足蹈尚云且坐喫茶予遂到天童掃塔畢
過雪竇見石奇和尚留住客寮屢將頌古相呈亦蒙
珍賞再三委住大梅堅意不允復回太倉住靜年四
十七聞費和尚離超果至太倉經過予往接多蒙慈
誨隨到福嚴知客寮一日尚問梧桐葉落傳秋信一
語投機事若何予云金風體露尚云再下一語看予
便禮拜尚云墮也予便一咄尚云墮也墮也予連咄
兩咄便行次日尚復問大方再下一語看予云昨日
與和尚道過了尚云阿誰證明予云賴有和尚在拂
袖便出遂呈一偈金風體露正堂堂禮拜分明絕覆
藏昨日與師道過了今朝何必更商量尚閱畢問云
如何是你的全體予云無毛鷂子貼天飛次日尚又
如前問予云象王行處絕狐蹤尚云這個是古人的
予云即今請和尚道尚云待案山點頭即向汝道予
云案山點頭了尚云向汝道甚麼予云瞞別人即得
尚便起身將予推出門外予時不覺通身汗流大得
箇安樂處一日尚垂語云天上有星皆拱北人間無
水不朝東意旨如何予云到頭霜夜月任運落前溪
尚云未在更道予云何處不稱尊尚云少賣弄予云
要和尚曉得是年和尚有應徑山之請命予典知藏
越六年職後堂一日尚問予云乾峰道舉一不得舉
二放過一著落在第二意旨如何予云學人落二了
也尚云只道得一半予云這一半留與和尚道尚云
我替你不得予便喝次日侍和尚至御碑亭偶有一
僧提菌子過尚云喫了要喪身失命予云好個消息
尚云端的在甚麼處予一喝便行尚云死活也不知
一晚尚問獅子為甚麼被文殊騎予云顯大機明大
用尚云還在獅子分上文殊分上予震威一喝一日
進方丈值尚睡次因單前有一盆火尚便問做甚麼
予云來呈拈頌尚云火裏拈得一根毛出麼予便喝
尚云拈不出予云要識真金火裏看一日尚又垂問
云柏樹子幾時成佛待虛空落地虛空幾時落地待
柏樹子成佛意旨如何予云任從滄海變終不為師
通尚云又恁麼瞞頇去予連喝兩喝而出尚又問眉
毛額下生道一句看予撒手便行尚又以拄杖橫按
几上問大眾道一句看予作掀翻禪床勢即呈頌云
掀倒禪床大顯機翻身獅子露全威當陽一句超三
際萬仞峰頭撒手歸後和尚住維摩予因事繁告假
出山復至婁東掩關前後十年蒙老人屢次著人探
望更承大慈白嶠二兄相邀往福嚴予矢志甘繼龍
山亮座主之高流至辛未春承石丰兄過婁東訪予
時予往徑山完大士像不值到臨安橫板溪石丰兄
一見便云庉村老人特差小弟上徑山建壽塔欲兄
共董其事復同至吳江祖師殿石丰兄要予登舟予
不允石兄先往次日予始至石兄云老人要兄承當
大事予云自忖薄福石兄云不必太謙予勉強進見
老人遂掛入室牌大眾齊至老人便問馬祖一喝百
丈直得三日耳聾意旨如何予便喝老人云要道一
句聲未絕予云雷音動地乾坤震霹靂驚天宇宙轟
老人又問世尊拈花迦葉微笑意旨如何予云誰不
丈夫老人云未在更道予比時不假思索隨口頌二
首老人頷之復云你平日間可有拈頌麼予云昔在
徑山後堂寮曾有拈頌幾則老人云可呈我看予便
將舊稿送呈方丈老人看畢顧予云儘有過人處老
入即當眾付囑予時不敢受飄然竟上徑山至七月
終往建平因望石丰兄予至廣德八月中老人遣石
兄送源流拂子到雙徑西慶庵其晚予亦不允本山
諸尊宿輩諄諄相勸予始遙禮九拜復還婁江住靜
時因眾護法懇予開堂堅意懶出人前終日土面灰
頭不是匾擔便是鋤頭無喜無憂生平醜拙今日無
端特地剖露取笑諸方忘世行道汝等諸人切莫依
樣葫蘆伏惟珍重。

* 塔銘

清傳臨濟正宗三十二世禪燈菴大方海和尚
塔銘。
前奉　敕整飭關南兵巡道陜西按察司副使
婁江錢廣居譔

師諱行海號大方古檇李桐鄉人錢氏子母沈氏始
有瑞徵夢紅日而娠生於萬曆甲辰六月初七日巳
時幼性倔疆不喜章句年十四學騎射壯欲請纓閭
里皆憚之時當弱冠從父母命擇婚落落自處澹然
也比見鋒鏑殺傷之慘遂萌離塵之念非師乘顧而
來曷能發此見地是歲茹素入雲棲修凈土忽忽二
十九歲閱壇經憤激棄室決意出家禮徑山無異師
披剃參動轉施為是箇甚麼疑情隱躍無有入處往
參天童密老和尚見云弟子不會修行求慈悲開示
和尚云我也不會修行師禮拜和尚驀頭一踏當下
知歸只是道不出此是觸著師之鼻孔好一消息也
甲戌得戒於老和尚作務三載乃回徑山同羯磨師
住靜將有二期觀音殿請羯磨師為序首遂進堂師
因微痾自嘆云人命無常爭於呼吸就參一口氣不
來討箇分曉至第十三日經行磕著露柱不覺通身
慶快如琉璃瓦子脫落萬丈深岩之下恰是虛空粉
碎境界次詣顯聖寺叩爾密和尚問云那裏來師荅
徑山來徑山老人在甚麼處某甲適纔與和尚相見
了即今聻某又要重說偈言和尚云增錢不如再勘
師一喝便出時行腳到婁東便想結茅雖出入市廛
而道友皈心並無塵緣之礙聞費老和尚杖履經過
州中師見輒契隨到福嚴寺結冬休夏親近甚久揚
眉吐氣前後十年常如一日志尤超卓不肯遽受付
囑辛未春石丰禪侶來訪師云浮石老人約兄往承
當大事師云忖巳薄福尤恐負恩迨後同見老人懸
入室牌大眾雲集老人問馬祖一喝百丈三日耳聾
意旨如何師便喝老人云上座要道一句聲未絕師
云雷音動地乾坤震霹靂驚天宇宙轟又將平日拈
頌若干首呈送方丈老人印可意即付囑師知之飄
然它往暫憩廣德老人遣石丰禪師齎源流拂子於
雙徑西慶菴本山尊宿證明囑云付汝一柄拂了汝
參學心當效脅尊者利益無量人師隨望空作拜師
兩次掩關閱三年寒暑勿間而經論慱洽智光迥露
洵謂時至理彰不假思索已酉佛誕日本州護法吳
觀察魯岡錢憲副大可及四眾人等啟請師上堂說
法開豁人天眼目其為全提大用不異香象渡河截
斷眾流人人聽之咋舌自師積半生心力募造千手
眼菩薩檀像成就亟於庀材鳩工卜吉豎梁柱高插
碧漢不避風雪勞而稍恙庚戌二月初五日子時沐
浴更衣吉祥而逝夫師世壽六十有七臘三十有六
行化三十餘載所著拈頌法語偷次六卷吳太史梅
村製序尚待剞劂付授弟子有人其嗣法稱伶俐衲
唯超鳴而巳又優婆夷超祖超凡得師根本戒參萬
法歸一有省惜祖謝世余與師結方外交謬蒙獎藉
今超鳴超空二師紹和尚之志借檀波之施新殿巋
然豎起剎竿可垂不朽復謀建塔瘞師靈龕于禪燈
菴之西阡而請余銘之銘曰。

「　師乘來顧接臨濟宗驀然一踏三頓同功世出世法拄杖如龍方其有契密不通風掩關操履脫體玲瓏
詞忽倒峽思若迴渢西來的旨提唱婁東當陽法戰頭尾雙融蓋天匝地具眼稱雄近昭師德遠播祖功真常迥露以空合空觸手不犯弄棘栗蓬任運自在躡玅高峰四生普利權實我攻全賓全主無異無同英靈好手機緣恰逢建立法幢今古尊崇紅輪西墜痛師在衷一燈長燄振瞶撕聾語勒玟石光徹穹窿」




大方禪師禪燈語錄卷六終