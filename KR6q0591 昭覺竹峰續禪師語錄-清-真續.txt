#+TITLE: 昭覺竹峰續禪師語錄-清-真續
#+DATE: 2016-06-11 12:30:34
#+SOURCE: github.com/kanripo/KR6q0591 master d15bea26                

** 昭覺竹峰續禪師語錄序

余少壯時喜偕二三及門讀書山寺聆晨鐘暮鼓以
為夙興夜寐砥礪讀書者之一助每講說經史窮極
搜討散懷閒步愛揖宗老禪伯談證西來意旨輒亹
亹忘倦於是儒釋交融機鋒湊泊樂把余臂入林者
數公如放雲之嘯堂楓溪之省庵二老皆前輩也余
縛舉子業久麗塵網頓遠超悟今出宰成華陳陳劫
劫惟徵逐風塵歸途極目當天霽時片刻與西山太
古雪冷然相對而巳昭覺古林間從旗亭送客鞭絲
東指以為此中大有人在則續公是也予之見續公
者數多以事不及參竹篦而續公視余亦以俗吏故
茶瓜外兩無訓答雲行水流余二人之謂歟今秋閏
適家道州刺史淑公來蜀訪勝尋幽得遇續公坐古
桂下正當樨香撲鼻無隱之旨親相證矣遂出禪藻
若干卷索序於道州而道州轉以屬余夫道州與續
公相證於古桂下者云何云何而乃以屬余余非門
外漢耶門外人說門內事不獨續公笑余道州應先
笑余矣雖然續公語錄具在余於簿書之暇挑燈一
讀依然如少壯時在山寺中與禪伯宗老相談證亹
亹忘倦而巳正不必援儒入釋強附知音也漫為序。

時
康熙四十九年庚寅歲閏七月

檇李周輔奏稿


















** 序

夫執語言文字以為道非也離語言文字以為道亦
非也昔達摩東來直接上根心不傳而傳法無說而
說迄今支分派衍祖祖相承燈燈相續其間珠聯壁
合廣布流通總以利益後人開悟知見為大法光明
地豈曰小補之哉竹峰續禪師者世本松人其母誕
時得夢兆即許出家後因誦法華經有疑遂辭親至
會城參昭覺本師老和尚不數年盡得其源流會余
奉命駐節松鎮久聞其名而未之見也歲庚辰以戎
政之暇覽勝雪山池名七實洞顯黃龍霧靄雲橫堆
璚疊翠信古聖修真養道之所惜乎歲久基廢因合
諸同志闢荊除莽建立花宮爰請和尚為雪山主席
居未閱歲因本師年老速師歸主持昭覺院事歷年
來其語錄并機緣頌古書問雜著班班具在嗣法門
人實悟等敬請刊布以垂後學問序於余余夙慕宗
乘用廣法音樂香山之雅會邀慧遠以同遊故言是
道即連篇累牘不以為多言而非道雖一字猶贅也
嗟乎如續公者真可謂片言心印川月皆圓觸處靈
通隨機發現揚宗風於廢苑開覺路於鶴林無愛無
憂顯無生之妙諦一瓶一缽折般若之根源與壁觀
默示者有同乎否耶曰是則同。

康熙歲在上章攝提格春三月日鏡湖周文英拜手
謹序


















** 序

余方齠齡頗喜談象教而樂遨遊凡所過名山大川
叢林古剎即流連不合樂以忘歸於庚寅歲緣銅街
之碌碌聞玉壘峨山形勝甲於天下由燕臺來蜀省
家成都公於錦官署即楊子雲故居也常與二三友
朋刻燭分題歷覽諸勝登少陵之草堂乃旋而之北
訪昭覺寺謁竹峰續禪師見夫方丈崇宏金容焜燿
復稚香滿院清芬襲裾境甚幽也評泉試茗談論亹
亹不倦情甚洽也斯時也予蓋樂以忘歸矣且出所
著語錄若干卷屬余序而請家成都公亦弁其首焉
反覆讀之意固軒爽語更俊快奚僅參透三昧得上
乘法重見曹溪宗旨駕慧遠諸公發明西來大意巳
哉且儒家流也異日者闡揚大乘為西蜀之宗主者
其在竹峰乎東坡云時文凋獘僧雄強但鳴風雅非
鼓譽今於竹峰見之蓋不啻受一番棒喝矣噫嘻余
宦海驅馳二十餘年風塵鞅掌筆墨久荒未卜何日
芒鞋竹杖相與晨夕聯床親聆奧旨以醒迷途而登
彼岸也興言及此依依不忍舍昔人所嘆相見時難
別亦難良有以夫余歸記於子雲亭乃問竹峰請即
以此為序可乎竹峰頷而笑曰可。

時
康熙四十九年桂月　　　　　　　　榖旦

吳江周飛熊稿


















** 序

西蜀形勝頗異他州玉壘之高岷江之湥其間多產
異人名山峻閣在在皆有而蓉城為最錦官僧院又
以昭覺為最地近省會路通南北高僧名衲往往住
錫於斯開建以來代有禪師本朝之初先有破山禪
師繼之以丈禪師又繼之以冤禪師源流有自宗風
益彰誠難乎為繼今則繼之以竹峰禪師蓋能集三
師之大成者也師本松山巨族生而穎異幼入空門
矢志禪關頓悟宗旨苦行五十餘年專以清靜為心
慈悲為教益州士庶咸受指迷即省會文武官長莫
不崇禮竹師師每以清靜可為政慈悲足愛人為諸
宰官言之宰官因其言而清靜則蜀地獲寧因其言
而慈悲則蜀人被澤師在昭覺非徒寂滅自治實大
有益蜀人師之功德在世道行在躬惟見性明心開
示後學若夫語言文字其緒餘也非師之所尚也而
受法弟子欲因文章之可聞求性道之不可聞乃集
師生平語錄為若干卷將以繼昭覺三禪師之傳焉
弟子彌佑洪演彌願等受法甚久信道甚篤奉師語
錄不遠萬里送入浙嘉華藏用垂永久念可謂誠功
可謂苦良由師之善誨誘入人湥切故眾弟子佩服
忘勞也由此永住昭覺修已化人其闡揚禪教寧有
既哉不揣荒謬敬為之序。

臨印法弟王前驅頓首拜譔


















* 昭覺竹峰續禪師語錄目次

  
  * 卷第一
  
  * 住成都府威鳳山昭覺禪院語錄
  * 卷第二
  
  * 住成都府威鳳山昭覺禪院語錄
  * 卷第三
  
  * 住松潘西岷山敕賜妙覺崇善禪寺語錄
  * 住松潘西龍山敕賜大悲禪院語錄
  * 開創松潘西崇山無量禪院語錄
  * 開創雪寶頂雪山禪院語錄
  * 成都府彭縣鳳凰山下院敕賜法藏禪院掃智中一天國師祖塔語錄
  * 昭覺首座寮秉拂
  * 小參
  * 佛事
  * 卷第四
  
  * 頌古
  * 示偈
  * 法語
  * 卷第五
  
  * 行繇
  * 機緣
  * 分燈
  * 卷第六
  
  * 詩偈
  * 書問
  * 雜著











昭覺竹峰續禪師語錄目次終

請主古松雪山寺期主周文傑張偉奇楊繼震吳輄
李承恩俞廷亮張良佐韓鎮余世瑞楊永泰率闔鎮
紳衿士庶等公啟伏以面壁芳懷咸向名山湥選勝
傳燈佳譜悉由淨土紹徽音欣前哲之幽蹤叨承鼎
建念開堂而說法尚藉住支恭惟大和尚識精三昧
鑒徹六通昭覺紹衣允擅西來法器真如默諦展稱
無量禪宗貴慧日以重光尚思普照廣慈航之攸濟
寧靳傳心聚石為徒憶昔冥頑能點首弄拳示教於
今頓悟豈無人要在藏修還從往蹟繄我松州勝地
實惟雪嶺奇峰考棲跡於先賢文昌多賓緣遊經於
浩劫殿宇汙萊藉檀越之發心更新日月念叢林之
衍秘重賴師資用廣咨諏莫如和尚敬修菲幣肅迓
安車伏願飛錫遙臨偈演蓮花光法諦浮杯速渡薪
傳梅子大宗風非徒梵剎增輝庶幾前徽靡替謹啟。


























昭覺竹峰續禪師語錄卷第一
嗣法門人(實悟　德繼)編

壬午年二月初四日於松潘西崇山無量寺受本師
手劄及本省當道文武諸大護法概同門昆眾兩序
諸山紳衿檀信等公啟請主昭覺(辭眾)上堂詣法座
云親承師召難巳措辭昭覺門庭豈容擬議是則是
也要兩得相稱拈啟云者個是老人親書不是畫餅
四字命正義洪演常印常仁彌佑法洪等不遠千里
而來專請續頭陀上祖庭主持法席的一道公劵不
妨對眾拈出宣畢便陞問答不錄乃云東風拂柳杲
日騰輝玉壘山頭剛剛伸出摩霄手白蓮池畔聲聲
識的地頭人不惟本願應老人命真續於此卓席四
十餘年幾經辛辣方成法社意欲桑榆故里絕志林
泉誓不與人敲枷打鎖唐突大方蓋謂老人年登耄
齡難巳應酬湥念化門撐柱乏人只得揚下鈯斧子
掀翻折腳鐺不敢違命荷擔佛祖大任古德云去即
是住住即是去去住自由人天乞命顧眾云我本無
心有所希求今此寶藏自然而至喝一喝。

住昭覺入院。

三門云乾坤作殿日月為門八字打開亦任縱橫王
令甚嚴投明須進續頭陀到此出入無禁。

彌勒睹史陀天別後昭覺寺裏重逢明州市上幾多
年一物渾無布袋中。

天王物我同仁赤膽忠心輔弼叢林內外肅靜起惡
心者遠百由旬四方常擁護令一切安穩。

韋馱同氣相酬同聲相應雲從龍風從虎聖人作而
萬物睹。

佛殿老瞿曇威雄凜冽續上座歷戰沙場二尊宿誅
茅僻土奠立封疆不惟光前裕後亦要判驗諸方。

伽藍律令森嚴主賓互換君臣道合至化幽顯賞罰
分明興祖域安邦定國弘灶鑑。

祖師應機接物以法利生魔宮虎穴劍樹刀林吞從
今結個忘年友起坐逢迎不讓伊。

詣座云寶華王座獨露當陽到即便登有何回互卓
拄杖一喝便登拈香云此瓣香德配天地道貫古今
篆則光吞宇宙薰則瑞靄乾坤爇向寶爐祝延今上
皇帝聖躬萬歲萬歲萬萬歲伏願帝德巍巍四海祝無
疆之壽皇風蕩蕩八方歌大有之年再祝儲君王子
輔相大臣滿朝文武闔國公卿永作擎天玉柱常為
架海金梁九流共沐百藝咸霑此瓣香柄寰中之化
育權閫外之樞機恭惟本省文武諸大護法推願擁
山河於百代衛社稷於千秋柱石宗門金湯法化此
瓣香凌霜傲雪四十餘年今日囊藏不住只得和盤
托出此是第一回拈向爐中供養本堂
御書樓傳臨濟正宗第三十三世上佛下冤本師老和
尚惟冀壽算彌堅轉不生不滅法輪德嶽崇高現無
去無來法身歛衣就座上首拍椎竟師以手作托盤
勢云和盤托出大家看智鑑光寒不夜天殊勝殿前
雄一步一生竟不受人瞞眾中有不受人瞞者試出
相見乃云錦江波煖喚回天地公心雪嶺風清吐出
乾坤正氣孤峰頂上龍吟虎嘯選佛堂中鳳唱鸞吟
應老人命不顧危亡於斯開單展缽建立天童宗旨
闡揚昭覺門庭所以法不孤起仗境方生道不虛行
遇緣即應法隨法行法幢隨處建立要且無事道人
何妨單瓢隻杖若欲超宗越格直趨萬仞峰頭權衡
佛祖號令人天不惟光揚祖席亦且不振家聲新長
老到來還有為人處也無卓拄杖云孤明一鑑皆驚
駭真勝全歸掌握中。

據室應機接物以法利生佛祖規鑑互相傳持灰頭
垢面開人天正路逢場作戲轉根本法輪白棒麤拳
立叫泥人作佛紅爐烈焰郎使鐵面寒心天上人間
何妨垂手魔宮虎穴亦任橫身金獅子踢倒銀墻直
上梵天玉象王撞穿鐵壁喚也不回十方龍象兵隨
將轉滿堂雲水令逐符行續上座據此把斷要關不
通凡聖拈拄杖云放下缽盂不安把柄。

上堂問答畢乃云呵佛罵祖毒蛇頭上揩癢說性談
心饑鷹爪下奪食昭覺無事討事向虛空掘洞活埋
萬里雲煙滿堂雲水薦取碗底箸頭掃卻支解根蒂
那管他東家牛滲卵西家馬出鵝羊擇乾處尿驢揀
濕處屙咦是橋頭西石土地口口聲聲羅羅哩阿呵
呵也大奇路逢劍客須呈劍不是詩人不現詩咄咄
咄。

中元上堂秋潭月影靜夜鐘聲一段光明靈靈不昧
到這裏步步踏著三賢膽顫十地魂驚呼喚不回牢
籠不住如壯士屈臂不借他力方許少分相應脫或
依稀便是落空亡外道魂不散的死人塞耳偷鈴以
徒自欺果爾眼裏有筋皮下有血不妨相視不得
門傍戶聚頭妄誕趁慣時光以當了事禪和者哉
瞞碗底筋頭與諸人公驗分明在縱饒千聖出頭來
終沒交涉必盡鏟除動靜絕跡潛蹤一句作麼生聻
真金不怕轟天火爐燄豈藏蚊蚋身。

上堂老瞿曇拋磚引玉迦葉婆承虛接嚮正法眼藏
委在今時般若真燈輝鑒斯日所以金鳳不群具五
色髓現大人境具大根器直下承當無向無背全身
獨露絕聞絕跡於一切處不為一切所拘如斯韜略
則百千法門無量妙義一彈指頃轉大法輪建化法
中斯為可矣若論衲僧分上只向懸巖撒手劍刃橫
身娑婆擲向他方妙喜拈來此土不假思惟悉皆具
足且道承誰恩力得恁麼奇特良久云青山況是吾
家物不用尋家別問津。

結制通省會眾姓營齋請上堂詣法堂指座云佛祖
門庭人天標榜最初一步踏著直向千峰頂上且道
是甚麼人行履處卓拄杖云高著眼遂陞拈香云此
瓣香光輝海嶽瑞兆權衡威音那畔拾來人天眾前
捧出爇向爐中祝延今上
皇帝聖躬萬歲萬歲萬萬歲伏願帝德崇隆聖躬彌固
再祝儲君王子睿算千秋輔佐群臣高增祿位此瓣
香貴則娑婆價滿賤則掌內無文爇向爐中奉為本
省文武諸大護法十方檀越現前眾等同承般若之
正因共證金剛之種智此瓣香不產陸地豈屬陰陽
篆則玲瓏八面結則八面玲瓏此是第二回拈出供
養本堂
御書樓傳臨濟正宗第三十三世上佛下冤老和尚用
酬法乳之恩歛衣敷座維那拍椎竟問正令既輝洞
口釣竿垂下灘頭赤尾金鱗如何得取師云一釣便
上進云垂絲千尺意在深潭鐵額銅睛如何抵對師
震威一喝進云和尚陞座眾姓設齋施者受者功歸
何處師云謝供養進云恁麼則禹門三汲浪平地一
聲雷師云也是無端特地問明心見性如何不得禪
定智慧師云因為汝有禪定智慧在問八百獅子吼
秦川地搖六震因何終南山不點頭師云不是故鄉
人不親乃云玄機獨唱千聖難窺截斷眾流萬聖莫
測舉起天回地轉放下草偃風行山頭鼓浪弘開選
佛期場井底揚塵高建煆凡爐韝掀翻海嶽平匡佛
祖大機絕透玄微揭示人天正眼真元湛淨足跟下
嚴霜凜凜智鑑精明眉毛上杲日騰騰以一統眾穿
窠穴於毫端補短截長握秤尺於掌內前後際斷始
終不畹到這裏人天膽落佛祖心寒不妨虎口橫身
亦恁懸巖撒手且道坐斷當陽虛空失色一句作麼
生聻喝一喝云意氣不從天地得英雄豈待四時推。

上堂氣判元初始終不離於當念象分造化自他不
隔於毫端無邊剎海全現一毛頭上涉世古今總歸
寶王剎裏當軒坐斷還他水泄不通八字打開亦任
揚塵簸土掀翻大海摟碎虛空處處本慈氏樓閣堂
堂具善財莊嚴挨到這裏沒當也須借路傍通縱饒
臨風快便未免拂跡成痕橫按拄杖顧眾云劍為不
平離寶匣藥因救病出金瓶。

上堂宗乘一舉宇宙生輝正令當行乾坤失色全放
全收枯木中龍吟半開半合懸巖上虎嘯應用捲舒
隨機赴感到這裏何妨橫肩拄杖豎挂囊瓢端坐齋
堂普同供𠐒且道施者受者如何得相應去顧眾云
一念純真非分外散心雜話實難消。

元旦上堂盡大地是國王水土無一物不受王恩盡
十方是諸佛道場無一日不為佛事莫有知恩報恩
者麼顧眾云是我臬臺劉公大護法仰瞻高厚追念
昇沉虔捐清俸憲駕親臨雲集合堂僧眾登臨大雄
紺殿諷誦七軸靈文頂禮千佛寶懺以斯善利酬不
酬之德報不報之恩光輝祖席滋培慧命所以皇天
無二道聖人無二心如天普蓋似地普擎別是一種
三昧王化佛化兼行現大人相轉悲運心調元自化
恩育陽春遂爇檀片云願祝仁風歌八表佇布帝眷
錫三多。

上堂玄機展演只貴知音正法舒彰單明向上正
玉轉珠回機先活潑人人鼻直口橫個個騎聲蓋
擺脫身心絕無回互何須雲興百問徒勞瓶瀉千言
處處振濟比家風頭頭現本來面目喜樂清平歌宣
盛化頓空三際橫遍十方一念不生前後際斷正恁
麼時還有啇量處麼顧眾云當臺一鑑明如日萬古
晴空絕是非。

解制上堂判驗往來一條白棒大用頻施玄機獨唱
不落窠臼全提向上八面玲瓏了無遮障豎光明
轉正法藏頓令人天不落埋藏遍界無影觸處全真
鑪鎚高建拔楔抽釘不容擬議當下分明拂一拂云
逢人且說三分話未可全拋一片心。

四月八上堂問大覺世尊初生放光動地昭覺如來
降誕是何祥瑞師云兩彩一賽進云古佛今佛同也
別也師云瞿曇不先山僧不後進云惟佛與佛乃能
知之即今降誕同臨以何法利人天師云諦聽諦聽
進云說法不離多行海談經湥處雨花飛師云更聽
言語轉周遮乃云黃面老瞿曇遠孫續飯袋一口慣
兩舌盜盡十法界苦海泛慈航娑婆削滯礙同途不
同轍兩彩卻一賽時節不相饒生成個樣賊風行草
偃兮拿雲喝月虎穴魔宮生擒活捉年年惡水潑頭
顱歷歷神珠遭點額昭覺今欲雪冤讎不道吾儕齊
捉敗雖然如是瞿曇有甚長處丕讚如斯遂爇香云
莫怪渠儂多意氣旃檀紫柏一般馨。

川北鎮劉護法誕辰請上堂昭覺中興法戰場知音
今日共敷揚全身高佩毘盧印烜赫人天令必彰作
麼生是毘盧印以手作印勢云三世諸佛於此印中
轉大法輪當今聖主於此印中日應萬機輔佐臣僚
於此印中為國為民我劉公大護法於此印中天保
九如永作皇家柱石帝眷三多常為釋氏金湯山僧
於此印中登寶王座說法利生現前大眾於此印中
腳跟點地得大自在一切寒林有情無情於此印中
各證無生法忍雖然如是且道結角羅紋一句作麼
生道遂爇香云願將補袞調羹手大家扶起破沙盆
本師誕日上堂法雨清風滿院涼桂花叢裏吐秋香
一輪寶月當空照大地山河盡放光拈拂子打圓相
云無量壽佛現也大眾還見麼若見不勞真續敲鐘
擂鼓說法陞堂脫或未然山僧與大眾略露些子遂
爇香云赤手擎拳住祖庭灰頭上面振家聲寶華堂
上舒鵬翼選佛堂前躍錦鱗不惜莖眉光法化弘將
大冶鍊真金今辰申慶吾師壽特敬慇懃表勝因。

結制上堂問爐鞴宏開宗風大振十二類眾生到來
如何煆鍊師云擊碎頂門進云古德人天送供和尚
通省辦齋意旨如何師云一字兩頭垂進云古人與
和尚是一是二師云八兩原來是半觔進云古今句
子如何親切師云惟佛與佛乃能知之進云仙樂迎
上寶華座九重光裏現童真師云閒言語乃云獨露
當陽傅佛祖心印正令全提開人天正眼伶俐漢一
撥千轉孟八郎白雲萬里所以我宗道惟佛與佛乃
能知之秪貴當陽削盡根塵掃除業識亦恁橫眠豎
臥去住自由法法全彰頭頭慶快有時把住一塵不
染有時放行萬彙咸霑到此虛空失色日月潛光井
底星飛須彌浪滾三世諸佛傍入無門天下衲僧截
舌有分且道利害在甚麼處橫按拄杖云王令巳行
天下遍將軍塞外絕煙塵。

冬至上堂碧天雲散盡清霜徹骨寒祖師西來意笑
殺石欄干咄若向這裏許秪貴承當何以故昭昭靈
靈耳見眼聞捲舒自由亙古亙今縱饒薦得未肯自
親且道自親個甚麼喝云龍從火裏出虎向水邊生。

元旦上堂冰消雪解露出乾坤正氣花發鶯啼喚回
天地公心萬象森羅咸霑化育山河大地共沐恩榮
人人頌堯天舜日個個樂義化軒仁春色平鋪各秉
威靈一天佳氣齊承恩力九有四生悉具金剛正眼
八難三途共證無生法忍若向這裏會得水流風動
盡談般若鳥喚猿啼歌唱陽春雖然如是且道林下
作麼生話會良久云歲歲梅花和雪綻年年楊
柳帶春垂。

解制上堂把斷要津不通凡聖放開一線還許啇量
且道啇量甚麼良久云大眾還會麼若會不勞山僧
搖唇鼓舌簸土揚塵人人分上不欠一毫有甚啇量
脫或未然山僧拄杖子與大眾略露些子遂拈柱杖
卓一卓喝一喝云綠楊坡下寒泉美從今不臥萬年
欄。

浴佛上堂拈拂子拂一拂云從上佛祖以此教化人
天天下長老以此建立法幢昭覺遠孫以此拋磚引
玉現前大眾以此就水和泥合國人民憑此一著報
恩巳畢脫或未然番成兩橛今辰是我黃面老瞿曇
遠孫真續母難之期又兼通省會眾善特特來山供
佛飯僧敦請山僧舉揚般若說一口兩舌之佛法斬
兩彩一賽之葛藤雖然如是舉一不得舉二若向老
瞿曇分上久以打失鼻孔即此一著賣弄精神含血
噴天自污其面禍至於今回互無門若向山僧分上
住在今世門頭荷擔佛祖大任堪報不報之恩以酬
罔酬之德拂一拂云者個與佛同生定不與佛同著
全仗此公相扶中興圓悟法窟是則也是檢點將來
巳是鄰家有火仰借餘光昭覺則不然向矢上加尖
與諸人頌出黃面瞿曇老不羞干進真續禍臨頭鄰
家有火光前後矢上加尖覺未酬。

端節上堂光吞萬象擲大千於方外貴踰娑婆納須
彌於孔中人人具頂門正眼個個握掌上玄機真靈
混合何用窮微品彙咸滋本乎自性千江一月物物
全彰大用萬里無雲塵塵現寶王剎到者裏亦任燈
籠起舞露柱生歡正法眼用廣流傳滹沱道全仗匡
扶八字打開洞明直入且道應時及節一句作麼生
聻蒲劍一揮百草裂山妖鼠怪盡潛蹤。

真玉宋居士建盂藍會請上堂據寶華座杲日當陽
劍挂眉間虛空失色默豎拂子云拈起一塵不立放
下萬有全彰攪長河為酥酪變大地作黃金踏穿峨
眉月坐斷三峽水倒騎陜府鐵牛歷遍支那國土偕
目犍連尊者結物外之友與現前大眾共打葛藤一
剎那頃作大佛事轉大法輪且道是神通妙用是法
爾如然於斯薦得上至非非想處下及空輪水際越
十二類生曠劫以前有情無情一時成佛去也脫或
躊躇山僧麈尾略露些子拂一拂云真玉來山結勝
緣人人各獲兜羅綿金牛莫當汾陽飯喫著通身徹
骨寒。

發化主上堂祖席中興億萬春知音竭力喜重增頹
綱再振光先哲擔荷須憑過量人時丁末運像季澆
漓撐住化門不落委墜是甚麼人階級召眾云雪後
始知松柏操世平方見丈夫心。

真玉宋居士建盂藍會請上堂驢鳴犬吠祖意西來
見色聞聲了明自性諸人分上還有絕測也未檢點
得出聲色堆頭親見本來面目亦任顛拈倒弄豎臥
橫眠與三世諸佛把手共肩歷代祖師同個鼻孔現
百千三昧轉大法輪不妨奇特大眾未然山僧拄杖
自倒自起去也雨弄蟾蜍口打蕉不妨疑著決中交
蝦蟆鼻孔長三丈嘯月吟風徹九霄。
昭覺竹峰續禪師語錄卷第一終

昭覺竹峰續禪師語錄卷第二
嗣法門人(正義　彌佑)編

結制上堂搖唇鼓舌拔龜毛於鐵牛背上敲空遺響
截兔角於石女腮邊擊石火閃電光毘盧頂上拋三
放四騎佛殿出三門糞草堆頭摘葉尋枝坐斷當陽
權衡聖化週天地之爐韝廓示真如旋日月之鉗鎚
智鑑高恢斬荊削棘鑄聖鎔凡使盡大地有情息無
諍三昧接最上乘根器續佛祖經綸全身擔荷豈容
朕跡向這裏薦得參學事畢脫或躊躇休將鶴唳誤
作鶯啼山僧則不然向第二義門與諸人打葛藤去
也週旋天地烈通紅日月星辰掌握中兔角杖鞭山
海竭龜毛純繫樹頭風。

冬至上堂問春生夏長秋收冬藏四時遷變且道西
來大意還有遷變也無師云任從滄海變終不與君
通進云上無佛道可成下無眾生可度且道本來面
目向甚麼處安身立命師驀頭一棒僧擬議師連棒
打退乃云威鳳山前解打鼓白蓮池畔唱巴歌吾儕
久向龍門餌直釣鯨鱗入帝都以拄杖作釣勢云有
麼有麼若有不妨對眾驗過始得若也未然山僧拄
杖子與諸人道破遂召眾云直下點開天地眼頂門
躍出驪龍珠。

上堂問佛身充滿於法界誰解說法師云駟馬橋頭
石土地進云普現一切群生前誰能具眼師云石子
嶺前寶塔子進云口難開處隨拈起無量人天盡見
巳師云鷂過新羅問口不開舌不動本參在甚麼處
師云還聽堰溪水聲麼進云拘住不散師云聞麼進
云用時不亂師云向這裏入問佛在靈山說法十大
弟子各歸一所修行意旨如何師云家富小兒嬌進
云不是心不是物不是佛是個甚麼師云項下鬍鬚
八尺長乃云眉間寶劍袖裏金鎚佛眼覷不見鬼神
莫思惟八字打開人天不識一毛頭上現寶王剎香
水海中魚龍出聽到者裏吞吐得者迥出聖凡陷虎
之機一時驗過縵天網子信手羅籠且道還有超宗
越格不受羅籠者麼若有不妨試出酬唱脫或未然
山僧牽枝引蔓去也拈拂子云春風暖春水清風和
日暖暢幽情擲下拂子。

上堂問如何是平常無生句師直上覷進云如何是
玄妙無生句師直下觀進云如何是體妙無盡句師
震拄杖一喝問靈源滴水非今古萬法融通理自彰
夜半長空飛鐵鷂分明一點露真常這個消息還許
學人啇量也未師云搞空作響梅花點幾知音乃云
搞空作響梅花幾點知音正令纔行始見一陽萌動
錦江波暖換回天地公心潭月澄清照見本來面目
朔風凜凜葉落林凋見遠山凍雲靄靄露結清霜徹
骨寒無位真人倒騎佛殿佛性狗子坐斷三門缽盂
峰望空啟告拄杖子忍俊不禁點破當頭一窮且道
如何是當頭一竅卓拄杖云推開玉戶天關轉撥動
機輪地軸搖。

結制上堂登寶華王座施格外全機握吹毛劍萬里
伏屍耀開頂𩕳正眼悉令天人絕跡千差一照萬化
皆如爐韝高鎔鉗鎚節鉞鍜大地眾生奮鐵牛之壯
志鍊天下衲僧悟自性之心王頭頭合轍法法舒彰
人人剖佛祖心肝個個露元初消息只教句裏藏鋒
機先活路擘鋤煩惱淨鏟無明剿絕人我掃除翳蔽
直下承當虛空血滴昭覺與麼告報還知落處也未
顧眾云今日吾徒有堂不昧自心添煤添炭營齋表
嚫敦請山僧上堂普同供養且道兩得相應一句作
麼生聻踏著即禍生飲水須防噎。

元旦上堂乾坤作殿日月為門虛空布鼓須彌為槌
拈椎豎拂韜略古今運三陽為符印萬象惟新轉六
合作兵將斬新條今具如是妙用展如是經綸賓主
歷然照用橫施兵隨印轉將逐符行萬里煙霞皎潔
十方世界肅清一據獅王天魔絕跡大眾是甚麼人
境界佛子住此地則是佛受用常在於其中經行及
坐臥且承誰恩力向毘盧頂上簸土揚塵塗污千聖
鼻孔眾中還有其相把背者麼不妨薦舉脫或未然
山僧頌出斬新條令布雷門一箭當陽萬國寧倒挂
藍衫光宇宙山河大地盡回春。

浴佛上堂寶磬鏗鏘舉人天會聚時須彌香一炷日
月燭二枝以此現前物供養釋迦文惟願光不夜年
年亦如斯老瞿曇懵懂不少禍及今時遠孫真續則
不然塵說剎說亦無間歇總出不得者個圈圓諸人
還信得及麼顧眾云昨夜明星燦紫宸祖孫特特共
生辰藍田種玉須真種大地兒孫照樣行。

錦城太平寺監院海金率血盆會眾善請上堂入纏
垂示斬無明拄杖隨身任縱橫祖佛來時三十棒虛
空敲得血淋淋償佛祖債玄機密運結眾生緣大展
綸音逢場作戲鏗鏘人天號令對境忘情揭示衲僧
巴鼻現大人相山河大地轉正法輪示法王身明暗
色空合談般若淵溟在處攪長河為酥酪海島逍遙
變大地作黃金不遊地獄悉露本地風光不住人天
了證無生法忍人人現本來面目個個悟拈花的旨
佛日光輝振頹風於末運法眼精明懸赤幟於當陽
覺天空湛莫藏身處沒蹤跡心月孤圓沒蹤跡處莫
藏身所以無味之談塞斷人口且道是甚麼人履薦
靠拄杖云今日是我錦官闔會眾善詣太平寺啟建
血盆勝會供佛飯僧虔請山僧登寶王座演伽陵音
默豎柱杖召眾云大目犍連尊者同十二類眾生在
山僧拄杖頭上安營札寨放大光明一時成佛去也
大眾還見麼若見四生九有承恩力八難三途脫苦
坵脫或未然借山僧拄杖子鼻孔出氣去也復舉東
印土國王請般若多羅齋次乃謂曰諸僧皆轉經惟
師為甚不轉經祖曰出息不涉眾緣入息不居陰界
常轉如是經百千萬億卷豈止一卷兩卷師云般若
多羅尊者秪是個䁆黑豆老漢有甚了期有人問昭
覺諸僧皆轉經長老因甚不轉經只對他道默而識
之且道與古人相去多少還有優劣也未顧眾云獨
自舉頭天外看思量誰是個般人。

中元上堂掀翻海嶽娑婆擲向他方撥轉乾坤須彌
悉歸芥孔天回地轉草偃風行歷歷明明絕無回互
赤灑灑直下承當頭頭上顯物物上明拈一莖草現
丈六身吹一布毛傳正法眼藏縱使千聖出頭來不
敢正眼覷著所以道我宗無語句實無一法與人當
下知歸入林不動草入水不動波三世諸佛同一鼻
孔歷代祖師把手並行文殊普賢猶是他奴鶖子目
連截舌有分到恁麼時節萬象不能藏覆千聖無以
擬論一據獅王伏屍萬里大眾還見昭覺落處麼向
者裏薦得種田博飯運水搬柴一生受用不盡脫或
依稀不妨與諸人下個注腳遂拈拄杖云見麼卓云
聞麼於見聞處真見真聞是我真玉居士數十年於
昭覺一段光明人天眾前不妨奇特脫或未然山僧
頌出恩大難酬恩大難一毫頭上露倪端靈山有約
堪承受千古佳聲億萬年。

邛州金缽寺門人彌佑彌願等請說戒上堂祖風遠
邁佛道難遭正令全提群魔膽裂巍巍乎八方大有
蕩蕩乎四海無疆樵歌牧語句句吐佛祖心髓白棒
麤拳卓卓開人天正路孤明不昧湛寂非遙所以凡
聖同源古今不易無物不為妙用無法不是真乘光
揚佛日耀古騰今智鑑無痕道處拈鎚豎拂靈明迥
徹亦任法爾如然不心不佛赤條條而千峰獨露旛
動風動明歷歷而萬水不沉鼻祖西來惟傳一心之
法梁王不識更有斷背之能頭頭上露法法上彰一
處明百處千處光輝一言通千言萬言透脫到此腳
跟點地廓步大方智眼圓明照耀天地騎聲蓋色直
下了明真性超佛越祖露出本地風光不受寒暑豈
屬變遷到者裏山花野鳥盡談般若村歌社舞共話
無生處處闡毘盧戒藏在在示梵網準繩雖然如是
也是徐六擔板山僧則不然向無位真人道還有話
會也無顧眾云天雨四花呈瑞彩地搖六振起雲龍
傳戒下座。

中秋授法光上堂曉霜籠玉樹夜月燦瓊枝斷背安
心法何須眼畫眉橫身當宇宙一鏃定乾坤拓開千
聖宅掀翻舊日程萬里山河添瑞色一天星月佐璇
璣昭覺與麼告報只要諸人證明且道透網金鱗以
何為食遂拈拂子云夜靜水寒魚不餌滿船空載月
明歸。

結制上堂毒鼓當軒虛空側耳爐鎚高建佛祖心寒
者裏豈敢囊藏頓使天魔絕跡瓦礫堆頭現出百千
三昧選佛堂前舉揚末法津梁淨裸裸無位真人迎
來送去赤灑灑現成公案亦任拈提縱饒鐵額銅睛
到者裏個個退身有分正恁麼時有不露鋒芒能征
貫戰者麼卓拄杖喝云孤明一鑑皆驚駭真勝還歸
掌握中。

元旦上堂木正蓂調梅花泄未兆之機蒼精點翠綠
柳垂不假之金三陽開泰萬象回春八方歌大有之
亨四海祝無虞之慶處處歡歌社舞家家瑞氣盈門
萬彙齊彰千祥集萃妙議中無量妙議殊勝中百千
殊勝盡大地一團和氣等虛空融歸實際且道新年
頭佛法還有虛實也未召眾云一氣不言含萬象萬
靈何處不無私虛空昨夜知端的大地山河越樣期
本師老人三週登座問昔日寰中獨步雲門露出鋒
芒鋒芒則且止獨步是如何師以拄杖卓一卓進云
拈起花枝一笑至今遺下文章如何是鳳山春色師
云心傷獨淚江天月進云日午當天曬林鳥鬧聲喧
正恁麼時先老和尚面目即今在甚麼處師云泣恨
衷腸慟未伸進云風頭喜天色萬古永流春師云乾
坤月樣宇宙三千乃云薄福承恩住祖庭吾師幻化
巳三春心傷獨淚江天月泣恨衷腸痛未伸吾老人
臨滅時召真續至囑云老朽年逾八十哉子宜的的
把心開祖翁家業身擔荷莫學癡愚浪蕩呆汝善能
保惜中興悟祖門庭吾於常寂光中歡喜無量再索
紙筆親書末後偈云新年三日過南洲直踏洋洋東
海頭快將捨取珊瑚樹免使波翻浪傾湫書畢端然
而逝大眾且道吾老人有甚長處作略如斯真續於
爐頭邊親遭痛炙久驗巾瓶今日鼻孔落在薄福手
裏且道還許吾老和尚出氣也未遂爇檀片云禹甸
悠悠聲價饒天荒地老恨難消仰瞻儀範躬高厚幸
托家聲不寂寥。

解制上堂山城柳色盡含春梅放溪頭暖更生百卉
不言湥自肯一番雨露一番新於中有不屬新舊結
解者麼拄杖子則不然與伊道破時當九旬期畢三
月云終諸禪德一冬於長連床上將生死二字蘊在
胸中行住坐臥時時檢點刻刻提撕窮究到言思語
絕意識不到處如鼠入洞自有倒斷處敢問大眾即
今坐斷凡聖不通酬唱一句作麼生聻昨夜虛空生
板齒天明依舊嘴盧都。

佛誕上堂一言纔露千里同風具摩醯眼古今一矚
所以發於妙機包羅天地出於妙用融貫十虛眉間
挂劍到處逆水興波肘後懸符鞭逼虛空卜度中興
祖席鼓黃檗吐舌之風隨緣任運唱哩囉巴歌之曲
法運流通佛祖真規烜赫玄機再兆衲僧巴鼻遼天
無位真人牽犁拽耙了影狗子攙前捉後且道昭覺
有甚履踐作略如斯向他道大人大智豈假摸名豎
拂子云老瞿曇不顧頭顱一年一度殃及兒孫續上
座隨伊起倒亦任便宜今辰是我通省眾姓同文玉
白檀越發帑飯眾珠玉全拋一念無疑這般奇特儼
然靈山未散今古分明敢問大眾兩彩一賽作麼生
酬唱顧眾云大眾於斯薦得端坐齋堂念佛請齋脫
或躊躇山僧與眾頌出白蓮池畔水潺潺龍象雲臨
祝壽延不是吾儕多點翠栴檀紫柏一爐煙。

上堂威鳳林巒吐遠香知馨今日共敷揚靈山有約
堪同契大展綸音豎法幢不是神通妙用亦非法爾
如然是我宗􃈯大士痛思末運柱石頹綱股肱少室
真風輔弼悟祖門庭於誠信諦中一段精微人天眾
前和盤托出敦請山僧登曲彔木床打爛葛藤驀豎
拂子召眾云菩薩子喫飯來金牛老漢口巴巴地秪
道得個汾陽到底續上座普為頌出選佛堂前撾毒
鼓錦江城外唱巴歌知音不必頻拈舉無智人前莫
亂阿。

元旦上堂一點靈光輝萬里大千世界明如洗四野
河清海晏時無人不在雍熙裏且機樞未露朕兆未
分日月未著山川未奠無佛無祖絕見絕聞四聖六
凡情與無情承誰恩力默豎拄杖云有物先天地無
形本寂寥能為萬象主不逐四時凋是甚麼人境界
具如是眼腦遂爇香云八方有道歌王化四海無虞
樂太平。

佛誕上堂問今朝四月初八日釋迦老子降誕之辰
諸山合會迎請和尚登座說法有何祥瑞師云一點
水墨兩處成龍進云一味之水從空透法雨潤動萬
靈根師云生公道底問未離兜率巳降皇宮未降之
時又在甚麼處師云光映大千遮不住更無一物可
追尋進云世尊初生一手指天一手指地和尚誕辰
四眾臨筵人天聚會是同是別師云同則即同別則
即別進云壽山福海重添算今古同舒不老年師云
闍黎高鑒乃云杲日當空乾坤一色心月孤圓萬象
皎潔把住則千機寢削放行則人天披閱駟馬橋頭
鵬搏鳳舉白蓮池畔風清月白試問諸人把住耶放
行耶若無山僧向虛空背上露個關節今辰乃清和
之候適老瞿曇嶽降之辰續上座母難之期又僉讚
天信官同光佛日飯僧施主福慧莊嚴驀拈拂子且
道承誰恩力良久顧眾云堂前不須生瑞草惹得遊
蜂嚷舊新。

解制上堂鑼聲不住鼓聲催柳線牽風雲外來滿堂
雲水猿攀樹扁擔腰包緊悄哉若向於此知端的碌
砫犁耙笑破腮且道笑個甚麼笑者一夥蛀米蟲東
家不飽西家飯捏古捏怪強安排敢問大眾了影狗
子還有結解也無於斯薦得分明不妨南嶽天臺闊
步大方脫或未然三茶四飯難酬償鬼哭驢年是禍
胎。

元旦上堂八面玲瓏萬里煙霞光爍爍玲瓏八面十
方世界赤條條以虛空為宅四生九有盡成歡將日
月作炬八難三途悉光明萬象森羅均承恩力蠢動
含靈咸叨聖化三陽開泰六合同春堯天舜日共沐
恩仁惟我林下道人行住坐臥俯仰屈伸無不承此
恩力既然如是且道還有知恩報恩者麼遂爇香云
八方有道歸王化四海歌堯樂太平。

上堂晴雲萬里處處霑錦江皓月瑞氣千尋家家沐
四野清風村歌奏無生之曲牧語含太古之音杖頭
有眼點開本來面目麈尾藏機拂盡世間孽屑主賓
互喚照用分明無位真人迎來顧去了影狗子帶水
拖泥薦取缽盂幾度朝天照顧眉毛覷穿東壁眾中
有瞬目揚眉履歷分明者不妨高鑑倘或躊躇山僧
與眾下個註腳三條直下訊韓盧不是心兮不是余
直下薦取三尺布高懸赤幟任之乎。

上堂權衡佛祖燮理頹綱人人慧燈爍地個個文焰
光天晴雲萬里含劫外之風光雨色交輝潤大千之
枯槁掣電轟雷擊翻滄海璇璣左轉括盡埃氛亦任
雲橫谷口憑他雪覆青山千江一月孤光獨映於寒
潭萬卉同春朕兆全彰於聖世無位真人迎賓款客
吹毛寶劍直露當陽古今互換拈來便是佳珍應用
隨緣天然不離本有頭頭顯現法法全施正恁麼時
還有啇量者未卓拄杖云撒手那邊千聖外滿眼牧
機盡知音。

解制上堂今朝正月十五法堂鳴鐘擂鼓山僧解制
陞堂放出巨獰猛虎雖然這般說話也是無中生有
言前頓置殺人腦後日輪當午豁開昭覺門戶拈起
生平拙斧一擊頂門現瑞判驗肘後神符報諸公勿
踟躕珍重眉毛當下徹掀翻井底露元初一個男兒
一個志那個男兒不丈夫且道別有搏風鼓翅興波
躍湧者麼顧眾云駟馬橋頭風浪靜收轉絲綸別下
鉤。

昭覺首座寮秉拂。

上堂詣座云親承秉拂難以措辭昭覺門庭豈容擬
議續上座到來登即是不登即是卓拄杖一喝云有
條攀條無條攀例便登拈香云此瓣香光輝宇宙瑞
靄乾坤爇向爐中專為祝延今上
皇帝聖躬萬歲萬歲萬萬歲伏願皇圖鞏固禹甸錫康
次拈云此瓣香色非青黃赤白物非土木石金爇向
爐中供養昭覺白雲山中開山第一代上丈下雪師
翁惟冀常寂光中佑啟後人再拈云此瓣香威音那
畔蒂固根湥今世門頭歲古時新此是真續從誠信
諦中拈出供養現住昭覺堂上上佛下冤本師老和
尚用酬法乳白椎竟師云雪山突兀一山夫今向人
前愧學無佛法本無元字腳承先啟後理皆如大眾
還有承先啟後者麼試出道看問發鼓敲鐘尋常事
雲收雨積舊時天高提祖印即不問當陽一句請師
宣師云待缽盂峰點首即向汝道進云如何是昭覺
境師云庭前二桂參天秀進云如何是昭覺人師云
赤眼橫睛耳搭腮進云人境巳蒙師指示今日陞座
有何祥瑞師云獅王哮吼驚天地百獸魂飛烈畫圖
進云且道還有施設也無師云古路通兮古路岐乃
云杲日當空捉敗五湖衲子皓月孤圓兼收四海獰
龍青霄雲外野鶴橫空香水海中泥牛吸浪呼雞作
鳳搶天下之𤖆牄指鹿為馬拂世間之孽屑金雞抱
子獨棲丹桂玉兔懷胎直向紫宸始知造化根原情
同止水天地同根萬物一體使佛祖猶且皺眉攝魔
王安敢肆意權提向上正眼難窺雖然如是猶未是
向上事且道向上事作麼生委悉遂振威一喝云正
令不行先斬首大機一發聖賢悲。

上堂問三通鼓罷海眾臨筵師登寶座合談何事師
云今日又重宣進云從上宗乘即不問如何是和尚
三昧師云印破虛空千嶂月洗清天地一林霜進云
大海之中波騰浩浩因甚活水不藏龍師云直乘雲
勢沖霄漢奮展風輪透碧天進云不死不活向甚麼
處安身立命師云待一口氣不來即向汝道僧一喝
師打云強作主宰問海底明月現鐵牛當空臥請和
尚與弟子說破師云禮拜著乃云知音罕遇達士偏
逢人人立地頂天個個如龍似虎突出隨宜受用無
非妙行難思如實當機直須自契若則扶掖宗旨不
妨叩激巳躬故黃檗敲臨濟痛棒一生心死獅子受
罽賓之難名列祖圖傳傳有據授授無私英俊衲子
臨機不讓通方正眼卻總難窺更向好手手中呈好
手紅心心裏中紅心不惟門庭孤迥一且丕振家聲
且道全提正令一句作麼生委悉卓拄杖云直下點
開天地闊山山梅樹發新英。

上堂問大地平沉虛空粉碎還有說法處也無師云
有進云如何是和尚說法處師云昨夜碧天雲散盡
今朝清霜徹骨寒進云出群須是英雄漢敵勝還他
獅子兒師震威一喝問如何是今日事師云照管話
頭進云如何是即此事師云墻壁瓦礫進云如何是
離此事師云落眼成翳進云非離非即時如何師云
優劣分明乃云大道廓然如太虛空祖師心印壯似
鐵牛若具上根利智直下承當全身擔荷不論通宗
透教以悟為期盡力匡扶如塗毒鼓受椎聞之者則
喪不旋踵似太阿鋒出匣逢之者則死不移時據實
判驗丕振宗猷具如是韜略敲空作嚮示本色鉗錘
拂引清風舉措應緣全放全收山僧恁麼告報還有
共相酬唱者麼雖然如是不遇春風花不開花開猶
待春風來。

解制上堂問威音那畔莫可啇量今世門頭必須履
踐秪如遍地棘栗和尚如何插足師云步步踏著進
云昭覺試場巳畢東皇節令重新臨行句子請師指
示師云切莫東走西走進云九旬禁足百日抽單開
龍放鳥如何吐露師云杜宇聲聲喚子規進云棒如
雨點喝似雷轟去此二途別有指示也無師云切莫
乍明頭進云解制結制即不問如何是龍象蹙額句
師云善哉進云如何是藏佛滅祖句師云非汝境界
進云如何是呼牛喚馬句師云一任卜度進云如何
是定動龍蛇句師云試飛騰看進云如何是把斷乾
坤句師云水泄不通進云末後句子即不問大事因
緣又若何師云與汝說法竟乃云鐘鳴鼓響解制陞
堂七尺瘦笻佛祖標榜未明三八九切莫亂啇量爐
煙結彩杲日呈祥龍象蹴踏雲水滿堂聖制只有茲
時在不知那個解承當直指西來無一物太煞分明
絕覆藏悟不悟庭前柏子牽羅布徹不徹乾屎橛兒
分外別青山綠水任芳妍翠竹黃花都漏泄這事分
明個現成珍重眉毛當下徹落霞孤鶩齊飛秋水長
天一色。

結制上堂問選佛場開人天聚會且道所談何事師
云今日又重宣進云和尚腦藏六合眼蓋乾坤摩竭
正令作麼生行師卓拄杖震威一喝進云具大智顯
大用杲日當陽且道是體是宗師云坐斷要津有無
不立問爐韝洪開士農工商各歸一業如何是紅爐
的意師云任從滄海變終不與君通進云如何是鉗
錘的意師云出匣吹毛劍寒光射斗牛進云良將當
頭以何火色煆煉師云七花八烈進云紅爐開展鉗
錘動鐘鼓交加法令行師云也不消得乃云洪將大
冶煆人天鐵額銅頭實所瞻杲日一輪光宇宙四生
六道盡承歡且道把斷要津有無不立是甚麼人公
案卓拄杖咄云內不放出外不放入九十日中無純
自縛。

戒徒恆識請上堂一陽萌動露出元初消息法令纔
施轄開人天正眼乾坤左轉日月右旋皎皎星騰碧
漢熒熒月映寒潭人人鼻直眼橫個個騎聲蓋色四
生九有齊承恩力八難三途共獲清涼且道還有不
受羅籠不屬遷變者不妨奇特脫或躊躇山僧拄杖
直下承當指出慧明老宿末後一段因果兩得相應
去也諸人還信得及麼長至日南添一縷雪裏梅花
暗點頭。

元旦上堂桃符換舊兔角朝天八字打開梅花點額
拄杖子赤條條地坐斷先天使盡大地人扶泥摸壁
出他圈圓不得眾中有拋三放兩指掌上伏虎降龍
的與拄杖子結個同參不妨奇特若也未然續上座
不被旁觀從頭著破新年月日與新辰撥火拈香汝
重珍昨夜梅花穿鼻孔天明依舊頌花神。

解制上堂布鼓當軒騎風拂電摩竭令行霧捲星飛
伶俐衲僧不妨擔枷過狀通方上士豈在聲色堆頭
一處明百千法門無量妙議一一光明直向萬里無
陰陽地上種月鋤雲不妨相視若也未然昭覺拄杖
以契出氣自勉自勵去也卓拄杖咄云無陰陽地草
叢叢種月鋤雲為巳躬一點清光吞宇宙蘆花深處
自雄雄。

浴佛上堂榴花吐火錦水羅灣人人眼生蛺蝶個個
耳出蜻蜓無位真人在拂子頭上合掌道善哉何以
故老瞿曇一年一度水潑頭顱續上座隨伊起倒與
諸人頌出毒鼓鼕鼕祝壽筵神圖白澤展堯天一年
一度遭湯潑笑破傍觀嘴半邊。

四十九年三月十八日萬壽聖誕通省文武官員恭
詣江瀆祠啟建萬壽道場告天祝壽恭請上堂。

至座前云寶華王座獨露當陽到即便登有何回互
卓柱杖云噁人天標準佛祖規模遂陞拈香此一瓣
香德配天地道貫古今篆則光凝宇宙薰則瑞靄乾
坤舒之越量爇而為雲爇向爐中祝延今上
皇帝聖躬萬歲伏願帝德巍巍四海祝無疆之壽皇風
蕩蕩八方歌大有之年三千界內瓊樹恒時鬱茂萬
象之中石筍不夜抽條安如盤石壽等岱衡躬祝
皇太子殿下睿算千秋親王世子大內天眷展堯天之
大業變舜日之清機普覆群黎萬邦樂業此一瓣香
奉為滿朝文武公卿本省當道尊官惟願壽位廣如
滄海高比嵩嶽時時忠勤王室處處啟迪法筵這瓣
香。白雲山裏。樹標赤幟。爇為宋圓悟禪師。明破山老
人。清丈雪師翁。本師佛冤老和尚。普願於常寂光中。
素轉無生法忍。乃云。錦江波暖。喚回天地公心。雪嶺
風清。吐出乾坤正氣。孤峰頂上。龍吟虎嘯。黃金闕下。
鳳唱鸞鳴。揭開萬縷香雲。放出光天化日。(臣)僧真續
朽質微軀。芒鞋鈯斧。不顧危亡。於斯建立天童宗旨。
闡揚昭覺門庭。高啟先天爐韝。平匡不老仙機。八字
打開。無量壽佛現也。大眾還見麼。若見。不勞真續說
法祝釐。脫或未然。今向麈尾略露些子。遂爇香云。上
酬一人之深恩。下資群臣之垢業。壽域弘開。普天同
慶。且道樞機未露。朕兆未分。日月未著。山川未奠。無
佛無祖時又作麼生。驀豎拂子云。有物先天地。無形
本寂寥。能為萬象主。不逐四時凋。是甚麼人境界。顧
眾云。佛心
聖主佇真人之至化。兆大法之中興。明如杲日。寬若太
虛。當此之際。君恩深似海。佛性等須彌。遂於懷中出
香。兩手捧爇云。但願法筵長不夜。欣瞻聖算樂無疆。
下座。

伍十一年七月望六日
皇肆子和碩雍親王命許大護法代掃圓悟老人塔。請
上堂。拈香問答畢。乃云。打口鼓。唱哩囉。五百餘年調
復初。一柄钁頭不請友。鋤雲種月薦巳躬。披簑頂笠
田間朽。拙斧芒鞋林下疏。每逢聖節酬高厚。柏子氤
氳透九重。屢仗宸恩施亭毒。全藉鹽梅贊化工。即今
兩彩一賽句子作麼生詶唱。遂爇香云。九重高處藉
旃檀。柏葉芬芳遍大千。濟北宮商歌舜日。東山鐘鼓
祝堯天。下座。

甲午歲。清和日上堂。問答畢。乃云。也大奇。也大奇。榴
花堆疊上瑤池。打動禾山築築鼓。大家共韻百齡詩。
也大奇。也大奇。堤柳青青枝正宜。田郎頂笠田塍望。
蠶姑摘葉大眠時。也大奇。也大奇。唯我林下道人痴。
日飽兩餐瓔珞粥。管甚門前是與非。也大奇。也大奇。
省會營齋飯眾僧。銕酸餡兒橫吞吐。亦任汾陽飯銕
釘。也大奇。也大奇。翁孫懸弧受信施。一年一度遭湯
潑。拖拖扯扯到幾時。也大奇。也大奇。團圞石上萬指
餘。道道東村王大伯。這樣人家世罕稀。咦。下座。

自咨日。提臺韓公。藩臺宋公。臬臺石公。仝宮善石泰。
楊璟。宋真玉。潘朝恩。王琪麟。淨超。常印。德綺。李得􃈰
捐金重新梵剎。繪塑金像。功德圓滿。薰修盂蘭勝會。
請上堂。云。金風生肘腋。玉葉向扁舟。客燕青霄語。賓
鴻雲外飛。牧童問道。何以故。全身草一蘆。麟趾鳳毛
穴。鹽梅贊化功。人境分明也。照用一機收。錦江標赤
幟。虛空列畫圖。渠農高著眼。御額佇宸樓。即今翬飛
鳥革。金像儼然。落成大觀。且道是遠祖的事。遠孫的
事。遂爇香云。丈六金身草一莖。幾經劫火幾番興。吾
儕不是呈閒管。知住須憑過量人。下座。

結制。上堂。單丁禿木。亦任逢場作戲。大任權衡。勿論
親疏絕擇。既是家裏人。便說家裏話。亦任他天來龍
來。神來鬼來。我這裏飽與一頓。何以故。昭覺門下。令
不虛行。卓柱杖云。九十日頭頭巳起。日南一線又重
添。闍黎夢破相思後。雪裏梅花放鼻尖。參。拽柱杖。下
座。

長至。上堂。乃云。日南一縷莫唐捐。嶺上梅花放鼻尖。
君子不擇仁里厚。時人得得望高攀。九九三三三九
九。拖拖扯扯八羊欄。兔角回紋分袂也。不知那裏是
長安。咄。庚辰戊戍準。一百五十天。參。下座。

元旦。上堂。乃云。春王正令斬新條。日暖風和共祝堯。
無位真人閒相識。不知新舊樂餘朝。春風暖。春日融。
風和日暖唱哩囉。春山秀。春水綠。大地山河活潑潑。
惟有東村何首烏。年年月月不出土。阿呵呵。會也麼。
駟馬礄頭石碑子。口口聲聲道相如。可憐不遇知音
者。收拾犁耙務春禾。喝一喝。下座。

解制。上堂。問答畢。乃云。三敲禾山鼓。九撞卜地鐘。堤
畔柳眼青。庭前梅花馥。山僧柱杖子。亦任人顛撥。從
今解制去。東卜與西卜。卓柱杖咄云。卜卜卜。下座。

佛誕曰。上堂。乃云。峨眉月聖燈。錦江水酌茗。以此窮
孝敬。供養釋迦文。酬不酬之德。報不報之恩。遠孫逢
母難。此日亦如斯。大眾。老瞿曇還來享祀也未。今辰
邑侯周護法仰酬高厚。賑濟寒林。應宰官身。宣行王
化。山僧現宰官身而為說法。兼真深楊護法酬恩謝
嗣。寄保金田。通省眾會營齋表嚫。供佛飯僧。數彩一
賽。共打葛藤。是則也是。要大家知解。且道知個甚麼。
顧眾云。燈光七級演摩訶。廣嗣延生福壽多。供佛飯
僧同此日。儼然一會又重過。下座。

中元。上堂。迺云。吉祥草能縱能奪。能殺能活。有時十
字街頭貴買賤賣。有時虛空背上剜肉成瘡。拈一莖
盡為床座。舖一葉悉為󰶙褥。令一切眾生蜎飛𧍔動。
盡承恩力。不妨與長者結個同參。亦任奇特。脫或躊
躇。山僧柱杖子與大眾打葛藤去。拈柱杖卓一卓。喝
一喝云。一葉落。天下秋。一塵起。大地收。好笑村西。以
手打○云。伯。誤將細為󰶙褥。阿呵呵。好大奇。喚卻多
少人骷髏。咄咄咄。下座。

結制。上堂。乃云。一年一度始開爐。爛鐵頑銅一概收。
百煉千磨分正偽。個中消息自容通。此家事先老人
和盤托出。交代山僧一狀領過。荷擔數十餘年。應如
是住。近來有等閒神野鬼。將佛祖化門販賣不堪。即
今聖制到來。豈肯坐消國食。唐突時光。山僧依款具
令。結納諸方。眾中有商量者麼。不妨奇特。脫或未然。
山僧自起自倒去也。咄云。九十日前容易過。開籠放
鳥自飛難。喝一喝。下座。

上堂。十一月初一。吹起無孔笛。掉棒打三才。虛空血
滴滴。面南看北斗。梅眼泄天機。翠竹與黃花。祖師西
來意。遠祖云。有物先天地。無形本寂寥。能為萬象主。
不逐四時凋。古人吐露。大似明鏡當臺。伏屍萬里。昭
覺則不然。與柱杖子露個消息。有知委者。不妨相視
柱杖子。咄云。錦里鐸聲揚四海。鳳山春色占三巴。勺
公一破堅囊後。笑倒汾陽薦處差。下座。

淨土法叔和尚掃祖塔。請上堂。云。祖席披荊整舊林。
今承法叔輔中興。趙洲八十遊行腳。老叔期齡祀祖
庭。以拂子打圓相云。諗老人來也。大眾還見麼。若見。
不勞昭覺搖唇鼓舌。豎拂拈鎚。脫或躊躇。昭覺借老
法叔鼻尖與諸人露個消息。大眾。今朝是我法叔明
老和尚上祖庭祀掃吾祖丈老人窣堵波寶塔。設齋
飯眾。命昭覺上堂。不得巳。借婆帕子拜婆年。以酬叔
侄。共話無生。遂拈香云。八百花神祀祖堂。一線一酌
一爐香。真誠不是小兒戲。常寂光中是遠香。咄。香。下
座。

除夕。上堂。桃符一易一番新。獸炭爐中紫燄頻。爆竹
聲諠歌舜日。垂衣而治頌堯宸。下座。

元旦。上堂。履端伊始。萬物維新。惟有個事。不論疏親。
且道應時即節作麼生知委。新年新月及新時。舊裏
工夫定不移。撥著上頭關捩子。一毛頭上納須彌。下
座。

解制。上堂。火樹輝煌。衲子眉毛𨁝跳。銀燈燦爛。山僧
柱杖撩天。人境分明。主賓互換。向者裏會。不妨疑著。
脫或未委。韓盧逐塊。是則是夥帳。分明任抽單。但打
不咱。驢年未得清算。召眾云。長連床上兩年頭。清水
白米事事周。若個知音甄價重。和盤托出任風流。下
座。

上堂。孽債犁耙不歇心。老當益壯輔叢林。拈鎚豎拂
分玄要。殺喝權施佛祖機。即今爐韝高設。期會弘開。
有不被鋒芒。袒胸露背者。與柱杖子結個同參。亦任
音特。脫或未然。昭覺柱杖不被傍觀。自倒自起去也。
遂卓杖云。堂前鐘板驗人天。薦取諸人鼻孔穿。拐杖
釘靴勞緊管。乾巴巴地是長安。復卓柱杖云。參。下座。

佛誕。上堂。威鳳山頭豎剎竿。鼕鼕打得四洲圓。呵呵
笑倒傍觀者。吃飯穿衣自了然。顧眾云。五十六年個
賊。卻被瞿曇識得。翁孫兩個不羞。一年一度遭厄。今
被諸公敦請。問我家常醜拙。人天眾前吐盡。莫與諸
公辯白。有麝自然知香。無風水底見月。只在搬磚運
瓦。不會與人解牒。問取西來大意。碗底箸頭親切。有
時喝佛罵祖。有時自救不得。瓔珞粥兒三個飽。亦任
閻公來打帙。下座。

結制。上堂。問答畢。乃云。中興祖席念年零。百煉千磨
受苦辛。今日大觀重復古。高懸赤幟驗天人。即今聖
制臨筵。鉗鎚節鉞。不被淒風苦雨。寒暑蹁躚者。於斯
開單展缽。豎坐橫眠。三條椽下。七尺單前。珍重腳跟。
照顧眉毛。與無位真人結個同參。親到昭覺始得。眾
中有不入群隊。別露鋒芒者。不妨高薦。脫或未委。暫
時不在。如同死人。昭覺道。打麵還他洲土麥。唱歌須
是帝鄉人。下座。

長至。上堂。乃云。披雲出谷涉前溪。卻聽林禽四埜啼。
日暮歸來仍舊裏。衣珠下事幾人知。六十餘年銕蒺
藜。惟有今年分外奇。石頭瓦礫盡含輝。瓔珞粥。淡黃
虀。一任饑人飽撐撐。碌砫犁耙微微笑。可憐不覺又
陽生。下座。

元旦。上堂。春王正月透新條。薦出元初律呂調。大地
河山增瑞色。嶺南春信藉吾朝。下座。

解制。上堂。燈光燦爛。普光明佛來也。驢鳴犬吠。觀音
菩薩現前。村歌社舞。處處歡呼樂飲。埜老聲諠。家家
送去迎來。無位真人。扶籬抹壁。咬影狗子。帶水拖泥。
惟我林下道人。不問四時貴賤。亦任飽餐。何以故。閻
居士契書攢花簇錦。知委者不妨限數。即今解制抽
單。作麼生清算。顧眾云。缽盂無底口朝天。昭覺堂前
驗本參。今日分明清帳也。扁擔橫吞四海緣。下座。

結制。上堂。乃云。中興祖域萬年爐。爛銕頑銅一概輸。
陜府鐵牛血汗滴。嘉州大象嘴盧都。所以云。三年無
改。於父之道。祖禰不了。殃及兒孫。今值信官廷柱楊
常襲不昧靈山公劵。砫石沙盆。虔捐清俸。得得來山。
供佛飯僧。敦請山僧。結制上堂。斬七十餘代之葛藤。
調百千萬種之佳音。亦任胎卵濕化。蜎飛𧍔動。不被
寒暑蹁躚者。不妨於斯開單展缽。豎嚥橫吞。普同供
養。脫或未委。山僧自調自唱去也。顧眾云。赤幟高標
不幅長。任他風雨四時颺。單丁獨力超群相。野鬼閒
神絕覆藏。復卓拄杖云。藏。下座。

乙未冬眾門人建
壽塔院。請上堂。云。十五日巳前。撩天拄杖撐皓月。無
底缽盂盛青天。十五日巳後。無情眉毛橫額上。偷鈴
掩耳搭腮邊。正當十五日到來。天花六出成梵綱。地
產靈芝結鳳毛。且道是遠祖遠父。遠子遠孫的事。是
老僧末後一著。瘞藏朽質。遠利諸公的事。向這裏親
切得出。不妨再道。脫或未委。一偈頌出。續住祖庭數
十年。愧無一德仰龍天。只因不負先人托。固有承先
啟後賢。藉願慧燈同杲日。佇希懸識再宗傳。萬蓮池
畔牛眠穴。地枕天衾月一彎。下座。

元旦。上堂。乃云。一元初復始。萬象盡回寅。桃符懸北
闕。柳劍倚南宸。家家燒獸炭。戶戶貼宜春。八方歌大
有。四海樂昇平。且道承誰恩力。遂爇香云。元正啟祚。
萬物乘時。一人有慶。兆民賴之。下座。

解制。上堂。乃云。鐘鼓鏗鏘驗聖凡。明明百草薦三玄。
腰包布袋牢牢管。短杖驚獹越小彎。七尺單頭銷舊
案。三條椽下佈新田。燈籠起舞言生受。碌砫呼嗟應
可憐。卓拄杖咄云。碓嘴頭邊梅花放。蛀米蟲兒口上
班。下座。

佛誕。上堂云。好事堆堆疊疊來。心心不用巧安排。層
樓紺相儼然也。萬象森羅眼豁開。顧眾云。且道承誰
恩力幸蒙我。

大中丞。大護法。率同藩臬憲。郡文武宰官。喜捐清俸。
共勷盛舉。復古重新。中外大觀。燈光七級。檀越均霑。
實億萬年不磨之因。真千百劫巳熟之果。合掌道。希
有。希有。善哉。善哉。捧爇檀云。恩大難酬。爐煙在爇。頌
云。續繼祖庭七八零。三生石上遇緣人。靈山有約堪
培護。不昧瞿曇著一丁。萬彙咸霑恩惠澤。兆民歌遍
頌廉清。九流百藝深懷德。草木昆蟲仰聖恩。下座。

結制。上堂。乃云。霜衣雪鎧十年零。孽債犁耙未暫停。
幸遇祖緣光法席。頹綱丕振舊家庭。驀豎拄杖云。此
物包羅天地。含蓋乾坤。鑄聖鎔凡。超佛越祖。大啟人
天正路。廣示真如之理。且道爐韝洪開。鉗鎚節鉞。不
被鋒芒。能征貫戰者誰。卓拄杖云。無位真人眼著沙。
鐵牛口裏吐煙霞。木雞抱子來天地。亦任風流翠可
誇。下座。

上堂。乃云。三三甫罷又三三。凍殺諸人鼻半邊。一毛
頭上知端的。九個三三一串穿。諸公於斯親切。紅梅
香嶺上。綠柳放池邊。脫或依俙。昭覺拄杖子正打傍
敲。露出先天一段光明。且道是那一段光明。卓拄杖
云。八八六十四。九九八十一。長至寒時節。一百五十
日。下座。

元旦。上堂云。春王正令斬新條。春日融和按六韜。萬
象不言深自肯。山河大地盡承叨。且道拈香祝聖一
句作麼生委悉。天得一清。地得一寧。君得一統。臣得
一忠。民得一足。衲得一空。大眾還識一麼。若也未委。
山僧頌云。一元啟旦一元亨。仰祝吾皇億萬春。但得
一中薦得一。三陽六合體同春。下座。

解制。上堂。今歲解制是此日。今朝解制是此時。三條
椽下韓盧惺。七尺單前鬼臥屍。阿呵呵。好可憐。清水
白米半年零。個中若遇知音者。依舊梅花笑滿村。下
座。

佛誕。上堂。也大奇。也大奇。通省來山飯眾緇。也大奇。
也大奇。翁孫母難共今期。一年一度遭湯潑。祖代冤
讎理不齊。吩咐犁耙與碌砫。就水拖泥下苦耕。阿呵
呵。好阿哥。忙裏偷閒薦珠衣。奪得明珠光照夜。珊瑚
枝上。月東移。下座。

上堂云。威鳳山頭。鐘鳴鼓響。昭覺堂前。月日風清。廓
天地為爐韝。烹佛炙祖。拈日月作鉗鎚。鑄聖鎔凡。有
時拈一莖草現丈六金身。示丈六金身作一莖草。捲
舒互換。照用全施。亦任諸方於其中間開單展缽。豎
坐橫眠。清水白米。具足飽滿。不得向無位真人腳跟
下拈香撥火。汲水拖柴。勞碌草鞋。兩頭三處。眾中有
不受烹炙鉗鎚者。不妨與古人結個同參。脫或未然。
山僧拄杖下個柱腳。卓拄杖喝云。一莖草上現金身。
無位真人著一丁。行住坐眠親薦得。百城煙水渺無
痕。下座。

嗣法門人如春請上堂。云。一雞二犬。三豬四羊。五牛
六馬。七人八谷。九豆十綿。從上古人。按雙陸如蓮花
出水。開放新鮮。昭覺即不然。對人天眾前與蛇添足
去也。一偈拈出。兔尾龍頭雙鳳鳴。皇圖龍馬現麒麟。
韓盧逐塊逢雙象。二鼠侵欺嚙井藤。兔角杖挑潭底
月。龜毛繩繫虎頭鈴。龍蛇混合同伸慶。共祝吾皇壽
萬春。下座。

元旦。上堂。一元復始。拄杖戲穿東壁。三陽開泰。衲子
鼻孔撩天。明明白草頭。明明祖師意。眾中有不隨元
老。不入群隊者。人天眾前與老僧露個端的。若也未
然。且聽東郊外鑼鼓喧天。是甚麼消息。阿呵呵。好消
息。東郊鑼鼓響天地。一元元老占春魁。昭覺不隨他
的意。珍重眉毛著一丁。咦。春風相送南花巖。一一露
盡真消息。下座。



昭覺竹峰續禪師語錄卷第二終

昭覺竹峰續禪師語錄卷第三
嗣法門人(常靜　實學)編

住雪寶頂雪山禪寺。受
松潘鎮臺周大護法期主。周四護法率闔鎮文武。縉
紳士庶人等公啟。請住雪山禪院。

山門。萬古叢林勝境。十方廣大法門。續頭陀到來。信
步直入。要且住。拄杖放伊不過。遂敲門三下便入。

韋馱。不違本誓。現將軍身。十方感化。雪嶺中興。

佛殿。老瞿曇雄身遍剎。續上座遍剎雄身。以臥具拂
一拂云。世事但將公道斷。夜深燈月兩相宜。

據室。魔宮虎穴。劍樹刀林。山僧於此開單展缽。點人
天之正眼。斷衲子之命根。且道利害在甚麼處。震威
一喝云。頂門著錐。

開爐。上堂。指座云。三世諸佛向這裏轉大法輪。歷代
祖師向這裏傳持祖道。山僧到來。又作麼生。喝一喝
云。不入驚人浪。難逢稱意魚。便登。

拈香云。此瓣香。根深幹老。歲古時新。不作窮年凋卸。
豈隨空劫變遷。信手拈來。爇向爐中。祝延今上
皇帝聖躬萬歲萬歲萬萬歲。伏願帝基永固。佛日長明。
再拈云。此瓣香。朕兆未生身光。托於虛映。遍界靈明
體妙。絕於蹁躚。拈向爐中。恭祝
鎮臺周大護法期主。四護法。及闔鎮文武。縉紳士庶。
伏願永作皇家柱石。同明般若正因。次拈香云。此瓣
香。自昭覺爐頭識得。懷來數十餘年。不曾動著一毫。
今對人天眾前。豈敢被蓋囊藏。此是第三回拈出。供
養成都府威鳳山昭覺堂上。傳臨濟正宗第三十三
世本師佛冤老和尚用酬法乳之恩。歛衣就座。上首
白椎云。法筵龍象。眾當觀第一義。師云。山僧粗糙不
會禪。憑拈白棒打人天。眾中若有英伶客。出眾分明
試道看。有麼。有麼。問。十方坐斷。大地平沉。和尚今日
開堂。且道承誰恩力。師云。光映大千遮不住。更無毫
髮影追尋。進云。靈山單傳直指。曹溪嫡嗣正音。今開
人天正眼。將何佛法示人。師卓拄杖云。只有這個。進
云。十方無影相。三界絕形蹤。不墮往來機。不住中間
意。且道在甚麼處。師云。闍黎腳跟下薦取。問。法鼓頻
撾。大眾臨筵。結制陞堂即不問。祗如三聖道。我逢人
即不出。出則不為人。且道意旨如何。師云。恰。進云。興
化道。我逢即不出。出則便為人。師云。曲。進云。即今逢
人即出。還有為人處也無。師云。有。進云。那裏是為人
處。師云。一棒一條痕。進云。恁麼則太白門庭從此播。
滹陀法道又重興。師云。荊山須隱玉。幾個遇良知。問。
岑樓殿閣沖霄漢。承誰恩力。師云。與汝道破了也。進
云。法席重新光八表。儼然兜率一重天。師云。眼花不
少。進云。峰頭不用栽荊棘。也要門前壯可觀。師卓拄
杖云。少這個不得。問。懸崖應瑞麗法筵。十方龍象共
交參。爐鞴弘開即不問。三玄三要請師宣。如何是第
一玄。師云。須彌頂上撐鐵船。進云。如何是第二玄。師
云。泥牛吞卻玉欄杆。進云。如何是第三玄。師云。伸手
摘下月一團。進云。如何是第一要。師云。燈籠露柱解
𨁝跳。進云。如何是第二要。師云。頭寒戴暖帽。進云。如
何是第三要。師云。身寒向誰告。進云。三玄三要蒙師
指。正令全提是若何。師云。令不虛行。乃云。雪嶺巍峨
迥碧天。到來佛祖也顢頇。憑拈拄杖撐宇宙。搞落天
邊月一團。所以道。法不孤啟。仗境方生。道不虛行。遇
緣即應。作麼生是遇緣即應底事。以手作拍云。孤掌
不浪鳴。兩手鳴摑摑。賴我大護法周鎮臺。及闔鎮文
武縉紳。兵民士庶。不昧靈山咐囑。開建雪山聖境。寶
殿輝煌。林巒毓秀。落成勝舉。敦請山僧主持法席。既
到這裏。只得揚下鈯斧子。脫卻破草鞋。於斯建立天
童宗旨。闡揚昭覺門庭。現大人境界。不被諸方檢點。
且道作麼生是大人境界。莫是登寶王座。大闡宗風
麼。莫是喝佛罵祖。說黃道黑麼。莫是闡臨濟之大道。
破野狐之窠窟麼。莫是大開爐鞴。斷衲子之命根麼。
恁麼不恁麼。總沒交涉。畢竟作麼生得。卓拄杖云。自
從舞得三台後。拍拍元來總是歌。舉雙桂師祖上堂
云。破山喫了曹山酒。醉得通身都是口。瞎禿光兒罵
上天。又拈白棒打顛狗。真續今日有一偈。也要諸人
著些精彩。摸著雪山腸肚。竹峰喫了破山酒。西來祖
意懶出口。七尺烏藤任縱橫。何須更喚子湖狗。大眾。
若向這裏薦得。許汝諸人相會破祖則易。要會雪山
老漢則難。復結槌云。諦觀法王法。法王法如是。

受門人洪轉通智。上堂。一聲寒雁度中天。驚起迷人
著眼看。識得根原歸去也。何須陸地浪滔天。伶俐衲
僧向這裏進一步則紅爐飛片雪。退一步則失卻手
中珠。到這裏不顧危亡。放下身心。向佛未出世。祖未
西來。威音那邊。那邊更那邊看。是個甚麼乾屎橛。臭
來臭去。臭到大安樂境界。方許少分相應。脫或依稀。
猶欠粥飯氣在。今日或有人問。昭覺是甚麼乾屎橛
臭。對他道。萬古碧潭空界月。再三撈摝始應知。

松漳陳護法率紳衿士庶入山營齋。請上堂。師以拄
杖卓一卓云。登寶王座。行摩竭令。發一言雷轟電掃。
用臨濟喝。拈德山棒。吐一語塞滿乾坤。使三世諸佛。
歷代祖師。天下老和尚到來。截舌有分。且道續上座
有甚麼長處。便用恁麼說話。顧眾云。雕弓巳掛狼煙
息。萬國來朝賀太平。

謝期主周鎮臺。上堂。舉東坡學士訪佛印禪師。纔進
方丈。印云。此間無坐處。坡云。借師四大作禪床。印云。
老僧有一問。道得即坐。道不得即輸腰間玉帶。坡即
解帶至案云。請問。印云。老僧四大本空。五蘊非有。汝
向甚麼處坐。坡無語。印召侍者。留下玉帶。永鎮山門。
師云。東坡秪知錐頭利。未見鑿頭方。佛印恁麼問。也
是眼空四海。未免笑煞傍觀。檢點將來。兩家干戈不
息。何似鎮臺大護法為法心懃。開闢岷山。維新樓閣。
莊嚴佛像。弘開期會。功果圓成。今日戎車幸臨。山僧
交以道接以禮。不動干戈而名揚四海。不垂一問而
澤沛殊方。且道與東坡是同是別。雲佩遠山千點翠。
水和明月一天秋。

解制。上堂。安禪結制。上古遺風。暑往寒來。四時遷變。
驀拈拄杖云。這個木上座也無解結。豈屬變遷。動靜
一如。理事無礙。猶如明鏡當臺。光耀萬象。天不能蓋。
地不能載。無古無今。縱橫無礙。無非本有風光。諸人
若向這裏會得。何必南嶽天台。觀山翫水。覽勝登奇。
人人腳跟下各有一段光明。何不直下會去。還委悉
麼。脫或未然。山僧今日不惜眉毛。全借拄杖子與諸
人通個消息去也。遂攛下拄杖云。切忌動著。咦。

常鳳吳居士率眾商等辦齋。請上堂。舉石鞏和尚昔
為獵人。因逐鹿。從馬祖庵前過。祖乃逆之。師遂問。還
見鹿過否。祖曰。汝是何人。曰。獵者。祖曰。汝解射否。曰。
解射。祖曰。汝一箭射幾個。曰。一箭射一個。祖曰。汝不
解射。曰。和尚解射否。祖曰。解射。曰。一箭射幾個。祖曰。
一箭射一群。曰。彼此生命。何用射他一群。祖曰。汝既
知如是。何不自射。曰。若教某甲自射。直是無下手處。
祖曰。這漢曠劫無明煩惱。今日頓息。師擲下弓箭。投
祖出家。師云。馬祖被石鞏惑。石鞏被馬祖惑。續上座
檢點將來。各打三十棒。因甚如此。選佛若無如是眼。
宗風那得到於今。卓拄杖。下座。

住古松西岷山敕賜玅覺崇善禪院。為敕封崇善深
教大國師智中一天和尚設供。上堂。一乘演唱。法界
該羅。萬德圓融。捲舒自在。至道本祗。唯心八門。便知
方寸。先明落處。漸履玄微。恒河沙數諸佛深觀議諦。
微塵剎億眾生洞徹靈明。若神珠頓含眾寶。猶帝網
交映千光。廓爾煙消。倏如羽化。捲舒互收。一任剖判。
是我一天老和尚於此中興法王正令。紹繼聖種。不
肖遠孫真續雉染於此。忝作裔苗。不敢格外生枝。冒
玷祖庭。續上座則不然。有條攀條。無條攀例。今向人
天眾前略開爪縫。展新條令。舉吾祖翁三百餘年未
了公案。拈拂子召眾云。如何是未了公案。咄。東卜西
卜。

松潘鎮高護法請上堂。岷山鐘秀。瑞產靈芝。兆三百
年不墜之玄裔。振中外末法之頹綱。如天普蓋。似地
普擎。岷峰頂上直釣獰龍。崇善堂前權衡百軸。空拳
赤手。出祖庭而入祖院。鈯斧芒鞋。去縛纏而住縛纏。
敢問大眾。出入無礙。去住自由。是甚麼人履薦。卓拄
杖。咄。咄。

中元。上堂。十五日巳前西岷秋色晚。十五日巳後金
蓬瑞日長。正當十五日。天晴隹氣盛。世泰兆民安。且
道還有奇特也未。顧眾云。家無異怪。不貼鍾馗。

住古松西龍山敕賜大悲禪院。浴佛。上堂。拈香云。者
瓣香。歷歷明明。包天裹地。爇向爐中。專為祝延今上
皇帝聖躬萬歲萬歲萬萬歲。皇后齊年。太子千秋。滿朝
文武。闔國公卿欽願澍󵑩霖。普潤蒼生。若莫邪肅清
天地。中外寧謐。海晏河清。此瓣香。奮志亡軀苦琢成。
遼天縮地決忠真。沙盆從茲堪盛受。大起曹源一派
馨。熱向爐中。供𠐒
敕封崇善演教大國師智中一天和尚。歷代覺靈。惟
願常寂光中運悲智心。微塵剎裏轉大法輪。此瓣香。
權中外之樞機。稟華夏之徽猷。恭祝
闔鎮文武。諸大護法。紳矜士庶。現前大眾。惟願柱石
宗門。邊邦寧靖。歛衣敷座。問。毒鼓當軒。誰人聚將。師
云。中軍寶帳豎黃旗。進云。假饒三頭六臂。鐵眼銅睛
底人到來。以何判驗。師云。王令不行先斬首。大機一
發聖賢悲。進云。還有方便也無。師云。護生須是殺。殺
盡始安居。問。昔日國師於此為國開堂。和尚今日陞
座說法。且道相去多少。師云。一點水墨。兩處成龍。進
云。還有奇特也無。師云。臭天臭地。乃云。虛空掘洞。好
肉剜瘡。無位真人在蟭螟眼裏安營扎寨。動地放光。
處處逞驢唇馬嘴。說黃道黑。與人眼裏添釘。腦後著
楔。續上座到來。直教風行草偃。電捲星飛。使人人頭
頂青天。個個腳踏實地。佛來祖來。飽與一頓。因甚明
眼人前三尺暗。對他道。懷州牛喫禾。益州馬腹脹。波
斯搬出夜明珠。蚌蛤心肝莫秤稱。一任眉橫眼上。耳
搭腮邊。我這裏拄杖子望空啟告。善哉。善哉。復舉中
國師訪楚山。呈悟繇。山曰。如何是無字意。師曰。出匣
吹毛劍寒光射斗牛山曰趙州因甚道無師曰波斯
嚼冰雪。不覺齒牙寒。山曰。拈過有無。如何湊泊。師曰。
夜深誰把手。同共御街遊。山曰。向上還有奇特事也
無。師曰。秋夜家家月。春來處處花。一雙明白眼。何處
撒塵沙。山曰。善哉。師云。撿點將來。二大老也是陸地
興波。自揚家醜。續上座則不然。向無中生有。敬為一
頌。陸地興波不即留。畫蛇添腳乍來頭。吹毛寶劍憑
拈舉。凜凜寒光射斗牛。

開闢古松西崇山無量禪寺。工竣。上堂。拈香云。此瓣
香。天地同根。萬物一體。拈起則彌六合。放下則藏於
密。爇向爐中。祝延今上
皇帝萬歲萬歲萬萬歲。伏願金輪永固。帝德崇高。再拈
云。此瓣香。欽承佐助。共沐仁恩。爇向爐中。恭祝本省
文武。諸大護法。永作擎天玉柱。常為架海金梁。次拈
云。此瓣香。恩同天地。德邁羲黃。爇向爐中。供養現住
昭覺堂上佛冤老和尚用酬法乳之恩。歛衣就座。上
首白椎竟。乃云。撥草當風數十年。灰頭土面被人嫌。
吾儕不是間狼藉。平地孤堆接半天。古人拈一莖草
作丈六金身。將丈六金身作一莖草。大似蓮花出水。
開放新鮮。諸大老於潔白地上明修棧道。暗度陳倉。
誘引再來。依他古人樣子行去。續頭陀依本據今。於
平地上擁殿飛樓。翬飛鳥革。不數年而功圓告竣。落
成勝概。山僧不惜唇皮。登曲彔床。與古松立個潑天
門戶。八字打開。亦任後人於其中間行住坐臥。建立
佛祖最上一乘。廣化眾生之標榜也。且道結角羅紋
一句作麼生道。佛子住此地。則是佛受用。

上堂。古佛心宗皎皎。月印寒潭。祖師巴鼻歷歷。春回
大地。舉起逼塞虛空。放下纖塵不立。風生古殿。萬像
森羅齊合掌。月轉回廊。十方世界盡承恩。栽兔角於
腮邊。無中生有。刮龜毛於腦後。摝影撈蹤。頭頭展佛
祖家風。物物彰人天正令。卓拄杖震威一喝云。舌翻
霹靂談千古。心括虛空悟一乘。

彭縣鳳凰山法藏寺掃塔。上堂。丹鳳啣書向紫宸。綸
音敕下九重城。真詮法社灰巳矣。幸托吾皇復鼎新。
昔敕封崇善演教大國師一天老人。於松州上院大
悲崇善禪寺首唱巴歌。為國誘民。復於此山中興下
院。屢授宸恩。沃懇田林。二百餘載。敕誥宸章。寶器雲
興。忽值獻逆。盡成灰燼。幸蒙
皇清一統。佛日重輝。紺殿瓊樓。亦如舊置。不肖於昭覺
建立悟祖門庭。未獲諸睪。堵波前敬謁尊慈。今日領
眾來山。與吾祖翁打三百年未諳之口鼓。斬十二代
未了之葛藤。且道諸人還信得及麼。不妨試出證據。
脫或沉思。隨續上座塔前剖露分明。

至塔前。以兩手拍云。孤掌不浪鳴。一鳴鳴摑摑。所以
古德云。有條攀條。無條攀例。是則是也。要兩得相稱。
遂爇香云。世事但將公道斷。月輪難較量包虛。便拜。
松鎮右管沈護法請上堂。登寶王座。演迦陵音。拈德
山棒。行摩竭令。具如是韜略。展如是經綸。發一機雷
轟電掃。吐一語塞滿乾坤。使天下衲僧到來。截舌有
分。且道續上座有甚長處。顧眾云。闌干雖共倚。山色
不同觀。

小參。魚聲暫息板聲傳。看看紅日落西山。清風透腋
微涼起。這個分明不隱瞞。拈拄杖云。大眾。會麼。祗如
不會。還是大眾瞞山僧。山僧瞞大眾。若謂山僧瞞大
眾。處處綠楊堪繫馬。家家有路透長安。若謂大眾瞞
山僧。知音不必頻頻舉。達者須知暗裏驚。且道還有
不受瞞憨者麼。卓拄杖云。把手牽人行不得。為人自
肯乃方親。

結制。小參。三朝一七。必定見個消息。且道是甚麼消
息。驀呈拄杖云。見麼。若薦得。便知腳跟下一段光明。
掀天鑑地。耀古騰今。脫或未然。不妨山僧與眾兄弟
們下個註腳。昭覺結制始開籠。四方八表盡通紅。煆
煉銅頭鐵額漢。直逼生蛇化毒龍。缽盂橫安一張口。
束腰三道篾條篐。問取祖師西來意。管教心空及第
無。

小參。時臨長至一陽生。鼻孔寒露冷沉沉。分明舉似
諸兄弟。切忌嚴霜浸煞人。有始無終。仰箭虛空。有終
無始。東瓜碓嘴。有始有終。八面玲瓏。無始無終。野干
摶空。薦得一句。生死事畢。薦得二句。不如不會。薦得
三句。渾然天地。四句分明。撩起便行。此四句中。內有
一句殺活全彰。照用同時。撿點得出。人天稽首。祖師
攢眉。脫或未然。山僧拄杖略較些子。顧眾云。本是長
江湊風冷。卻教露柱患頭風。

小參。嘴邊覓底終險。紙上來底是空。自心知解猶差。
從他悟底曷是。除卻兩頭三處。作麼生是得也。到這
裡要實入大鞴爐頭煆煉一回。則知師姑原是女人
做。這個消息不在言端語巧。華簇錦攢。以當了事巴
鼻。豈知自瞞了也。昭覺門下總不恁麼。只教他肘後
懸符。腦後見腮時。來喫山僧痛棒始得。還委悉麼。咦。
要定乾坤之正眼。除非足下有生涯。

小參。收豎起脊梁。當下周放。挽著眉毛做一場。恰渾
把身心齊放下。好衲被蒙頭不覺曉。收放本不禁閒
忙。恰好凌空杪再操。昂然直到無生國。菡萏馨香遍
九皋。於斯薦得。收放自由。脫或未然。恰好不好。畢竟
如何。奮然揣著虛空骨。驚起須彌折斷腰。

臬臺劉護法對靈。小參。擺脫情關疾便行。靈光獨露
體常明。無生國裏香風馥。劫外瓊枝劫外春。舉張無
盡居士參長沙和尚。問。弟子常看千佛名經。未審千
佛居何國土。還來攝受也未。沙云。黃鶴樓前崔灝詩
題後。還有人題也未。士云。不曾。沙云。得閒時題取一
篇好。山僧看來。好似陸地興波。自揚家醜。所以古德
云。黃鶴樓前法戰時。百千諸佛豎降旗。問渠國土居
何處。贏得多才一首詩。山僧有一頌。今日是我劉公
大護法靈輀將駕。特表衷腸。四大本來卻是空。時人
切莫問西東。要知諸佛居何國。黃鶴樓前水不通。今
日設有人問。劉公大護法居何國土。山僧只向他道。
遠望故園千古月。無心回顧正當頭。

哀子岳鐘(瑞琪)請為先慈對靈。小參。以拄杖指靈柩云。
林木含悲。雉鳥啼庭蘭。玉砌草萋萋。金靈托質蓮池
上。皓月依然照海西。所以道。處生死海。石女明劫外
之機。踞涅槃岸。木人唱還鄉之曲。七情永脫。靜若澄
潭。五障緣空。皎如寶月。說甚麼天堂地獄。六道四生。
直下知歸。頓踰諸聖。於此會得。淨裸裸絕承當。赤灑
灑無回互。共見今辰。歆薦皇清。誥封一品夫人岳母
王太君齊家治國。賢孝忠真。婺宿靈明。不遷不變。棄
榮位而生淨土。捨煩惱以證菩提。王太君於斯薦得。
即往南方無垢世界。座寶蓮花。偕娑竭羅龍女。把手
共行。一時成等正覺。脫或未然。山僧拄杖直下承當。
捩轉向上關頭去也。若據向上關頭。千里結舌慟念。
孝子岳鐘(瑞琪)。人本乎母。物本乎天。哀哀慈母。生我劬
勞。欲報深恩。昊天罔極。緬想音容。乞法資薦。敦請山
僧。祗就靈軒。登寶王座。轉法輪音。今對人天眾前。不
妨露個消息。良久云。諸行無常。是生滅法。生滅滅巳。
寂滅為樂。此是古人的。阿誰信得。拈拄杖卓云。一回
拈起一回新。子規啼破月三更。天明個個知端的。大
道人人放腳行。

結制。小參。舉古德云。十五日以前。樹凋雲作葉。十五
日以後。月滿兔兒肥。正當十五日。晴高天氣正。世泰
兆民熙。古人恁麼道。山僧則不然。十五日以前只是
恁麼。十五日以後只是恁麼。正當十五日只是恁麼。
拄杖子卻又不甘。出來道。雪山老漢恁麼道。也牽枝
引蔓。若巳事未明。豎起脊梁。緊捏拳頭。朝參暮請。行
不知行。坐不知坐。驀然撞著露柱。㘞地一聲。始知鼻
孔原來向下垂。更不去向人門戶討。諸兄弟還信得
及麼。良久云。把手牽人行不得。為人自肯乃方親。

中天節。小參。大慧老人道。今朝五月五。大鬼拍手小
鬼舞。猛然撞著桃符神。雙手捶胸叫冤苦。師云。大慧
恁麼道。未免見神見鬼。山僧則不然。今朝五月五。天
師騎艾虎。赤口上天去。百舌入地府。且道大慧的恰
好。山僧的恰好。是定當看。

小參。十方同聚會。個個學無為。此是選佛場。心空及
第歸。且道如何是心空及第歸。顧眾云。自是不歸歸
便得。五湖煙景有誰。

小參。文殊一日令善財採藥曰。是藥者採將來。無風
起浪。善財便觀大地。無不是藥。即來白曰。無有不是
藥者。眼底有觔。殊曰。是藥者採將來。文殊被善財惑。
善財遂於地上拈一莖草。度與文殊。全身擔荷。文殊
接得。示眾曰。此藥一能殺人。一能活人。泥裏有剌。顧
眾云。山僧恁麼道。還有優劣也無。休將閒學解。埋沒
祖師心。

小參。身是菩提樹。心如明鏡臺。時時勤拂拭。勿使惹
塵埃。菩提本無樹。明鏡亦非臺。本來無一物。何處惹
塵埃。這兩個惡口小家。各打二十棒。因甚麼如此。從
前汗馬無人識。祗要重論蓋代功。

松鎮周護法請為先慈李太君對靈。小參。師以拄杖
敲柩云。迥脫塵寰絕世緣。瞥然直上彩雲鸞。山僧頌
出無生句。祗要諸人仔細看。若向這裏薦得。則塵國
轉為佛國。福基翻為法基。攪長河為酥酪。變大地作
黃金。脫或未然。山僧從頭註破。恭惟李太君恩賜鳳
誥。榮秩皇封。仁慈惻隱。惠淑洪深。便能福慧齊修。致
使兵民共化。一旦賓天。敦請山僧舉揚不生不滅。無
去無來之消息。老太君還會麼。若也未然。山僧一偈
頌出。天荒地老恨難忘。愁聽子規鳴上方。欲得斜陽
消息盡。奉攀玉輅駕慈航。

中元。小參。十五日以前。拄杖子望空啟告。十五日以
後。拄杖子入海算沙。正當十五日。且道拄杖子有甚
巴鼻。四生六道承恩力。八難三途出苦坵。舉趙州問
一婆子。甚處去。婆云。偷趙州筍去。州云。忽遇趙州。又
作麼生。婆便與一掌。州休去。師云。這婆子雖然好手。
要知賊身巳露。趙州休去。總是個佛口蛇心。續上座
撿點將來。也是一場懡㦬噁。

小參。堂前靜板口喃喃。縱似牛皮也叫穿。珍重滿堂
雲水客。古木也解說枯禪。拈拂子擊香几云。這死木
頭。道有些點掇。向人耳孔裏出入。大眾於斯薦得。不
妨聲色堆頭親見本來面目。脫或未能。山僧拄杖與
諸人露個消息。拈拄杖擊空云。好手手中呈好手。紅
心心裏中紅心。木人把板雲中拍。石女啣笙井底吹。
拖拄杖。入方丈。

祭正宇沈叔父。人之寄身於世也。以天地為逆旅。以
光陰為過客。而浮生碌碌。春秋幾何。惟繼述有賢。丕
顯其親。雖貧亦富。雖亡若存。榮封待誥。無忝所生。若
吾叔也。忠厚傳芳。稟直持身。教育賢嗣。英略超群。才
能邁眾。鳳闕摽名。勘匡戎伍。勝任邊城。於國有光。顯
耀門庭。賢孫繼起。道術修明。展三略而鷹揚奮武。諳
六韜而庠序增榮。承祧若此。夫復何憾。姪也叨侍猶
子。未申裏忱。幸際靈輀兆駕。建闢隹城。願假箬蒿而
舒鬱懷。潛悽愴以淚淋浴。躬越宿祝祭於庭。靈其不
昧。來格來歆。

祭慈母。傷嗟慈母。恩同天地。為子不肖。痛裂五內。我
生頑鈍。雀息鳩視。不拘庸俗。亦幸而寄。雖隨三寶。未
出塵累。即就人緣。福田度世。悼推其因。何以至是。背
毋慈顏。念追無極。方命東遊。志勵勇銳。力持雪山。酬
此恩恤。身域於彼。心趨毋膝。豈不懷歸。料本不及。忽
爾訃來。無任依戚。籲天不佑。胡不及巳。蒼天何苦。離
我毋氏。今莫之為。中局徒潰。憶昔歸謁。迎門笑喜。堂
見闐然。孤燈塵几。慈和粹溫。川流逝水。撫柩哀號。涕
零血雨。盃酌爐香。區區全禮。天地有遷。此恨無極。

師太塔前上供。數年別祖巳西遊。今日重逢又聚頭。
滴水虔申無限恨。一爐香徹海天秋。瘞香云。伏冀慈
顏。光前裕後。

本師老人三週詣。塔前上供云。古字山頭解打鼓。昭
覺堂前唱吧歌。哩哩囉。吹毛用了疾須磨。大唐國裏
曾饒舌。蟭螟口內瀉銀河。麒麟獨步丹霄外。優缽花
發稚猶多。是則雖是。子不談父德。虎不食鵰殘。賴吾
祖翁偕本師於風煙劫火之際。斬荊棘而中興祖域。
建法幢而沙界流通。四十餘年一段光明。被不肖一
狀領過。不敢舉似諸人。今日向開口不得處聊申薄
奠。敬酬木本。且道吾老人還來享祀也未。遂爇檀片
云。吾師不祿巳三週。幾度悲傷幾度愁。不肖塔前焚
榾柮。一行鼻涕兩行流。

君瑞沈守戎率男國卿請為誥封沈公正宇府君對
靈。小參。師以拄杖卓云。此方真教體。清淨在音聞。我
亦於中證。不惟觀世音。大眾。向這裏薦得。則知我正
宇老封君住世七十餘年。成家樂業。教子育孫。則生
未曾生。雖滅何嘗滅。生滅本來空。全身光皎潔。即今
向甚麼處安身立命。咦。了知去來皆虛幻。永證金剛
不壞身。

為得戒生慧和尚塔前上供。昔侍老人巾。此見老人
形。多年不相識。冷眼認不真。假饒認得真。又作麼生
會。遂炷香云。相看投機處。青山覆白雲。

定空師翁幀前上供。爇香云。一片旃檀一滴泉。一聲
洫淚一聲天。師翁曲鑑窮兒醜。佑我重輝智祖禪。恭
惟師翁那伽證鑑。

長至。小參。日南一縷莫唐捐。嶺上梅花放鼻尖。君子
不擇仁里厚。時人得得望高攀。九九三三三九九。拖
拖扯扯入羊欄。兔角回紋分袂也。不知那裏是長安。
咄。庚辰戊戍準。一百五十天。參。下座。

本師冤老人塔前上供。小參。萬年池畔培松竹。石子
嶺頭韻古風。不是窮兒煨榾柮。白蓮潭底種芙蓉。此
瓣香。拈則乾坤失色。爇則日月潛光。不肖於師資默
契處信手拈來。供養昭覺第二代佛冤老和尚。惟願
威鳳山頭豎赤幟於末運。白雲窩裏產鳳麟於斯時。
奕葉垂蔭。枝繁派遠。乃云。萬年潭月印前溪。鳥喚猿
啼寂寂悽。窣堵波前陳九拜。潛潛不覺十年西。今日
法孫常胤。於西山光相下院得得歸祀吾師忌辰。的
一片栴檀以表翁孫父子哀腸。想吾老人還來享祀
也未。是則是。也要諸人著些精彩始得。遂爇香云。九
夏風清寒徹骨。百年痛根幾時休。吾師不棄兒孫醜。
常寂光中運九籌。便拜。

長至。小參。冬日打鼓陞堂。牆壁瓦礫生光。放出日南
一縷。山河大地回陽。饑餐新羅附子。渴飲蜀地生薑。
君子不日成之。小人道發顛狂。一任閑神野鬼。到來
絕跡潛藏。薦取碗底箸頭。大家公驗承當。且道承當
個甚麼。卓拄杖咄云。惟有松竹二友。年年傲雪凌霜。
下座。

為清逝節壽白老孺人對靈。小參。七日花神送子規。
耄齡霜節越蓮池。倏然覷破浮生面。睹史陀天立聖
基。恭惟。

老孺人坤秉乾運。德淑宏深。一旦跨鶴乘鸞。頓使風
木含悲。若據此著。進前三步險。退後一番新。假饒人
天釋梵。有情無情。出此不得。遂豎起拂子云。還見麼。
擊香機云。還聞麼。若能見。若能聞。木雞抱子來天地。
玉兔懷胎向紫宸。洗得一林霜雪淨。優游駕鶴向瑤
京。玉轉珠回。覿體全彰之受用也。山僧不獲巳以慰
孝忱。指出末後一段光明。豎拂子云。八十餘年同逝
水。三千世界等浮雲。瑤階玉珮鳴仙樂。信步高登化
樂城。

據此公案亦未平實商量。作人情會。虛空昨夜板齒
脫落。作佛法會。戶戶門前剛把火。家家有路透長安。
二據不涉。且道向甚麼處卜度。則知老孺人落處麼。
咦。溪聲山色。鳥喚猿啼。這邊那邊。亦任著綴。

岳阿哥為母辭陽。請說送靈。小參。師云。幕府聲慘。終
天之恨難酬。繐帳風寒。罔極之恩莫報。若據佛法相
會。撒手那邊千聖外。謾道流涕通。滿眼牧機盡知音。
雖然如是。也須驗過分明。豎拂子云。處處門前剛把
火。家家有路透長安。梨花香處分明薦。莫道靈雲話
別傳。步步蓮花藏。處處極樂邦。一念超今古。全體遍
十方。楊太君。不涉途程一句作麼生去。虛空玉輅下
瑤池。直下相逢分外奇。柱杖頭邊親薦得。坦然大道
任驅馳。楊太君。且道路頭向甚麼。拈拂打圓○云。默
直去。

指路。小參。柱杖芒鞋詣宮牆。資薦金靈達帝鄉。挨落
珊瑚枝上月。洗清大地一天霜。楊太君到這裏有國
可治。有家可齊。有子可教。有孫可育。還有生死可了
麼。其或未然。恭惟楊太君莊周夢熟。駕返瑤京。仙樂
迎空。韻徹森羅萬象。當下了明自性。一齊合和拍道。
戢坤樞於未兆。藏冥運於蓮邦。一段英聲。激揚今古。
乃老太君玉轉珠回。覿體全彰之受用也。山僧不獲
巳以慰孝誠。指出老太君末後一段光明。豎拂子云。
青鸞高駕步瑤京。柱國家聲啟後昆。玉偈親拈陳露
布。無生國裏現金身。

為清涼三峨和尚對靈。小參。疏鐘泣淚出雲堂。月影
空林轉上方。即今便為真極樂。乾坤大地一臺芒。恭
惟清涼堂上傳天童第五世上三下峨大和尚。竿木
隨身。坐斷三峽錦水。逢場作戲。活埋萬里雲煙。十字
街頭垂手。三惡道中橫身。有時把住。截兔角於腮邊。
有時放行。括龜毛於肘後。幼年承悲願海。隨吾師翁
丈老人重闢昭覺。中興祖域。壯年侍法叔浪和尚住
持法席。執侍巾瓶。暮年於北隅青天鎮金華寺以栖
老焉。有嗣法門人照昇請就清涼養終。此是我法兄
七十餘年一段光明。今日被昭覺拂子頭一一註破。
且道諸大眾還信得及麼。昭覺則不然。代老法兄打
口鼓去。七十餘年住世間。麤拳白棒接人天。今朝撒
手還家去。喜殺龍潭老德山。下座。

長至。小參。仲月打鼓陞堂。牆壁瓦礫生光。兩雙芒鞋
似虎。七尺烏藤如狼。一任佛來祖來。到此截舌浮芒。
薦取珠衣下事。盡在日用尋常。卓拄杖顧云。有甚憑
據。一陽來隴頭。春信寄寒梅。下座。

為西逝皇清誥授鎮遠將軍光祿大夫贊之李大護
法禫服對靈。小參。夜月照人寒徹骨。松風羅面鼻頭
疼。鏗鏘寶劍盡塵封。柱國家聲萬古騰。恭惟大護法
威震中外。德被寰區。佐王師於百代。奠河山於千秋。
現將軍身而福國祐民。體聖人心而欽承治化。名昭
日月。功參天地。標精忠於銅柱。躋壽域於春臺。柱石
金湯。天心仁愛。不意流光冉冉。石火沉沉。寂爾賓天。
五內分裂。屆今易吉之辰。人子亨時等。痛維罔極。緬
想音容。敬延梵侶。披閱琅函。敦請山僧舉揚般若。大
護法這一段光明盡在山僧拂子頭上耀古騰今。大
護法還見麼。若見。不勞拈搥豎拂。搖唇鼓舌。脫或未
然。聽取下面註腳。豎拂云。拭杖芒鞋打口鼓。昭覺一
曲原無譜。怎似將軍拍調高。等閑韻出千山舞。南洲
為琴。虛空為鼓。拍拍相應。聲聲相助。白雪陽春歸去
來。蓼莪聲裏從頭數。箇中消息孰知音。五桂庭前泣
血枯。

對靈。小參。云。就道高登選佛場。人天魔佛絕商量。爐
頭片雪分玄要。直下分明這點光。恭惟。

皇清誥授上壽柱國榮祿大夫岳大護法金靈。龍樓
標百代之功勳。鳳閣註千年之忠孝。不意流水巳夕。
劍閣生塵。一旦賓天。俄臨窀穸。不昧鷲嶺真機。示宰
官而宣行王化。山僧現宰官身而為說法。驀拈拂子
打⊙云。大護法還薦麼。若見。一超直入如來地。好向
如來行處行。若也未然。山僧拂子頭與大護法露出
個􃈱去。啣轡馬。三腳驢。黃金甲。福田衣。翻來復去到
幾時。山僧不昧靈山托。相送將軍入化城。北廓居山
十里餘。忽然訃至卒王師。山僧五內俱摧裂。惟有山
河草木知。大護法。自良知。歸去來兮有誰知。十字街
頭打口鼓。華陽城裏韻無生。風旛不是閑家具。收拾
添綸上鉤時。平田路。默直去。振杖云。收得當天明月
在。五湖煙浪有誰爭。

對靈。小參。云。芒鞋拭杖詣錦江。資薦金靈返帝鄉。葉
落林悲真實現。再來佛種萬年香。恭惟。

清逝八阿哥諱玉麟。金聲振地。凜凜朔風吹大夜。玉
轉珠迴。哀哀生育返瑤京。一彈指頃受百萬億尊貴。
一剎那間享無量無邊福祿。亦任這邊那畔。撩起便
行。今以童男身得度。山僧即現童男身為汝說法。今
值遷化之辰。山僧不惜眉毛。對靈柩前舉金剛不壞
之真詮。說無生不滅之佛事。還委悉麼。遂舉火炬打
圓相云。白玉塵中真佛現。紅蓮花裏露全身。

聖制日。值
高太丈老人誕辰。塔前上供。小參。者瓣香。在搬磚運
瓦。汲水挑柴。拖犁拽耙。霜衣雪甲。糞草堆頭處拾來。
爇向爐中。供養清昭覺開山第一代上丈下雪老和
尚。恭惟老人層識得一十五夏契盡依本據令。即今
這邊二百四十花。那畔二十個冬。莫不是五百六十
年前公案未熟。吾老人計得麼。則不然。借此栴檀薰
老人鼻孔一番不可。遂爇香云。萬水千山獅子窟。十
方世界象王城。滹沱正脈起今古。後代兒孫如是傳。
舉火法語。流光已滅。落花無返樹之音。石火停機。逝
水絕歸源之路。是我定山上座生緣已畢。振化皆空。
生滅寂滅。寂滅為樂之快活也。昭覺到來。無法可說。
借拄杖子道個不生不滅法。與老上座指個路頭。還
委悉麼。於斯親切。與拄杖子有甚交涉。脫或躊躇。山
僧向這裏下個註腳。以拄杖指龕云。默去。

舉火。拈火炬打圓相云。秋風起。秋葉落。秋水長天鶩
獨宿。秋雲巧。秋雨沸。秋鴻隊隊泣南樓。秋夜涼。秋聲
遏。秋蟬報道君脫殼。定尚座。這個關頭牢把著。九眼
礄畔清風起。紅蓮花裏換皮骨。噁咄咄。遂擸。

原書闕












　　　(捐貲刊錄嗣法門人　法光　照隱　正義　心學
　　　　　　　　　　　　正智　常靜　通福　福清
　　　　　　　　　　　　通歡　德紀　福印
　　　　　　　　戒弟子　海金　常溥　翀石
　　　捐貲法弟子　宋貞玉　喬常齡　劉常懷
　　　　　　　　　喬秉瑞　李逾松　　同刊
　　　康熙四十九年仲冬檇李項聰友書
　　　　　　　　　　　嘉興楞嚴寺經坊夏維寧
　　　　　　　　　　　　　　　　　　倪爾　刻)

昭覺竹峰續禪師語錄卷第三(終)

昭覺竹峰續禪師語錄卷第四
嗣法門人(發光　彌願)等編

* 頌古

** 明星悟道

「　瞿曇捏怪豈尋常。悟得明星眼一腔。妙用渾無生活計。至今點綴骨毛香。」


「　瞿曇捏怪不尋常。一見明星禍巳彰。當下若無通線路。古今焉得臭名揚。」


** 未離兜率巳降皇宮未出母胎度人巳畢

「　未入營門敗路先。番來復去到驢年。一生解在滿天網。笑殺瞿曇圈外圈。」


** 拈花微笑

「　飲光微笑古今傳。一領袈裟沒半邊。百萬人天齊合眼。明明杲日曬中天。」


** 婆子燒菴

「　當陽一著驗分明。枯木寒巖又再春。肘後高高明日月。宗風大振到而今。」


** 南泉斬貓

「　一刀兩斷定干戈。誰向鋒頭舞太阿。頭頂草鞋能救得。腥臊猶不臭山河。」


** 三玄三要

「　第一玄。往上彎。奇中玄妙迥碧天。分明了。眉毛鼻孔嘴上斑。」


「　第二玄。赤肉團。天邊摘下月一丸。照見了。井底泥牛吼大千。」


「　第三玄。月兒圓。臘月梅花放鼻尖。香透了。赤鬚鬍兒嘴上斑。」


「　第一要。休懊惱。藕絲孔裏任𨁝跳。到手了。半夜雞兒聲聲叫。」


「　第二要。穿絮襖。鴨向水邊梳羽毛。快活了。家中活兒
向誰告。」


「　第三要。黃虀好。佛法僧田種芝草。飽殺了。大地人兒知道少。」


** 馬祖三喝

「　一喝金剛劍。魔王心膽寒。拈提分玄要。靈光照大千。」


「　一喝探竿草。全身都靠倒。能活不死人。點啜通身竅。」


「　一喝不作用。管教三日聾。杜鵑啼枝上。聲聲血染紅。」


乞食城歸。忽見西山晚晴。雪霽峰巒。盡大地是一則
現成公案。且道如何是現成公案。

第一則

雪覆千山。因甚麼孤峰不白。

著語云。瘦處難瞞。
頌云。

「　雪後始知松柏操。事難方見丈夫心。梅花夢破相思後。亦任傍人道假真。」


第二則

溪聲盡是廣長舌。且道所談何事。

著語云。默而識之。
頌云。

「　洗清天地一洪波。百尺竿頭能幾何。帶水拖泥親薦得。溪聲山色任摩訶。」


第三則

山色豈非清淨身。且道無山色時。喚甚麼作清淨身。

著語云。北斗裏藏身。
頌云。

「　蘆花深處現童真。太殺分明著一丁。赫得虛空輪板齒。眉毛鼻孔血淋淋。」


忽於已躬下得些快活。不敢顢頇。法堂鳴序鐘。舉似
大眾。大家得些快活。各著一語並頌。

著語云。頭上瞞瞞。腳下瞞瞞。
頌云。

「　搬磚運瓦即拖柴。腳下瞞瞞被活埋。大眾於斯親薦得。磚頭瓦塊坐蓮臺。」


古人七個蒲團。昭覺撞斷鐘搥。且道是同是別。

各著一語並頌。
著語。是定當看。
頌云。

「　是定當看是可何。滿堂雲水唱哩囉。於中識得真消息。倒弄橫拈任琢磨。」


** 牧牛頌

「　曠劫娑婆日吼哮。翻來復去轉途遙。幾回要向南宸去。只謂時人不稼苗。」


「　這迴探得鼻頭穿。分付山童緊著鞭。十二時中莫放逸。繩頭刻刻手中牽。」


「　牛兒受制任驅馳。涉水量山我亦隨。耕得山河無寸土。自然樂此不為疲。」


「　幾經風雨始回頭。立首山家孽性柔。不是渠儂珍黑白。繩頭默默暫相留。」


「　半白牛兒水草邊。塵囂脫落自天然。六時馴伏開閒地。放去收來不用牽。」


「　本無罣礙亦真如。石上高歌誰個拘。分付山童足水草。大家穩便任閑餘。」


** 十無頌
*** 無根樹

「　此樹無根覆百川。無陰陽地久新鮮。森森玉潔超群上。露出雲梢蔭碧天。」


*** 無絃琴

「　綿綿密密一仙翁。韻出元初太古風。不是谿聲與山色。輕輕一操嚮虛空。」


*** 無鑰鎖

「　琉璃缾子佇朝陽。出入分明自主張。八面狂風吹不入。無鑰鎖向那邊匡。」


*** 無底缽

「　缽盂無底口朝天。幾度濕來幾度乾。惹得人天來飯供。不知那裏是含元。」


*** 無孔笛

「　一聲太古韻青霄。奏出威音那畔韶。六律五音知不
得。明明歷歷分三要。」


*** 無縫塔

「　白雲深鎖玉玲瓏。歷歷明明八面通。坐斷當陽無一物。寒光凜凜透虛空。」


*** 無底船

「　船兒無底載清風。一任魚龍濯浪蓬。八面狂風吹不動。和星帶月一船中。」


*** 無孔錘

「　歷劫頻腔佛祖機。橫吞豎吐奮全威。有時拈出人天驗。百雜千重指一揮。」


*** 無星秤

「　我本無星不犯疑。四生六道盡含輝。一毛頭上知端的。大地山河一秤稱。」


*** 無底籃

「　籃兒無底盛虛空。攜向街頭糶酒翁。笑殺東村沈大伯。何年甚日出凡籠。」







原書闕









** 丹霞燒木佛

「　日寂寥兮夜寂寥。寒侵木佛火中燒。誰憐院主眉鬚墮。桑樹傷兮柳樹招。」


** 如貓捕鼠

「　銅鈴鐵眼個貓兒。覆去翻來一塊疑。鼯鼠縱有窮妙計。輕輕覷著膽魂迷。」


** 臨濟四喝

「　一喝金剛劍吹毛。萬象難將正眼瞧。佛魔到此休擬議。凜凜寒光迫九霄。」


「　一喝金毛咂地時。聞知百獸也攢眉。哮吼震時芳草碧。象王行處絕狐疑。」


「　一喝探竿影草時。人天魔佛盡巳知。縱使銅頭鐵額漢。到來覷著也攢眉。」


「　一喝不作一喝用。擬思量處隔千重。莫向計中陳玅計。一法通時萬法通。」


** 世尊初生

「　堪笑曇瞿始降生。指天指地獨稱尊。當時若遇雲門老。直至而今禍不生。」


** 趙州狗子

「　合掌當胸嘆善哉。韓盧搖拽舞三臺。待渠張口吞佛祖。六律五音韻不回。」


** 父母未生前本來面目

「　風生古殿月迴廊。子夜雞啼露結霜。一顆圓明無向背。虛空開口莫收藏。」


** 萬法歸一

「　一毛頭上知端的。大地原來不是塵。薦取祖師關捩子。虛空背上豎乾坤。」


* 示偈

** 一劍直歲

「　倚天一劍萬峰寒。立逼銀山當下穿。豎起脊沒高著
眼。悟來只在剎那間。」


** 文雅書記

「　巳躬下事絕思量。切莫依稀錯承當。二六時中著眼覷。品藻原不是雌黃。」


** 翀石副寺

「　痛念無常立志參。腳跟下事爾常拈。從來白飯是米做。鹽醬鹹兮醋味酸。」


** 崑劍監寺

「　太平無事樂清彝。錦水潺潺滴澗西。好向青山深隱隱。雷鳴天外好騰飛。」


** 圓月香燈

「　河北隹聲韻八埏。時清道泰慶堯天。新羅國裏香風拂。吹落闍黎鼻半邊。」


** 得珍殿主

「　呈書俯拜別吾儕。此去深山任活埋。踏破嶺頭剛石卵。自家寶藏豁然開。」


** 慶雲茶頭

「　爾能造化變陰陽。冷熱溫和任主張。洗盡枯腸無一物。趙州滋味與天長。」


** 正修米頭

「　負舂總是佈精微。生怕閒消日用時。但把身心齊放下。碓房走出赤斑蛇。」


** 國一侍者

「　參禪一定要心空。火裏蓮花耀日紅。㘞地一聲心膽碎。縱橫何處不通風。」


** 六瑞行者

「　冷眼傍觀爾若何。依稀隨例懶蹉磨。眼前光陰花費了。兩鬢添絲悔後麼。」


** 朗徹監收

「　參禪學道要心堅。剔起眉毛莫放閒。相侍老僧十數
載。始終滋味無兩般。」


** 聖制行者

「　慇勤奮志休貪眠。打起精神莫放參。好向巳躬親下手。銀河玉浪佇朝元。」


** 寶池行者

「　皎月當空映寶池。森羅萬像盡含輝。若還當下知端的。青山綠水兩無疑。」


** 居一法孫

「　潮音寺裏香風暖。蘇坡橋下浪泊天。昭覺一枝無孔笛。五音只和太古前。」


** 自成戒徒

「　峨眉山月照錢塘。子夜星移大地霜。八萬行門俱靠倒。普賢獅子吼上方。」


** 天聞禪人

「　腳跟下事悟為隹。習誦虔躬禮法華。莫把寸陰虛度了。青年正好泛三車。」


** 慧滿戒孫

「　鎣華山水勝清奇。聳翠層巒插碧虛。未到山窮水盡處。看來總是半途歸。」



** 提封禪人

「　照祥徐步緊提封。念佛分明具六通。馬駒禪堂分付汝。清規從此效前雄。」


** 恒璧禪人

「　恒璧固如眼底珠。一歸何處薦真如。吹毛寶劍親拈舉。大地山河一掌抒。」


** 月輪禪人

「　月輪何處不光輝。親未生時誰個知。面目本來無一物。自然各去播諸薇。」


** 覲顏禪人

「　咫尺圓勳復覲顏。天顏茲在百雄潛。西來大意分玄要。乾屎橛兒直萬錢。」


** 一觀禪人

「　一觀淨月露長天。父母未生實可憐。只下相逢休外覓。天然湧出一枝蓮。」


** 廣智禪人

「　廣智多聞念佛強。不如鍵口密閒藏。祖師巴鼻誰人識。昭覺爐頭一段光。」


** 巨明禪人

「　巨明滄海能歸一。不得玄時必得玄。昭覺爐頭親煆煉。好將春色利人天。」


** 大智禪人

「　大智能通佛祖禪。趙州狗子驗人天。白蓮池畔香風起。吹殺闍黎鼻半邊。」


** 大慈禪人

「　大慈大悲憫眾生。父母未生一著清。翠竹黃花親眼視。本來面目自家親。」


** 遍恒禪人

「　青石頭兒也遍恒。大家吹滅暗中尋。丹山瞎虎眉生角。萬法歸一一掌平。」


** 參微禪人

「　參禪參到參微處。始信從前憶路乂。探得眼中頭角現。自然滋味等河沙。」


** 立志禪人

「　如何是佛佛阿誰。薦處分明要的真。立志一番勤苦學。自然滋味與人平。」


** 圓明禪人

「　薦出圓明柏樹子。偷鈴人是解鈴人。趙州公案分明舉。只恐兒曹不識真。」


** 明鏡禪人

「　當臺明鏡照中天。北斗橫身莫半邊。大好向前雄一步。󵎎條穿起祖師禪。」


** 雲波禪人

「　金剛圈子驗雲波。不得隨流把日過。笤帚柄兒親指示。他年方入鳳凰窩。」


** 自安禪人

「　自安何必問家安。萬法歸來卻是禪。探得龍潭紙蠋句。拈來猶許個中難。」


** 衢衡禪人

「　嘉州大象口喃喃。銕額銅頭也叫穿。若是個中人自忌。不須鞭逼上長安。」


** 一悟禪人

「　一悟為嘉悟一嘉。三玄三要步三車。如何是悟非為悟。直下番身始作家。」


** 推雲禪人

「　推雲見日實奇哉。大意西來汝莫猜。但得其中些子處。不分星夜省吾儕。」


** 大願禪人

「　大願三生當自明。一生念佛種來生。身心不做些兒夢。印證方知未了因。」


** 東傳戒徒

「　靜夜挑燈寫贈文。波羅提戒好追尋。果然悟卻無生理。啟後承先定屬君。」


** 九天通雲

「　九天高處必通雲。出窟獅兒奮志行。透卻上頭關捩子。當陽一喝嚮如磤。」















** 碧空法孫

「　參禪學道要心堅。放下身心用力參。㘞地一聲紅線斷。翱翔直上九重天。」


** 晗輝侍者

「　親遭毒手侍吾前。百折千挫志一堅。今朝辭別老僧去。好將佛法去流傳。」


** 定水開士

「　海清水定臥龍眠。頭角崢嶸躍碧川。直下點開霄漢路。雷揮電捲一時間。」


** 性壽徒孫

「　西來大意本天然。祖佛家風處處宣。父子略具蟭螟眼。一花五葉遍人間。」


** 性權徒孫

「　此子生來志性堅。朝參夕課禮華嚴。萬年一念如今日。裕後旃檀許汝拈。」


** 清海沙彌

「　河清海晏樂陶唐。王化雍熙百代昌。子亦生來逢盛世。休將錯過好時光。」


** 機慶玄孫

「　機慶三生誓力堅。時殊世異不同前。萬年一念如今日。許爾法門接半肩。」


** 常經孟居士

「　梁燕紛紛三月天。花香春暖暢於便。傾心直下求歸向。昭覺門庭要子肩。」


** 常溥莊頭

「　一念諄諄學老誠。虔心侍座甚慇勤。莫將寸陰閒過了。早種高梧宿鳳林。」


** 樂天李居士

「　吾老朝朝坐夕曛。蒼岩下視一溪雲。一聯佳興逢知巳。且向須臾摘句分。」


* 佛事

為囪門和尚起龕。松風慘慘。林鳥悽悽。石火電光。覷
之不及。禪翁昨夜巳西歸。三腳驢兒緊著錐。烈燄光
中騰碧漢。不生滅法讓阿誰。

為懸珠禪人起龕。歷遍天台更遊燕。南州不住到松
潘。於斯撒手還家去。今日出門值雨天。急須去。莫留
連。木馬頻嘶芳草地。丙丁童子對渠言。

舉火。踏遍錦江。吾不識汝。住老松潘。渠不識我。昨度
禪房話片時。今朝乞吾一把火。直承當。休避躲。八萬
四千功德聚。願汝急時成正果。

舉火。虛空拍拍韻還鄉。九九餘翁一電光。過量大人
今巳矣。方稱敏手過蘆江。拈杖指龕云。此是落翅孔。
切莫露鋒芒。撒手那邊千聖外。銀山鐵壁絕商量。以
火炬打○云。鐵牛口裏黑煙生。三腳驢兒就此行。好
把眼光收挕住。優曇花裏現全身。遂擸。

起襯云。蒼顏雪鬢個頭陀。九九齡餘韻蓼莪。今把絲
綸收挕住。悠悠且唱涅槃歌。涅槃歌。閒觀綠水繞山
阿。老禪那。會也麼。生滅既滅。寂滅為樂。寂滅以滅。有
何不悅。撩起便行。莫管南北。以拄杖指襯云。這個聻。
常寂光中鑒遠心。白雲山裏膺巢穴。

入塔。末法淋漓實可傷。潸然拙句鑒衷腸。禪翁面目
分明處。林鳥溪聲共泣揚。恭惟太虛和尚坐斷兩頭。
當陽顯露。化緣巳畢。示涅槃樂。今日是我恒明大士
深恩厚德。水木難忘。建窣堵波。安厝師骸。飛簡至昭
覺。敦請續頭陀作入塔佛事。到這裏向起口不得處。
一一露出我太虛和尚末後一段風光。顧眾云。大眾
且道。是那一段風光。拈杖指塔戶云。天幹律音成寶
所。地凝七級瘞牛眠。剎竿直向此峰豎。萬古標名樂
自然。便入。

為法叔問潮和尚起龕云。潸然吾叔棄雲堂。悅豫心
傷送夕陽。老恨慈舟幡影折。獨憐紅日墜山崗。恭惟
老法叔運悲心於末世之中。斬荊棘於五濁之際。八
十餘年本色道底。以拄杖指龕云。木馬嘶風遍大千。
鐵牛吼破萬重關。須彌頂上翻波浪。無相光中駕鐵
船。

舉火。拈火炬打○云。鐵鷂摶空。金聲擲地。這邊那邊。
一無回避。老法叔。休疑議。輕輕放下閒家具。悠悠直
上涅槃山。維摩室裏閒遊戲。遂擸。

為蓮生老宿起龕云。七十餘年事。忽爾一旦灰。這個
臭皮袋。秪用一堆柴。即須去。莫徘徊。撒手那邊千聖
外。休教留落在塵埃。

舉火。以火炬打○云。阿呵呵。七十餘年個衲僧。今朝
一著甚分明。這邊那畔無拘束。鶻臭布衫脫得成。

為浣月尊宿起龕。秋風滿院。落日沉西。這個消息。有
幾人知。擺脫塵勞。直下便歸。以拄杖指龕云。還有這
個聻。仰煩大眾送汝一程。

為雲白茶頭起龕。七十八年住世間。燒茶換水結人
緣。今朝撒手還家後。不知那裏是長安。雲白長老還
識路頭麼。擊龕云。杖頭引得清風起。少刻紅蓮遍大
千。

舉火。青山綠水西來意。翠竹黃花古佛心。林鳥悽悽
傷往事。祥煙靄靄駕慈雲。聊將拙句酬辛苦。時拈拄
杖驗精神。雲白何必疑來去。一回煆煉一回新。

為演山徒起龕。十五日前不生。十五日後不死。今正
十五日。生死到來。撩起便行。且道不著生死關一句
作麼生委悉。遂拽龕云。東關門外。青松嶺畔。

舉火。松潘不住住錦江。錦江不住便回鄉。即須去。莫
徬徨。不可狼籍在他方。以火炬打○云。與子道個末
後句。回頭休戀火中央。

為超然尊宿起棺云。曲盡詞窮本寂寥。個中消息赤
條條。青山綠水還如舊。轉眼娑婆又一遭。意上座。莫
辭勞。直不薦取歸根竅。棒頭點出金剛眼。始知生死
不同條。既不同條。說甚一遭兩遭。以拄杖擊棺云。與
伊指個安身處。青山綠水任逍遙。

為自惺大德舉火。咄。這個關頭太險。自惺今日了然。
一塵不染威音外。萬劫都消烈焰前。昨夜碧天雲散
盡。今朝清霜徹骨寒。若還於斯親見得。輕輕擊碎上
頭關。且道這個關頭是甚麼閒家具。於此薦得。不妨
請行。脫或未然。老僧火炬與伊露個消息。咦。一腳踏
翻生死海。掉身別是一家風。遂擸。

為洪湛禪人起棺。來也恁麼來。不挂一絲。去也恁麼
去。一絲不挂。來去赤洒洒。未免成墮話。秪如出門一
句作麼生相委。以拄杖擊棺云。起。

為性佑禪人起龕。運水搬柴巳四載。今朝脫卻臭皮
袋。這邊那畔任遊行。從此了然無罣礙。既無罣礙。行
處行來在處在。

慈和大師請化骷骨。師云。髑髏遍地不忍看。行人積
聚如丘山。今朝幸遇中元節。各各能生火裏蓮。還委
悉麼。脫或未然。今日乃赦罪之辰。行僧慈和請山僧
為汝有情無情。一切生靈。舉揚般若。令汝等一一化
生西方去也。遂擸火炬云。六道四生從此去。善惡分
明恁縱橫。

為舟海禪人舉火。重陽九月菊花香。抖擻精神返故
鄉。欲識途中親切句。紅爐焰上電飛光。急須去。莫徬
徨。撒手那邊千聖外。回頭休戀火中央。

為白衣庵太虛和尚起龕。拄杖芒鞋到處喃。傾心法
雨洒南閻。滹沱法道湮淪久。一段真風繼法筵。所以
擲地金聲。始覺從前是錯。摩霄伎倆。不期翅落虛空。
恭惟太虛和尚全身放下。兩袖清風。住世八十六齡。
一生玉潔冰清。貶眼峰含翠月。依稀電閃長空。若據
此事。更不相關。且道亦任來去自由是甚麼人境界。
以拄杖指龕云。這個聻。

舉火云。一二三四五。打起禾山鼓。六七八九十。樂奏
無孔笛。十九八七六。齊唱還鄉曲。五四三二一。大家
在這裏。以火炬打圓相云。北斗藏身處。峨眉月上弦。
夏至三庚後。遍界火生蓮。遂擸。

起龕云。法兄七十古來稀。又得餘齡也大奇。阿呵呵。
也大奇。露柱吹笙藏北斗。燈籠拍板入南支。老法兄
雖則任麼瞥地。要兩得相應。顧眾云。五蘊山下活埋
菴。斜挂孤燈月一圓。照見未生時面目。翻身直上佛
頭眠。以拄杖作揖勢云。起。

入塔云。窣堵波上還水秀。黃金骨地廓天欄。大白牛
兒就此眠。一花五葉遍人間。老法兄生滅巳滅。寂滅
為樂。以拄杖拍櫬云。這個聻。便入。

為有堂門人起龕云。拭杖芒鞋至錦關。一聲兒哭一
聲天。太平寺裏閑家具。只見遺形不見俺。天。老眼紛
紛淚羅灣。只望曾子養曾晢。誰知顏路哭顏淵。天。此
去再來吞佛祖。赤手扶起破沙籃。兒。莫辜老僧臨行
句。火爐頭畔冀團圞。以手拍龕云。天。生不到。死不到。
古人徹底風浩浩。又拍云。天。不到不到真不到。駕起
摩空鐵鷂兒。一翅鵬摶天下曉。

舉火云。金佛不度爐。木佛不度火。泥佛不度水。且道
真佛向甚麼處安身立命。吾徒有堂也消得這箇隔
子麼。脫或躊躇。老僧火爐頭略較些子。拈火炬打○
云。甲子乙丑海中金。丙寅丁卯爐中火。收攝眼珠歸
去來。賢劫位中添一朵。遂擸。

為太平昆劍禪師起棺云。花神念一午。入城打口鼓。
太平昆上座。切莫從頭數。六六三十六。五五二十五。
木人把板雲中拍。石女含笙井底舞。阿呵呵。苦苦苦。
拈拄杖擊棺云。五十四年。一任卜度。

舉火云。金烏飛。玉兔走。海底泥牛啣月吼。悲風生。淚
雨落。雲中木馬號淘哭。薦舉太平昆上座。漫道人前
六九數。以火炬打○云。死木頭。活鵲兒。翻身直向來
時路。拈火炬云。丙丁童子笑渠言。烈燄光中從頭悟。
遂擸。





昭覺竹峰續禪師語錄卷第四終

昭覺竹峰續禪師語錄卷第五
嗣法門人(照隱　法洪)等編

* 行實

一日課畢。監院實悟率諸子詣方丈。請開示行腳。師
曰。余生來鈍根薄德。豈有行腳事耶。諸子云。從上老
古錐於語錄傳記中俱巳載明。和尚不吝慈悲。悟等
願聞其要。師不得巳而言曰。予乃松州人也。父姓沈。
諱綸。母任氏。生於順治十七年庚子四月初八日辰
時。當晚母偶得一夢。見大悲菩薩與母言曰。此子非
在家根器。不可久留。宜取善名。吾當去也。母覺。常疑
在心。余未滿一月。病至旦夕。余毋對祖毋云夢中之
事。祖毋詣佛前焚香。默許出家。即日病愈。至週歲。送
禮本城妙覺寺如山師為徒。後至生慧和尚座下圓
具。一日。受檀越請。念法華經。至父少兒子老。便有疑
心。無處請問。遂辭親出松。參昭覺丈師翁。師翁一見。
問云。在那裏來。余曰。松州。翁曰。會見智中國師麼。余
曰。見。翁曰。與汝說甚麼來。余曰。起居和尚萬福。翁曰。
不謬國師之裔苗。余乃禮拜。翁曰。喫茶去。後入方丈
請益。命參本來面目。如懷劫石相似。依座一載。辭歸。
翁命侍者送字一幅。紫微山下彌陀院。玉壘為距漳
臘頭。云是智中國師寺。蘭孫桂子八千秋。於越明年
甲子掩關。每看古人公案。如銀山鐵壁一般。三載後
復參昭覺。時本師老人主席。余參見。問本來面目。師
直打出方丈。一日余汲水。偶見師。師以拄杖橫截路
云。挾路相逢時如何。余震威一喝。師連打數棒。余胸
中更添一塊頑石相似。遂發願。若不明此大事。至死
永不倒單。一夕。五鼓。忽聽報鐘鳴。覺得有些快活。天
明入方丈。呈知解。師不顧。余大喝一喝。拂袖便出。師
云。只恐不是玉。是玉也大奇。隨後出三則公案驗之。
余立領。師然之。解制。出源流拂子。余再三卻辭。師云。
此事從上來的。非老僧本意。何得不肯承當。他日支
吾道之傾頹。作人天之標榜。余乃受之。老母高年。命
胞弟接回。復掩關。三年畢。重興無量禪院。後主雪山
法席。於壬午春。本師老人年登耋齡。難以應酬。發正
義。實悟。洪演。法洪等不遠千里至松。敦請余主持昭
覺祖席。先德云。父召勿諾。君命召。不俟駕而行。隨即
莊束。恭趨座右。於佛生日。會集通省當道宰官紳士。
諸山檀越。闔堂頭首。撾鼓上堂。主持院事。酸風苦雨。
千磨百折。無不經歷。迄今十有餘載。難以枚舉。此是
余數十餘年出盡醜態。今日被諸公逼迫。不得巳自
揚家醜。盡情吐露。恐遺笑識者。唐突大方。天寒。毋勞。
請各歸堂。

* 機緣

僧問。溪聲盡是廣長舌。且道所談何事。師云。如是我
聞。問。山色無非清淨身。祗如無山色時。將甚麼喚作
清淨身。答云。海闊從魚躍。天寬任鳥飛。問。夜靜更深。
萬籟俱寂。雪山頂上因甚麼鐘鳴鼓響。答云。竹密不
妨流水過。山高豈礙白雲飛。僧休去。

問。昨夜三更。禪堂火起。燒卻山僧腳指。既禪堂火起。
為甚麼燒卻山僧腳指。眾下語不契。自代云。山僧罪
過。

昭覺本師老人除夕問。年盡月盡。日盡時盡。只有一
事不盡。莫不是穿衣喫飯。莫不是屙屎放尿麼。請代
一語。師云。俱在昭覺裡。復頌云。瞬目揚眉恰是時。生
平未了大家知。穿衣喫飯尋常事。款客迎賓更是痴。

問。新年新月。新日新時。說話俱是新的。犯舊者罰。師
舉茶盃云。請茶。頌云。春霄一刻直千金。事事拈來格
外新。爆竹一聲催臘去。昆虫草木盡知音。

問。守歲至夜。忽聽籠雞一聲呸道。好個消息。竟被伊
漏泄了也。若不是被伊漏泄。可稱禪狀元。師打一圓
相。於中點一點云。作麼生會。復頌云。

聞聲動我一聲呸。露出元享消息來。遇適東皇傳正
令。微微一點露三才。

齋堂粥後。一僧問。若喚作一黃虀。入地獄如箭射。不
喚作一黃虀。入地獄如射箭。師云。口是􃈲門。

僧問。雪覆千山。因甚麼孤峰不白。師云。瘦處難瞞。

僧問。虎以肉為食。因甚麼不食其子。師云。無他下口
處。進云。貓以肉為命。因甚食其子。師云。食得不為冤。
進云。魚以水為命。因甚麼死在水中。師云。隨鄉入鄉。
晚課後。時寧唐居士進方丈請益。問。今日弟子入山。
特請和尚些新鮮佛法。師云。若論新鮮佛法。山僧近
來有此三問。請居士道道看。師云。溪聲盡是廣長舌。
且道所談何事。士云。隔斷紅塵三十里。白雲秋葉兩
悠悠。師云。山色無非清淨身。秪如無山色時。將甚麼
喚作清淨身。士云。靈光一點徹太虛。師云。夜靜更深。
萬籟俱寂。雪山頂上因甚麼鐘鳴鼓響。士云。人傑地
靈。師云。只恐不是玉。是玉也大奇。士拜退。




* 分燈

** 德雲實悟

「　雪山雪映梅千樹。昭覺滋培萬顆松。吩付闍黎擔荷去。高提祖印闡吾宗。」


** 有堂德紀

「　當陽一句絕思微。鐵額銅睛莫敢窺。獨許獅兒親見得。等閒撥著奮全威。」


** 敬懷正義

「　昭覺爐頭烈焰紅。人天魔佛盡潛蹤。機先不讓摩醯眼。聖箭纔施透九重。」


** 洞初照念

「　驚群出眾個獅兒。佛祖機關分外奇。萬古徽猷從爾振。全彰正令福坤維。」


** 佛旨性惠

「　金毛獅子出林間。遍界群魔百獸潛。直下承當弘祖道。吾宗千古賴君傳。」


** 自天彌祐

「　直指單傳佛祖機。拈來覿面付獅兒。此時喜得龍聚。正令全提孰敢欺。」


** 達天彌願

「　機先覿面法堂前。顯密全彰豈等閒。七尺烏藤吩付汝。羅龍打鳳任君傳。」


** 心一慧性

「　師資覿面絕商量。時節堪承理自彰。肘後點開宗正眼。徽猷千古振綱常。」


** 大馴教譯

「　掀翻海獄泄真機。徹底從頭說向伊。歷歷明明分八表。中秋一月任光輝。」


** 多聞心學

「　宇宙橫身意氣彰。騰騰杲日正當陽。巾缾契悟傳宗旨。裕後光前一瓣香。」


** 雲光照果

「　昭覺爐頭法戰先。橫身鍊出赤花斑。錦鱗越格超群象。正令全提續祖傳。」


** 尚志惟徹

「　驀劄相逢執一錐。等閒摸著露全威。分明托出孃生面。鳳子龍孫一派歸。」


** 崑崙寂乾

「　昭覺出個赤尾鱗。張牙露爪行門深。再來瓦山辟支佛。大振吾曹八百春。」


** 密旨洪演

「　杲日東昇上碧巔。山河大地盡昭然。元明出格超群象。法令當陽續正傳。」


** 瑩珠照隱

「　精嚴密行小頭陀。體佛心宗一片婆。七尺烏藤拈付汝。攪渾大海泛紅波。」


** 法燈祖印

「　杖頭落處雨花飛。瀛得清風當下歸。吩付闍黎收挕住。龍驤虎踞奮全威。」


** 北丹福容

「　昨夜虛空開口說。梅花幾點泄真機。闍黎獨奮摩霄翊。一翅鵬搏天下知。」


** 常潤奇育周居士

「　烜赫圓明六不收。輝天鑑地諳群儔。輕輕點著騰霄漢。一翅鵬搏天下周。」


** 遍空法性

「　選佛堂前驗巳躬。闍黎薦地亦非同。人天眾前親吩付。堪與吾曹立正宗。」


** 曆山明宇

「　鄭洲蘿蔔過錢塘。蜀地生薑滋味長。吩付闍黎收挕住。崢嶸頭角驗諸方。」


** 國寧常靜

「　巾缾念載拂勤勞。薦地精明露赤稍。甘露門開撾毒。鼓銀河玉浪泊天高。」


** 性一照空

「　一句分明道得真。新羅鷂子過南宸。等閒摸著孃生面。特地清風肘腋驚。」


** 雲芝妙福

「　指揮正令坐重圍。夜月當空處處輝。㘞地一聲心膽碎。個中消息許誰知。」


** 奇彰福印

「　昭覺堂前赤尾鱗。櫛風沐雨出魚津。有時騰濟青霄外。指日人天共仰欽。」


** 國璽常胤

「　隨侍老僧巳有年。赤膽忠心行門堅。法身邊事親擔荷。千古芳名上祖傳。」


** 便聞普學

「　昨夜峨嵋笑滿腮。闍黎功行立三才。磨磚句子親吩付。一箭當陽遍九垓。」


** 常毓聯登方居士

「　幾向叢林共寂寥。忽將巳事囑英豪。芳名巳著祖圖上。他日吾曹起鳳毛。」


** 悟參性德

「　痛棒打人寒徹骨。曹源水泛一溪冰。滿天星月分明照。露出金毛匝地施。」


** 常齡應高喬居士

「　無文句子羡芳名。壽等吾儕渤海深。選佛堂前親授記。蘭孫桂子八千春。」


** 國鑑照緒

「　叢林重務爾能持。生怕逸麼日用時。放下身心勤苦行。龍天一定不相欺。」


** 潛修勝悅

「　春雷一震露全身。頭角崢嶸紹祖燈。吩咐闍黎親剔起。高懸祖印接群生。」


** 常明國鄉沈居士

「　赤尾金鱗鼓浪傾。綸音敕上九重城。靈山有約堪承授。大起曹源繼祖燈。」


** 軒然照玉

「　琉璃缾子佇朝陽。薦過磨磚瞌睡玉。喜得東風生肘腋。一燈千古永傳芳。」


** 靜山海福

「　中興句子囑獅兒。保壽生薑莫放逸。探得梅花開嶺上。芳名千古立弘規。」


** 壽昌通福

「　昭覺出個赤眼鯉。張牙露爪絕人疑。有時獨步鰲頭上。攪得長河現綠龜。」


** 大仁常懷居士

「　多年昭覺佈精微。養就含元伏鼎威。莫教等閒時放過。芳名千古入傳燈。」


** 明璽法光

「　透網金鱗密大機。龍驤虎驟雨風馳。老僧略露鋒鋩句。覷破闍黎鐵面門。」


** 悉聞芳靜

「　指揮如意天花落。號令人天佛祖機。吩咐闍黎親薦得。個中消息許誰知。」


** 覺先靈悟

「　父母未生鼻孔兒。子宜的的驗精微。有時拈向人前覷。不與世間分外奇。」


** 靈默法洪

「　楊岐盞子明千古。保壽生薑辣萬年。昭覺堂前獅子子。逢人不讓老東山。」


** 燦然教慧

「　嶺南一句傳千古。昭覺時拈接象龍。收得五湖風月盡。憑撾毒鼓恁之謼。」


** 隱菴智曇

「　岷峰突兀萬山巔。挨落天邊月一圓。吩咐隱菴曇上座。好生收起掛堂前。」


** 如水證智

「　吾年半百收英豪。種草分明起鳳毛。莫道老僧心眼毒。從來佛法不相饒。」


** 從聞道慧

「　二千六百餘年事。囑子明明契祖機。更有一番新氣象。高懸赤幟闡吾規。」


** 明旨嚴通

「　金剛王劍露吹毛。拈向人前顯六韜。若個知音能薦得。安心法要囑英豪。」


** 圓一普休

「　大智原來顯大機。師資妙契芥投錐。安心句子親拈示。堪與吾曹立聖基。」


** 聞旨覺福

「　一聲雷動泄真機。報道闍黎鼻孔知。不是老僧唇舌特。弘開大冶育群迷。」


** 玉如慧明

「　法王法令吼如雷。祖道全憑八面威。從上事兒親囑付。一天星月燦坤維。」


** 岷松常岫

「　駟馬橋頭浪泊天。魚龍跳躍出波瀾。鯨鱗養就摩霄翊。乘勢高飛八大淵。」


** 恒安福清

「　威鳳山前鼓笛高。聲聲韻出鳳凰巢。承虛接嚮弘吾道。莫負深淵上九霄。」


** 建菴照鼎

「　昭覺中興法戰場。子宜的的叩心王。南詢句子親吩咐。指日聲名四海揚。」


** 抱拙照本

「　昭覺堂前舞赤梢。未曾點額氣翀霄。老僧不是閒狼藉。喫著令人骨格高。」


** 古樵實學

「　清霜徹骨不同常。薦出元初一點光。探得梅花香嶺上。山河大地盡回陽。」


** 乾輝印朗

「　雙桂馨馨吐遠香。奇風拂電展經邦。分心句子親拈付。指日聲名韻八荒。」


** 鑑輝印寬

「　曹溪正脈囑兒孫。歷代冤讎理不伸。從上來源親托付。子宜的的振家聲。」


** 林菴海圓

「　虛空得得口喃喃。報道闍黎鼻孔穿。大地山河分八表。森羅萬象盡昭然。」


** 常虞席居士

「　頻吞氣宇大雄場。天眷麟兒五福彰。秀出宗猷能丕振。如天化育自芬芳。」


** 恒容通智

「　精誠一念振宗風。格外提持迥不同。祖佛家私親吩咐。逢龍遇虎播吾宗。」


** 可雲海福

「　闍黎骨格迥非同。氣節昂昂啟桂叢。從上事兒親托付。芳聲千古振宗風。」


** 金緣本來

「　高懸古鏡鑑群雄。萬象臨筵仰正宗。佛祖鉗鎚親囑付。紹隆聖運繼真風。」


** 印芳明長

「　參禪學道緊施功。薦出磨磚過量翁。時節堪承酬法乳。吾宗法道賴流通。」


** 全慧圓偈

「　分明的事赤條條。囑付麟兒薦六韜。踏著龍頭即虎尾。搖風簸雨始稱豪。」


** 天文通徹

「　昭覺英才氣相先。老僧鞭逼向人前。臨機撥著鐘何魯。雙桂家聲韻八寰。」


** 松谷普慧

「　鐵牛奮迅出玄關踏遍溪山得飽眠昭覺爐頭親煆鍊家私露出幾多般」


** 燦文照全

「　燈籠𨁝跳舞三台。露柱聲聲讚善哉。喚起東村王大伯。揚聲天外鴈飛來。」


** 祥臨普慶

「　金剛圈兒纔拋起。網得闍黎鼻孔疼。九上三登梅子熟。拈來猶許個中人。」


** 通傳達本

「　拆腳鐺安三個石。地爐搰拙響青天。老僧日用尋常事。吩咐闍黎接半肩。」


** 素修照誠

「　紹祖山前銕鷂飛。四來狐兔盡藏威。金剛王劍親拈遞。殺喝臨施佛祖機。」


** 慧然普福

「　錦浪回文韻八荒。九重春色占朝陽。闍黎得得行將去。遇子時拈耳順香。」


** 普霞慶註

「　烜赫圓明六不收。金剛王劍驗群雄。老僧拈柄銕如意。立必生蛇化毒龍。」


** 見性心明

「　東山鐘鼓響乾坤。昭覺爐頭著一丁。大好向前雄獨步。揚聲天外鬼神驚。」


** 非相達性

「　春風舞起巖南花。獨許靈雲見處嘉。吩咐闍黎親探得。滿天星月照中華。」


** 秀雲如春

「　銕笛數聲滄海震。長天一色秀雲騰。寒山滴雪梅花放。識道闍黎時是興。」


** 朗徹興照

「　霜衣雪鎧念餘年。喜個人來接一肩。紹祖家私親托付。堅修密行妙中玄。」


** 祥旨覺瑞

「　峨眉山月照錢塘。錦水清流萬古香。吩咐堂前獅子子。收來立極展經邦。」


** 慧如明通

「　爐頭獨坐默無言。忽聽堂前報板傳。問是阿誰那一個。明通點額上長安。」


** 沖石真閏

「　禾山卓鼓響青天。保壽生薑辣萬年。珍重闍黎莫放過。燈籠𨁝跳露三玄。」


** 德容普宣

「　冰清玉潔個頭陀。肘後神符薦出鵝。探得嶺南梅子熟。翻身直入鳳凰窩。」


** 蒼雲清福

「　蒼雲出岫佐南宸。子夜星垣拱北溟。吩咐青巖福上座。好生接物利群生。」


** 恒璧如固

「　佛祖家私親托付。時時如固眼中珠。子能的的弘勤業。遞代冤讎藉祖圖。」


** 月輪登佑

「　穩坐蒲團現月輪。清登直上九重城。鳳凰山裏無毛鷂。拍翅高飛入帝京。」


** 心一意定

「　代吾說法利群生。珍重芳名入祖燈。柱杖橫施三五略。嘉州大象血淋淋。」


** 畸賓福煓

「　生薑公案效前賢。莫當尋常赤肉團。苦辣酸酣分付汝。四來龍象任同參。」


** 天仞普鑑

「　師資默契奮全提。直旨單傳向上機。大渡河頭垂釣。西天東土盡鈴窺。」


** 百川常容

「　闍黎獨得行門堅。隨侍老僧巳有年。昭覺火爐頭子。好生珍重繼吾傳。」


** 參徹玄極

「　侍吾辛苦效前賢。薦過盧能壁上言。選佛場中鯉。興波濯浪驗人天。」


** 莊嚴真壽

「　嶺南葦屣傳千古。濟北佳聲諦萬年。昭覺一枝正法眼。彌牟陣上接人天。」


** 盡知普智

「　大愚肘後還拳事。昭覺時拈接象龍。分付盡知智上座。燒吾香代立宗風。」


** 東傳祖佑

「　西乾一句鳴千古。昭覺爐頭煉赤斑。更喜龍門騰躍疾。吾家宗譜屬東傳。」


昭覺竹峰續禪語錄卷第五終

昭覺竹峰續禪師語錄卷第六
嗣法門人(智曇　洪演　照本)等編

* 詩偈

** 和永吉賈公題古松十景韻

*** 大悲曉鐘

「　忽聽蒲牢震梵宮。清音驚起月朦朧。曇摩泛海波澄靜。空谷傳聲嗅醒聾。」


*** 赤松仙蹟

「　何年仙子駐松洲。直至於今話未休。羨爾乘雲何處去。尚留空閣待王侯。」


*** 江水靈源

「　潺潺江水勝叮嚀。滴滴靈源吐梵音。星宿一泓開鼻祖。岷江萬派會同津。」


*** 戌樓暮煙

「　長庚初現暮雲遮。玉壘煙籠古樹鴉。鞏固松維盤石穩。景星高拱映三巴。」


*** 金蓬夕照

「　形勝盤龍萬仞丘。不知名播幾千秋。地靈常款高賢樂。夕照斜陽適意洲。」


*** 風動秋聲

「　孤峰嶮󵒃𩗺風勻。六月飛霜不遇春。怪石參天聯碧漢。未曾涉歷便驚人。」


*** 雪欄霽色

「　雪映千松玉色瑩。遠山堆疊翠嵐屏。層巒日涉江心渺。目極平川四野青。」


*** 古橋春漲

「　岷嶺融和花正開。錦江一派自西來。桃紅浪漲春三月。躍起魚龍任往回。」


*** 泮水清風

「　旭日東昇麗景新。風雲會聚湧波輕。潛龍奮意騰霄
漢。共沐恩波兆晏清。」


*** 龍潭夜月

「　天空明月臥龍灘。蕩漾光華得一看。亦任眠波千載沐。澄清宇宙盡蘇難。」


** 望雪寶頂寄惠宗禪德

「　岷峰卓立萬山巔。銀色平鋪別一天。玉樹奇葩聯北極。天然不更四時鮮。」


** 登西崇山

「　崇山天際白雲飛。岷嶺峰高聳四圍。疊嶂巍峨環綠水。清流千古映光輝。」


** 中秋同公緡李貢元賞月(諱煜)

「　蟾光隱隱透窗西。隹節時臨景更奇。鴈入梧桐驚客夢。風飄黃葉過東籬。林間晏坐悲秋晚。菊徑逢人憶昔時。此日與君同再約。一回及節一題詩。」


** 九日同天綱郭先生登高

「　邀朋徐步蹈深溪。限韻頻敲坐澗西。風迥偶然驚落帳。天寒忽聽隔林雞。閒花片片和煙碧。錦水滔滔帶露齊。此日欣然同翫賞。松梢月掛鳥還啼。」


** 達高鎮臺

「　時清道泰暢奇哉。化洽華夷拱外來。松塞景星閒繫馬。邊陲甲冑奉瓊杯。長江泛水龍形現。怪石蹲踞虎勢開。翊衛皇圖千萬載。恩孚黎庶育瓊苔。」


** 登七層樓和卓鎮臺韻

「　層樓翠靄若天台。紺殿荊扉向日開。清磬一聲雲外賞。鳴鐘數下眾徘徊。團圞共話無生曲。聚石高登說法臺。此日拈題元不爽。臨場奪卻羨英才。」


** 中秋同又廉楊貢元玩月(諱繼震)

「　零零花影實堪奇。娛目賞心興不移。談笑語聲喧北極。忘情賓主醉東籬。白雲片片浮青嶂。冷露涓涓墮葉稀。欲得騷人重再玩。仰瞻明月賦新詩。」


** 達古松眾文學原韻

「　曲星昨夜襲禪廊。借彼群英悉舉揚。玉帶不妨垂勝績。芳聲自此永昌昌。」


** 慈氏樓同子儀楊春元賞雪(諱蕃)

「　彤雲昨夜掩嬋娟。銀色平鋪景更妍。岩挂鵝毛舒錦繡。山披鶴氅映珠簾。森森碧樹凝霜露。疊疊層樓樂自然。極目今朝觀六出。挑燈靜夜把詩聯。」


** 山中四威儀

「　山中行。拄杖緊隨身。過橋來。驚起隴頭人。」


「　山中住。長年不出戶。渾忘矣。不知春幾度。」


「　山中坐。細草為茵褥。剛揖眸。猿猴攜子過。」


「　山中臥。衲被蒙頭裹。纔伸腳。好處都蹬破。」


** 題雪山四景

*** 碧霞池

「　石瘦苔封映碧砂。池中紫霧湧丹沙。波澄月靜空張影。轉盻晴雲覆彩霞。」


*** 水源洞

「　水晶噴出老龍涎。響徹青霄格外天。萬派淵深從此出。更於何處聽流泉。」


*** 梅花松

「　玉質蒼枝總不催。馨香馥馥暗飛來。平生不借東皇力。天然秉賦暢優哉。」


*** 湧珠泉

「　疏林湧出一珠泉。萬斛明珠賽月圓。更有曠觀分外別。始知僊跡不虛傳。」


** 和鎮臺周護法遊雪山寺

「　誰向岷巔闢洞天。四時花雨遍山川。晴開野壑千峰秀。泉湧波翻五色蓮。眺望頻瞻銀海近。沉吟微覺白雲連。塵寰莫謂無仙跡。步到黃龍信有傳。」


** 遊金華寺三峨和尚丈中

「　修竹喬松接綠陰雲霾澗底有人行牡丹檻外如相識搖拽輕風笑不禁」


** 次摩提法弟牡丹韻

「　獨坐招提監法幢蓉城日晚燕成行仙源品格連珠玉國色清奇蔭碧窗綠葉芳菲彰錦繡青枝初綻壯名邦滿斛金珠難約價惟將一曲和仙腔」


** 次倚天法第牡丹韻

「　天然國色興偏多占斷煙波賽薜蘿眼底朱顏光燦爛枝頭玉露影婆娑曾經風月元如洗落照媸妍豈礙磨勝日不常重再玩高歌一曲訊如何」


** 夜雨懷舊

「　淋漓靜夜洒床頭尋思鄉關旅夢稠半浸芭蕉來上客情偏向世中周」


** 一松呤寄贈如桂李護法(諱永秀)

「　獨羡山中掃雪人結茆相伴爾為鄰多年長就參天勢直向煙霞接紫宸」


** 題雙松贈松潘衛劉護法(諱印祁)

「　茂密巍峨分外幽參差劍閣接煙浮根深固結虯勢幹古天然飛鳳頭湛湛甘霖添沼碧󵒀󵒀琴韻吼春秋思君不畏嚴霜逼幰蓋施張映帝州」


** 錦江思歸

「　黃鸝協雨啼深谷紫燕啣泥薄暮飛花綻春風雲冉冉晴連芳草冷依依身悲澗道垂憐少名薄錦江達者稀不識天涯寥落客松門歌鼓幾時揮」


** 自勵

「　寄錫閻浮五十春塵頭土面罕知聞佩懸祖印評宗旨欲望承先啟後恩片片白雲浮碧嶂行行野鳥噪嘉音錦江對卓頻拈舉那管前生與後生」


** 題通天神樹寄奇育周護(諱瑛)

「　堂堂突出採月霞翠色蒼蒼錦繡賒月泊通身披玉
鎧風騷遍地展英華長懷報國芳名遠卓立參天泛碧槎幾歷烽煙猶不改凌霄氣志總無斜」


** 訪金繩靈樞和尚

「　策杖穿幽徑林豐信步遲流泉凝欲斷岩掛玉藤藜薄霧和雲宿璣珠伴鳥棲精舍猶隔遠雞犬巳聞知」


** 訪文玉白檀越

「　用袂會經數十年西林皓月復重圓三空及第潛幽谷一字全無石上鐫語笑聲從雲外樂詩成意向雨中聯雍容丹鳳藏梧樹何日騰霄啜醴泉」


** 除夕

「　轉盻斜陽三百六須臾巳過又重添林間幽興宜偏賞客舍臨筵起慕煙四海雍熙歌有道萬家燈火樂餘年今宵抖擻枯腸也寫罷重題賦一聯」


** 宿草堂寺吼一和尚丈中

「　數里松陰夾路生空山雨歇晚煙輕疏鐘隱隱敲殘葉月到芸窗分外明」


** 題桂花寄侄沈公亮(諱國卿)

「　暫借西風薄暮煙臨空紫萼木天然輕搖細細花苔軟卻恐人言道別傳」


** 寄子晉胡檀越(諱世芳)

「　時到魚腹枉施功幾度追思蹈蓽蓬手扎半聯隨世轉故人猶憶陌衢東聚頭始悟多生約解袂難分拂影蹤等閒嗢噱冰衷冷是夕音書附遠鴻」


** 思親

「　涉歷優遊為本支幾經風雨未承時慧刀欲斷三生愛陋質憑添兩鬢絲彷彿無由揮緬想依稀何以慰幽思當年自信逃禪誤憶毋膏盲不再醫」


** 尋梅寄丹景山石梅和尚

「　見說梅花彭邑好不辭策杖蹈東林幽人雨後慵拖履高士風前懶抱琴一曲閒吟香撲面幾家還共玉
為鄰此回難盡探奇興他日邀朋再水濱」


** 插秧口占賦寄清渤戒徒

「　時當清泰兆豐年細草初肥帶曉煙手撒秧針針白日足登水面面青天周旋不駐情偏曠俯仰猶期興轉便及致臨塍聊一望雖居後面在人先」


** 早春寄東輝法第

「　群鴉共噪庭前柏報到南都氣象新幾樹梅花香襲襲滿天瑞靄羨松勻」


** 友人見訪

「　歲月居諸幾驗韶惟將病骨傲塵囂何期秩秩鸞儔至道蹸翩翩聲價饒共話窗前如幻夢寫情言外樂風霄優遊逸興忘晨旦未擬江皋鶴唳遙」


** 祈晴

「　頻瞻霢霂苦淋漓海宇桑田若飲醾播耨尟能持耒耜甕飧須折炊扊扅乾元幹九多逾律坤后含生屢越時半稔盈流無間歇蒼靈何處控無私」


** 謝晴

「　陰捲陽舒六極和漁樵共賦彩雲歌藍田玉粒含芳碧青幹奇葩展綠蘿燮理四時忻讓畔無虞八表偃干戈群黎贊育忘私畝化日均霑頌蓼莪」


** 元旦值雪

「　凜凜寒風遂霰飄琅玕歷落勢撐霄至哉六瑞宜天塹偉矣八延織錦袍一日舒成周海嶽群黎欽仰語聲高如斯花甲從頭數稽首偕將帝闕朝」


** 遊峨眉山宿洪椿坪

「　勢結生成別一支層岩聳翠野雲披石花有趣陳苔砌山脈無情斷雪肌素壁餘塵風自埽疏窗駒隙月來晞柴扉大啟頻邀客我亦登臨醉酒卮」


** 春日自嘆

「　自嘆浮華四十春每逢惆悵意國循桃花凝露香
案柳絮牽風影拂塵一片閒情同寂寞數莖修竹共身貧幾回欲向青陰裏尚待林梢月掛新」


** 宿法藏寺

「　策杖來峰頂登臨眼界寬霞峰積翠色古木繫晴嵐山寂多猿嘯澗寒少客攀追思猶尚在令我幾盤桓」


** 除夕

「　一刻分新舊何云鎮夜眠疏鐘敲殘歲爆竹響青天井藥沉蘇酒椒花墜錦箋傳梅催羯鼓一律羡韶年」


** 御書樓

「　危樓高紫極陟彼曠懷生目縱天涯遠心含太古清香雲凝野翠月影映江明靜睹天顏襲嵩呼萬萬聲」


** 中秋同玉泉融徹和尚玩月

「　鄉關隔數里隹節孰同歡桂子烹茗酌天香入座繁溪深流月過衣薄覺秋寒感慨情無盡敲詩永夜看」


** 懷問海禪師

「　客歲分襟榴火天今朝幸遇中和節依依憶我折梅人不覺心思唇齒熱」


** 喜雲樵法第詩

「　昨度禪房話片時仰承筆底賦新詩嘉章百讀情何好愧我才疏學步遲」


** 閱浩生法第來詩

「　獨坐芸窗日巳遲三唐評詠憶君詩隹山一片風雲際仰賴調羹大有時」


** 懷法旨法第

「　憶昔承君折柳枝近來又是暮春時幾回蝶夢臨書帳為甚雲山路轉迷」


** 懷海月禪師

「　兀坐軒窗憶昔時堤邊依舊柳垂絲傾懷難罄瀟湘水直至於今覺有思」


** 夜雨懷胞弟青永茂

「　志老天涯蝶夢清微風動處柳煙輕撥爐卻憶同胞友厭聽床頭漏滴明」


** 待舟晴川閣

「　為尋野寺過晴川落日江頭問渡船聽得幾回歌舞處漁人晒網夕陽邊」


** 苦雨口占

「　經旬冷雨暗身凄靜夜愁聞杜宇啼故國思成千里恨何時得到斷橋西」


** 題庭桃賦首座遂菴法弟

「　名園百卉未競開獨羨桃顏笑滿腮艷麗夭夭添喜興含煙縷縷倩誰開奔􂑀有憶忙沾絮蛺蝶尋源繞綠苔任是東皇催太促一枝偏待故人來」


** 題秋蟬賦西堂紫成法弟

「　暫棲綠柳不停機盡日臨風雙影微幽永欲裁遷樹賦殘聲猶憶別枝肥披雲帶霧吟何切飲露餐霞曲調稀每值夕陽音正茂松梢月上冷依依」


** 題秋蚊賦悟月法弟

「　鎮日嗡嗡未息機生涯只在一針微早從芳草埋形跡夜暮梅花帳裡飛心慮煙蒸雙翅掩身寒露重五更肥看伊冷落秋風後快便隹人夢不歸」


** 題秋鴻賦青松法弟

「　空齋兀兀自忘機鴻度幽庭西掩微鄉國書來秋正好湖山霜落月初飛食殘沙岸栖寒近夢入蘆汀宿影稀表格為儀憐旅邸故園遙寄一音歸」


** 題秋螢賦慈恩知藏

「　囊螢稚子浸投機個個幽陽出翠微雨歇飄飄穿竹徑風輕鬱鬱傍人飛更沉起伏隨高下曉唱栖遲出四園自是堪憐秋盡後不知何地好知歸」


** 送文煒法弟還錦城

「　無限驅馳意若何旅情又和唱行歌知君欲翫錦江
月莫厭松州山水多」


** 春日晚眺

「　柳拂依依繞寺門梨花夾蝶染苔痕日斜風迅聞鴉噪見得孤幡過遠村」


** 青山一片雲

「　極目蒸煙迥雲封幽谷中松聲疑詠遠鶴唳似鳴鴻雲霽舒玄妙晴深贊化工每值和風作花笑影重重」


** 書扇寄古樵

「　侍子攜籃採蕨莖林端狎虎卻無驚嶔嶇忽轉平臺上一望山河大地清」


** 寄贊廷余檀越(諱之佐)

「　馳驅衡雪足如珂碧樹懸泉陡澗多朝暮嚶呀來百鳥一庵頻插鳳兒窩」


** 密旨西堂

「　蛇虎縱橫攜兔角醯雞𨁝跳拂龜毛秪緣碌碌錐禪子攙撥須宜手眼高」


** 酬奇育周護法

「　探梅高誼詠東風照映愈輝卒歲功雲護石床蒼翠合客遊亭閣興猶同名花夕翫圖南圃新筍春生舍北叢一學坡仙留玉帶且憑詩酒醉山中」


** 遊峨眉山次可聞和尚韻

「　登陟頻移杖微茫汗漫傾燈傳更漏靜光放霅時晴靘冷停蒼雪茶香煮瀑鐙都來明旨趣岩畔禮空生」


** 登峨山極頂次懶石和尚韻

「　極頂還餘雪漫空積地存夢魂清到底塵事勿須論竹折禽喧雜廚香虎共蹲詩題休冷落蘚石去苔痕」


** 遊嘉州大佛寺

「　嘉陽門對岸大佛頂凌雲江急灘聲遠峰高天際分鳥鳴三匝樹魚躍一池沄彈指雍邪正何須著六群」


** 上中岩寺次竹鏡和尚韻

「　驀上中岩寺江山一覽窮觀心舁佛祖拊掌躍魚龍鳥唱伽陀韻身居般若叢優遊天一角石筍插雲中」


** 賦寄瓊目和尚

「　帶得餘香繞萬年嵯峨風色景宜便花陰鳥度雲來處樓外人歌落日邊短杖放蛟騰白水重岩垂瀑掛青天推輪此際堪題柱祖席無湮啟別傳」


** 次文睿和尚牡丹韻

「　結搆春晴翫賞時乾坤何物不幽思易常弗變煙中色迥絕那堪雨後姿詠托清芬瞻日月賽教素艷亞麟麒日斜醉倚闌干夢未讓蓬萊宮闕肢」


** 次琳睿和尚牡丹韻

「　越世名葩更可論瑤階得句絕紛紜未前載筆開香粉巳到傳書潑墨雲多謂隹聲原自古頻將逸色卻無群晴窗共客天回轉一座留觴把韻分」


** 寄古松諸山法友並眾鄉耆

「　藜杖移幢十載過相將無奈祖庭何鹽梅日逐陪迎送禪衲時敲苦切磋萬派山光藏佛眼一腔心血洗天河迴環不斷常留夢豈是忘機上釣蓑」


** 贈振聲任護法(諱大成)

「　草苑遲遊懶逐情豈留詩句寄高明傾香不勝春風貯世際山林爽氣清」


** 贈慰然任護法(諱勷宅)

「　山家何快復何便生愛桃花滿莢邊萬木招提何處是此心青嶂獨回天」


** 寄國生楊檀越(諱景)

「　尚餘清譽暢幽齋童子推窗日進來爐內不燒蒼朮火竟無白􃈳上衣堆」


** 喜堂弟君瑞沈護法至(諱祥)

「　翠疊連峰擁碧空茆亭高會辨𠍲儂勳猷遺蹟傳東閣日影花含落澗中」


** 閒韻賦瓊韶智檀越(諱復先)

「　天高風急萬家砧誰念蹉跎歲月深休沐雲陰迷洞口秪愁改鬢暗霜侵」


** 寄表弟泰來李文學(諱乾庚)

「　金函玉匣醉漫漫誰謂岩前下視觀坐對不知高北斗一庭香月擁欄干」


** 賦嵩少法弟

「　異峰天外憩頻仍四面窗寒飄夜燈客問住山何久遠近來猿鶴兩無心」


** 壽杲憲劉大護法

「　朝昏不到律條繁儘有蘇黃活計看官級崔嵬容眺遠法如峭壁欲攀難綱維肅靜天人界蓮社薰修佛祖壇屈指年華千百項青松素色悉栴檀」


** 贈化雨和尚馬覺講經

「　剝盡玄微呷盡殘渾如掘地覓青天庭前明月譚知巳檻外鶯花遞遠傳事理融來非異志吾人忘去是同年花開又到枝頭冷惱恨清光收未全」


** 吼山法弟住凌雲

「　玉壘風清與日長錦江春色倍芬芳爐煙飄緲堪盈座道契前賢任主張難弟難兄情更遠攸仁攸德為敷揚白蓮潭映垂今昔法令我時瓦礫光」


** 送鴻

「　惆悵南遊未易還惟將片紙繫多般紛紛遙望吳山紫渺渺難羈蜀水班海闊任從舒羽翼天空隨儗泊塵寰為憐寒暑分時序萬里雲程幾越關」


** 夏雲多奇峰

「　天襲文明景物華地凝芳翠足交加情懷頓覺餘疏散儓甸無由度碧沙搖拽山川疑入畫卷舒林壑任周遮時經雨霽青霄外獨立南屏映日斜」


** 送客回里

「　坦率風流四十秋時而雪夜懶添裘書翻桐葉分今昔筆掃峨雲任去留明月湖邊檣影動紫微山下浪仙儔笛聲吹醒平羌霧一葉扁舟天上遊」


** 題百結花復法眷喬秉瑞

「　不以葉為茂惟餘花自芳冰肌千古秀寒骨一枝香槐國夢餗遠桃園幽意長清貞風味別枕石傲嚴霜」


** 題白碧桃贈逾松李檀越

「　之子于歸正適時滿園珠玉向誰施風流不盡佳人首卻倚雲窗掛別籬」


** 口占白碧桃寄應麟趙常玉

「　一樹花開萬樹新紛紛桃蕊吐星辰香風吹作霞千片誰信靈雲見處真」


** 哭昭覺師翁

「　倏忽賓鴻報訃來潘江兩岸鳥啼哀津梁法海傾頹巳濟道寥寥孰可裁」


** 哭本師佛老人

「　禹甸悠悠聲價饒天荒地老恨難消仰瞻慈範躬高厚幸托隹聲不寂寥」


** 哭業師訃至

「　落草承歡五十零愧無菽水奉慈仁師資淚血關山迥常寂光中鑑遠音」


** 哭法叔問潮和尚

「　潸然法叔契雲堂悅豫心傷送夕陽老恨慈舟幡影折獨憐落日墜山崗」


** 挽萬福瓊和尚

「　昨夜峨眉月影斜虛空卜落雨天花瓊翁卓處超調御不露鋒鋩始作家」


** 挽太虛和尚

「　虛空昨夜口喃喃話道禪翁證涅槃丈室煙消清晝永頻拈短句奉慈顏」


** 吊海月禪師

「　霅然遠訃巳攸遊維水無聲溺法舟鶴唳九天霜葉重奔遲匝地祖燈秋孑身江海無書到長夜山房有夢留鴈罷西崇山畔月空懷寒影露雲頭」


** 吊蜜宣法兄

「　吾兄淹萃任經遊錦水清流載法舟毒鼓未撾星月冷龜毛高豎法垂秋雲山隔斷龐公案崎徑空懸兩逗留淚滴碧霞池畔月青山綠水共源頭」


** 吊法旨禪師

「　潸然法弟越先遊逝水無情淹法舟野外猿啼松月冷祗園鶴唳慧燈秋不聞一繫空惆悵長聽西風語夢留望罷古龍潭底月白花叢裏活從頭」


** 吊月池監院

「　倏然話別數年遊不意報緣卸法舟白業孤高無彼約一生清節幾經秋數回欲得同聚首莫柰君行無計留聊具一律酬院苦再來石上話圞頭」


** 吊湛清禪師

「　淚雨潸潸泣畫梁慈容不緬恨天荒三生石上空惆悵一榻翛然巳夕陽」



** 悼雪山囪門和尚

「　昭覺叢中絕等彝歸來念載雪山棲豎窮三際人天徹覽盡五經草木期坐脫世緣滋泮渙杖挑雙履莫遲疑音容宛爾歸何處綠水青山恁所之」


** 悼文英胡善士

「　數十餘年同故里團圞共話無多子羡君措手追無盡不改滄桑能有幾」


** 悼誕登禪德

「　落花風送訃音來逝水無聲一旦灰猿協青山空墮淚鳥啼花落葉殘摧半生事業皆如此四十餘年安
在哉獨對松間秋月冷寒光一片照丹臺」


** 挽泐潭湛修和尚

「　霅然遠訃巳今週楚水無情溺法舟鶴唳九天霜葉重𩢮奔匝地祖燈秋孑身江海無書到長夜山房有夢留寫罷望州亭畔月空懷寒影亂雲頭」


** 挽瞿也和尚

「　髮寸如雲至皤斑揫然八十遊幽關明投暗合全機用九上三登借路攀日照霜花貽瘦影風颼古木卻凋刪區區若謂愉兜率好向銀河一舸還」


** 挽天湛和尚

「　悅豫當年契雲堂芙蓉瓶錫越星霜獨憐落日山光遠老恨慈舟幡影長數載真衷情念別雙眸痕淚意心傷翻思轉擬追前後緒事如麻亂一筐」


** 山居閒韻

「　挑雲重踏雪輕披星戴月坐巖林朝陽謾把衲頭補對月深談無字經」


「　師黃石友竹梅枕石高眠任鳥飛一身清淨是非外做個閒人繼祖規」


「　溪聲緩山色均一任疏窗漏月明照見本來真面目當陽殺活故家人」


「　穿林過鳥不驚燕語鶯啼共一村自古道高龍虎伏兼修德重鬼神欽」


「　巴歌曲和鹿鳴爐中煙盡又重熏無孔笛兒長生韻未識時人聽不聽」


「　穿草履挂棕衣短杖隨身過沙溪忽然計覷娘生面遼天鼻孔喚祖禰」


「　時客至敘寒溫勝日少會絕疏親分付山童煮瀑泉不是塵中七濁腥」


「　展荊棘掩柴門漏戶疏窗半月明無位真人同結伴時能道我主中賓」


「　我愛山家樂有餘飲清泉餐柏枝獨坐忘言絕世疑」


「　我愛山家樂有餘煨紫芋煮黃虀一飽無餘且便宜」


「　我愛山家樂有餘修松竹植梅枝三支為鄰世罕稀」


「　我愛山家樂有餘親野鳥牧黃鸝虎鹿為鄰結伴奇」


「　我愛山家樂有餘翻貝葉韻長生大展荊扉月作燈」


「　我愛山家樂有餘伸腳睡枕手心鼻吸如雷到天明」


「　可憐莫奈世情何送去迎來苦逐磨要得身心齊放下除非自入活埋窩」


「　可憐莫奈行門何不參不悟為甚麼渴飲饑餐誰個識一身跳出利名窩」


「　可憐莫奈眾生何教化如筏誰煉磨只要黃金過北斗不題生死葬山窩」


「　可憐莫奈修葺何祖佛門庭日日磨非是吾儕強拈出天王華屋巳成窩」


「　可憐莫奈饑寒何寒則寒兮饑則磨運水搬柴齊著力大家扶起破沙窩」


「　可憐莫奈入纏何動靜營為百費磨戴月披星隨出入不知那日出塵窩」


「　可憐莫奈钁頭何種月鋤雲薦琢磨翻轉山河平大地虛空現出白雲窩」


「　可憐莫奈自身何翻覆娑婆歷劫磨今日方知燈是火翻身直入鳳兒窩」


「　可憐莫奈戶門何客至恭倍熱亂磨蠶老麥黃秧上節不知時誤到寒窩」


「　可憐莫奈做人何好歹憑他這等磨不怒不嗔不我慢恁他車馬踐山窩」


* 詩偈

** 得禪字六首

「　慧日長明卻是禪開弓直射白雲間紅心裏內討分曉得意風波起杖藍」


「　這個疑團卻是禪囫圇盡在我山間有時劈碎毫光現入聖超凡脫綱藍」


「　默然靜座非無禪離相絕非何有間無縫鎖開金索斷返身一步脫塵藍」


「　海裏藏身就是禪無形無影在人間聞聲只見隨風轉喜氣彌陀出鬧藍」


「　萬事糊塗有甚禪安心且住白雲間有時頓破於諸劫撒手歸來出垢藍」


「　萬物歸來亦似禪蘆花明月滿溪間時時應現青霄外處處光輝錦繡藍」


** 五七言雜詩

「　羅潭深水泣朝陽小雨沾花午夢長忽聽黃鶯聲嚦嚦偶拈句子綠蒲香」


「　砵盂三度口喃喃兩眼無聲受熱瞞珍重耳根親薦得珊瑚枝上一輪圓」


「　可憐莫奈一身何業債犁耙項上拖要得身心無罣礙除非石臼念摩訶」


「　披荊削剌念年零業債犁耙不暫停藉得龍天出雙手大家扶起破砂盆」


「　枯木寒巖是若何分明見處卻淆訛人天眾集親分付不讓當年龐道婆」


「　年垂六十有餘香半葉成文覆錦江拍轉健軀堪可用霜天雪月正朝陽」


「　吾年老大一無能業債犁耙項上沉傲雪凌霜憑薄鑑鋤雲摘月效餘生摩眉擊轂閒藏拙拽後攙前振舊林檢點芒鞋勞掌管魔宮虎穴恁遊行」


「　香智國王產禍胎東西獨步嘆奇哉老僧說與曹公薦大地山河口一開」


「　老心不歇住閻浮那日纔將業識除但得龍天伸背項大都祖院亦恢弘」


「　老心不歇住林間未得心閑半個天業債犁耙何日了安心法要幾時完」


「　老心不歇住叢林拙斧芒鞋不暫停佛法原無分內外還須日用自推尋」


「　老心不歇效先賢運瓦搬磚糶飯錢坐消信食終何益龍天推我向人前」


「　老心不歇住巖間撥火拈香樂眾緣但得一些超無漏米蟲嘴底上花班」


「　我家門住北隅東十指焚檀祝聖容四海九州歌大有山間林下樂堯風」


「　汾陽茶飯飽諸方佇望闍黎仔細嘗呷著些些容易可不知滋味落前贓」


「　但得一些快活處話長語短說週遮知音問道無為句撫掌傍觀笑傲賒」


「　清旦平明展舊荒是誰茆塞是誰光兩輪相照乾坤老一法流來天地長」


「　萬年池下水潺潺太白峰頭起暮煙西蜀一燈超列譜正傳祖印接人天」


「　日暖風和柳眼睜梅花嶺上笑迎春一陽未肇先呈瑞大地山河宇宙分」


「　朔風吹葉落前溪驚起魚龍拍翅飛直到洞庭點額後大精小怪盡攢眉」


「　磨煙寫竹話無生說起無生吃一驚有句不藏無句裏西來大意個中尋」


「　葉從雙桂飄香遠昭覺門楣萬顆松遁代兒孫光祖業高風千古鎮閻浮」


「　優曇不與世花同價直娑婆第一峰昔日然燈曾授記人前切莫露真蹤」


「　優曇花發一千年善慧因緣莫等閒今日老僧開正眼蘇多仙女賣花完」


「　香巖樹下問西來只在鋒芒語默臺未上樹時親註腳虛空笑得嘴唇歪」


「　貓兒生得十分全遇著南泉一命完縱使草鞋能救得到來水落數丘田」


「　春王節令換新符卮酒高吟舊歲除爆竹一聲通帝座梅花數點壯皇都」


「　三陽開泰喜同春六合通和萬象新野老謳歌欽聖範群黎悉讓樂堯仁」


「　載陽春令屬坤符水運金生戴虎虖元老聲聲歌大有芒神攜履謹三呼」


「　一陽未兆百靈先袖裏乾坤顛倒顛六個三三消息至大家攜手上長安」


「　挑燈說話韻三玄棒喝門庭亦任談只要兒孫行得去百千三昧掌中觀」


「　嘉眉邛雅屬南遊歷有三蘇不入流行到水窮山盡處桑榆梓里羡嘉儔」


「　黃龍三關驗諸方佛手驢腳八面張遇著東村瓦罐漢和盤托出正當陽」


「　一花五葉遍人間不是知音不與談但得一絲針線處拈來無不是心言」


「　德山棒兒兩頭齊豬狗人來一例施但得知音分真偽大家性命一時離」


「　雲門糊餅的榴圓包括三千並大千誠者應須囫圇嚥旁觀舌底水潮天」


「　趙州八十遊行腳略杓當機報不平昭覺與伊通口氣二王稽首共相迎」


「　鼓腹興嗟巳有年磬懸民室轉凄然忻逄甘雨頻天降滌滌山川靜萬緣」


「　威鳳高棲第一峰不分平地與西東薄酬親拈蓮池上謾道逢人露曉風」


「　除夕今宵煮瀑泉松花竹葉共爐煙倒身九禮酬三有一句無文說聖篇」


「　戴月披星負苦咨龍天默鑒盡遙知悲哉少遇知心友終歲勤勞訴與誰」


「　豐年樂業氓綿綿仰藉吾皇一統乾老稚聲聲歌大有八方鼓腹頌堯篇」


「　除夕張燈韻酒卮深煨紫芋煮黃虀時人莫笑吾儕樂枕石高眠日落西」


「　磨煙寫竹韻詩黃太古清音振八方薦出三才中故事筆尖頭上露清香」


「　月影峨眉映華塘蜀山吳水寫文章挑燈句子分心要韻出松濤梅竹香」


「　出入常持不語經已躬下事細追尋逢人止說三分話切莫全拋一片心」


「　錦浪回文佇八筵長天日色任摶鸞饒君八萬四千里不出闍黎鼻孔邊」


「　雲門餅子趙州茶信口親嘗百味嘉識得箇中真旨趣階前不語樂無涯」


「　浴日榮輝福慧明挑燈寫到旭東昇百年三萬六千日那討餘生樂寸陰」


「　三不是兮六不收放去卷來得自由山僧妙用無人識一飽無餘百事休」


「　石邊流出冷花裏過來香二句都非是鼻尖吐出霜鐵關不下馬泥牛入海藏牧童攜著鼻牽來共較量萬年池畔鶴獨立不知秋惟有潭頭月與君共漫流七尺烏藤柺常拈報不平祖師藏鼻孔處處野猢驚一口無底缽三度濕衣襟何日口朝天高懸倚北宸一領破衲襖綱綱重七斤包藏屎尿桶伴我了餘生一品無孔笛聲聲韻九韶五音和六律不與個中調一盞無油燈光明處處騰三途與六道遍界仰升恒
雞鳴日正午林鳥鬥聲稀敲韻分新句個中識了疑紫氣凝霄漢寒光射斗牛太阿橫宇宙兔角映江流白蓮池畔叟履杖過魚橋前指沙村柳親手插柔條松竹梅三友凌霜日日森標清同應柏風雨溢精神百花紛鳥語山路伴猿行我本無心顧因之兩不驚」


** 韻新春元旦

「　東皇啟瑞煦三巴風景清奇萬彙嘉椒酒懽吟調玉燭嘉珍喜宴賞新花春風幃幙鶯聲巧綠柳芬芳燕語賒野老謳歌霑化日時豐歲稔享年華」


** 秋雨有懷

「　彤雲映日落淋津半濕山河半濕人昨夜銀河生瑞色今宵乾象謁花神庭前翠竹佩珠玉隴外蒼松戴綠蘋洗得一天星月現依然旭日又東旻」


** 祈晴感興

「　頻瞻銀海泛瑤池里甸桑麻息釀之野外不聞花鳥鬥隔林只聽雨聲資天心憫恤逾淫律帝德抒暘百穗宜萬物豐盈沾化育群黎踵額頌堯詩」


** 懷浩生禪師

「　一脈清懷萬里長山環水秀印當陽拈提祖令高揮拂寄錫禪燈遠襲香白業凌霄貽爽氣清風高節豈蒼茫彼來未法承弘護堪謂曹源豎紀綱」


** 懷寄惠禪師

「　滿放枝頭久幹臨偏多野興足高吟每披玉莢舒君意鴣立庭前似我心點破樨香明北嶪踢開溺器憶東林秋晴共得清機活好聽丘隅語雜音」


** 懷問海禪師

「　一律微吟寄遠從愧余寡學愧余慵情牽月霽幽齋冷且喜松芸滿徑封秪儗無人貽別偈應懷有義肅雍容相歡遠晤多如許聊寄枯腸紙一丰」


** 和八首韻

「　金泓綠水吐𣶺溪石女含笙過澗西綠繡玲瓏冠禮樂竹床漏月聽寒雞匏宜萬物豐家國土厚榮生百卉齊革固邦畿中外吉木承巽位鷓鴣啼」


** 回文二律

「　芳芬馥桂子生香蕊放枝頭點翠蒼羌外蜣飛鸞鳳舞颺風拂麗艷春萇」


「　紅花綠葉葉飄風綠水隨聲入桂叢狨攜子啼猿抱子風梳葉落葉聲窮」


** 暮雨思親

「　秋雨西風淚濕巾胡天不佑我雙親庭前墨畫塵封鎖階下兒孫失綵新斑衣架上懸蛛綱椒𨡬盤中滴未伸九我深恩何日永羹墻大啟享千春」


** 中秋賞月

「　瑤池昨夜晏群仙未得蟾宮月已圓今夕太華光海岳明朝星象列乾天根藤懸角家家熱高厚升恒處處然里頌村歌中外厚萬民樂業祝堯篇」


** 和靈默禪師桂花韻

「　桂花香馥遍枝頭時把清風送小樓十里長亭親面晤百花叢裏不垂秋紛紛惹得遊蜂嚷點點偏令逸士求珍重花童休折損留來滿院作圍周」


** 八仙總贊

「　道人家說長生蓬萊三島信腳行有時騎鶴上青霄有時葫蘆裏出神饑來時持缽鐸拐杖隨身行出谷望煙乞食向前村一飽無餘真快活暇來時遊山嶽十洲三島憑出沒任他風雨一齊吹冰肌玉骨頻頻過渴來時長生藥玉液瓊槳真甘露崑崙頂上湧清泉十二重樓直透過醉來時伸足臥枕高眠星斗出狂歌一曲醉扶歸任他旁人道強弱悶來時品玉簫聲聲韻出山坡調笑傲煙霞歸去來三山五嶽隨我到醒來時桑田熟處處歌懽好晚禾長嘯一聲天地
間倒跨神駒入大羅咄不是昭覺門庭高殘處怎生容你住眾仙長家不序長再莫回顧咄咄咄」


** 自贊

「　紹祖山前個漢一任人天讚嘆有時種月鋤雲有時清風結伴這樣人兒少有請去川北供獻阿呵呵不是賓頭盧大德原是昭覺竹和尚咄」


** 定空和尚像讚

「　古松西岷妙覺堂上歷有老僧不通提唱不重機鋒不拈拄杖一柄钁頭七十餘光問是阿誰定空和尚」

昭覺竹峰續禪師語錄卷第六終

* 昭覺德雲悟禪師語錄

乙未年冬月初一日奉
本師老人命秉拂上堂詣座云這片地這張床是則
現前親到始得便登此一瓣香豎窮三際橫遍十虛
爇向爐中祝延當今
聖主萬壽無疆儲君天眷安如盤石此一瓣香奉為
本省當道文武尊官祝願股肱王室共沐堯仁此瓣
香巾缾一十五載不曾動著毫芒今命秉拂不敢違
諾向獨王頂上信手拈來爇向爐中供養現
昭覺堂上本師上竹下峰老和尚用酬法乳深恩上
首拍搥竟問今日陞堂即不問如何是法王法令師
云舉頭天外看誰是我般人進云如何是舊家風師
云三門八字石獅子進云新舊一句作麼生委息師
云八兩是半斤問鐘鼓交加空谷傳聲人天普集十
方諦聽即不問西來意旨是如何師云兩眼對兩眼
進云拈花嫡旨少室單傳別有商量麼師云有乃云
威鳳山前獅子吼乾坤失色鬼神愁恁他八面四方
來肘後靈符懸北斗一十五年醜拙今朝舉驗人天
有時拖泥帶水有時敲星摘月有時鐵眼銅睛有時
自救不得雖然如是也要大家知委卓柱杖咄云不
是諸方五味禪眉間寶劍吞皓月復打圓相云月(下座)。

丁酉年正月十五解制上堂

祖代相傳鐘鼓交接五十餘年鉗鎚未歇二時粥飯
日日精潔這個消息體效先哲柱杖未動是事體秩
今朝上堂對眾弄拙直直承當且道承當個甚麼卓
柱杖云眾弟兄們今朝解制著卻草鞋擔卻擔子便
為行動殊不知昭覺這裏日日著草鞋朝朝擔擔子
未嘗向諸人道會得不煩久立安身脫或躊躇昭覺
一偈頌出慶賀元宵月正圓明明歷歷透三玄春風
吟動柏松子喜笑梅花遍界鮮下座。

戊戍年正月十五日解制上堂法語

天關纔轉地軸始回山川獻天然圖畫草木吐本地
風光換卻天下人眼睛透徹衲僧家巴鼻即今正當
十五晴暖春風襲襲觸目無礙法門大家一時及第
大眾山僧與麼判斷且道向這裏還委悉麼若知委
者不妨久立三條椽下七尺單前饑來吃飯困來眠
其或不然山僧與伊別通個消息跳出昭覺門庭一
恁東覷西覷下座。

昭覺德雲悟禪師語錄終

嗣法門徒性滿等編


　　(康熙四十九年庚寅孟冬月南旋刊錄入
　　　藏門人洪演　　　徒　　印寬
　　　　　　彌祐　　　徒　　智愷
　　　　　　彌願　　　徒　　智亮
　　康熙六十年歲在辛丑增補入藏嗣法門
　　　人法洪　　普休　　普福　　祖佑
　　　語錄計六卷共一百六十頁板存嘉興
　　　楞嚴寺經坊流通　　　張舒瞻刻)