#+TITLE: 淨土生無生論註-明-正寂
#+DATE: 2018-05-12 10:24:43
#+SOURCE: github.com/kanripo/KR6p0070 master 94688ff5                

* No. 1167-A
 淨土生無生論註序

生無生論者　有門大師興無緣慈借虗空舌為往
生居士之所說也如風鼓橐不日而成義立十門理
融一念指漚示海生即無生即性明心佛非他佛真
可謂善明佛智者矣居士作序鋟梓流通海內緇素
莫不家傳戶習以為往生左劵焉(寂)慮科文異帙不
便披尋頃因會次謬註數言聊資初學一往而視似
乎虗尚多駢然所引悉經疏成言未嘗妄加巳意倘
不以蛇足見鄙未必不為斯文之一助也。

萬曆壬子秋七月僧自恣日浮石門人正寂和南序No. 1167
淨土生無生論註(并科)

「
幽溪沙門　傳燈　譔
浮石門人　正寂　註

△大科分二初題目次正文今初」

【題云淨土生無生論者天台智者大師凡釋經題
皆立五重玄義所謂名體宗用教相是也今例釋
之為五謂理行單法為名一真法界為體圓融玅
觀為宗斷疑生信為用無上醍醐為教相初理行
單法為名者無生屬理生即是行而言單法者以
淨土等乃七種之一非譬非人非複非具故言單
法也若約教等八法釋之者名雖具四義則俱含
淨土屬果生即屬行無生屬理論即屬教此之四
法若順論之即所謂果由行成行依理發理藉教
明返而言之亦可謂藉教顯理從理起行由行證
果隨意釋之無不可者然而克果由因行憑智導
智斷必俱位依行歷即攝餘四八法具矣又無生
約理而論言乎其體也生者從行得名言乎其宗
也淨土從果受稱言乎其用也名則總上三章論
即屬乎教相五章備矣又無生本乎一性性本無
生即法身德也生則全性起修修還照性即般若
德也淨土則修性冥玅生即無生即解脫德也此
之三法派之彌合即之常分以法身言之生即無
生也淨土亦無生也以般若言之淨土生也無生
而生也以解脫言之生亦淨土也無生亦淨土也
其圓玅若此釋名竟二一真法界為體三圓融玅
觀為宗四斷疑生信為用者釋此三章有通有別
通而言之此論十門俱名俱體即宗即用雖曰殊
名理無二致所契為體能契為宗道前自行為因
果後化他成用入文自見未暇委明雖是歷別為
言亦乃初中後善今派十門以為三分初四為體
中三為宗後三為用故云初中後善也體名一真
法界者非諸名一無妄曰真法具三千界含百界
以百界三千之法當體微玅寂絕故強目之曰一
真亦諸法實相之異名也即實相是身土緣起故
曰不變隨緣即身土緣起是實相故云隨緣不變
若心若土全體即真故云相即若佛若生無非法
界故云不二以初四門屬一真法界為體不亦宜
乎宗名圓融玅觀者圓則千如炳見萬法齊彰融
則剎剎交通塵塵互入妙則絕思絕議離即離非
以法界為念則念念彌陀圓斯圓矣以境觀相吞
則心心極樂融斯融焉以三觀法爾則性德天然
妙斯妙也以中三門屬圓融妙觀為宗不亦宜乎
用名斷疑生信者疑為信障信乃道源信力未生
疑根不斷疑則疑乎厭此欣彼信則信乎即土唯
心言感應任運天性相關厭此欣彼之疑斷矣曰
彼此恒一現未互在即土唯心之信生焉信生則
頓證乎生即無生疑斷則直造乎斷無所斷以後
三門屬斷疑生信為用不亦宜乎五無上醍醐為
教相者此論唯明圓實具造俱時故得身土雙融
果因一契所以屬味醍醐佛法之妙過此不知所
裁故云無上也問凡判五味者乃大師約佛世以
明論係人師所述去聖巳遠那得強為配合乎答
雖不預佛世五時一家教觀皆約法華開會而談
不屬醍醐那云圓實問論中證義多引楞嚴以方
等教屬味醍醐不太相違耶答方等中圓不異一
實但有開廢之殊今取圓義以證圓文亦無不可
故以無上醍醐為教相也問是則此土人師著述
皆可以五重解釋耶答且如三千有門頌乃宋陳
了翁所說吾祖柏松大師尚得以五重解釋此論
遠祖龍樹北齊近宗智者法智以五重釋之復何
嫌焉。】

△次正文二初歸命述意三初稽首二寶三初兩
土佛寶。

「　稽首能仁圓滿智
　無量壽覺大導師」


【稽者遲也留也謂以首叩地遲留少時而起表至
敬也稽首二字冠下三寶能仁梵語具云釋迦牟
尼此云能仁寂默謂以仁慈化物也圓滿智者智
即覺義觀經疏云此是圓智圓覺諸法四明云非
三般若融即微玅智不名圓此歸敬此土佛寶也
梵語阿彌陀此云無量壽亦名無量光梵語佛陀
此云覺者具含三義(云云)大導師者法華疏云導
師有四所謂通途慈悲結緣權智實智此則四種
俱該故稱云大此歸敬彼土佛寶也亦乃互相影
略而言若具而言之釋迦亦可稱導師彌陀亦可
稱圓智盖未有圓智而不能導人亦未有導師而
不具圓智也。】
△次兩土法寶。

「　所說安養大乘經
　了義了義至圓頓」


【兩土化主皆為能說經為所說也安養即極樂之
異名大乘者乘有運載之義即文殊普賢馬鳴龍
樹大人之所乘也此土法寶則有清淨平等覺經
無量壽經觀無量壽佛經小彌陀經稱讚淨土經
鼓音王呪經等此皆偏贊西方者也彼土則依正
同宣主伴交讚鳧鴈鴛鴦迦陵命命恒演法音者
也了義者若四阿含所說人天因果真寂深義等
但明無常義皆不了若大乘所說博地凡夫即生
可辦故稱了義也重言者鄭重之辭猶言了義中
之了義也至圓頓者非化儀中頓乃以圓教為頓
也。】
△三兩土僧寶二初菩薩僧。

「　玅得普賢觀自在
　勢至清淨大海眾」


【梵語文殊師利此云妙德乃過去七佛之師釋迦
會中示菩薩形助揚聖化文殊發願經偈云願我
命終時除滅諸障礙(云云)普賢亦云徧吉梵語祕
輸􂍧陀在華嚴逝多末林末會發十大願普願法
界眾生同生極樂偈云願我臨欲命終時(云云)此
此土僧寶也梵語婆婁吉低輸此云觀世音過去
為正法明如來今示迹為菩薩言觀自在者以觀
慧照了自心清淨圓融無礙故云也梵語摩訶那
鉢此云大勢至觀經云以智慧光普照一切令離
三途得無上力故云大勢至也此二菩薩今在彼
土助揚佛化四明云三聖設化動靜必俱一主二
臣非並非別表乎三法三一妙融故須歸敬也清
淨海眾者即彼土無生不退一生補處諸上善人
等是也。】
△次聲聞僧。

「　馬鳴龍樹及天親
　此土廬山蓮社祖
　天台智者并法智
　古往今來弘法師」


【馬鳴菩薩即西天第十二祖甞著起信論發明繫
念西方最為切要龍樹菩薩西天第十四祖南天
竺人於九旬內誦通三藏深入法忍造大悲方便
論大莊嚴論大無畏論又著十住婆娑智度論等
多讚西方勸人念佛有偈云若人願作佛心念阿
彌陀即得為現身故我歸命禮一家宗之為始祖
云天親菩薩北天竺人造唯識金剛般若等論仍
著無量壽論有求生淨土偈及五門修法蓮社祖
者蓮社祖有七初祖即晉慧遠法師俗賈氏鴈門
人學通儒老年二十餘見道安法師因聽講般若
豁然開悟乃曰九流異議皆糠粃耳後入廬山剌
史桓伊創東林居焉影不出山者三十餘年每送
客以虎溪為界時劉遺民雷次宗等一十八人衣
師遊止拉一百二十三人為蓮社六時禮誦精進
不退十年三睹聖相後於般若臺定起見彌陀佛
身滿虗空圓光之中有諸化佛觀音勢至侍立左
右又見水流光明分十四支流注上下演說苦空
佛告遠曰我以本願力故來安慰汝汝後七日當
生我國後七日果終有雜文十卷號廬山集盛行
于世事詳本傳文繁不錄此土念佛實始於遠故
稱為初祖焉二祖即長安善導光明法師三祖南
岳承遠般舟法師四祖長安法照五會法師五祖
新定少康臺巖法師六祖永明延壽智覺法師七
祖昭慶省常圓淨法師又長蘆宗賾禪師則稱八
祖也智者大師諱智顗華容人俗陳氏生時靈瑞
不一七歲入果願寺聞誦法華普門品忽自憶記
宛如宿習十五歲禮佛像誓志出家十八雉落二
十進受具戒天嘉元年謁光州大蘇山慧思禪師
(云云)甞著十疑論勸人求生淨土後于剡東石城
彌勒像前令弟子唱十六觀經名誡眾曰四十八
願莊嚴淨土香臺寶樹易往無人火車相現一念
改悔者尚得往生況戒定熏修聖力道行終不唐
捐矣言訖趺坐而化事詳本傳法智大師諱知禮
字約言金姓四明人從寶雲通公傳天台教觀出
世承天繼住延慶戶外屣滿甞行法華般舟三昧
期生安養後與十僧結社約修懺三載自焚其身
決取淨土楊文公億再四勸留始允其請著玅宗
鈔以釋觀經義疏人到于今咸受其賜古往今來
弘法師者古往即過去諸大耆宿等今即現在諸
大知識等來即當來紹繼宗風者凡有一句一偈
贊及西方者悉皆歸敬也。】
△次歸命求加。

「　我今歸命禮三寶
　求乞冥加發神識」


【此出歸命之意言我之所以歸命者盖欲藉三寶
威光冥熏加被開發我之神識而造此論也。】
△三
述造論意。

「　敬採經論祕密旨
　闡揚淨土生無生
　普使將來悟此門
　斷疑生信階不退」


【敬者肅也恭也採者集也敬採經論祕密旨則義
有所憑顯非臆見也初一句述造論之由次三句
結論成之意即所謂開示悟入也闡明淨土生無
生即開示無生也普使將來悟此門即悟此無生
也斷疑生信階不退即證此無生也。】
△次依義立
論二初總列十門。

「將造此論立為十門一一真法界門二身土緣起門
三心土相即門四生佛不二門五法界為念門六境
觀相吞門七三觀法爾門八感應任運門九彼此恒
一門十現未互在門。」

【將造此論者大莊嚴論云造論凡有五義一者如
金成器令信解故二者如花開敷開示彼故三者
如食美膳得法味故四者如解文字令修習故五
者如開寶篋實證得故今亦具含五義採集羣經
以成一論即如金成器義也論立十門門詮眾玅
即如花開敷義也理明性具境會唯心即如食美
膳義也既悟圓修知土由心變即如解文字義也
性中極樂由修顯發即如開寶篋義也。】

△次別釋十門二初二門明根源融具次八門明
枝流妙即初二門明根源融具二初一門明理性
本具二初標。

「初一真法界門。」

【門者有能通出入之義如云有大陀羅尼門名為
圓覺流出一切清淨真如等即出義也如云歸元
性無二方便有多門等即入義也今一真法界為
之所入門即能入也問一真法界屬理何有能所
出入耶答觀經疏云理雖無名將門名理今即門
名理那得不然如十妙以不二當體為門也問名
為能通理為所通是則可爾以理為門通至何所
耶答止觀中有此問理無所通究竟徧通是妙門
也以下諸門義皆倣此。】
△次釋二初述偈立宗。

「一真法性中具足十法界依正本融通生佛非殊致。」

【一真法性者真如法性也十種皆稱法界者智者
大師云其意有三一者十數皆依法界法界外更
無復有法能所合稱故言十法界也二者此十種
法分齊不同因果隔別凡聖有異故加之以界也
三者此十皆即法界攝一切法一切法趣地獄是
趣不過當體即理更無所依故名法界乃至佛法
界亦復如是具足者言此十種法界無不畢具于
一真法性之中也依正本融通者依則十種國土
不同正則十種五陰不同本融通者言非修為造
作而後融通也生佛非殊致者生者約九界迷為
言佛者約佛界悟而說生佛高下雖殊真如性非
二致故云非殊致也。】
△次依宗釋義二初正釋二
初詳釋勝義二初直指人心。

「論曰一真法界即眾生本有心性。」

【此論以無生立題大槩以無生為本致也言一真
法界者非惟指十萬億剎外之極樂為言即十方
佛剎生佛依正皆在裡許華嚴藏海亦其相也眾
生者九界皆名眾生若的而論之即指人界為言
人以四大五陰眾法和合而成故名眾生即者廣
雅云合也四明云若依此釋仍似二物相合其理
猶疎今以義求當體不二故名為即意指西方極
樂依正之法當體是吾人本有心性方契乎無生
之旨也。】
△次指心具德前云法界即心猶未的示
即之所以今指此心具德即義成也此自分二初
列二義。

「此之心性具無量德受無量名。」

【此者指法之辭德者名之實也吾心本具也名者
實之賓也從德受稱也有無量德必召乎無量名
義云受也。】
△次釋二義二初釋具無量德二初徵
德舉要。

「云何具無量德舉要言之謂性體性量性具。」

【云何下徵起舉要下釋也既云無量難可畢陳姑
舉其要者言之曰體曰量曰具而巳一一皆云性
者義有所歸也。】
△次據德釋義三初正釋三德三
德者名同義異指無量德中之三非謂法身般若
解脫也此自分二初次第釋義三初釋性體。

「云何性體謂此心性離四句絕百非體性堅凝清淨
無染不生不滅常住無壞。」

【四句者即有無一異等是也言離四句者若言其
有成增益謗若言其無成損減謗若言雙亦成相
違謗若言雙非成戲論謗此之性體本非有無如
大火聚四邊不可湊泊故云離也絕百非者以上
四句為本每句成四則成一十六句過現未皆有
此十六句則成四十八句加巳起未起成九十六
搭上根本四句則成百句言非者一是百是一非
百非四句既離百非絕矣體性堅凝等者此之性
體水火刀劒所不能壞故云堅凝處五濁塵勞生
死煩惱之中不為其所汩濁故云清淨無染在聖
凡而無所增損故云不生不滅亘古亘今而無所
遷變故云常住無壞。】
△次釋性量。

「云何性量此之心性豎窮三世橫徧十方世界有邊
虗空無邊虗空有邊心性無邊現在有邊過未無邊
過未有邊心性無邊無盡無盡無量無量。」

【豎窮下二句言其深廣世界下舉況以明世界本
無邊表者也以有漏微塵國皆依空所生言之世
界有邊虗空無邊矣虗空本無際畔者也以空生
大覺中如海一漚發言之虗空有邊心性無邊矣
現在無住本無分齊者也以過去無始未來無終
言之現在有邊過未無邊矣過去未來本無涯涘
者也以真如法性言之過未有邊心性無邊矣既
難以數量明又不可以比況顯秪可云無盡無盡
無量無量。】
△三釋性具。

「云何性具謂此心性具十法界謂佛法界菩薩法界
緣覺法界聲聞法界天法界修羅法界人法界畜生
法界餓鬼法界地獄法界此是假名復有正報謂佛
五陰菩薩五陰乃至地獄五陰此是實法復有依報
謂佛國土菩薩國土乃至地獄國土。」

【性具者言此十種法界乃吾性中之所具也故荊
溪大師云十方淨穢卷懷同在於剎那一念色心
包列遍收於法界並天真本具非緣起新成是也
此特能詮假名而巳名必有實惟十種行業所感
色等五陰乃實法也能依之正報有十故所依之
國土亦有十種之不同言佛五陰者雖無生死五
陰而有法性五陰故亦名無上眾生經云因滅是
色獲得常色等即其徵也。】
△次融通其理。

「令易解故作三種分別得意為言即性具是性體性
量性體離過絕非即性具十界離過絕非性體堅凝
清淨無染不生不滅常住不壞性具十界亦然性量
豎窮橫徧無盡無盡無量無量性具十界亦然正報
五陰同性體性量清淨周徧依報國土亦然。」

【令易下結前得意下融理文有二節先以體量融
具次以依報例同性體融性具十界者一家明具
有理具三千有事造三千今言性體離過絕非即
性其十界離過絕非者猶言能具十界之性非謂
所具十界之法也其次約量融具亦爾以依例正
可知。】
△次指同三諦。

「此之三法亦名三諦性體即真諦性量即中諦性具
即俗諦。」

【三法者即體量具三法也此之下總指性體下別
指泯一切法莫尚乎真今性體離過絕非即同於
真諦矣立一切法莫尚乎俗今性具三千世間即
同於俗諦矣統一切法莫尚乎中今性量橫亘豎
窮即同中諦矣。】
△三引楞嚴證二初引果德文果
德者一境三諦之理乃如來果人所證故云果德
經云我以玅明不滅不生合如來藏(云云)即其相
也此自分二初證性體真諦。

「故楞嚴經云而如來藏玅明元心非心非空非地水
火風非眼耳鼻舌身意非色聲香味觸法非眼界乃
至非意識界非無明乃至非老死非無無明盡乃至
非老死盡非苦集滅道非智非得非檀那乃至非般
剌若非怛答阿羯非阿羅訶非三藐三菩非常樂我
淨此即性體清淨是為真諦。」

【圓融三諦語真則纖塵必盡語俗則諸法皆成語
中則二邊絕待非心至非意識界者非六凡界也
非無明至非老死盡者非緣覺界也非苦集滅道
至非智非得者非聲聞界也非檀那等者非菩薩
界也非怛答阿羯等者非佛界也先非能證人三
號是也次非所證法四德是也怛答阿羯云如來
阿羅訶云應供三藐三菩云正徧知以藏理即有
而無故十界俱寂既十界俱非可以證性體真諦
矣。】
△次證性具俗諦。

「而如來藏元明心妙即心即空即地水火風即六凡
即二乘乃至即如來常樂我淨此即性具十界是為
俗諦。」

【以藏理即無而有故十界宛然既十界俱即可以
證性具俗諦矣。】
△三證性量中諦。

「而如來藏妙明心元離即離非是即非即此即性量
是為中諦。」

【雙遮真俗故云離即離非雙照真俗故云是即非
即以藏理遮照同時故十界融妙既遮照雙融可
以證性量中諦矣長水亦曰初本妙元心約非相
以明真諦次元明心妙約即相以明俗諦次妙明
心元約遮照以明中道諦論主曰三諦俱各有主
約心故空故真諦以心字為主約妙故俗故俗諦
以妙字為主約元故中故中諦以元字為主也。】
△
次引因性文因性者以地等七大之性皆因心本
具故云因性此自分二初證性中三德。

「又云如來藏性色真空性空真色清淨本然周徧法
界地水火風空見識莫不如是地水火風空見識即
性具也清淨本然即性體也周徧法界即性量也。」

【又云下單引地大之文以立三德仍以六大例同
故云莫不如是次地水火風下別配三德。】
△次證
具即三德言具即者地等七大屬具以其當體清
淨周徧故云具即三德也。

「又云地水火風空清淨本然周徧法界即依報國土
性體性量也見識清淨本然周徧法界即正報五陰
性體性量也。」

【又地水下約依報以明體量見識下約正報以明
體量地水等性具也清淨本然性體也周徧法界
性量也。】
△次釋受無量名二初徵名舉要。

「云何受無量名舉要言之此之心性或名空如來藏
或名真如佛性或名菴摩羅識或名大圓鏡智或名
菩提涅槃。」

【或者不定之辭名既無量今但立楞嚴果位七名
者舉要言之也古德云一法不立煩惱蕩盡曰空
如來藏不妄不變曰真如離過絕非曰佛性分別
一切而無染著曰菴摩羅識洞照萬法而無分別
曰大圓鏡智諸佛所得曰菩提寂靜常樂曰涅槃
今云心性受無量名者空如來藏者藏性也真如
者本性也佛性者覺性也菴摩羅識者識性也大
圓鏡智者智性也菩提者果性也涅槃者果果性
也豈非性之別名乎。】
△次融通名德名德者空如
來藏等名也體量德也。

「性體性量名空如來藏即性具十界五陰國土名空
如來藏性體性量名真如佛性即性具等名真如佛
性性體性量名菴摩羅識即性具等名菴摩羅識性
體性量名大圓鏡智即性具等名大圓鏡智性體性
量名菩提涅槃即性具等名菩提涅槃。」

【性體下以德融名意謂若體量二德受空藏之名
即性具三千世間亦名空藏矣餘皆倣此。】
△次結
成宗偈。

「故曰一真法性中具足十法界依正本融通生佛非
殊致。」

【】
△次料簡二初難初後俱墮。

「問曰此一真法界為初心是為後心是若初心是應
無七名若後心是應無九界初後俱墮立義不成。」

【此一真下問若初心下難初心者名字位人也後
心者究竟果人也問意謂名字位人發心修觀三
惑二死全在安有果地七種名目乎究竟位人既
轉煩惱而成菩提轉生死而成涅槃尚何有於九
界乎此以偏難圓也初後下結難。】
△次釋初後俱
善二初釋二初據難立義。

「答曰此正顯初心是以初心是故方有後心是以後
心是故方顯初心是。」

【此正顯者圓頓行人初心便知性具別人教道惟
詮但中佛性須破九界方顯佛界是有此疑故今
答之此正顯初心是也以初是故等者如云阿鼻
依正全據極聖之自心毗盧身土不逾下凡之當
念是則因該果海果徹因源因心巳具七名果位
豈虧九界所謂生佛同源聖凡一致不其然乎。】
△
次依義釋難二初立義。

「云何以初心是方有後心是如果地依正融通色心
不二垂形九界方便度生悉由證此因心所具。」

【果地依正等者文有五句初二句明體次二句明
用末一句結歸初心本具言果人能全體起乎無
方大用以應羣機者悉由證此因心所具也。】
△次
引證二初泛引。

「故曰諸佛果地融通但證眾生理本故得稱性施設
無謀而應若不然者何異小乘外道作意神通。」

【故曰下引文證故得下出其功能若不下反顯釋
成稱性施設無謀而應如身土不二門云皆由緣
了與性一合方能稱性施設萬端則不起自性化
無方所是也小乘外道作意神通者小乘如目連
擎五百釋種以至梵天之類外道如停河在耳變
釋為羊之類。】
△次的引。

「故法智大師云六即之義不專在佛一切假實三乘
人天下至蛣蜣地獄色心皆須六即辯其初後所謂
理蛣蜣名字乃至究竟蛣蜣以論十界皆理性故無
非法界一不可改故名字去不唯顯佛九亦同彰至
於果成十皆究竟。」

【六即之義不專在佛者既曰不專則該九界缺修
羅餓鬼者文略所謂理蛣蜣等者且舉畜生界至
微細者以六即明之一不可改者性以不變為義
既曰無非法界又豈可改法界而為法界乎故名
字去者以修顯性也自名字圓聞觀行圓修巳去
不唯顯佛即性中所具九界亦彰顯矣至于究竟
圓證之時十皆究竟此結顯初心是方有後心是
也。】
△次釋後心是方顯初心是。

「云何後心是方顯初心是正由後心果地全證眾生
理本故果地七種名目悉是眾生性德美稱但眾生
在迷性德不顯故無此稱剋論性德豈可言無。」

【正由下釋成理具故果地下結顯眾生在因具而
未證故云性德美稱如因果不二門云因果無殊
始終理一是也但眾生下釋妨恐疑者謂然則眾
生何故無此七種稱謂釋云但眾生在迷性德不
顯故無此稱(云云)。】
△次結。

「故初後俱善立義成矣。」

【此結答釋難也。】

△次一門明事造方融事者對理而言方者對本
而說承前理性本具而來惟其理性本具故能事
造相融也言事造者以身土緣起屬事故言事造
也此自分二初標。

「二身土緣起門。」

【前門約性以明理具故曰一真此中即事以明理
具故曰緣起。】
△次釋二初述偈立宗。

「一真法界性不變能隨緣三身及四土悉由心變造。」

【初二句約性以明能隨次二句約事以明所造即
指一真法界性能隨染淨之緣不變而變非造而
造也三身及四土悉由心變造者輔行云心造有
二種一者約理造即是具二者約事乃明三世凡
聖變造變造之名出楞伽華嚴二經(云云)。】
△次依
宗釋義二初通明諸法二初明不變隨緣三初釋
第一句以立根本。

「論曰一真法界性即前文所明性體性量性具也。」

【一真即性體法界即性量而一真法性中具足有
十種法界指此具德為身土緣起之本。】
△次釋第
二句顯前功德三初法。

「教中說真如不變隨緣隨緣不變者正由性體性量
即性具故。」

【不變隨緣者即理之事也隨緣不變者即事之理
也正由下出其不變隨緣所以。】
△次譬。

「如君子不器善惡皆能。」

【君子不器者出儒典夫子論成德之學曰成德之
君子體無不具故用無不周不可以器名之也朱
子曰器者各適其用而不能相通成德之士體無
不具故用無不周非特為一技一藝而巳論中所
引以譬一真法性之中體無不具故能隨佛界之
善九界之惡而造乎十法界也。】
△三證二初引經。

「故晉譯華嚴經云能隨染淨緣具造十法界。」

【華嚴凡二譯一晉譯二唐譯今引晉覺賢所譯以
證不變隨緣之義也。】
△次釋義二初釋隨緣變造。

「謂真如性中所具九法界能隨染緣造事中九法界
真如性中所具佛法界能隨淨緣造事中佛法界。」

【所具者以所彰能九界皆屬染緣佛界方名為淨
此正明變造也。】
△次釋能之所以二初釋。

「所以能者正由性具性若不具何所稱能。」

【所以下指歸圓家性具揀異別教但中性若下反
顯釋成。】
△次證。

「天台家言並由理具方有事用此之謂也。」

【天台家者指毗陵記主而言記主昔從學於左溪
尊者曰某於疇昔之夜夢披僧服腋挾兩輪而遊
於大河左溪曰汝當以止觀之道而度生乎後果
述輔行以釋止觀並由二句輔行中文不敢正斥
其諱故云天台家也。】
△三釋三四句結成所由。

「是知事中十法界三身四土悉由真如隨緣變造。」

【事中十法界者應身居同居方便二土即六凡二
乘法界也報身居實報土菩薩法界也法身居常
寂光土佛法界也若土若身悉由真如隨緣之所
建立故云變造。】
△次明隨緣不變二初釋。

「既曰真如不變隨緣隨緣不變則事中染淨身土當
體即真無一絲毫可加損于其間者。」

【初二句牒前全理起事事即是理事中染淨身土
即隨緣變造之者事即理故故云當體即真無一
絲毫可加損于其間者以萬法是真如故無可損
以真如是萬法故無可加也。】
△次證。

「楞嚴經云見與見緣并所想相如虗空華本無所有
此見及緣元是菩提妙淨明體是也。」

【見與見緣等者註家云根境識三攝盡萬法夫能
了諸緣元一寶覺則無是非是矣今引證以明隨
緣不變之義也。】
△次的明此宗二初發明宗義二
初明不變隨緣。

「若然則娑婆極樂此世眾生當生九品彌陀巳成吾
心當果悉由心性之所變造。」

【若然者牒定之辭娑婆穢土也極樂淨土也此世
眾生當生九品者生也彌陀巳成者佛也吾心當
果者心也所謂心佛眾生三無差別者也悉由心
性之所變造者如十不二門云即心名變變名為
造造謂體用是也。】
△次明隨緣不變。

「心具而造豈分能所即心是佛即佛是心即心是土
即上是心即心是果即果是心能造因緣及所造法
當處皆是心性。」

【心具而造等者如水具氷氷即是水故無能所也
即心是佛下泯其對待凡有六句不出依正因果
能造因緣及所造法等者如妙宗所謂以法界心
觀法界境生於法界依正色心是則名為唯依唯
正唯色唯心唯亂唯境是也。】
△次結歸題旨。

「故明此宗而求生樂土者乃生與無生兩冥之至道
也。」

【故明此宗者指偈中所立宗要隨緣不變等乃生
與無生兩冥之要道也。】

△次八門明枝流妙即二初二門明所生身土次
六門明能生因果初二門明所生身土二初一門
約依報論妙二初標。

「三心土相即門。」

【此亦約具造而言佛土由心心具而造造全是心
故能相即也。】
△次釋二初述偈立宗。

「西方安樂土去此十萬億與我介爾心初無彼此異。」

【宗意約即遠論近亦指迷即悟也去此十萬億者
十疑論云此對凡夫肉眼生死心量言之耳以凡
夫心量言之去西方佛剎不啻十萬億剎之遙約
心具而造言之曾無彼此之異也。】
△次依宗釋義
二初釋初二句明遠三初引經。

「論曰佛說阿彌陀經云從是西方過十萬億佛土有
世界名曰極樂。」

【佛說等者世尊於給孤獨園無問自說告上足弟
子舍利弗指其歸趣者也極樂者梵語須摩提此
云安養或云清泰言極樂者猶云最勝也。】
△次釋
數。

「百億日月百億須彌百億大海百億銕圍山名一佛
土十千為萬十萬為億。」

【百億下明佛土之相十千下正明數量也日月處
須彌之腰大海遶須彌之下銕圍環大海之外一
佛土者俱舍頌云四大洲日月須彌盧欲天梵世
各一千名一小千界此小千千倍說名為中千此
千倍大千皆同一成壞以此百億等為一佛土也。】

△三結成。

「一佛國土巳自廣大況億佛國土乎況十萬億乎是
則極樂國土去此甚遠。」

【一佛下展轉況佛土甚多是則下結佛土甚遠況
者非比況之況乃以少況多之況也。】
△次釋後二
句不遠二初正釋三初明不遠之由。

「博地凡夫念佛求生彈指即到者正由生吾心所具
之佛土也。」

【博地凡夫者凡字亦該得廣藏教三資粮通教乾
慧別教十信圓家五品皆名凡位今明博地者大
地庸常之夫也彈指者言其生之速也觀經疏云
如一念頃又云屈伸臂頃彈指之所以即到者有
乎二義一者淨業內熏二者慈光外攝般舟論乎
三力正由下正明不遠之由。】
△次明心之相狀。

「言介爾心者即凡夫念佛之心也剎那之心至微至
劣故稱介爾。」

【介爾者言其心之微剎那者明其時之速毗曇云
百二十剎那為一怛剎那此名一瞬六十瞬為一
息仁王云一剎那有九百生滅至微者言其狀之
甚眇至劣者言其力之不勝介爾者猶言蕞爾也。】

△三明心土相即。

「謂十萬億遠之佛土居於凡夫介爾之心即心是土
即土是心故曰初無彼此異。」

【謂十下指土即心故曰下結歸宗義。】
△次料簡二
初以小包不遠難。

「問曰介爾之心居於方寸云何能包許遠佛土。」

【此以相難性以妄局真大抵出于尋常之見楞嚴
云外洎山河虗空大地咸是妙明真心中物尚何
許遠佛土之不能盡包乎。】
△次以真妄不二釋三
初法二初略明。

「答曰介爾之心昧者謂小達人大觀真妄無二。」

【答中以性融相以真奪妄達人大觀者古德云小
智自私賤彼貴我達人大觀無可不可大者對小
而言責其局于介爾之心不能以大觀也。】
△次釋
出。

「蓋此妄心全性而起性既無邊心亦無際。」

【此釋成真妄無二蓋此妄心全性而起者指要云
心者趣舉剎那心也圓家明性既非但理乃具三
千之性此性圓融徧入同居剎那心中謂之全性
而起既全性起故心亦無際也。】
△次譬。

「性如大海心似浮漚全海為漚漚還匝海。」

【楞嚴以漚譬頑空海喻真覺此中以漚譬妄心海
喻法界也以喻顯法思之可了。】
△三合二初正合。

「蓋真如不變隨緣隨緣不變。」

【合中以不變合乎性海隨緣合乎心漚。】
△次結責。

「既曰隨緣不變豈可以真妄而局大小哉。」

【既曰下牒前豈可下結責。】

△次一門約正報論妙二初標。

「四生佛不二門。」

【此門約果論因指凡同聖以佛所證與生性佛無
二無殊故云不二。】
△次釋二初述偈立宗。

「阿彌與凡夫迷語雖有殊佛心眾生心究竟無有二。」

【阿彌者約悟為言凡夫者約迷而說猶言生佛迷
悟雖則殊途尅論本心初非有二也。】
△次依宗釋
義二初釋初二句約相明不二而二二初正明二
初明彌陀悟相。

「論曰阿彌陀佛者果人也成就三身四智十力四無
所畏十八不共等功德。」

【三身者即法報化三身也覺性是法身覺相是報
身覺用是化身四智者一道慧智見道實性實性
中得即開佛知見也二道種智知十法界諸道種
別解惑之相一一皆知即示佛知見也三一切智
知一切法一相寂滅相即悟佛知見也四一切種
智知一切法一相寂滅種種行貌皆知即入佛知
見也十力者一是處非處力知一切因緣果報定
相從如是因緣生如是果報不生果報悉知之二
業智力知一切眾生過現未來諸業諸受乃至第
十漏盡力自知我生巳盡不受後有是也四無所
畏者一者一切智無畏二者漏盡無畏三者說道
無畏四者說苦盡道無畏釋云於大眾中廣說自
他智斷決定無所失則無恐懼之相也十八不共
法者一身無失二口無失三意無失乃至知過去
無礙知現在無礙知未來無礙也此十八種法乃
如來果人所證不共二乘故云不共也阿彌陀即
能成就之人此等諸法皆所成就也。】
△次明眾生
迷相。

「凡夫者因人也具足無量恒沙煩惱造作無量恒沙
業繫當受無量恒沙生死。」

【煩惱雖多不出三惑業繁雖多不出十惡生死雖
多不出二死一一皆云無量恒沙者約別相言之
也。】
△次約譬結。

「迷悟之相譬彼雲泥。」

【悟者如雲之去來無礙迷者如泥之墜累難通生
佛相懸真有若雲泥之隔矣。】
△次釋次二句約性
明二而不二二初通明不二五初相性對顯。

「言究竟不二者謂據相而言則不二而二約性而論
則二而不二。」

【約性而論者虎溪大師云性具之功功在性惡前
來恒沙煩惱即性惡也業繫生死即修惡也今體
此修惡即是性惡性惡融通任運攝得佛界性善
故云二而不二也又性即相故不二而二相即性
故二而不二也。】
△次展轉釋成二初約迷悟釋成。

「蓋諸佛乃悟眾生心內諸佛眾生乃迷諸佛心內眾
生。」

【蓋諸佛等者不二門云但識一念遍見巳他生佛
他生他佛尚與心同況巳心生佛寧乖一念今諸
佛者他佛也生心佛者巳佛也眾生者巳生也佛
心生者他生也眾生迷則俱迷非唯迷巳亦迷他
諸佛覺則俱覺亦乃覺他仍覺巳又我心具佛故
云眾生心內諸佛佛心具我故云諸佛心內眾生。】

△次約三德釋成。

「所以悟者悟眾生本具性體性量性具也所以迷者
迷諸佛所證性體性量性具也。」

【眾生在迷但言本具諸佛巳悟故云所證證具雖
別覺性元同故不二門云於生局處佛能遍融於
佛徧處生自局限此之謂也。】
△三直據心性。

「心性之妙豈受其迷迷而不迷斯言有在。」

【心性之妙等者指要云良由眾生性具善惡不可
變異其性圓明名之為佛心性之妙如此又豈受
其迷乎如云雖昏盲倒惑其理存焉斯言有所歸
矣。】
△四會通三身。

「故眾生本有性量即諸佛所證法身性體即報身性
具即應身四智十力四無所畏十八不共等功法會
合可知。」

【故眾生等者牒前心性之妙是知果佛圓明之體
即我凡夫本具性德眾生本有性量橫亘豎窮屬
中諦故配法身性體離過絕非屬真諦故配報身
性具三十世間屬俗諦故配應身四智等乃至會
合可知者四智屬般若亦配報身十力等屬解脫
亦配應身故妙宗云法身非不具于一切法門及
諸色相讓於能證及垂應故也。】
△五引古德證。

「故古德云諸佛心內眾生塵塵極樂眾生心內諸佛
念念證真。」

【古德云者即楊次公十疑論序中所說也諸佛等
者上句以佛為主明諸佛巳悟故云心內眾生塵
塵極樂而仍名眾生者不失其本體之名也下句
以生為主眾生在迷心內諸佛念念證真而眾生
不知所謂雖終日行而不自覺枉入諸趣是也。】
△
次釋成此宗二初生佛相即。

「故彌陀即我心我心即彌陀。」

【生佛之所以相即者亦性具之功也初句明我心
具佛故佛即我心次句明佛具我心故我心即佛
故自他不二門云雖分自他同在一念既同一念
自他豈殊亦此意也。】
△次出其功能功能者能以
性言功以修言性有具佛之妙能修有即佛之照用。

「未舉念時早巳成就纔舉心念即便圓成感應道交
為有此理故念佛人功不唐捐。」

【未舉念時等者猶云雖未修觀之時而具佛之心
未始暫缺故云早巳成就纔舉心念者猶云以我
具佛之心而念即心之佛故曰即便圓成感應道
交者猶云眾生感心中諸佛諸佛應心內眾生故
云道交故念下結勸。】
△次六門明能生因果二初
三門約因論妙次三門約果論妙初三門約因論
妙三初一門明全理起事二初標。

「五法界為念門。」

【法界者約理為言為念者約事為言全理起事故
云法界為念猶云以法界性為我之能念也。】
△次
釋二初述偈立宗。

「法界圓融體作我一念心故我念佛心全體是法界。」

【初二句明全性起修次二句明全修在性法界等
者妙宗云又應了知法界圓融不思議體作我一
念之心亦復舉體作生作佛乃至云既一一法全
法界作故趣舉一即是圓融法界全分是也。】
△次
依宗釋義二初通明理事三初明事中諸念。

「論曰行者稱佛名時作佛觀時作主伴依正觀時修
三種淨業時一心不亂時散心稱名時以至見思浩
浩恒沙煩惱。」

【行者下汎明諸念稱佛名時者如觀經下品下生
中明或有眾生作不善業五逆十惡具諸不善如
此愚人以惡業故應墮惡道乃至善友告言汝若
不能念彼佛者應稱無量壽佛如是至心令聲不
絕具足十念稱南無阿彌陀佛故於念念中除八
十億劫生死之罪是也作佛觀時者如觀經云佛
告阿難及韋提希若欲至心生西方者先當觀于
一丈六像在池水上等是也作主伴依正餘觀時
者前且總明所謂觀雖十六言佛便周是也作主
伴下別明主即彌陀伴即觀音勢至依即初觀落
日巳去乃至變水成氷琉璃成地樹列七種池流
八德光明化鳥水聲說法空中天樂華座莊嚴等
是也正即阿鞞跋致及三輩往生諸上善人等是
也三種淨業時者觀經云欲生彼國者當修三福
一者孝養父母奉事師長慈心不殺修十善業二
者受持三歸具足眾戒不犯威儀三者發菩提心
深信因果讀誦大乘勸進行者如此三事名為淨
業仍復告云此三種業乃是過去未來現在三世
諸佛淨業正因(云云)一心不亂時者小彌陀經云
若有善男子善女人聞說阿彌陀佛執持名號若
一日若二日乃至若七日一心不亂專稱名號以
稱名故諸罪消滅等是也見思浩浩者見思法華
玄義云又云見修又云四住又云染污無知又云
取相惑又云枝末無明又云通惑又云界內惑言
浩浩者見有單四見複四見具足四見無言見絕
言見一百八見等約五利五鈍言之歷三界四諦
增減不同則成八十八使思者亦云思惟亦云迷
事思亦名正三毒三界分為九地每一地有九品
則成八十一品故云浩浩也恒沙煩惱者亦云塵
沙出假菩薩見俗諦理開法眼成道種智之所斷
也四念處云十住斷界外上品塵沙十行斷中品
塵沙十向斷下品塵沙(云云)。】
△次明事全是理。

「凡此有心皆由真如不變隨緣而作全體即是法界。」

【凡此有心者牒前諸念即理既全理為事故全事
即理故云全體即是法界也。】
△三證全理論事。

「故法智大師云法界圓融不思議體作我一念之心
亦復舉體作生作佛作依作正。」

【故法智下引文證成不出生佛作正既全法界而
作有何一物而不具諸法耶。】
△次釋成此宗四初
舉劣況勝。

「若然者餘心尚是況念佛心乎。」

【若然者牒前即理之事餘心者指前見思浩浩之
心尚是法界何況稱名作觀之心能念者乃具佛
之心所念者乃即心之佛非法界而何。】
△次指事
即理。

「是故行者念佛之時此心便是圓融清淨寶覺。」

【是故等者又牒前念佛之心指歸行者當念即是
故妙宗云須知本覺乃是諸佛法界之身以諸如
來無別所證全證眾生本性故也。】
△三出其功能。

「以此妙心念彼阿彌則彼三身何身不念求彼四土
何土不生。」

【以此妙心者指前圓融寶覺之心此心本來具足
身土諸法故稱為妙念彼阿彌等者彼佛乃實報
身應同居土亦名尊特亦名勝應而云則彼三身
何身不念者良以報應屬脩法身是性法身一性
舉體起脩故得全性成脩全脩在性三身融妙指
一即三今以具佛之心而念即心之佛尚何三身
之不念乎求彼四土何土不生者淨土由心心垢
土垢心淨土淨以我具土之心求生即心之土尚
何四土之不生乎。】
△四約位釋妨。

「但隨功行淺深品位高下耳。」

【但隨下釋妨恐疑者謂今明西方淨土者佛惟勝
應土屬同居何得輒云三身四土耶故釋云今以
法界為念則何理不臧品位有高下者特隨功行
何如耳。】

△次一門明事事無礙二初標。

「六境觀相吞門。」

【觀為能照境屬所觀若所若能俱全法界彼此互
奪故曰相吞教家所謂諦觀名別體復同是故能
所二非二正此意也。】
△次釋二初述偈立宗。

「十六等諸境事理兩種觀彼此互相吞如因陀羅網。」

【十六境者觀經疏云初六觀觀其依果次七觀觀
其正報後三明三輩九品往生是為十六境也事
理二觀者如占察經云觀有二種一者唯識謂一
切唯心二者實觀謂觀真如唯識歷事真如觀理
非此中的意今云事理兩觀者的指十六境為事
觀以即空假中為理觀所謂以吾具佛之心而觀
即心之佛乃至是心作佛是心是佛等是也又事
觀指三種淨業鈔云今三種福是圓助道與正觀
合皆如來行是也相吞之義恐人難解故舉帝網
之譬以明。】
△次依宗釋義二初先明偈義二初牒
三句以立理本二初出相吞之由。

「論曰境觀相吞者正由事事無礙也。」

【事事無礙者賢首清凉立四種法界以釋華嚴一
曰理二曰事三曰理事無礙四曰事事無礙今論
中所引以明境觀之所以相吞者蓋得乎事事無
礙也。】
△次出無礙之本二初略指。

「事事所以無礙者所謂有本者如是也。」

【事事下又出無礙之由猶遡流而窮源本者也有
本者如是出儒典今取其文不取其義徐子問於
孟子曰仲尼亟稱于水曰水哉水哉何取于水也
孟子曰源泉混混不舍晝夜盈科而後進放乎四
海有本者如是是之取爾今論引以明事事之所
以無礙者蓋由法界圓融不思議體之本而然也。】

△次正釋。

「盖由法相圓融不思議體作我一念之心亦復舉體
作生作佛作依作正既皆全體而作有何一法不即
法界故曰一塵法界不小剎海法界不大多亦法界
少亦法界。」

【盖由等者亦妙宗中文良以觀經題名觀佛疏名
心觀為宗故四明融會之曰今此觀法非但觀佛
乃據心觀就下顯高不名為難是知今經心觀為
宗意生見佛故得二說義匪殊塗又應了知法界
圓融(云云)彼明心佛雙融今論明觀境一致也故
曰一塵等者下亦妙宗文大師釋題作諸字互具
釋鈔中問本以一字具教行理三今何得以無量
壽三字方具於三耶答以題諸字對三德釋斯是
妙談貴在得意欲令行者知三德性徧一切處乃
至云多亦三德少亦三德(云云)彼云三德此云法
界者變其文耳又彼中釋題故云三德此中論具
故云法界亦各有其致也。】
△次釋初諸句正明相
吞三初釋一二句境觀有本。

「是以西方十六諸境吾心事理二觀一一無非法界
全體。」

【是以者承前有本而來惟其一塵法界不少剎海
法界不大故若觀若境若理若事若依若正無非
法界也。】
△次釋第四句譬喻圓融。

「如帝釋宮中因陀羅網雖彼此各是一珠而影入眾
珠雖影入眾珠而東西照用有別。」

【如帝釋下舉譬以明光體無殊以譬法界一理照
用有別以喻境觀相吞雖彼此下明其互攝互合
雖影入下明其無壞無雜。】
△三釋第三句事理互
吞。

「境觀亦然以境為事則觀為理理能包事是為以觀
吞境以觀為事則境為理現能包事是為以境吞觀
或一為事餘為理或一為理餘為事彼此互各相各
故如因陀羅網。」

【境為事觀為理者理外無事事在理中是為觀吞
境也觀為事境為理者亦然或一為事餘為理等
者且如十六諸境事理二觀隨舉一境為事餘皆
為理理能包事彼此互包誠有如帝網珠光之互
吞互入也。】
△次釋成此宗二初正明。

「若然者當我作觀時則西方依正巳在我觀之內我
今身心巳。」

【若然者牒前相吞之意當我等者有乎二義一者
約性具說二者約脩成說約性具說者知我一心
具諸佛土方我作觀之時而西方依正早巳在我
觀之內矣二約脩成說者當我觀功既著之時而
西方依正巳在我觀中顯現矣然觀不離境境外
無觀故云我今身心巳在依正之中上句以觀吞
境下句明境吞觀。】
△次引證。

「了此而求生安養可謂鴈過長空影沉寒水鴈絕遺
蹤之意水無留影之心。」

【了此等者猶言了此境觀相吞之意而求生樂土
者可謂鴈過長空(云云)此本天衣懷禪師語師一
日問學者云若言捨穢取淨厭此欣彼則是取捨
之情眾生妄想若言無淨土則違佛語脩淨土者
當云何脩眾無語復自答云生則決定生去則實
不去又云譬如鴈過長空(云云)此語若用意求之
卒難理會反而思之初非隱奧也猶云寒潭既淨
鴈影自臨以譬觀功既著妙境自彰自然而然原
非勉強非水有留影之心鴈有遺踪之意也若鴈
有遺踪之意則境不即心佛從外有若水有留影
之心則行成有作濫乎別脩故云無也言生則決
定生是則不違佛語言去則實不去眾生取捨之
情亦忘今但取其後文證成相吞之意不取前義
若取生則決定生之言義雖有在于此恐難配合。】

△三一門明三觀圓融二初標。

「七三觀法爾門。」

【法爾者猶云自爾也言此三觀性之自爾故心要
云然茲三惑三觀三智三德非各別也非異時也
天然之理具諸法故故云法爾。】
△次釋二初述偈
立宗。

「能觀為三觀所觀為三諦全性以起脩故稱為法爾。」

【初句明脩次句明性三四句明性脩冥妙問前云
法界為念境觀相吞其於觀門可謂足矣今復明
三觀不太重煩耶答前明法界為念則諦智仍所
不分次明境觀相吞則能所尚恐未泯今明三觀
法爾則顯脩性冥妙理智一如意泯前二之迹有
以見論主立門之意矣。】
△次依宗釋義二初通明
諦觀二初牒前諦觀。

「論曰三諦者真俗中也三觀者空假中也。」

【論曰下先出諦觀之名上句明所觀妙境下句明
能觀妙觀諦觀名別體德元同。】
△次別明諦觀二
初明三諦三初明三諦功能。

「忘情絕解莫尚乎真隨緣應用莫尚乎俗融通空有
莫尚乎中。」

【忘情等者情即六凡情執解即二乘智解當其未
證真諦之時而凡情聖解不能泯也緣即眾生機
緣用即菩薩應用當其求證俗諦之時而機緣應
用不能立也空即真空冥寂有即萬象森羅當其
未證中諦之時而空有二邊不能融也而言莫尚
者誠欲遣情立法統乎中道者捨此三諦之理其
他莫能為矣。】
△次明三諦相貌。

「虗靈不昧此吾心自空者也物來斯應此吾心自有
者也空有相即此吾心自中者也。」

【虗靈不昧者此約性體言之也故云自空物來斯
應者此約性具言之也故云自有空有相即者此
約性量言之也故云自中於真俗中三諦而一一
言自者乃天然性德之理顯非脩成而後得也。】
△
三結諦非是觀。

「此性也非脩也三諦也非三觀也。」

【此性下以性揀脩一家所立諦觀不唯體同亦乃
名義相近仍恐迷者昧於脩性之旨故明諦巳竟
乃結云此所觀之諦境也非能觀之觀也。】
△次明
三觀二初標本。

「脩之者稱性照了也。」

【上句指能脩之人下句示所脩之法稱者如也性
者真如性也以如如智照如如境故云稱性照了。】

△次釋成二初橫論二初釋二初次第。

「故體達此心空洞無物謂之空照了此性具足萬法
謂之假融通二邊不一不異謂之中。」

【空能蕩相者也心苟滯於有則用三止之功稱性
而體達之勿使芥蒂萌於胸中使其復還實際故
謂之空也假能立法者也心苟著於空則用三觀
之功稱性而照了之勿使纖毫滯於偏寂使其復
還本具故謂之假也中能統法者也心苟執於二
邊則用寂照不二之功稱性而融通之勿使斯須
沉於空有使其復還性德故謂之中也此之三觀
言雖次第脩在一時所以到於初住位中三智一
心中得矣。】
△次圓融三初重指三諦圓融。

「然則即虗靈而應物也即應物而虗靈也。」

【此中但言二句者以中無別體但明空有相即中
道自顯然則者牒前次第之意以顯圓融即虗而
應者顯非頑空也空即妙有也即應而虗者顯非
偏假也有即真空也既空有相即顯非但中也即
二邊而中也。】
△次正釋三觀相即。

「空即假中也假即空中也中即空假也。」

【全諦發觀觀還照諦空即假中者以其即虗而應
也假即空中者以其即應而虗也中即空假者以
其非虗非應而虗而應也。】
△三讚美三觀微妙。

「是稱性而脩也絕待而照也不思議之三觀也首楞
大定之司南也。」

【稱性而脩絕待而照者讚美一心三觀之功用也
如妙宗云諦既即一而三觀豈前後而照故於妙
境以立觀門即於一心而脩三觀此觀觀法能所
雙絕故云絕待而照也不思議之三觀者亦妙宗
語四明云若論作是之義者即不思議三觀也何
者以明心作佛故顯非性德自然有佛以明心是
佛故顯非脩德因緣成佛乃至云於一念妙觀作
是能泯性過即是而作故全性成脩則泯一切自
然之性即作而是故全脩即性則泯一切因緣之
性若其然者何思不絕何議不忘故云不思議之
三觀也首楞大定之司南者阿難啟請十方如來
得成菩提者請此三觀也天如釋之曰奢摩他此
云寂靜三摩此云觀照禪那此云寂照不二義立
三名體惟一法三一㸦融故謂之妙如是妙脩方
曰楞嚴大定此乃一經之要旨趣理之玄門故云
首楞大定之司南也。】
△次結。

「此橫論也如此。」

【】
△次竪論二初次第。

「若竪論者或以吾心虗靈者為空以所觀萬物者為
假以心境不二者為中。」

【以先空次假後中次第而明故云次第此中本言
圓融必先言次第者盖非次第無足以彰圓融之
妙耳猶止觀十乘皆以思議顯乎不思議境也。】
△
次圓融。

「物吾心之物也何假而不空心萬物之心也何空而
不假即心即物即物即心何中而不空假。」

【初句以空奪有妙在即有而空也次句以有奪空
妙在即空而有也三句空有牙奪妙在對待雙忘
也。】
△次釋成此宗二初明橫竪自在。

「是以觀極樂依正者以吾心一觀之三觀照彼一境
之三諦無不可者以吾心三觀之一心照彼三諦之
一境亦無不可者。」

【是以下標所觀之境以吾下顯能觀之觀一觀之
三觀者約竪論也三觀之一心者約橫論也秪是
一心宛有三用雖有三用元是一心諦觀圓融縱
橫自在故云無不可者。】
△次證三觀圓融。

「虎溪大師云境為妙假觀為空境觀雙忘即是中忘
照何甞有先後一心融絕了無踪尚何三觀之不法
爾乎。」

【虎溪下引文證初二句約竪論可知次二句以橫
融竪忘者雙遮二邊之謂也照者雙照二邊之謂
也即忘而照即照而忘何甞有其先後次第哉以
一心融之待對絕矣了無蹤三字雖是助語亦絕
待之異稱也尚何下結歸宗偈。】

△次三門約果論妙二初一門明生佛道交二初
標。

「八感應任運門。」

【感屬眾生應惟屬佛任運者猶云自然也以生佛
體同故云感應任運。】
△次釋二初述偈立宗。

「我心感諸佛彌陀即懸應天性自相關如磁石吸針。」

【初句明妙感次句明妙應三句明感應所以四句
約喻以明生佛相懸有十萬億剎之遙而云即應
者如玅宗云所謂眾生淨心依於業識熏佛法身
故能見勝應妙色相也如磁石吸針者磁石與針
氣分相同故能任運而吸盖以石喻佛針喻眾生
也。】
△次依宗釋義二初通明生佛二初明天性二
初明生佛同源二初正明。

「論曰諸佛眾生同一覺源迷悟雖殊理常平等。」

【同一覺源者同一本覺之源也迷悟雖殊等者所
謂五即得之何足為高理即失之未始暫下猶言
生佛迷悟得失雖殊而其覺性之理未甞有乎增
損故云理常平等。】
△次引證。

「故曰諸佛是眾生心內諸佛眾生是諸佛心內眾生。」

【具如前釋。】
△次明心精通㳷。

「迹此而言則諸佛眾生心精無時而不通㳷。」

【迹者依也據也猶云據其理常平等言之則生佛
心精無時而不㳷合如楞嚴所謂心精通㳷當處
湛然是也。】
△次明感應二初反明無感不應二初
釋疑感。

「但諸佛無時不欲度生而眾生念念與之迷背。」

【伹諸下釋疑恐疑者謂若其然者則我等恒與佛
俱而不蒙度脫者何耶故今釋之諸佛度生之心
如明鏡然有形斯像未甞而不欲度奈眾生念念
與之迷背故無由契合譬猶背鏡而立安能求其
像乎。】
△次引譬證。

「故勢至菩薩云一人專憶一人專忘若逢不逢或見
非見。」

【一人專憶者譬佛慈念眾生之心無時不在一人
專忘者譬眾生背覺合塵茫然而不思返所以無
由感佛故不肖有偈云佛視眾生如一子眾生視
佛若為親可憐覿面仍逃遁止宿甘為門外人故
雖逢見而不逢見也悲夫。】
△次正明有感即應二
初譬母子相憶二初譬。

「子若憶母如母憶時母子歷生不相違遠。」

【子若等者若設若也如同也子設憶母亦同母之
憶時二憶相冥雖歷生亦不相違遠下文合法自
見若先約譬以明者子譬始覺母譬本覺眾生念
佛始覺有功分同本覺故云如母憶時始本相冥
智如一㳷故云歷生不相違遠。】
△次合。

「若眾生心憶佛念佛現前當來必定見佛去佛不遠。」

【若眾生等者吳興曰以證驗脩則念佛之心不可
單約事相而解念存三觀佛具三身心破三惑無
生忍位方可入焉此本大勢至菩薩所證圓通之
文今論中所引以合前母子相憶之喻文有五句
先二句合上文子若憶母如母憶時次三句合上
文母子歷生不相違遠巳上二科皆明有感即應
可謂深切著明矣。】
△次結功由天性。

「正由一理平等天性相關故得任運拔苦與樂。」

【正由下出其不遠之由既曰一理平等天性相關
則生亦法界佛亦法界舉生攝佛舉佛該生眾生
感心中諸佛諸佛應心內眾生以同體權拔其九
界之苦與其佛界之樂故云任運也。】
△次釋成此
宗四初明彌陀妙應巳成。

「況無量壽佛因中所發四十八願誓取極樂攝受有
情今道果久成僧那久滿。」

【況無量等者無量壽佛因中為法藏比丘於世自
在王佛所所發四十八願具如本經(云云)要而言
之不出四弘誓願攝受有情即眾生無邊誓願度
也道果久成即佛道無上誓願成也夫度生必學
法門成佛必斷煩惱即攝得餘二四弘備矣梵語
僧那此云願肇論云發僧那於始心終大悲於赴
難亦此意也況者非比況之況乃以通況別之況
猶言生佛天性相關既其如此況彼佛乘昔本願
願度眾生者乎。】
△次勸眾生玅感當立二初勸勿
疑。

「故凡百眾生弗憂佛不來應。」

【故凡下承上文而來猶言生佛天性相關既如此
而彌陀本願攝受有情又如此故凡百念佛之人
當責巳念之不專功之不著弗憂佛之不應所謂
但辦肯心必不相賺也。】
△次勸立宗。

「但當深信憶念發願願生西方。」

【眾生本來具足有西方依正之理而不能自信者
猶人之有田而不思耕䅶也雖信有淨土彌陀而
不能時時憶念者猶雖耕䅶而不思種植也雖能
憶念而不能發願決定求生者猶雖種植而不思
穫刈也故勸云但當深信等。】
△三譬生佛感應任
運。

「如磁石與針任運吸取。」

【磁石等者觀音疏中約十法明普一曰慈悲普生
法兩緣慈體既偏被緣不廣不得稱普無緣與實
相體同其理既圓慈靡不徧如磁石吸銕任運相
應今引彼文之喻以明感應任運盖以磁石喻佛
妙應以針喻眾生妙感故云任運吸取也。】
△四明
生佛感應難易三初借譬感應合石。

「然磁能吸銕而不能吸銅針能合磁而不能合玉。」

【然者亦承上譬喻而來雖云任運能吸又不可一
槩而論而云磁但能吸鐵而不能吸銅等者此中
有銅有鉄有磁有玉以合喻乎妙感以吸喻乎妙
應盖以磁喻乎彌陀鉄喻求生之者銅喻無緣眾
生玉喻十方諸佛猶云彌陀但能接引求生之人
而不能度無緣眾生而求生之人但能感乎彌陀
而不能感乎諸佛文互見耳。】
△次合法誓願相關。

「譬猶佛能度有緣而不能度無緣眾生易感彌陀而
不易感諸佛豈非生佛誓願相關者乎。」

【初二句泛明生佛合前銅玉不相為謀之喻次二
句的明彌陀眾生合前磁鐵氣分相同之喻良以
彌陀廣發六八大願以度眾生眾生數數發願而
求往彼故云豈非等也。】
△三結顯當具三要。

「是以求生淨土者信行願三缺一不可。」

【是以者猶云所以也前勸云但當深信憶念發願
憶念即行也故此中結顯亦承前誓願相關而來
所以求生淨土者此三缺一不可。】

△次二門明時處不隔二初一門約處論妙二初
標。

「九彼此恒一門。」

【彼者指西方樂土為言此者約所居堪忍而說雖
苦樂彼此相懸同具吾人一念故云恒一也。】
△次
釋二初述偈立宗。

「若人臨終時能不失正念或見光見華巳受寶池生。」

【不失正念有二意一者平居淨念熏脩二者臨終
善友䇿發性具之法轉變由心念佛淨心故云正
念華光妙色應念而成不涉程途巳生蓮沼。】
△次
依宗釋義二初約現事驗以立根本。

「論曰往生傳云張抗仕石晉為翰林學士課大悲呪
十萬徧願生西方一日𥨊疾唯念佛號忽謂家人曰
西方淨土秪在堂屋西邊阿彌陀佛坐蓮華上見翁
兒在蓮華池金沙地上禮拜嬉戲良久念佛而化翁
兒抗之孫也。」

【張抗下引人以證成宗義課大悲下明其見土之
因一日下正明臨終正念西方下正明見土之相
所謂臨終西方境分明在目前是也蓮華池金沙
地皆淨土境抗公見於堂屋西邊者以其平昔有
課呪之功垂終有正念之力是以任運而見益顯
唯心淨土之不我誣也。】
△次約心性釋以泯能所
二初明土居心內。

「所以爾者盖西方極樂世界乃吾心中之一土耳娑
婆世界亦吾心中之一土耳。」

【所以下出其見土所以爾者猶云如此也所以如
此者良以依正同居一心且約依報言之土凡有
四所謂常寂光淨土實報莊嚴土方便有餘土凡
聖同居土今云娑婆極樂者俱屬同居特淨穢之
殊耳故云乃吾心中之一土也惟其同具一心以
我念佛淨心熏乎業識故能隨念而見初非有彼
此能所之異也。】
△次明心無遠近。

「約土而言有十萬億彼此之異約心而觀原無遠近。」

【土既唯心心非遠近而云有十萬億彼此之異者
對凡夫肉眼生死心量言之耳圓家行人理性圓
具名字圓聞觀行圓脩以至果上圓證無非約心
而論尚何遠近之足云乎。】
△三約果報示以絕去
來二初釋妨。

「伹眾生自受生巳來為五陰區局真性不契心源。」

【伹眾生下釋妨恐疑者謂既曰淨土唯心且此即
心之土誰人不有何不令我如今即見而待臨終
方能見耶故釋之曰但眾生自受生以來為五陰
區局真性不契心源之故也受生通乎遠近一者
無始受生二者即生受生五陰區局真性者楞嚴
註云陰以覆蔽為義區局性真故名區宇真性猶
如太空五陰猶如區宇不契心源者如前一真法
界所明心源何等廣大眾生以區小而局限之所
以莫能契合也。】
△次正明。

「念佛之人果報成熟將捨現陰趣生陰時淨土蓮華
忽然在前唯心境界非有去來彼此之相。」

【念佛之人果報成熟者觀念巳成也將捨現陰者
現陰即始因父母巳三妄倫交結之者但云生陰
不云中陰者成論明極善極惡俱不經中陰如䂎
矛離手是也淨土下正明巳是彼國生陰境界唯
心下泯其去來之迹。】
△三引證二初楞嚴。

「故首楞嚴經云臨命終時未捨暖觸一生善惡俱時
頓現純想即飛必生天上若飛心中兼福兼慧及與
淨願自然心開見十方佛一切淨土隨願往生。」

【未捨暖觸者即現陰之末生陰之初也善惡頓現
者一生所作善則淨境現前如慧遠以下諸師是
也惡則惡相現前如張善和張鍾馗等是也純想
等者吳興曰若單脩善禪則惟生上界若兼諸福
慧則隨往十方于飛心中旁論福慧故云兼也今
謂兼福故能見佛兼慧故能心開淨願故能隨往。】

△次妙宗。

「法智大師云須知垂終自見坐金蓮身巳是彼國生
陰亦此意也。」

【法智等者觀經疏云及其瞑目告終上珍臺而高
踊文成印壞坐金蓮而化生法智大師鈔云此喻
本出大經今借此文以喻往生菩薩此土陰滅彼
國陰生須知垂終(云云)今論中所引以證淨土唯
心觀功既著之時非有彼此去來之相也。】

△次一門約時論玅二初標。

「十現未互在門。」

【現即現在念佛之心未即未來受生之時以十世
古今不離當念故云互在也。】
△次釋二初述偈立
宗。

「行者今念佛功德不唐捐因中巳有果如蓮華開敷。」

【初二句釋疑三一句明功不唐捐所以四一句引
喻以明初二句釋疑者如十疑中所引具縛凡夫
惡業厚重西方淨土出過三界具縛凡夫云何得
生又云眾生罪業無惡不造云何臨終十念成就
即得往生出過三界結業之事云何可通又往生
論云女人及根缺二乘種不生既有此教當知女
人根缺者必定不得往生又云凡夫俗人皆有妻
子未知不斷婬欲得生彼否彼論中一一決答今
總釋之曰行者念佛功不唐捐則上來諸疑一答
俱消更無餘惑矣所以然者以吾人當來所證之
果無非證此念佛之心故取譬如蓮華開敷。】
△次
依宗釋義二初明由因感果。

「論曰圓頓教人頓悟心性無脩而脩脩彼樂邦性中
所具極樂由脩顯發。」

【圓頓下明能脩之人即圓家名字觀行位中人也
無脩下明能脩之因性中下明所克之果在因既
云無脩而脩則知在果亦是無證而證盖圓家行
人不同緣理斷九謂之脩證也。】
△次明因果相即
二初約性具明即三初立本。

「而此心性竪貫三際橫褁十虗佛法生法正法依法
因法果法一念圓成。」

【而此下約性具以為脩證之本竪窮橫褁明性量
也生佛依正因果明性具也既言具量性體在其
中矣竪貫三際則過未同源橫褁十虗則染淨一
際是則生佛依正因果等法皆吾一念圓具也。】
△
次釋成。

「是以念佛之人名為全性起脩全脩在性全性起脩
雖名為因全脩在性因中有果以所具因法與所具
果法同居一性心性融通無法不攝。」

【是以下牒前一念圓具故能脩性宴妙因果互融
因果既融那分現未脩性既妙孰辯巳他。】
△三譬
顯。

「故如蓮華開敷華中有果。」

【法華取譬權實同體本迹雙融此中以譬因果同
時現未互在所顯雖異能譬不殊。】
△次約性體明
即三初正明。

「況此心常住無生滅去來即今念佛之心便是當來
華池受生之時。」

【況此下承前譬喻而來非惟心性融通無法不攝
亦乃性非生滅體絕去來今者對當而言即今念
佛為因當來受生為果而云便是者如十疑論云
但使眾生淨土業成者臨終在定之心即是淨土
受生之心動念即是生淨土時亦此意也。】
△次證
驗。

「故說初發心人極樂寶池巳萌蓮種若精進不退日
益生長華漸開敷隨其功德大小煒燁其或懈退悔
雜日漸憔顇若能自新華復鮮麗其或未然芽焦種
敗。」

【故說下引文證成若精進下明功德不虗其或下
反覆釋明昔圓照本禪師參天衣懷禪師念佛有
省後遷淨慈平居密脩淨業雷峰才法師神遊淨
土見一華殊麗問之曰待淨慈本禪師耳又資福
曦公曰吾定中見金蓮華人言以待本公又蓮華
無數云以俟受度者或有萎者云是退墮人即此
可為驗矣。】
△三結成。

「且此蓮華人誰種植現未互在斯言有歸也。」

【彼土既非人植豈非性中所具之者由脩而顯發
乎現未互在命門之言斯有歸矣　偈曰。

彈指掀開法藏門無生妙理燦然存拈來字字通
玄奧徹去言言洞本根萬億金身纖芥納微塵剎
土一毛吞等閑兩手相分付用答吾
師罔極恩。】

淨土生無生論註(終)