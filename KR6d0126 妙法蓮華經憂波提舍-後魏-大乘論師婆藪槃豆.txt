#+TITLE: 妙法蓮華經憂波提舍-後魏-大乘論師婆藪槃豆
#+DATE: 2016-06-11 12:28:05
#+SOURCE: github.com/kanripo/KR6d0126 master 020d841d                

No. 1519 [No. 1520]
《妙法蓮華經》憂波提舍卷上

大乘論師婆藪槃豆釋
後魏北天竺三藏菩提留支
共沙門曇林等譯

「　頂禮正覺海，
　淨法無為僧，
　為深利智者，
　開示毘伽典。
　祇虔牟尼尊，
　及菩薩聲聞，
　令法自他利，
　略出勒伽辯。
　歸命過未世，
　現在佛菩薩，
　弘慈降神力，
　願施我無畏，
　大悲止四魔，
　護菩提增長。」


* 《妙法蓮華經》序品第一

如是我聞：一時佛住王舍城耆闍崛山中，
與大比丘眾萬二千人俱，皆是阿羅漢，諸漏
已盡，無復煩惱，心得自在，善得心解脫、善
得慧解脫，心善調伏，人中大龍，應作者作，
所作已辦，離諸重擔，逮得己利，盡諸有結，
善得正智心解脫，一切心得自在，到第一
彼岸。菩薩摩訶薩八萬人，皆於阿耨多羅三
藐三菩提不退轉，皆得陀羅尼、大辯才樂
說，轉不退轉法輪，供養無量百千諸佛，於
諸佛所種諸善根，常為諸佛之所稱歎，以
大慈悲而修身心，善入佛慧通達大智到
於彼岸，名稱普聞無量世界，能度無數百千
眾生。

釋曰：此經法門初第一品，示現七種功德成
就，此義應知。何等為七？一者序分成就；二
者眾成就；三者如來欲說法時至成就；四者
依所說法威儀隨順住成就；五者依止說因
成就；六者大眾現前欲聞法成就；七者文殊
師利菩薩答成就。

序分成就者，此法門中示現二種勝義成就，
此義應知。何等為二？一者示現諸法門中
最勝義成就；二者示現自在功德義成就。如
王舍城勝於一切諸餘城舍，耆闍崛山勝餘
諸山，顯此法門最勝義故。如經「婆伽婆住
王舍城耆闍崛山中」故。

眾成就者，有四種義故，成就示現應知。何
等為四？一者數成就；二者行成就；三者攝功
德成就；四者威儀如法住成就。

數成就者，諸大眾無數故。行成就者有四種：
一者謂諸聲聞修小乘行；二者謂諸菩薩修
大乘行；三者謂諸菩薩神通自在隨時示現，
能修行大乘，如􂇕陀波羅菩薩等十六大賢
士，具足菩薩不可思議事，而常示現種種形
相，謂優婆塞、優婆夷、比丘、比丘尼等；四者謂
出家聲聞威儀一定，不同菩薩故。

「皆是阿羅漢」等，有十六句，示現聲聞功德成
就。

「皆於阿耨多羅三藐三菩提不退轉」等，有
十三句，示現菩薩功德成就。

聲聞功德成就者，彼十六句三門攝義示現
應知。何等三門？一者上上起門；二者總別相
門；三者攝取事門。

上上起門者，謂諸漏已盡故，名為阿羅漢。以
心得自在故，名為諸漏已盡。以無復煩惱
故，名為心得自在。以善得心解脫、善得慧
解脫故，名為心得自在。以遠離能見所見
故，名為無復煩惱。以善得心解脫、善得慧
解脫故，名為心善調伏。人中大龍者，行諸
惡道如平坦路無所拘礙。應行者已行，應
到處已到故。應作者作，人中大龍已得對
治降伏煩惱之怨敵故。所作已辦者，更不
後生，如相應事已成就故。離諸重擔者，以
應作者作、所作已辦，後生重擔已捨離故。
逮得己利者，已捨重擔，證涅槃故。盡諸有
結者，以逮得己利，斷諸煩惱因故。善得
正智心解脫者，諸漏已盡故。一切心得自
在者，善知見道修道智故。到第一彼岸者，
善得正智心解脫、善得神通無諍三昧等諸
功德故。大阿羅漢等者，心得自在到彼岸
故。眾所知識者，諸王、王子、大臣、人民、帝釋、天
王、梵天王等皆識知故。又復聲聞、菩薩、佛等
是勝智者，彼勝智者皆悉善知，是故名為眾
所知識。

總別相門者，「皆是阿羅漢」等十六句。初句是
總，餘句別故。彼阿羅漢名之為應，有十五
種應義應知。何等十五？一者應受飲食臥
具供養恭敬等故；二者應將大眾教化一
切故；三者應入聚落城邑等故；四者應降
伏諸外道等故；五者應以智慧速觀察法
故；六者應不疾不遲說法如法相應不疲惓
故；七者應靜坐空閑處，飲食衣服一切資生
不積不聚，少欲知足故；八者應一向行善
行，不著諸禪故；九者應行空聖行故；十
者應行無相聖行故；十一者應行無願聖
行故；十二者應降伏世間禪淨心故；十三
者應起諸通勝功德故；十四者應證第一
義勝功德故；十五者應如實知同生諸眾
得諸功德，為利益一切諸眾生故。

攝取事
門者，此十五句攝取十種功德應知，示現
可說果、不可說果故。何等為十？一者攝取
德功德二句示現，如經「諸漏已盡無復煩
惱」故。二者三句攝取諸功德：一句降伏世間
功德，如經「心得自在」故；二句降伏出世間
學人功德，如經「善得心解脫、善得慧解脫」
故。三者攝取不違功德，隨順如來教作故，
如經「心善調伏」故。四者攝取勝功德，如經「人
中大龍」故。五者攝取所應作勝功德，所應作
者謂能依法供養恭敬尊重如來，如經「應
作者作」故。六者攝取滿足功德，滿足學地
故，如經「所作已辦」故。七者三句攝取過功德：
一者過愛；二者過求命供養恭敬；三者過上
下界，已過學地故。如經「離諸重擔」故，「逮
得己利」故，「盡諸有結」故。八者攝取上上功
德，如經「善得正智心解脫」故。九者攝取應作
利益眾生功德，如經「一切心得自在」故。十
者攝取上首功德，如經「到第一彼岸」故。

菩薩功德成就者，彼十三句，二門攝義示現
應知。何等二門？一者上支下支門；二者攝取
事門。

上支下支門者，所謂總相、別相，此義應知。「皆
於阿耨多羅三藐三菩提不退轉」者是總相，
餘者是別相。彼不退轉十種示現，此義應知。
何等為十？一者住聞法不退轉，如經「皆得
陀羅尼」故。二者樂說不退轉，如經「大辯才
樂說」故。三者說不退轉，如經「轉不退轉法
輪」故。四者依止善知識不退轉，以身心業
依色身攝取故，如經「供養無量百千諸佛」
故，「於諸佛所種諸善根」故。五者斷一切疑
不退轉，如經「常為諸佛之所稱歎」故。六者
為何等何等事說法，入彼彼法不退轉，如經
「以大慈悲而修身心」故。七者入一切智如
實境界不退轉，如經「善入佛慧」故。八者依
我空法空不退轉，如經「通達大智」故。九者
入如實境界不退轉，如經「到於彼岸」故。十
者作所應作不退轉，如經「能度無數百千
眾生」故。

攝取事門者，示現諸菩薩住何等清淨地中、
以何等方便、於何等境界中，作所應作故。
地清淨者，八地已上三地無相行寂靜清淨
故。方便者有四種：一者攝取妙法方便，住
持妙法以樂說力為人說故。二者攝取善
知識方便，以依善知識作所應作故。三者
攝取眾生方便，以不捨眾生故。四者攝取
智方便，以教化眾生令入彼智故。

又復更有攝取事門，示現諸地攝取勝功德
不同二乘諸功德故。謂第八地中無功用智
不同下上故。不同下者，下功用行不能動
故；不同上者，上無相行不能動自然而行
故。第九地中得勝進陀羅尼門，具足四無礙
自在智故。第十地中不退轉法輪得受佛位，
如轉輪王之太子故，以得同攝功德義故。

攝功德成就者，示現依何處、依何心、依何
智、依何等境界行、依何等能辦故。依何
處者，依善知識故。依何心者，依教化眾
生心畢竟利益一切眾生故。依何智者，依
三種智：一者授記密智；二者諸通智；三者
真實智。依何等境界行、依何等能辦者，即
三種智所攝應知。威儀如法住成就者，四種
示現。何等為四？一者眾圍繞；二者前後；三
者供養恭敬；四者尊重讚歎。如經「爾時世尊
四眾圍繞，供養、恭敬、尊重讚歎」故。

如來欲說法時至成就者，為諸菩薩說大乘
經故。此大乘修多羅有十七種名，顯示甚深
功德應知。何等十七？云何顯示？一名無量
義經者，成就字義故，以此法門說彼甚深
法妙境界故；彼甚深法妙境界者，諸佛如來
最勝境界故。二名最勝修多羅者，於三藏
中最勝妙藏，此法門中善成就故。三名大方
廣經者，無量大乘門中善成就故，隨順眾生
根住持成就故。四名教菩薩法者，以為教
化根熟菩薩隨順法器善成就故。五名佛
所護念者，以依如來有此法故。六名一
切諸佛祕密法者，此法甚深唯佛知故。七
名一切諸佛之藏者，如來功德三昧之藏在
此經故。八名一切諸佛祕密處者，以根未
熟眾生等非受法器不授與故。九名能生
一切諸佛經者，聞此法門能成諸佛大菩
提故。十名一切諸佛之道場者，以此法門
能成諸佛阿耨多羅三藐三菩提，非餘修多
羅故。十一名一切諸佛所轉法輪者，以此
法門能破一切諸障礙故。十二名一切諸
佛堅固舍利者，謂如來真實法身於此修多
羅不敗壞故。十三名一切諸佛大巧方便
經者，依此法門成大菩提已，為眾生說
天人聲聞辟支佛等諸善法故。十四名說一
乘經者，以此法門顯示如來阿耨多羅三
藐三菩提究竟之體，彼二乘道非究竟故。十
五名第一義住者，以此法門即是諸佛如來
法身究竟住處故。十六名妙法蓮華經者，
有二種義。何等二種？一者出水義，以不可
盡出離小乘泥濁水故。又復有義，如彼蓮
華出於泥水喻，諸聲聞得入如來大眾中
坐，如諸菩薩坐蓮華上，聞說如來無上智
慧清淨境界，得證如來深密藏故；二華開
義，以諸眾生於大乘中其心怯弱不能生
信，是故開示諸佛如來淨妙法身令生信
心故。十七名最上法門者，攝成就故。攝成
就者，攝取無量名句字身，有頻婆羅阿閦婆
等舒盧迦故。此十七句法門是總，餘句是
別。如經「為諸菩薩說大乘經，名無量義」如
是等故。

依所說法威儀隨順住成就者，示現依何等
何等法說法？依三種法故：一者依三昧成
就。三昧成就，二種示現：一者成就自在力，
身心不動故；二者離一切障，隨自在力故。
此自在力復有二種：一為隨順眾生不見
對治攝取覺菩提分法故；二為對治無量
世來堅執煩惱故。如經「佛說此經已結加
趺坐，入於無量義處三昧身心不動」如是
等故。二者依器世間，三者依眾生世間，震
動世界及知過去無量劫事如是等故。如
經「是時天雨曼陀羅花，次第乃至歡喜合掌
一心觀佛」故。

依止說因成就者，為諸大眾示現異相不思
議事，大眾見已生希有心，渴仰欲聞生如
是念：如來今者應為我說。故名依止說因
成就。是故如來放大光明，示現他方諸世界
中種種諸事故，先為大眾示現外事六種
震動等，次為示現此法門中內證甚深微密
之法，又依器世間、眾生世間，數種種、量種種，
具足煩惱差別、具足清淨差別、佛法弟子差
別示現三寶故。復乘差別，有世界有佛、
有世界無佛，令眾生見修行者未得果、得
道者已得果。如經「諸修行得道者」故。數種種
者，示現種種觀故。略說四種觀：一者食；二
者聞法；三者修行；四者樂。如經「爾時佛放
眉間白毫相光，次第乃至以佛舍利起七寶
塔」故。行菩薩道者，教化眾生依四攝法
方便攝取，此義應知。如經所說當自推
取。

自此以下，示現大眾欲聞現前成就。問一
人者，多人欲聞生希有心，是故唯問文殊師
利，如是示現世尊弟子隨順於法不相違
故。今佛世尊現神變相者為何等義？為說
大法故，現大相以為說因。現大相者，為
說妙法蓮華經故現大瑞相，為說如來所
得妙法不可思議等文字章句故。有二種義，
是故仰推文殊師利。何等為二？一者現見
諸法故；二者離諸因緣，唯自內心成就彼
法故。示現種種諸瑞相者，以為示現彼彼
事故。如彼事相現沒住滅應當善知。以文
殊師利能記彼事故，以文殊師利所作成就、
因果成就現見彼法故。所作成就者，此有
二種：一者功德成就；二者智慧成就。因成就
者，一切智成就故。又復有因，謂緣因故。緣因
成就者，眾相具足故。果成就者，說大法故。
種種異異佛國土者，為此示現彼國土中種
種異異差別應知。淨妙國土者，謂無煩惱眾
生住處。如經「照於東方萬八千世界，次第乃
至悉見彼佛國界莊嚴」故。如來為上首者，
諸菩薩等依如來住故，以彼如來於彼國
土諸大眾中得自在故。如經「又見彼土現
在諸佛」如是等故。

自此以下次明聖者。文殊師利以宿命智
現見過去因相果相成就十事如現在前，
是故能答彌勒菩薩。云何現見過去因相？謂
文殊師利自見己身，曾於彼彼諸國土中處
處修行、種種行事故。云何現見過去果相？
謂文殊師利自見己身，是過去世妙光菩薩，
於彼佛所聞此法門，為眾生說故。何等名
為成就十事？一者現見大義因成就；二者現
見世間文字章句意甚深因成就；三者現見
希有因成就；四者現見勝妙因成就；五者現
見受用大因成就；六者現見攝取一切諸佛
轉法輪因成就；七者現見善堅實如來法輪
因成就；八者現見能進入因成就；九者現見
憶念因成就；十者現見自身所經事因成就。

大義因成就者，八句示現此義應知。何等為
八？一者欲論大法；二者欲雨大法雨；三者
欲擊大法鼓；四者欲建大法幢；五者欲然
大法燈；六者欲吹大法䗍；七者欲不斷
大法鼓；八者欲說大法。此八句欲示現如
來欲論大法等故。

何等名為八種大義？謂有疑者為斷疑故。
已斷疑者增長淳熟彼智身故。根淳熟者
為說二種微密境界：一者聲聞微密境界；
二者菩薩微密境界。大法鼓者二句，示現以
遠聞故。入密境界者，令彼進取上上清淨
義故。進取上上清淨義者，令彼進取一切
種智得現見故。令彼進取一切種智得現
見者，為一切法建立名字章句義故。建立
名字章句義者，令入不可說證智轉法輪
故。

現見世間名字章句意甚深因成就者，如經
「我於過去諸佛曾見此瑞，次第乃至故現
斯瑞」故。

現見希有因成就者，以無量時不可得故。不
可思議不可稱不可量者，示現過彼阿僧
祇劫不可得故。又復示現五種劫故，所謂
一夜、二晝、三月、四時、五年，示現無量無邊諸
法故。如經「如過去無量無邊不可思議阿
僧祇劫，爾時有佛號日月燈明，次第乃至
令得阿耨多羅三藐三菩提，成一切種智」
故。

現見勝妙因成就者，示現諸佛及諸菩薩自
受用故。如經「次復有佛亦名日月燈明，次
第乃至所可說法初中後善」故。

現見受用大因成就者，是時王子受勝妙樂
各捨出家，復彼大眾於爾許時心不疲倦
故。如經「其最後佛未出家時，次第乃至佛授
記已便於中夜入無餘涅槃」故。

現見攝取一切諸佛轉法輪因成就者，法輪
不斷故。如經「佛滅度後妙光菩薩持妙法蓮
華經滿八十小劫為人演說」故。

現見善堅實如來法輪因成就者，佛滅度後
無量時說故。如經「日月燈明佛八子皆師妙
光，次第乃至皆令堅固阿耨多羅三藐三菩
提心」故。

現見能進入因成就者，彼諸王子得大菩提
故。如經「是諸王子，次第乃至皆成佛道」故。

現見憶念因成就者，為他說法利益他故。
如經「其最後成佛者名曰然燈，次第乃至尊
重讚歎」故。

現見自身所經事因成就者，以自身受勝妙
樂故。如「經彌勒當知，次第乃至佛所護念」
故。汝號求名者示現知彼過去事故，又復
示現今得彼法皆具足故。又依義攝三故：一、與說故，如經「今佛世尊欲說大法等」故。二、成如實說故，如經「我於過去曾見等」故。三、令待說故，如經「諸人今當知等」故。
自此已下示現所說法因果相應知。

* 方便品第二

經曰：爾時世尊入甚深三昧正念不動，以如
實智觀，從三昧安詳而起。起已即告尊者
舍利弗言：「舍利弗！諸佛智慧甚深無量，其智
慧門難見難覺難知難解難入，如來所證
一切聲聞辟支佛等所不能知。何以故？舍
利弗！如來、應、正遍知已曾親近供養無量百
千萬億無數諸佛，於百千億那由他佛所盡
行諸佛所修阿耨多羅三藐三菩提法。舍利
弗！如來已於無量百千億那由他劫勇猛精
進，所作成就、名稱普聞。舍利弗！如來畢竟成
就希有之法。舍利弗！難解之法如來能知。舍
利弗！難解法者，諸佛如來隨宜所說意趣難
解，一切聲聞辟支佛等所不能知。何以故？
舍利弗！諸佛如來自在說因成就故。舍利弗！
如來成就種種方便、種種知見、種種念觀、種
種言辭。舍利弗！吾從成佛已來，於彼彼處
廣演言教，無數方便引導眾生於諸著處
令得解脫。舍利弗！如來知見方便到於彼
岸。舍利弗！如來知見廣大深遠、無障無礙，力、
無所畏、不共法、根、力、菩提分、禪定、解脫三昧
三摩跋提皆已具足。舍利弗！諸佛如來深入
無際，成就一切未曾有法。舍利弗！如來能種
種分別巧說諸法，言辭柔軟悅可眾心。止。舍
利弗！不須復說。舍利弗！佛所成就第一希
有難解之法。舍利弗！唯佛與佛說法，諸佛如
來能知彼法究竟實相。舍利弗！唯佛如來知
一切法。舍利弗！唯佛如來能說一切法。何等
法？云何法？何似法？何相法？何體法？何等、云何、何
似、何相、何體，如是等一切法，如來現見非不
現見。」

釋曰：「爾時世尊入甚深三昧正念不動，以如
實智觀從三昧安詳而起，起已即告舍利弗」
者，示現如來得自在力故、如來入定無能
驚寤故。何故唯告尊者舍利弗、不告其餘
聲聞等者？隨深智慧與如來相應故。何故
不告諸菩薩者？有五種義：一者為諸聲聞
所應事故；二者為諸聲聞迴心趣向大菩
提故；三者護諸聲聞恐怯弱故；四者為令
餘人善思念故；五者為諸聲聞不起所作
已辦心故。

「諸佛智慧甚深無量」者，為諸大眾生尊重心，
畢竟欲聞如來說故。言甚深者，顯示二種
甚深之義應如是知。何等為二？一者證甚
深，謂諸佛智慧甚深無量故；二者阿含甚深，
謂智慧門甚深無量故。言甚深者此是總相，
餘別相。證甚深者五種示現：一者義甚深，謂
依何等義甚深故；二者實體甚深；三者內證
甚深；四者依止甚深；五者無上甚深。何者甚
深？謂大菩提。大菩提者，如來所證阿耨多羅
三藐三菩提故。云何甚深？一切聲聞辟支佛
等所不能知故名甚深。言智慧者，謂一切
種、一切智義故。如經「諸佛智慧甚深無量，其
智慧門難見難覺難知難解難入，一切聲聞
辟支佛等所不能知」故。阿含甚深者，八種
示現：一者受持讀誦甚深，如經「已曾親近
供養無量百千萬億無數諸佛」故。二者修行
甚深，如經「於百千萬億那由他佛所，盡行
諸佛所修阿耨多羅三藐三菩提法」故。三者
果行甚深，如經「舍利弗！如來已於無量百千
億那由他劫勇猛精進所作成就」故。四者增
長功德心甚深，如經「名稱普聞」故。五者快妙
事心甚深，如經「舍利弗！如來畢竟成就希有
之法」故。六者無上甚深，如經「舍利弗！難解之
法如來能知」故。七者入甚深，入甚深者，名字
章句意難得故，自以住持不同外道說因
緣法，名為甚深。如經「舍利弗！難解法者，諸佛
如來隨宜說法意趣難解」故。八者不共聲聞
辟支佛所作住持甚深，如經「一切聲聞辟支
佛等所不能知」故。
《妙法蓮華經》憂波提舍卷上


《妙法蓮華經》憂波提舍卷下

大乘論師婆藪槃豆釋
後魏北天竺三藏菩提留支
共沙門曇林等譯
方便品之餘

如是已說妙法功德具足，次說如來法師功
德成就應知。如經「何以故？舍利弗！諸佛如來
自在說因成就」故。如來成就四種功德，故能
度眾生。何等為四？一者住成就，如經「舍利
弗！如來成就種種方便」故。種種方便者，謂從
兜率天中退沒乃至示現入涅槃故。二者教
化成就，如經「種種知見」故。種種知見者，示
現染淨諸因故。三者功德畢竟成就，如經「種
種念觀」故。種種念觀者，以說彼法成就因緣，
如法相應故。四者說成就，如經「種種言辭」故。
種種言辭者，以四無礙智依何等何等名
字章句、隨何等何等眾生能受而為說故。

又復有義，種種方便者，種種方便示現外道
所有邪法如是如是種種過失故，種種方便
示現諸佛所有正法如是如是種種功德
故。如經「舍利弗！吾從成佛已來，廣演言教，
無數方便引導眾生於諸著處令得解脫」
故。又無數方便者，方便令入諸善法故。又
方便者，斷諸疑故。又方便者，令入增上勝智
中故。又方便者，依四攝法攝取眾生令得
解脫故。諸著處者，彼處處著，或著諸界、或
著諸地、或著諸分、或著諸乘。著諸界者，
謂著欲、色、無色界故。著諸地者，謂著界故，
依於三昧取禪定地，謂初禪地乃至非想非
非想地，及取滅盡定地等故。著諸分者，謂
著在家、出家分故。著在家分者，著己同類
作種種業邪見等故。著出家分者，著名聞
利養種種覺煩惱等故。著諸乘者，著聲聞
乘、菩薩乘故。著聲聞乘者，樂持小乘戒，
求須陀洹、斯陀含、阿那含、阿羅漢等故。著大
乘者，謂著利養供養恭敬等故，著分別觀
種種法相乃至佛地故。

又復種種知見者，自身成就不可思議勝妙
境界，與諸聲聞菩薩等故。如經「舍利弗！如
來知見方便到於彼岸」故。到彼岸者，勝餘
一切諸菩薩故。

又復種種念觀者，如經「舍利弗！如來知見廣
大深遠無障無礙，力、無所畏、不共法、根、力、菩提
分、禪定、解脫三昧三摩跋提皆已具足」故。又
第一、成就可化眾生，依善知識而成就故；
第二、成就根熟眾生，令得解脫故；第三、成
就力家自在，淨降伏故。第四、成就復有七種：
一者種種成就，如經「舍利弗！諸佛如來深入
無際，成就一切未曾有法」故。二者言語成
就，謂得五種美妙音聲言語說法，如經「如來
能種種分別巧說諸法，言辭柔軟悅可眾心」
故。三者相成就，如經「止。舍利弗！不須復說」
故，有法器眾生心已滿足故。四者堪成就，
所有一切可化眾生皆知如來成就希有勝
功德能說法故。如經「舍利弗！佛所成就第
一希有難解之法」故。五者無量種成就，說不
可盡。如經「舍利弗！唯佛與佛說法，諸佛如來
能知彼法究竟實相」故。言實相者，謂如來
藏法身之體不變義故。六者覺體成就，如來
所說一切諸法，唯佛如來自證得故。如經「舍
利弗！唯佛如來知一切法」故。七者隨順眾生
意為說修行法成就，彼法何等如是等故。
如經「舍利弗！唯佛如來能說一切法」故。第一
種種法門攝取眾生故；第二令不散亂住
故；第三令取故；第四令得解脫故；第五令
彼修行成就得對治法故；第六令彼修行進
趣成就故；第七令得修行不退失故。此七
種法，為諸眾生自身所作善成就故。又與
教化令成就者，與二種法令彼成就。何等
為二？一、與證法；二、與說法。一與證法令
成就者，謂依證法而授與故；二與說法令
成就者，謂依說法而說與故。此二種法如
向前說。依此二法有何次第而得修行？即
彼前文重說應知。

又依證法復有五種：一者何等法；二者云何
法；三者何似法；四者何相法；五者何體法故。
何等法者，謂聲聞法、辟支佛法、諸佛法故。云
何法者，謂起種種諸事說故。何似法者，依
三種門得清淨故。何相法者，謂三種義一
相法故。何體法者，無二體故。無二體者，謂
無量乘唯一佛乘，無二乘故。

又復有義：何等法者，所謂有為、無為法等。云
何法者，謂因緣法、非因緣法等。何似法者，所
謂常法、無常法等。何相法者、謂生等三相法、
不生等三相法。何體法者，謂五陰體、非五陰
體故。又何似法者，謂無常法、有為法、因緣法。
又何相法者，謂可見相等法。又何體法者，所
謂五陰能取可取，以五陰是苦集體故，又五
陰者是道諦體故。復有異義依說法說：何
等法者，所謂名、句、字身等故。云何法者，謂依
如來所說法故。何似法者，謂能教化可化
者故。何相法者，依音聲取，以依音聲取
彼法故。何體法者，謂假名體，法相義故。

自此已下，次依示現三種義說：一者決定
義；二者疑義；三者依何事疑義，應當善知。
決定義者，有聲聞方便得證深法作決定
心，於聲聞道中得方便涅槃證故。如是
二種證法，示現有為、無為法故。如經「爾時
大眾中有諸聲聞漏盡阿羅漢，次第乃至亦
得此法到於涅槃」故。言疑義者，謂諸聲聞、
辟支佛等不能得知，是故生疑。如經「而今
不知是義所趣」故。依何事疑義者，聞如來
說聲聞解脫與我解脫不異不別是故生
疑，謂生疑者生因中疑：此事云何？此事云
何？此以如來數數為說甚深境界，前說甚深、
後說甚深，不同聲聞，以如是故生疑。如經
「爾時舍利弗知四眾心疑，次第乃至而說偈
言」。

自此以下，次依示現四種事說：一者決定
心；二者因授記；三者取授記；四者與授記，應
當善知。云何決定心？已生驚怖者令斷驚
怖，以為利益二種人故，是故如來有決定
心。此驚怖者五種應知：

一者損驚怖，謂小乘眾生如所聞聲取以為
實，謗無大乘起如是心：如來說言阿羅
漢果究竟涅槃。我畢竟取如是涅槃，是故羅
漢不入涅槃。如是驚怖。

二者多事驚怖，謂大乘眾生聞菩薩道劫數
長遠種種苦行，起如是心：佛道長遠，我於
無量無邊劫中行菩薩行久受勤苦。如是
念故生驚怖心，以是故起取異乘心。如是
驚怖。

三者顛倒驚怖，謂心分別有我我所種種身
見諸不善法。如是驚怖。

四者心悔驚怖，謂大德舍利弗等起如是心
言：我不應修證如是小乘之法。如是悔已
心即自止，即此心悔名為驚怖。此義應知。

五者誑驚怖，謂增上慢聲聞之人起如是心：
云何如來誑於我等？如是驚怖。

因授記者，如經「止止舍利弗！不須復說。若
說是事，一切世間諸天人等皆生驚怖」故。
此因授記皆生驚怖者有三種義：一者欲
令彼諸大眾推求甚深妙境界故；二者欲
令彼諸大眾生尊重心，畢竟欲聞如來說
故；三者欲令諸增上慢聲聞之人捨離法
座而起去故。第二請者，示現過去無量諸
佛教化眾生。如經「是會無數次第，乃至聞佛
所說則生敬信」故。第三請者，示現今佛教
化眾生。如經「今此會中如我等比，次第乃至
長夜安隱多所饒益」故。取授記者，以舍利
弗等欲得授記。如經「佛告舍利弗：汝已三
請，豈得不說？汝今諦聽」如是等故。

與授記者，六種應知：一者未聞令聞；二者
說；三者依何等義；四者令住；五者依法；六
者遮。未聞者令聞，如經「舍利弗！如是妙法，
諸佛如來時乃說之，如優曇鉢華」如是等
故。

說者，如經「舍利弗！我以無數方便，種種因緣
譬喻言辭演說諸法」如是等故。種種因緣
者，所謂三乘。彼三乘者，唯有名字章句言
說，非有實義，以彼實義不可說故。

依何等義者，如經「舍利弗！諸佛世尊唯以一
大事因緣故出現於世」如是等故。一大事
者，依四種義應當善知。何等為四？一者無
上義，唯除如來一切智知，更無餘事。如經
「欲開佛知見令眾生知得清淨故出現於
世」故。佛知見者，如來能證以如實知彼深
義故二者同義，謂諸聲聞、辟支佛、佛法身平
等。如經「欲示眾生佛知見故出現於世」故。
法身平等者，佛性、法身無差別故。三者不知
義，謂諸聲聞、辟支佛等，不能知彼真實處
故。此言不知真實處者，不知究竟唯一佛
乘故。如經「欲令眾生悟佛知見故出現於
世」故。四者令證不退轉地，示現欲與無量
智業故。如經「欲令眾生入佛知見故出現
於世」故。又復示者，為諸菩薩有疑心者，令
知如實修行故。又悟入者，未發心者令發
心故，已發心者令入法故。又復悟者，令外
道眾生生覺悟故。又復入者，令得聲聞小
乘果者入菩提故。

令住者，如經「舍利弗！但以一佛乘故為眾
生說法」故。

依法者，如經「舍利弗！過去諸佛以無量無數
方便，種種譬喻因緣念觀方便說法，是法皆
為一佛乘故」如是等故。言譬喻者，如依牛
故得有乳、酪、生酥、熟酥及以醍醐。此五味
中醍醐第一，小乘不如，其猶如乳；大乘為最，
猶如醍醐。此喻所明大乘無上，諸聲聞等亦
同大乘無上義故。聲聞同者，此中示現諸
佛如來法身之性，同諸凡夫、聲聞之人、辟支
佛等，法身平等無差別故。此義皆是譬喻示
現因緣之義，如前所說。言念觀者，小乘諦中
人無我等；大乘諦中真如、實際、法界、法性，及
人無我、法無我等種種觀故。言方便者，於
小乘中觀陰界入，厭苦離苦得解脫故；於
大乘中諸波羅蜜，以四攝法攝取自身他
身，利益對治法故。遮者，如經「舍利弗！十方世
界中尚無二乘，何況有三」如是等故。無二
乘者，謂無二乘所得涅槃，唯有如來證大菩
提，究竟滿足一切智慧名大涅槃，非諸聲聞、
辟支佛等有涅槃法，唯一佛乘故。一佛乘者，
依四種義說，應當善知。如來依此六種授
記，是故前說何等法、云何法、何似法、何相法、
何體法，如是示現。何等法者，謂未曾聞故。云
何法者，謂種種言辭譬喻顯說故。何似法者，
所謂唯為一大事故。何相法者，為隨眾生
器說諸佛法故。何體法者，所謂唯有一乘
體故。一乘體者，所謂諸佛如來平等法身；
彼諸聲聞、辟支佛乘非彼平等法身之體，以
因果行觀不同故。

自此以下，如來說法為斷四種疑心
應知。何等四疑？一、疑何時說；二、疑云何知
是增上慢人；三、疑云何堪說；四、疑云何如來
不成妄語。何時說者，諸佛如來於何等時
起種種方便說法為斷此疑。如經「舍利弗！
諸佛出於五濁惡世，所謂劫濁」如是等故。云
何知是增上慢人者，如來不為增上慢人
而說諸法，云何知彼是增上慢？為斷此疑，
如經「若有比丘實得阿羅漢者，若不信是
法無有是處」如是等故。云何堪說者，從佛
聞法而起謗心：如來應是不堪說人，云何不
成不堪說人？為斷此疑，如經「除佛滅度後
現前無佛」如是等故。云何如來不成妄語
者，此以如來先說法異、今說法異，云何如來
不成妄語？為斷此疑，如經「舍利弗！汝等應
當一心信解受持佛語，諸佛如來言無虛
妄，無有餘乘唯一佛乘」故。

「乃至童子戲聚沙為佛塔，如是諸人等皆已
成佛道」者，謂發菩提心行菩薩行者，所作
善根能證菩提，非諸凡夫及決定聲聞本來
未發菩提心者之所能得。如是乃至小低頭
等，皆亦如是。

* 譬喻品第三

尊者舍利弗所說偈言：

「金色三十二，
　十力諸解脫，
　同共一法中，
　而不得此事。
　八十種妙好，
　十八不共法，
　如是等功德，
　而我皆已失。」


釋曰：此偈示現何義？尊者舍利弗自呵責
身言：我不見諸佛、不往諸佛所及聞佛
說法，不供養恭敬諸佛，無利益眾生事，於
未得法退。尊者舍利弗作如是等呵責自
身。不見佛者，示現不見諸佛如來大人之
相，不生恭敬供養心故。往佛所者，示現
教化眾生力故。放金色光明者，示現見佛
自身異身獲得無量諸功德故。聞說法者，
示現能作一切眾生之利益故。力者，示現
眾生有疑，依十種力斷彼疑故。供養者，示
現能教化眾生力故。十八不共法者，示現
遠離諸障礙故。恭敬者，示現出生無量福
德，依如來教得解脫故。以人無我及法無
我，一切諸法悉皆平等，是故尊者舍利弗自
呵責身言：我未得如是法故。於未得中
退故。

自此以下，次為七種具足煩惱染性眾生
說七種喻，對治七種增上慢心，此義應知。

又復次為三種染慢無煩惱人三昧解脫身
等染慢，對治此故說三種平等。此義應知。
(身下丹本有見字)

何者七種具足煩惱染性眾生？一者求勢力
人；二者求聲聞解脫人；三者大乘人；四者有
定人；五者無定人；六者集功德人；七者不集
功德人。

何等七種增上慢心？云何七種譬喻對治？一
者顛倒求諸功德增上慢心，謂世間中諸煩
惱染熾然增上，而求天人勝妙境界有漏果
報；對治此故，為說火宅譬喻應知。

二者聲聞一向決定增上慢心，自言我乘與
如來乘等無差別，如是倒取；對治此故，為
說窮子譬喻應知。

三者大乘一向決定增上慢心，起如是意：
無別聲聞、辟支佛乘，如是倒取；對治此故，
為說雲雨譬喻應知。

四者實無謂有增上慢心，以有世間三昧三
摩跋提，實無涅槃生涅槃想，如是倒取；對
治此故，為說化城譬喻應知。

五者散亂增上慢心，實無有定，過去雖有
大乘善根而不覺知，不覺知故不求大乘，
狹劣心中生虛妄解謂第一乘，如是倒取；
對治此故，為說繫寶珠譬喻應知。

六者實有功德增上慢心，聞大乘法取非大
乘，如是倒取；對治此故，為說輪王解自髻
中明珠與之譬喻應知。

七者實無功德增上慢心，於第一乘不曾
修集諸善根本，聞第一乘心中不取以為
第一，如是倒取；對治此故，為說醫師譬喻
應知。第一人者，示世間中種種善根三昧功
德方便令喜，然後令入大涅槃故。第二人
者，以三為一，令入大乘故。第三人者，令
知種種乘諸佛如來平等說法，隨諸眾生善
根種子而生芽故。第四人者，方便令入涅
槃城故。涅槃城者，所謂諸禪三昧城故。過
彼城已，然後令入大涅槃城故。第五人
者，示其過去所有善根令憶念已，然後教
令入三昧故。第六人者，說大乘法，以此法
門同十地行滿，諸佛如來密與授記故。第
七人者，根未淳熟為令熟故，如是示現得
涅槃量。為是義故，如來說七種譬喻。何者
三種無煩惱人三種染慢？所謂三種顛倒信
故。何等為三？一者信種種乘異；二者信世
間涅槃異；三者信彼此身異。為對治此三
種染慢，故說三種平等應知。

何者名為三種平等？云何對治？一者乘平等，
謂與聲聞授菩提記，唯一大乘無二乘故，
是乘平等無差別故。二者世間涅槃平等，以
多寶如來入於涅槃，世間、涅槃彼此平等無
差別故。三者身平等，多寶如來已入涅槃復
示現身，自身他身法身平等無差別故。如
是三種無煩惱人染慢之心，見彼此身所作
差別，不知彼此佛性法身悉平等故，謂即
此人我證此法故，彼人不得此對治故，與
諸聲聞授記應知。

問曰：彼聲聞等，為實成佛故與授記？為不
成佛與授記耶？若實成佛，菩薩何故於無
量劫修集無量種種功德？若不成佛，云何
與之虛妄授記？答曰：彼聲聞等得授記者，
得決定心，非謂聲聞成就法性如來。依彼
三種平等說一乘法，以佛法身、聲聞法身平
等無異故與授記，非即具足修行功德。是
故菩薩功德具足，諸聲聞人功德未足。

言授記者，六處示現，五是佛記、一菩薩記。
如來記者，謂舍利弗大迦葉等眾所知識，
名號不同故別與記。富樓那等五百人千二
百等同一名故，俱時與記。學無學等皆同
一號，又復非是眾所知識，故同與記。如來
與彼提婆達多授別記者，示現如來無怨
惡故。與比丘尼及諸天女授佛記者，示現
女人在家出家修菩薩行皆證佛果，故與
授記。菩薩記者，如下〈不輕菩薩品〉中示現
應知。「禮拜讚歎作如是言：我不輕汝，汝等
皆當得作佛」者，示現眾生皆有佛性故。

言聲聞人得授記者，聲聞有四種：一者決
定聲聞；二者增上慢聲聞；三者退菩提心聲
聞；四者應化聲聞。二種聲聞如來授記，謂應
化者、退已還發菩提心者。若決定者、增上
慢者二種聲聞，根未熟故不與授記。菩
薩與授記者，方便令發菩提心故。

又依何義，佛說三乘名為一乘？依同義故，
授諸聲聞大菩提記。言同義者，以佛法身、
聲聞法身彼此平等無差別故。以諸聲聞辟
支佛等乘不同故有差別，以彼二乘非大
乘故，如來說言不離我身是無上義，一切
聲聞辟支佛等二乘法中不說此義，以其不
能如實解故。以是義故，諸菩薩等行菩薩
行非為虛妄。無上義者，自餘經文明無上
義，無上義者略有十種，此義應知。何等
為十？一者示現種子無上故，說雨譬喻。「汝
等所行是菩薩道」者，謂發菩提心退已還發
者，前所修行善根不滅、同後得果故。二
者示現行無上故，說大通智勝如來本事等。
三者示現增長力無上故，說商主譬喻。四者
示現令解無上故，說繫寶珠譬喻。五者示
現清淨國土無上故，示現多寶如來塔。六者
示現說無上故，說解髻中明珠譬喻。七者
示現教化眾生無上故，地中踊出無量菩
薩摩訶薩等。八者示現成大菩提無上故，
示現三種佛菩提故：一者示現應佛菩提，
隨所應見而為示現，如經「皆謂如來出釋
氏宮，去伽耶城不遠，坐於道場得成阿耨
多羅三藐三菩提」故；二者示現報佛菩提，十
地行滿足得常涅槃證故，如經「善男子！我實
成佛已來無量無邊百千萬億那由他劫」故；
三者示現法佛菩提，謂如來藏性淨涅槃常
恒清涼不變等義，如經「如來如實知見三界
之相，次第乃至不如三界見於三界」故。三
界相者，謂眾生界即涅槃界，不離眾生界
有如來藏故。「無有生死若退若出」者，謂常
恒清涼不變義故。「亦無在世及滅度」者，謂如
來藏真如之體，不即眾生界、不離眾生界
故。「非實非虛非如非異」者，謂離四種相，有
四種相者是無常故。「不如三界見於三界」
者，謂佛如來能見能證真如法身，凡夫不
見故。是故經言「如來明見無有錯謬」故。「我
本行菩薩道今猶未滿」者，以本願故，眾生
界未盡，願非究竟故。言未滿，非謂菩提不
滿足也。「所成壽命復倍上數」者，此文示現如
來命常，善巧方便顯多數故，過上數量不
可數知。「我淨土不毀而眾見燒盡」者，報佛
如來真實淨土第一義諦之所攝故。九者示
現涅槃無上故，說醫師譬喻。十者示現勝妙
力無上故，自餘經文示現應知。多寶如來塔
示現一切佛土清淨者，示現諸佛實相境
界中種種諸寶間錯莊嚴故。示現有八：一者
塔；二者量；三者略；四者住持；五者示現無量佛；
六者離穢；七者多寶；八者同一塔坐。塔者，示
現如來舍利住持故。量者，方便示現一切佛
土清淨莊嚴，是出世間清淨無漏善根所生，
非是世間有漏善根之所生也。略者，示現
多寶佛身一體攝取一切諸佛真法身故。住
持者，示現諸佛如來法身自在力故。示現無
量佛者，示現彼此所作諸業無差別故。遠離
穢者，示現一切諸佛國土平等清淨故。多寶
者，示現一切諸佛國土同實性故。同一塔坐
者，示現化佛非化佛，法佛報佛等皆為成大
事故。

自此已下，示現法力、持力、修行力應知。

法力者，五門示現：一者證門；二者信門；三者
供養門；四者聞法門；五者讀誦持說門。

〈彌勒菩薩品〉中示現四門，〈常精進菩薩品〉中
示現一門。〈彌勒菩薩品〉中四法門者：一是證
門，如經「我說是如來壽命長遠，時六百八十
萬億那由他恒河沙等眾生得無生法忍」故。
此言無生法忍者，所謂初地證智應知。八
生乃至一生得阿耨多羅三藐三菩提者，謂
證初地菩提法故。八生一生者，謂諸凡夫決
定能證初地故。隨力隨分，八生乃至一生皆
證初地故。此言阿耨多羅三藐三菩提者，
以離三界分段生死，隨分能見真如法性
名得菩提，非謂究竟滿足如來方便涅槃
也。

二是信門，如經「復有八世界微塵數眾生皆
發阿耨多羅三藐三菩提心」故。三、供養門，如
經「是諸菩薩摩訶薩得大法利，時於虛空
中雨曼陀羅華如是等」故。四、聞法門，如〈隨
喜品〉所說應知。

〈常精進菩薩品〉中一法門者，謂讀誦解說書
寫等，得六根清淨。如經「若善男子善女人
受持《法華經》，若讀若誦若解說若書寫，是人
當得八百眼功德，次第乃至得千二百意功
德」故。此得六根清淨者，謂諸凡夫以經
力故得勝根用，未入初地菩薩正位，此義
應知。如經「以父母所生清淨肉眼見于三
千大千世界」如是等故。又六根清淨者，於
一一根中悉能具足見色、聞聲、辨香、別味、
覺觸、知法，諸根互用此義應知。眼所見者
聞香能知，如經「釋提桓因在勝殿上五欲娛
樂乃至說法」故。聞香知者，此是知境，以鼻
根知故。持力者，有三法門示現持力，如
〈法師品〉、〈安樂行品〉等廣說。法力，如經應知。
「其心決定知水必近」者，受持此經得佛性
水成阿耨多羅三藐三菩提故。修行力者，
五門示現：一者說力；二者行苦行力；三者護
眾生諸難力；四者功德勝力；五者護法力。說
力者，有三法門〈神力品〉示現：一者出廣長
舌令憶念故；二者謂謦欬聲說偈令聞故，
令聞聲已如實修行不放逸故；三者彈指
覺悟眾生，令修行者得覺悟故。行苦行力
者，〈藥王菩薩品〉示現。

又行苦行力者，〈妙音菩薩品〉示現教化眾生
故。護眾生諸難力者，〈觀世自在菩薩品〉、〈陀羅
尼品〉示現。功德勝力者，〈妙莊嚴王品〉示現，二
童子依過去世功德善根有如是力故。
護法力者，〈普賢菩薩品〉及後品示現。

又言「受持觀世自在菩薩名號，若人受持六
十二億恒河沙等諸佛名號福德等」者，有二
種義：一者信力故；二者畢竟知故。信力者有
二種：一者我身如彼觀世自在無異，畢竟信
故；二者謂於彼生恭敬心，如彼功德我
亦如是畢竟得故。畢竟知者，謂能決定知法
界故。言法界者，名為法性。彼法性者，名為
一切諸佛菩薩平等法身。平等身者，真如法
身，初地菩薩乃能證入。是故受持六十二億
恒河沙等諸佛名號，有能受持觀世自在菩
薩名號，所得功德無差別。

第一〈序品〉示現七種功德成就，第二〈方便品〉
有五分示現破二明一，餘品如向處分易
解。
《妙法蓮華經》憂波提舍卷下