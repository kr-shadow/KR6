#+TITLE: 赤松領禪師語錄-清-道領
#+DATE: 2016-06-11 12:30:33
#+SOURCE: github.com/kanripo/KR6q0565 master 46ac7c1a                

** 序

少室壁觀婆羅門云行解相應名之曰祖所以吾教
外別傳之旨自拈瞬破容發軔立雪斷臂以還如趙
簡子之寶符藏于常山之上代代可取也苟非母恤
之賢其能若是乎藉如我。

黔靈赤翁大和尚者脫白九峰燈聯雙桂茂年刻志
離塵栖神澹泊耕雲墾月樂道忘憂孰意名愈晦而
人知用屢藏而世羡巳而問道之屐滿戶外矣遂感
當道宰官之宏護四民緇白之憧憧不得巳而一出
焉歷主諸剎輻輳方來勤以誨物儉以持身循誘多
方噓喣無既兼思晚年欲矢脅不至席以繼前烈儻
非行解相應其能利物不倦之若是也耶其嗣法門
人乾御大師與余有金蘭之誼負笈相從不憚間關
千里重繭齎其語錄問序於余余愧未識荊盥讀至
再曰嘻斯殆常山之寶符耶請付剞劂氏以廣傳諸
其必有可取之毋恤矣是為序。
時
康熙辛未皋月午日書於古渝州之西菂菴中

青城後學法秀寱堂槃譚撰



** 黔靈赤松禪師語錄序

嘗讀清靜法行經而知古皇先生憫震旦之難化先
命大迦葉淨光儒童諸聖賢教化東土不待金人之
夢而善與人同之心早已廣被萬有矣獨是其流日
遠列戶分門根器未優遽承衣缽而室羅筏城之宗
旨遂爾杳不可追此有識之士所以每緘李充之口
而閉涉正之目也。

赤松和尚生長錦水韓氏望族慕漢赤松子之為人
遂亦仍其號焉堅生平之苦行破有漏之空花得心
應手徹底掀翻敏公親印破翁嫡孫大展臨濟之祖
燈樹起法門之赤幟不特其惓惓誨人為善且欲人
人同歸於至善為心何若也當其閉關數載參悟上
乘自覺之天良也長篇短偈陞堂入室步步引人覺
後之寶筏也晚年該煉四智虛朗登座說法普濟人
天覺行之圓滿也高臥黔靈翛然獨遠不求人之信
從而信從彌眾或以佛法相見吾見其虛懷接引宜
深者深宜淺者淺莫不迎機而導之者矣有以世法
相見吾見其霽色親人可方則方可圓則圓莫不因
物而應之者矣非有得於古皇大教之深心烏能惓
惓焉誨人為善又人人同歸於至善若是其摯且篤
哉師與余為方外交巳非一日交之久而知之深且
信其善與人同之量也於是乎敘。

時
康熙二十年歲次癸亥桐月之吉石船釣叟殷弼夢
　臣氏頓首書於黔靈新松石上
















* 黔靈赤松領禪師語錄目次

  
  * 序文(二)
  * 卷一
  
  * 上堂
  * 卷二
  
  * 上堂
  * 小參
  * 示眾
  * 卷三
  
  * 法語
  * 拈頌
  * 偈
  * 雜著
  * 卷四(序)
  
  * 詩
  * 卷五
  
  * 書問
  * 佛事
  * 行實

目錄(終)










黔靈赤松領禪師語錄卷第一
門人寂源錄

* 住貴陽府壽世禪院語錄

康熙丁未師在白雲受閫臺張公諱光煥請於正月
廿日入院。

山門　白雲深處來浩浩紅塵裏立孤峻門庭豎法
幢宗旨便入。

佛殿　八十種好三十二相瞻之仰之萬古榜樣便
拜。

據室　者個舖席是令人九轉還丹底所在今日領
上座到此未免曲隨條例去也豎拂子云壽世無多
心地藥單單只用死貓頭便起即日眾請。

上堂拈疏云某本深居巖穴木食艸衣卻被大福德
人用者符子賺出遂遞與維那云也要大家知法座
云法空為座吉祥艸敷大開青白眼直踏須彌盧便
陞拈香祝
聖畢末後拈香云此瓣香冤頭債主一晤歡欣洗髓
伐毛幾經煆煉爇向爐中供養夔門萬縣慈雲堂上
傳臨濟正宗第三十二世本師敏樹大和尚用酹法
乳之恩歛衣就座上首白椎云法筵龍象眾當觀第
一義師卓杖云諦聽諦聽今當說摩訶衍法又卓杖
云還有解聽者麼請出相見問昨日白雲今朝壽世
且道是同是別師云分身兩處看進云宰官臨筵請
師登座以何法示師云沾衣杏花雨吹面楊柳風進
云可謂風雲聚會虎驟龍驤師云千里同風水乳和
乃云杖笠隨身滿谷白雲關不住蒲鞋著腳沿途芳
草襯人來總只為步步踏著實地節節透出玄源所
以入此保社賓主歷然不惜醜拙只得將從前撞著
個無面孔老人分付底無義味事對眾舉揚遂豎拂
子云大眾看看此是無義味事良久垂下拂子云會
取好(謝辭不錄)復舉真淨和尚居山初有不出世言後受
洞山請過訪香城順和尚以偈戲曰諸葛昔年稱隱
者茅廬堅請出山來松花若也沾春力根在深巖也
著開今日領上座也有一偈久盡寒灰枯木材春風
吹醒轉青來惜花猶恐沾塵事幾次遮欄處處開結
椎下座。

師於巳酉夏掩關至壬子秋千日期畢遇撫軍曹公
司道鎮臺文武宰官居士造法衣法被請出關。

結制上堂問和尚出關即且置如何是關中主師云
無角鐵牛眠少室僧以袖拂一拂師云也是蚊子上
鐵牛乃卓拄杖云說玄說玅藥之作病用棒用喝病
之作藥一道平沉本無高下但有穿鑿未免禍生所
以世尊未下天宮說法巳竟未出母胎度人巳畢四
十九年一段婆心無非見病下藥惟恐法久成弊摩
竭掩室作獅子吼令人透此消息直證無功用行末
上多子塔前兩手分付至達磨初來此土九年面壁
覓無功用人兩手分付今日不肖遠孫謬叨祖蔭守
分掩室亦得此無功用法待無功用人所以祖師道
多言多慮轉不相應絕言絕慮無處不通不是琉璃
瓶難盛獅子乳今日領上座則不然以杖擊香案云
打破琉璃瓶迸出獅乳味宗風幸未衰吾道起臨濟
臨濟之道巳啟不知可有繼宗風者麼以杖作擔勢
顧左右云若無領上座自承當去也便下座。

剃髮李淨道黎淨願居士請上堂雲窩幾載學癡愚
兩鬢髼鬆懶剪除今日寸絲無礙處翻身直上法王
居顧左右云如何是寸絲無礙句良久舉拂子云若
道拂子無礙耳聞眼見錯過多矣若道拂子有礙放
下拈來通身由我且道不有不無畢竟如何諸仁者
向深深行履處急會寸絲無礙若得寸絲無礙踏毘
盧頂𩕳有分復舉肅宗問忠國師如何是無諍三昧
師云檀越向毘盧頂上行國師此語仔細看來人人
只解貪高不肯放下何故不見祖師道震旦國中無
別路要假兒孫腳下行下座。

糧憲慈觀陳善人請上堂士問弟子護關三載請問
關內事如何師云灰心及第進云關外事如何師云
聖王有道野老謳歌乃云為因出世緣隨事立賓主
不落套頭禪養成戴角虎諸仁者珍重腳跟行中途
莫莽鹵山僧恁麼告報也是憐兒不覺醜還有善識
機宜能具正眼者麼有則風雲聚會虎驟龍驤又是
中興臨濟苟無其人各請照顧眉毛向上進步復舉
七賢女遊尸陀林一女指尸云尸在者裏人在甚處
去一女云作麼作麼諸姊諦觀各各契悟感得帝釋
散花山僧今日舉揚箇事不知復有契悟者麼豎拄
杖云看取木上座要悟便悟又待何時復卓一下云
諸弟兄悟即毛端吞巨海始知大地一微塵下座。

解制鎮臺王公設齋請上堂八字打開當陽獨露孤
迥巍巍更無回護眾中可有恁麼人麼問千峰頂上
百尺竿頭獅子未出窟時如何師云聞著腦裂進云
巳出時如何師云見者皆喪進云總不恁麼時如何
師云石虎產個兒不用莊五彩問選佛場開凡聖交
參以何為人師云上前向汝道進云退後如何師云
可憐生問如何是臨命終時一著師打云須常於此
切乃云解制機緣本無言句抹月披風隨緣去住唱
出無生曲打動禾山鼓箇箇入圓明不傍他門戶今
朝成滿散盡作獅子舞他日出頭來各作一方主福
利於檀那宗風超佛祖下座。

壬子秋解制謝客畢有羅氏玅德施大羅木祖地宰
官居士咸集請師開建黔靈山於廠地陞座卓杖云
古人道鋤頭是塊鐵終日手裏捏挖出一輪池現出
天邊月此是古人開池種月發明本地風光山僧今
日開建黔靈又則不然以杖作掘地勢云一鋤天清
地寧二鋤家國興盛三鋤信施檀越增福延齡四鋤
在會緇素無明頓破煩惱永忘人人圓明本地風光
契悟真如實際燈燈續燄祖祖聯芳永作龍天福地
共建安樂道場且道還有向上一鋤是什麼人掘得
以杖向空掘云脈發黔靈世代昌高風千古聲流遠
即日撫臺曹公同司道文武宰官甚悅共曰可為佛
地捐俸修建禪林於季冬告成請師入院。

山門　獅子特來居此地法王法令又重新今朝踏
入安閒戶慶祝皇圖億萬春。

佛殿　一身應現百千身道化無方誰比倫金不博
金終始貴眼中童子面前人便拜。

方丈　獅王踞坐象王回最上玄關洞徹開斫盡釣
竿心未歇道明千古貫三才。

上堂舉智者大師誦法華至藥王品是真精進是名
真法供養如來頓見靈山一會儼然未散以杖擊香
案云大眾諦觀靈山非遠今我大中丞曹公及闔省
檀越以菩薩法供養如來且道與藥王昔年差別多
少若人於此會得則靈山一會儼然未散其或未然
更聽一偈靈山付囑久知音六度齊修般若心功德
林中功最勝泰山永峻海彌深。

說戒上堂雪積千山玉關河萬里清心光無可比推
倒戒墻行何以故事同一家理源不二得無漏學戒
定慧具汝等還識菩薩心地法門麼撫尺一下云諦
聽諦聽遂說戒下座。

元日上堂問昨日舊歲今朝新春如何是法王新令
句師云一擊春光枝上破進云離棒又如何師云和
風呴物遍天涯乃云高高峰頂春山秀麗身清淨深
深海底煙水潺湲舌廣長了明者隨處方圓無人無
我好事者故生枝節言舊言新且道既無新舊今日
作麼生慶讚良久云萬方歸至德春綻不萌枝。

因僧掩關陞座卓杖云此是監院設齋為法姪掩關
但不知伊為生死無常掩耶為般若文字掩耶若是
此心未了發憤掩關正好向山僧捧頭喝下一斷一
切斷一圓一切圓又何須三年作限千日為期無繩
自縛若不能直下承當徹證且聽一偈視聽雙收且
學癡伐毛洗髓莫留疵等閒摸著無曹鼻倒壁推墻
任所之喝一喝下座封關云生鐵鑄脊白醭生口優
曇火裏開直待三年後。

李鎮臺請上堂問法筵雲集正冬天獅子門庭百獸
潛向上宗乘即不問今朝獨步孰為先師云目前無
異景瑞雪滿高原進云好箇冬景肅靜消寒如何是
春景師云陽和雪消去花鳥盡同春乃云天花散彩
錦繡山川雪滿千山孤峰獨露若是個得本還源漢
步步踏來路不差古人道青青翠竹盡是法身鬱鬱
黃花無非般若今日翠竹巳成玉竹黃花變作瓊花
值我鎮臺同眾宰官踏雪登山皈敬三寶慈悲心與
忠貞心將軍面與菩薩面且道是同是別良久云紅
爐烈焰英靈客白雪寒冰佛祖心。

竇官堡眾居士請師開建寶筏禪林師到於廠地陞
座士出問師登法王寶座還是為人為巳師云無鬚
鎖子兩頭搖士停思師云何不進語士擬進師打云
落二落三乃云雨飛花石點頭一句無生曲詠出萬
年秋一月皎眾雲收亭亭不動步更上一層樓大眾
於此會得便知善財童子於福城東際大塔廟前初
見文殊即得根本智目今合會檀越於此廠地前初
會山野亦得根本智且道如何是根本智豎拂子云
會麼良久垂拂云一智含千古長空月正圓下座。

乙丑冬寶筏林工竣上堂最上一著箇箇聞之皺眉
正令全提人人見之喪膽若是伶俐漢銀山鐵壁直
須透過掉臂而去懸崖撒手絕後重甦穩坐家邦所
以祖師一字法門海水濡毫書之不盡吾家切要宗
旨單刀直入猶落二機所以善住天子白文殊言可
共俱往如來之所咨受未聞亦同此時如法問難文
殊云爾莫分別取著如來天子云如來今在何所令
我莫著文殊云秪在目前天子云若如是者我何不
見文殊云爾若一切不見是名真見如來天子云若
見在前云何戒我莫取著如來文殊云爾今見前何
有天子云有虛空界文殊云如來者虛空界是故虛
空界者即是如來此中無有一物可分別者師云文
殊可謂明珠暗投天子可惜不會別寶若是山僧則
不然待他道虛空即是如來直須一喝何故聻一喝
虛空皆粉碎看渠何地可容身下座。

四月八日淨月李居士請上堂雲飛霧捲雨花浮壽
域無疆億萬秋只為其中關捩子至今說著鬼神愁
大眾且道山僧所說何事莫是天上天下唯吾獨尊
耶莫是拈花微笑不容思議耶古人又道言佛住處
龍天喜無僧說法鬼神愁且道說也愁不說也愁還
是說的是不說的是良久舉拂子云會麼若能會得
唯吾獨尊也在這裏可以說可以不說其或未然黔
靈與諸人傍通一線去也以拂子拂一拂云打開無
縫塔金光處處流。

康熙甲子秋白檀越請師入滇為埽九峰開山靈和
尚塔受。

欽命綏遠將軍蔡公設普齋請上堂靈山七十代傳
法最上乘太白綿燈焰宗風貫古今眾中可有貫徹
古今替開山和尚出氣者麼問靈光獨露迥脫根塵
但離妄緣即如如佛無妄可離無佛可即和尚還有
何法示人師云清風匝地月映寒潭進云二大護法
差官於山設供畢竟有何祥瑞師云金梁玉柱共聯
輝進云和尚埽塔與古靈揩背且道是同是別師云
無孔鐵笛兩頭吹僧禮云今日親見和尚師云逢人
不得錯舉問九峰堂上虎踞龍蟠千里埽塔祖道重
光如何是重光一句師云有山皆鳥語無樹不花香
僧喝師打一拂云你再喝看僧又喝師又打一拂云
逢人莫亂統乃卓拄杖云欲報師翁德聊通拄杖間
打開無縫塔請出赴齋筵今日不肖將借須彌為座
豈如先師翁之無為法空為座坐甚安穩欲借日月
為燈豈若先師翁之常寂常照為燈明照千古凡我
後代兒孫傳之無斁門庭興盛可佐王道昇平實深
幸焉如西識業師現住白雲禪院自卓錫以來枯淡
不關於心始終不渝其志有此堅碓不磷之操繼先
師翁之芳躅亦已足矣不肖曾於明末烽煙之際在
黔陽初晤劈頭一拶截斷萬緣做到今日水清月現
方思截斷之機說什麼陜府鐵牛所以不憚千有餘
程自黔徂滇禮師翁遺塔此亦風木餘恨之悲思也
幸我制憲大司馬垂青法道惠以財施羅珍作供自
是福德流馨螽斯衍慶即今更拈瓣熏觸師翁鼻孔
俾現在法會緇白見此一段真風播揚於今惟烈寂
光三昧磅礡蒼霄復卓杖云白雲常望九峰巔匍匐
前來為雪冤老樹有枝橫蔭地清風相送率陀天喝
一喝。

撫軍王公大檀越次日請上堂卓杖云閫外提封世
外心懷柔六詔澤民深恩霑泉石法門盛彩鳳翩翩
下玉音顧大眾云諸昆仲且道是大金湯恢弘祖道
致斯嘉祥且道是先老和尚寂光發燄感斯珍供復
卓杖云向者裏會得河嶽鍾靈生甫申而弼景運天
人協吉演法化以翊皇圖幸我撫憲大中丞惠澤旁
敷德被過現山僧登此彔床激揚宗旨先拈此一瓣
香聯貫古今瀰漫上下令見者聞者轉煩惱為般若
融世智作真常將一莖艸成丈六金身將丈六金身
作一莖艸庶不負檀越願力祖道重光驀拈拂子云
即此夏日舒長熏風匝地荷池泛綠艤之輕麥隴吐
金莖之秀原野茵鋪錦繡丘陵花燦珠璣者段風光
宜人不少雖則天地玅化抑乃觸目菩提仰願大中
丞甌卜日下玉燭增陞因齋慶讚扶道弘揚復卓拄
杖云暫從此日酬高厚明朝伴我度煙霞下座。

撫軍王大檀越率文武尊官於五華禪寺懸額請上
堂天生良佐輔皇圖海國枚寧聖教敷金鼎調元宣
至化龍章蚤徹太平符額標梵剎垂今古浴日光天
壯佛都今日乃我大中丞王公結人天緣舉殊勝典
不惟法門生色兼使西來大意的體全彰正道護佛
道常興祖風翊皇風永扇務能直下承當了明真際
庶不負大檀越之勝心也復以拂子點一點云憂國
憂民大家臣焚香頂祝護生靈河山一統扶王化四
海謳歌處處春。

浴佛上堂王宮一降指天地漏洩郎當式太過只為
當年行七步而今遍地走禪和下座。

康熙丙寅冬大中丞慕公同司道文武尊官請就本
山結制糧憲傅母請上堂拈香祝
聖畢選佛法場特地開一塵不立絕安排龍潭知有
金鱗客重整絲綸上釣臺以杖作釣勢云有麼問太
夫人從不思議中來山瓣齋未審以何法濟師云萬
里日昇光炯炯普天露澤雨濛濛進云意旨如何師
云雙棹別波遠眾星尊月明問登寶華王座提玄要
宗旨如何是第一玄師云千斤鋕子藕絲縣如何是
第二玄師云泥牛海底眠如何是第三玄師云一枝
無羽箭透過萬重山如何是第一要師云木馬嘶風
過江隩如何是第二要師云石女巖前笑如何是第
三要師云一面無腔鼓鼕鼕天下鬧進云幾年不打
靈山鼓今日相逢下一椎師云金風吹玉管那個是
知音乃云玄機獨唱凡聖掃除妙諦融通祖師機正
三要三玄向上全提用棒用喝掀翻窠臼須要言前
薦取直下承當洞達本源了明大意到此信手拈來
無非諸佛境界施為動靜盡是祖師家風自然隨處
作主遇緣立宗其或未然不免九旬作限三月為期
令人人轉凡成聖作獅子兒即如今日大中丞同眾
尊官來山請法演最上乘且祝國開堂一句作麼生
道良久云時清瑞氣滿共享劫前春復舉月上女對
舍利弗言諸大菩薩以般若為住師云今日糧憲傅
母臨山設供種當來果且道是因齋慶讚以般若為
住耶是多生踏佛階梯以般若為住耶然雖如是將
什麼喚作般若良久云傾誠覆護祖重光般若常將
翊聖皇利國利民兼利物應勳歷代遠傳芳下座。

大中丞慕公請上堂雲從龍風從虎聖人作而萬物
睹久巳飛騰上九霄現身應化諸緣主顧大眾云會
麼佛以般若因應現百千億度盡諸眾生利益無邊
際乾坤雖大不能載般若之玄滄海雖深不能載般
若之玅日月雖明不能比般若之光化育色相不能
盡般若之力且道將什麼喚作般若卓杖一下云諸
昆仲於此會得便知般若應用不盡其或未然山僧
別通消息去也復卓杖云上方太微星映臺中之柏
人間青瑣霜飛簡上之花是我大中丞現身護法綱
紀黔封軍民頌祝佛法光揚昨來翰言微布朱提玉
粒供佛及僧非唯廣利人天抑且恢弘祖道正所謂
種般若因得般若果放般若光顯般若智有此自在
威力利濟之心令此選佛場中數百緇素各各腳跟
下洞明大道應作無為之化堪報不報之恩遂豎拂
子云傾誠歡意盡指日海東昇。

大中丞慕公誕日請上堂西方無量壽南極老人星
壽等須彌峻福如滄海深如我大檀越慕公為國柱
石忠君澤民履踐大道洞達淵源正所謂現大人相
扶大法幢世出世間無彼無此今當初度供佛飯僧
兼請舉揚箇事擊拂子云聞麼聞之不聞是真聞豎
拂子云見麼見之不見是真見於此聞見分明則與
無量壽南極老人無二無別滄海不足比其深嵩嶽
不足喻其峻其或未然山野慶讚去也以拄杖卓一
卓云永證金剛壽泉石遠光輝。

藩憲柯公初度請上堂佛是靈山老比丘曾將佛法
付王侯斯時不昧靈山囑佛法流通無盡休座中有
知無盡者麼法身不滅亙古恒在天中之天高而無
上聖中之聖至大獨尊今我柯公初度良晨來山設
齋供佛及僧自是靈山有願多劫熏培福星一路德
庇黔黎今日黔靈因齋慶讚一句又作麼生良久云
壽域不離功德海福星全照聖賢心。

閫臺杜公初度請上堂人人有本無字曆何必外尋
好時日通徹陰陽未判先微塵剎土喻難及卓杖云
眾中還有會得者麼問師登寶座四眾雲臻慶祝一
句作麼生道師云一炷香煙全體露壽山福海兩同
增進云恁麼則祿位高增常有慶福壽綿綿不計春
師云還有向上事在乃云最上一著千聖不傳一念
萬年兩頭坐斷優曇花三千年一現壽椿樹八千歲
為秋且如檀越杜公都制黔疆軍民歡慶夜戶不扃
口碑載道惟此德政與佛政渾同仁心與佛心不二
令現前四眾均沾勝利同超有漏得證無生且如何
是無生句豎杖云蟠桃初熟候壽量等虛空。

撫標大廳熊公請上堂不隔雲泥事最奇法幢扶豎
在今時同緣未失靈山願歡會原來是舊知問昔日
僧繇畫龍為什麼不點眼今日特請和尚點師打云
點僧禮退問暗室千年一燈能破如何是一燈能破
師打云破進云從此光明照十方師云切莫認光影
乃云聲名不虛文武才能分閫外法門興盛人天福
利現庭前有時單刀直入貼體承當有時擒縱自由
不勞餘力如我副臺熊公現宰官身行菩薩道真際
則理事全彰世法則恩威並著貴筑四方無遺燧黔
江一派不揚波今日臨山設齋供佛供眾可謂不忘
靈山願力廣令法道興揚卓杖云赳赳干城古佛顏
傾心護法到寒山頻將一缽調羹味分作諸方五味
禪下座。

操司胡公請上堂瑞氣祥光紅日照龍象繽紛皆玅
道一念澄清萬象同檻前好鳥和音報諸昆仲且道
報箇什麼他道曾記靈山舊願還來供佛供僧施受
雙明因果在宰官心是祖師心下座。

城守中軍安公請上堂金剛捏得鐵成汁六味調和
細細炊辦出精饈三德供天人同享慶香麋化城路
穩還源日宦海波清見性時大眾各堅精進志場開
選佛煉獅兒下座。

省參禪師請上堂坐斷禪河水不通其中把定透源
宗斯時憶得龐公事吸盡西江證大雄問透網金鱗
以何為食師云食且置你可出得網麼僧喝師云未
透在僧拂袖歸位師云猶是尋常漢乃拈拂子云大
眾見麼此是靈山得來少室拈出提起同克塞天地
放下則海晏河清鐵樹開花紅爐片雪無陰陽地上
題名空劫以前薦取綱宗玅句擬議難陳不二門中
千聖杜口所以摩竭掩室初祖面壁罕遇知音復舉
長慶云萬象之中獨露身為人自肯乃方親昔時謬
向途中覓今日看來火裏冰諸昆仲古人躬行實踐
見道之語黔靈亦有一偈使得時辰獨作主娘生鐵
面的親睹揚岐昔用三腳驢今日翻成戴角虎當陽
把斷獨稱尊野狐屏跡無方土。

威清門眾居士請上堂問大地眾生俱是客能有幾
個到家鄉請問到了家鄉有何祥瑞師云金鳳夜棲
無影樹玉峰纔露慶雲遮乃云清虛常寂靜不動遍
河沙德比天高覆人間共一家如斯境界是什麼消
息若道即心是佛未免矢上如尖若道非心非佛猶
是揚聲止響舉一不得舉二放過一著落在今時萬
象籠罩不住千聖拽不回頭畢竟作麼生道良久云
輪王全意氣寶印自然尊復舉傅大士與武帝書云
上善以虛懷為本不著為宗亡相為因涅槃為果中
善以治身為本治國為宗天上人間果報安樂下善
以護養眾生勝殘去殺普令百姓俱稟六齋此書千
餘年來無人舉著黔靈今又不然上善拼命必死壁
立萬仞縣崖撒手及第還鄉中善寒爐煙絕冷灰豆
爆親知下落下善步步踏著實地直待花發果成名
雖有三其理則一遂揮拂子下座。

廣東街明魁黃居士等請上堂問如何是黔靈境師
云主山高案山低進云如何是境中人師云一縷香
煙起龍象盡瞻依乃云冰清霜冷乃佛祖之門庭日
暖風和實傳心之要訣山光人境盡是天機花放鳥
啼無非玅用所以龐居士云我自無心於萬物何妨
萬物常圍繞鐵牛不怕獅子吼恰似木人見花鳥木
人本體自無情花鳥逢人亦不驚心體如如只者是
何慮菩提道不成試問諸人如何是如如處識得如
如即心是佛何妨貿易迎賓待客坐塵勞內修證菩
提正所謂放下屠刀立地成佛拽拄杖下座。

淨祥蘇居士率男麒生請上堂問善財參遍處黑豆
未生芽因什麼不生芽師云江國春風吹不起進云
一般根在土各自等時來師便打乃云當陽獨立斬
斷根塵東土西天遞相授受所以百丈祖云但了妄
緣即如如佛如如佛者今在山僧拄杖頭邊放光動
地亦在汝等諸人面門放光動地是汝諸人會麼卓
拄杖云覿面非他物現出自家珍下座。

淨尚陶居士母難請上堂㘞地一聲卻也奇六門齊
現不能遺而今雖到乾坤老猶是當初舊面皮方纔
登座雞叫鴉鳴正合㘞地境界卓杖云諸昆仲還知
落處麼若知便見三世諸佛歷代祖師俱在拄杖頭
邊大中現小小中現大多中現少少中現多權中現
實實中現權一為無量無量為一匝地普天內外包
括未生前巳生後真然不變如我淨尚居士之壽若
比南山東海皆世間之壽卻有不睹不聞不變之壽
一句作麼生道金剛無量體何啻八千椿下座。

印川後堂請上堂千載奇逢在一朝了明大意始全
超雖然踏著還源路及至深深更寂寥所以道祖道
長遠久受勤苦乃可得成若既得成舉足便超千聖
外大千世界一毫端舉拂子云大眾還見一毫端麼
入水方見長人下座。

穎川松巖二大師請上堂巖問如何是黔靈境師云
翠柏當軒陳祖意梅花破雪露陽春進云如何是境
中人師云寂然青松下歌謠賀太平巖禮退師乃云
本分宗乘越萬機一塵不立絕思維明明歷歷無邊
際非佛非心又是誰又是誰卻也奇認著原來不是
伊即今人境分明句翻身踏倒五須彌且道是甚麼
人行履處良久云祖師心印鐵牛機。






黔靈赤松領禪師語錄卷一終

黔靈赤松領禪師語錄卷第二
門人寂源錄

憨拙禪師請上堂明月照溪山渾如玉一團到頭終
夜度任運不離天所以古德云但得本莫愁末如淨
琉璃含寶月若能解此如意珠自利利他終不歇大
眾看珠與月相去幾何良久以杖擊香几云忘時如
驀路一舉在眉邊。

劉檀越請上堂卓杖云把握機關定寒潭徹底清縣
崖撒手處大地坦然平諸昆仲汝等既稱參學畢竟
要到撒手休歇處坦然平穩處若或未然直須發大
精進剔起眉毛看這休歇不下的是什麼人若得漆
桶底穿冷灰豆爆方能契悟真常不見阿那律前劫
飯僧供毘婆尸佛後感九十一劫最富無比傾囊隨
佛出家證阿羅漢得天眼通觀三千大千世界如掌
中庵摩羅果且道檀越今日來山設供種人天福畢
竟何感良久云福祿樓中坐更上一重樓。

林淨從李淨常黃淨全眾居士請上堂堂堂坐斷千
差路迥出無方第一義直下透明極則事如來鼻孔
共出氣摩尼珠人不識八臂神王見不及如來藏裏
現收得要使兒孫俱委悉三世諸佛於中齊現天人
群生從此流出一處明得透得千處萬處光輝到者
裏又何須受記所以道若能親切證無刻不現前。

結制都閫杜公請上堂久不陞堂打葛藤口頭生醭
手如冰今朝無那冤相聚爐鞴重開禍又生且道還
有不受煆煉者麼良久云一步踏翻海底月眼前何
處不分明。

元旦上堂拈香祝
聖畢乃云春王正月化被寰中化有餘天子萬年籌
添劫外籌無盡綿亙千秋萬古充滿匝地普天豈惟
民物增輝抑且山林共慶法輪隨世轉轉處即為真
隨緣認得性無喜亦無嗔雖然山僧恁麼告報卻有
凝然不變新舊不分底一句作麼生道良久云向下
文長付在來日下座。

廣東街楊梅居士等請上堂當陽有路人皆曉覿面
相呈巳見真萬象之中藏不住到頭終露舊時心古
人道無法可說無道可傳因甚得到今日擲拂子云
花開鐵樹結圓果只要親從得處來。

陳士衍居士為母壽請上堂果熟蟠桃日金母摘將
來獨受人天供千春到法臺諸昆仲陳居士為母設
供正合祖師門下奇特事圓陀陀光爍爍世界包得
麼淨裸裸赤灑灑乾坤收得麼若或不會黔靈有佛
法大意快問將來士擬出問師便下座。

松月上座請上堂抱骨藏龍種披肝觸聖胎勿言容
易得出自痛腸來眾中有識聖胎者麼松月問清平
世界和尚披忍辱鎧執吹毛劍向甚麼處去師云一
鏃破三關進云關破後如何師云大家同唱太平歌
乃云昨夜寒風透我懷滿天星斗入眸來山中理事
惟心印世路回頭顯智才情知適遇還元地快便飛
騰踏佛階披忍鎧破三關有時翻作獅子吼一輪明
月照松端召眾云者事且置超情離見一句作麼生
道傍僧喝一喝師云未在良久云木人撫掌石女謳
歌下座。

上元日淨敵劉居士請上堂元旦初過又上元朗然
一月印中天好箇未生前句子了了分明在目前上
方本自光明滿世界有時月半邊今日黔靈移到此
人間天上共團圓人間天上既同圓普天匝地萬象
森羅十聖三賢四生九有無有不同圓者且道圓箇
甚麼便下座。

張淨輪莫日贊請上堂祖師玄眨眼已過萬重山諸
佛道直下委悉方始妙太阿在手任縱擒高懸古鏡
當臺照諸大眾會麼其或未會黔靈打葛藤去也舉
昔有一僧居靜一日行入市肆受官齋於清風樓見
四野清新忽然開悟作偈云清風樓上受官齋此日
憑臨特地開始信普通年遠事不從蔥嶺帶將來諸
大眾汝看此僧悟後眼界迥別若無葾嶺帶來安知
有向上一事今日張莫居士設齋請山僧陞座敷揚
個事還有蔥嶺意旨麼卓拄杖下座。

芳斌朱居士請上堂拈拂子云信手拈來無一塵萬
緣撥盡了虛名渾身放倒栴檀樹遍界馨香不可聞
所以黔靈者裏不比諸方譬如深澗淵泉一任諸人
取用不盡若或不然揮劍斬開人我易推山塞斷是
非難下座。

上堂吾言極則事恁物取難同更有玄機旨頓忘塵
劫空塵劫空是名無上真三昧舉拂子云大眾會麼
於此一毫端上會得即是一行三昧千處萬處應用
無窮正是無邊剎境自他不隔於毫端十世古今始
終不離於當處且問大眾阿那個是當處喝一喝云
吼聲振破無明窟曠劫塵勞當下消。

傅居士請上堂法道之門無二路參尋不怠自心開
若人親解懷中寶亦是靈山僧裏來所以教中謂譬
如有貧人行至親友家親友大捨心施與珠無價貧
人得此珠其心大歡喜汝等各有無價寶珠若能尋
覓得見則百劫千生受用不盡豎拂子云會麼一段
家珍休外覓原來行坐不相離。

致中禪人請上堂豎拂云南山起雲北山下雨識得
不為讎案頭舊帳簿今日是致中禪德千里來山具
戒請黔靈陞座亦無可說若道說法法本無說若道
傳戒戒本無傳但於心外無戒戒外無心但動思惟
即為破戒所以古人道等妙二覺即破戒凡夫還委
悉麼垂下拂子云克己還天理方成大丈夫。

汪德鑄馮德士重修三江橋工畢請師踏橋夾岸溪
聲卻被長虹鎖住三江渡口任從人物往來青山疊
嶂盡知音綠水層波皆息浪萬載堅如鐵鑄千秋永
鎮金剛數與乾坤久壽同天地長今來修橋眾善各
發信心共結善果請山僧陞座拈香祝　國利生伏
願諸佛菩薩山川社稷神祗庇祐橋梁永固眾姓福
壽綿長如持地菩薩歷劫修培橋路永證無上菩提
眾善搆此新橋功德無二人人穩步安詳各各腳跟
點地卓杖云一派溪流截路遙長虹百尺鎖江濤下
座。

藩憲柯大檀越臨山上堂瑞雲開紅日照花雨繽紛
合妙道一氣鈞陶萬象同頻伽和雅簷前報諸大眾
且道報箇什麼若道報高陞祿位祿位自尊若道報
福壽增延福壽本有所報者心花發現復善歸元施
受雙全證菩薩道且道不涉施受一句作麼生道卓
杖云三輪空際莫思量虛空六合皆平等。

四月八日上堂指天指地非功勳祖祖相傳正法興
不肖遠孫重慶祝亙齊日月永長明。

大之耆舊請上堂祖師心印量無等直是省之復又
省數百劫來在此中何緣今日稱登頂斯則麥浪
金渾成物我識真面荷池泛綠得透清涼悟自心所
以李長者閱經悟金剛不壞之體今我大之耆舊請
黔靈陞座摩頂受記於一言之下悟見本真與李長
者無二無別諸昆仲如何是不別處卓拄杖云一毫
端上知消息偏界全身不覆藏下座。

刻先老人錄入藏上堂虛空世界口為得巨靈手日
午打三更面南看北斗今日為先師未了公案命彼
東下有一人長在途中不離家舍有一人不離家舍
卻在途中且道是甚麼人悅眾云遠則十萬人千近
則不離當處師云畢竟是甚麼人悅眾便喝師打云
一人有慶萬事咸寧。

副臺王公為太夫人薦福請上堂大哉天地理深洪
質秉坤元造化中曾受誥封齡百歲母儀閨節有千
功養葬終身心巳矣資冥幾次忌重逢是日修齋展
孝意仙人脫化率陀宮下座。

嵩巖大師請上堂二諦融通天地肅靜一心清淨萬
法自如若富樓那上德上行如舍利弗智足慧足昔
日善財於福城東際大塔廟前一見文殊即得根本
智今日嵩公初度為母披剃於人天眾前一見山野
亦得根本智諸昆仲如何是根本智豎拂子云金雞
抱子出霄漢玉兔懷胎入紫微復示偈云一髮落地
萬法齊孤削盡癡頑方成丈夫。

請行周監院上堂譬如暗中寶無燈不能見佛法無
人說雖慧不能了若道有法則辜先聖埋沒巳靈若
道無法亦辜先聖埋沒巳靈二俱不涉畢竟如何若
人會得猶較些子院便喝師云住住休得亂喝不見
古人道西方日出卯雖言先夜何曾早茲因玅盡越
時辰可謂當家之種草今將院事親交代存心須學
楊岐老。

海雲賚老人入藏錄回山上堂去年五月荷池香一
葉扁舟下浙江今歲九秋菊燦爛老人錄至開生面
即此流通正法眼忠孝曇花香遍界大眾更聞曇花
香麼良久云不如禮錄了退。

* 小參

李居士供法衣小參衣成九日菊花新賞玩何如此
事真不具頂門正法眼安能即物現全身諸大眾即
物現身且置如何是正法眼豎拂子云見麼擊禪床
云聞麼若也聞見分明當下契悟真常便超出一頭
地也今有善權居士回心向道參慕宗乘供衣飯僧
請山僧小參叩問極則事殊不知未出方丈巳前向
汝開導了也復示偈云六門緊閉學無生打徹關頭
見自清捏聚伸開都是我不曾借手指他人。

中秋義月居士請小參明月當空照不偏清輝萬里
盡同觀須知更有光明物無減無增亙古圓擊拂子
下座。

結制小參高高峰頂立深深海底行水窮山盡處方
識自家珍諸昆仲今夜初入期會值山僧爐韝弘開
之始鉗錘新設之時只要棒下知歸言前領略稍有
擬議便錯過了也急須剔起眉毛高著眼孔向七尺
單前大死一回若得冷灰豆爆卻來方丈裏通個消
息珍重。

結制小參壁立萬仞迥絕攀援透生死關掉臂而去
若不然者必須別通一路始得且道如何是別通一
路莫是棒喝交馳揚拳豎指偈頌文字麼切莫認著
何以故如今浩浩談玅說禪盡是學語之流因此法
門衰於日下如古德云只守玄沒文字認著依然還
不是須向此選佛場中三條椽下七尺單前淨潔潔
乾爆爆底不雜不想無作無為無下無高無煩無惱
一念渾然純真無二兀的磕著驚天動地堪報佛祖
之恩永助無為之化處煩惱而不亂居濁世而常清
忍辱柔和法空為座若有如是之人黔靈當誠禮拜
何故下心於一切方繼祖師曹。

閫臺杜公子請小參異域題名詣我曹學成文武識
英豪喝一喝云吼聲驚起凌雲志快便飛騰上九霄
瑞禎居士請小參龍女牟尼珠瑞禎火裡蓮老僧拈
起看不隔一毫端今者淨吉龍居士大有善因思輪
迴苦久於知識門下請參話頭能斷一切是非始終
如一黔靈昔日向汝道本來面目即瑞禎瑞禎即本
來面目忽地扭轉鼻頭方知不受人惑偈曰一念純
圓現瑞禎絲毫不昧合天心依吾指處行將去何慮
菩提道不成。

入新方丈小參把定機關風不透到無功處卻成功
功能盡盡無餘事入此黔靈寶社中今者藏閣功成
新入方丈黔靈入此室坐此座與人抽釘拔楔解黏
去縛諸人到此入清淨琉璃之地消歇癡狂之疾舉
拂子云會麼若會盡大地是黔靈丈室於一毫端上
現五須彌其或未然也須高著眼始得良久云竹月
千竿靜荷池萬里香。

撫臺公子曹灃曹泞請對靈小參補天浴日大功休
一片丹心仰御樓萬里滇池今鼓浪以身死國有來
由曾聞老先生受命撫黔日。

聖天子親諭云卿去撫黔學王陽明行事陽明乃道
學先生也報國勤王勒名鐘鼎今澹餘先生處虎穴
之中當孤危之際雖未能恢復社稷期一死以全大
節臣道無愧矣今公子扶柩還鄉請為小參想先生
盡忠悃忘生死報君親取仁義山野到此任倒腹傾
腸言亦難盡豎拂子云諸仁者看看澹餘先生在拂
子頭邊活鱍鱍地看他生亦不曾生死亦不曾死生
死兩俱捐跳出風塵裏放下拂子喝一喝云千古一
朝真際印當來仍在肘中懸。

趙學臺公子請為母對靈小參人生宦海樂安然皎
皎媊星世共瞻只為從前遺澤重不由人物泣昊天
祖師云葉落歸根來時無口今日為恭人趙母又則
不然葉落果成存亡雙固四德全歸長年裕後大眾
還知有不生不滅處麼喝一喝云喝惺從前大夢了
明生死無干恭人巳登仙界永錫瓜瓞綿綿。

李鎮臺請為母對靈小參關東毓秀滇南居坤道全
圓復善歸只為孝思無限盡吾於目下決悲疑今有
鎮臺太夫人三從不缺四德全周善始善終光宗耀
祖含弘柔順閨儀可法真所謂得菩薩道證悟真常
唯我祖師門下向上一路直指超化去也乃打靈龕
一拂云離諸苦趣超塵世重甦大夢上天宮。

藩臺柯公起棺小參卓拄杖云大哉忠孝最為先惟
有柯公巳了全卓杖頓消塵劫夢真光直上紫微垣
今有大檀越玉鉉柯公精忠報國慈惠愛民享年古
希飄然辭世今日幢幡濟濟法樂雍雍兵民遮道慟
哭震天可謂一路福星未去萬家生福常存黔靈到
此指示津梁亦無別說曾記公在生之日與黔靈敘
道為官偷閒可參禪否黔靈向道公能忠君澤民無
處不是禪之玅用如古人云公事之餘喜坐禪未曾
將脅到床眠雖然現出宰官相長老之名天下傳今
日公雖化去其與黔靈聯席論道把臂談心一段靈
光了然在目不隔絲毫雖然更有第一義諦無生法
忍為我公指出去也以杖打圓相云寂靜光中無去
住高超劫外任逍遙。

為提臺侯公對靈小參天生名世鎮南紀令肅貔貅
通大理巳現將軍說法身世緣雖盡何曾死教中道
緣從因生因從緣脫因緣盡盡涅槃為樂如我公侯
大檀越為國柱石胸藏數萬之甲兵文武宏才倚重
黔南之保障行有餘力則以逃禪參究本源了明大
意雲泥不擇平等施仁今則官居極品壽近七旬福
德兼優怡然坐化善始善終保名全節正所謂因緣
盡盡涅槃為樂道德流芳又何曾死大眾大檀越既
未曾死且道在甚麼處良久揮拂子云一登離垢地
遍界現真身。

王鎮臺官男請為母對靈小參揮拂子云先天地而
生生而本有後天地而老老而常存要識還源真實
意於今燭照甚分明今者王母汪氏之靈生於北地
辭世南黔德全坤順內助有先生則母儀南國沒則
冥福無疆黔靈到此別無所說香煙起處直透有頂
之天頓超無垢之地喝一喝云消融萬劫無遮障灼
破莊周蝶夢長。

為臬憲曹公對靈小參任居兩載幾臨山恩澤軍民
草木霑不但野人評價重聲名載道口碑傳恭惟
皇清誥封通議大夫貴州提刑按察使司素徵曹公
下車兩載德政恩寬心同杲日恩重如山正好護教
興隆不料仙遊今詣靈前說片言以酬厚德以拄杖
于地劃一劃云劃破幽暗之地向空擊一擊云擊開
有頂之天我言不思議公入九臺蓮。

嵩巖大師請為母對靈小參花開世界果成時莫大
因緣任所為惟有不傳真玅訣鳳凰產個俊獅猊者
事且置且道寶庵覺靈向甚處去莫不是如月上女
對舍利弗與麼去耶又如七賢聖女遊尸陀林契悟
真常而去耶臺山婆又恁麼去耶若恁麼多說總不
干他事只如脫卻殼漏子向甚麼處去良久以杖擊
棹云擊開無縫罅托化清涼天。

* 示眾

糧憲傅母延師主席閱藏示眾云一法流通天地人
物皆有此三乘設化昆蟲草木盡霑欣鋾鑄十聖三
賢運轉四生六道石聽點首蠢動聞昇萬象之中迥
然獨露且道是甚麼物有此奇特揮拂子云諸昆仲
向者裡道道看良久云其或不然又別開一路去也
今為糧憲傅母發最上善心種當來福果延諸山昆
仲命黔靈主席翻斯三藏靈文共閱一乘玅典斯乃
秋風肅靜金萼天香大家猛著精彩又非摘葉筭沙
必要欣翻海底踏倒須彌現出心藏寶珠照天照地
倘或如是則糧憲傅母福田實種諸昆仲功不浪施
且道功不浪施一句作麼生道擲下拂子云萬頃福
田純玉種一聞千悟證菩提。

鳳凰山示眾杖笠披煙到鳳凰蒼梧翠竹列成行深
林移得清風下能使人心徹底涼諸仁者會得當下
清涼越大苦海如若不會烈燄炎天關河有礙。

春雪示眾春行冬令十分寒萬壑新開一洞天隔斷
紅塵純玉界精修白業冷冰禪風情本分惟疏淡日
用真常守道堅鐵石心腸孤峻坐要人直了未生前
諸大眾如何是未生前事良久云穿衣喫飯無他事
出入分明識得渠。

午日示眾世間有五毒未若人之口物毒傷肉皮口
毒盡形朽所以我幼時為看人毒醜逃名梵侶中逆
轉虛空走深得普賢心文殊作契友我無傷害心彼
毒復何有報諸學道人珍重規繩守不見岑大蟲仰
山遭一口。

示眾學道人朝參暮請不得怠墮若怠墮則埋沒巳
靈輪迴難出大抵佛法最有靈驗昔有僧聞法華經
至諸法從本來常自寂滅相大起疑情萬緣頓息數
日林中經行聞樹間鳥語有省續云諸法從本來常
自寂滅相春到百花開黃鶯啼柳上如斯親切方見
佛法靈驗爾等各宜痛念生死勇猛精進急早打徹
不枉在祖師門下若不然者更聽一偈白晝閒家計
青山無變異翻然亂石中迸出一團玉。

示眾向在修造人多懈怠殊不知在作務中無有不
是者豈不聞龐公道神通并玅用運水及搬柴說遠
人猶難信近時天童密祖專以作務為佛事於作務
中得大神通得大自在若於己躬下事生死關頭不
肯痛切正是業識茫茫閻羅老子與你筭飯錢在。

示眾人生百歲猶如剎那相似宜各精進研窮道眼
若道眼明不枉辭親割愛入此門中若不飽道為務
恁爾詩文錦繡偈答如流俱是業識若更懶墮偷安
無明煩惱貢高人我頃刻即是來生換了面皮縱悔
遲也珍重。

中秋示眾雲開玉鑑掛中天萬類同觀照不偏一道
寶光無缺減人間只解說團圓。

* 示眾(十二首)

「　菩提一念推心起社稷山河俱照徹況乃山河一念通精誠吾道何愁得」


「　萬仞懸巖常壁立幾經鞋破腳頭穿轉身納履重登上伸手方知掌是拳」


「　若人行路未曾到萬象森羅齊發笑一個灰諧當下休明頭顯合暗頭竅」


「　傾蓋相逢事最奇剎竿扶起在今時三生自是同悲願異地還來話舊知」


「　學道之人要識真無真念必不平沉身心平得極乾淨魔佛齊來是故人」


「　黑漆圍屏沒亮隔百千神用難開拆翻然打破上頭關日炙風吹壞不得」


「　一朝生面萬年同此日分明色相中底事雙忘別具眼任他萬紫與千紅」


「　奈何貪惜事朦朧退卻一重又一重可憐晝夜催歸鳥啼得通身血染紅」


「　分明佛法世緣邊只為時人兩樣看未動機先能薦得方知火裏出金蓮」


「　六根清淨更精勤一念渾然超劫塵莫向外邊尋佛果單求自己本來人」


「　參禪極則取先天一落二頭便遶纏石火光中能辯取不勞蝸角轉三千」


「　乾坤收在一掌中放出圓明滿太空而今不知何若此看來天地體皆同」



黔靈赤松領禪師語錄卷二終

黔靈赤松領禪師語錄卷第三
門人寂源錄

* 法語

** 示大中丞王公

乾坤世界廣大而撮來只一粟米許萬象森羅歷然
而始終不離方寸其理包括妙義無窮若向外求轉
覓轉遠秪在一念回觀恬然肅靜所以祖師道識得
一萬事畢且道如何是一○還識者個麼若要識此
必須將從前學解一切掃除勇猛精進晝夜恒持行
住坐臥之間語默閒忙之際應事接物渾融一片方
為正念現前豁然磕著本命元辰與佛祖不別一毫
端上現出莫大世界將莫大世界收攝在一毫端到
此不守禮而禮立不著義而義存不施仁而仁就不
舉願而願成正所謂坐塵勞內轉大法輪君親之恩
俱巳報畢方可坐進斯道。

** 示我和關大檀越

昨在街頭無向背處上石磴之時偶遇大檀越延於
府中齋茗坐談正是威音那畔傳佛心印之知己也
黔靈久處山中少入市肆罕遇知音今朝恰遇奇人
正合祖師道逢人即不出出則便為人故書一偈以
表前緣驀路當陽踏磴時三生有幸不曾移獅王乳
滴琉璃界迥契真風一段奇。

** 示西星白檀越

吾佛說法四十九年末後拈花飲光微笑將正法眼
藏付囑又囑梵王帝釋國王王子大臣皆護持正法
自此祖祖相傳到黔靈七十整代矣常念德微任重
恐不足承當大事今遇大檀越忠正賢明同護正法
現將軍身行菩薩道故贈偈曰從天降下有元因福
祿綿延道德清信手拈來渾是玉福星原是舊長庚。

** 示翁檀越

天地同根萬物一體只為因循歷劫生死欲了生死
單求自己能妙悟則照破生死之關知根源而應化
塵寰之主倘能如是即吾教外別傳之心法也其或
未然必須十二時中將此身心返觀內照凝神定慮
一念不生不出不入密密綿綿打成一片渾然貫徹
本地風光照天照地方知是我不是別人到此四恩
盡報忠孝兩全偈曰精勤不怠始參吾歷歷常懷舊
約初有日大開塵夢眼翛然記莂祖師圖。

** 示知參魯居士

往幸入吾宗精勤下苦功靈符生掌上千里卻同風
因有知參居士精勤向道將吾舊作偈子書為箴規
修為何必判西東前念全除後念攻一步踏牢真實
地萬緣屏去聖凡同無功用處超生死但有絲毫受
蔽蒙不落兩重親切處大千沙界盡圓融。

** 示昭然禪人

心覺昭然本潔白纖毫念動即遮黑人言片雪點紅
爐我道紅爐出片雪豁地昭然離意識好看公案百
千則百千搜盡玄窮處贓在何愁拏著賊。

** 贈閒菴淨敵居士

彌陀終日相對莫教塵勞遮閉修持善念一分解釋
惡因萬倍塵塵剎剎等觀了了明明不昧摸著閒菴
鼻孔恰是先天一氣。

** 示佛燈禪人歸里

忠孝雙成一念酬能全心藏立功猷程途涉盡歸來
日萬古名標轉更悠吾徒佛燈者思歸故里此去雖
離千里終在師前若識得足下不涉途程之句歸來
好吃痛棒。

** 示孫演密

人間事理心誠實言誠敬之至洞徹本元出一言而
興立家邦得一善而挽回天地悔一惡而業盡福生
有孫演密求法語吾哂之曰法可筆書乎所書者乃
糟粕之言也糟粕又非可輕視之也若上志之士遇
在糟粕之中捨迷入悟警惕兢業立德立行為聖為
賢為千古之奇男子者若無糟粕之言亦不能入也
偈曰學道之人決是非明明識得作聾癡有時踏盡
窮源處萬法收歸一密機。

** 示融之禪人

融之禪人者長年真實本色無二朝暮勤勞始終如
一凡事謙和有古人遠大之風因此贈以偈曰同出
祇園古到今根源恰是舊時人大開積劫塵夢眼一
念常存在祖燈。

** 示繼脈監院

大凡為僧無論老少貴在道心堅確不辭勞苦步步
腳跟點地頭頭觸著鼻孔但於常住並已常住真心
時刻不敢違有日忽然撞破骷髏血流遍地可為當
家種草偈曰第一要為極則事研窮至理莫求別有
朝扭著娘生鼻點滴無差可繼脈。

** 示至賢善人

有物先天地無形本寂寥能為萬象主不逐四時凋
若在此處會得行住坐臥語默忙閒認得的作得主
擺得脫優游自在不被天地之所轄鬼神之所拘若
然如是堂堂已成大道若不如是如何了明大道。

** 示慈容善人持咒

六根精進念精勤一咒能持出劫塵莫向外緣尋佛
果單求自已本來人會得本來人穿針度線語默忙
閒無有不是者熱鬧場中著一冷眼無有不的當者
雖世事虛假就虛假中無有不真實者設或未然借
此一咒恒持降伏雜念妄想又看持咒是誰雜念妄
想是誰莫管誰與不誰妄與不妄一咒恒持兩頭絕
斷勇猛提撕念念在咒上密密綿綿渾成一片豁然
撞破機關得見本來夫真超出物外方知自已是一
個真咒又何有別咒之可持哉。

** 示碧松禪人

歷劫塔成萬壑松蕭蕭遺下滿天風與麼聞者心空
第更進丹成子滿叢內有嘯風戴角虎林藏值雨老
虯龍鱗鱗節榦生枝秀奕奕輝光在此中何若能為
精潔士昔時有個赤松子當年軒帝從之遊草芥公
侯皆自許汝今望風到黔靈赤碧交互深有理會得
千秋結果意令渠直下超生死。

** 示大潤居士

即佛即心心即佛即心即佛佛即心若能了此心中
佛永鎮金剛不壞身。

* 拈頌

** 世尊初生
拈云多年我慢一時貢高怎奈有
傍不肯在。

「　王宮初降日眼底特空人惹得英雄手喃喃氣不平」


** 睹星悟道
拈云喚卻眼睛。

「　窮滴滴兮喫一驚明星入眼若真金思前想後不知是又向頂𩕳下一鍼」


** 女子入定

「　三聖原來同一個各顯神通元不錯機梭暗裏逞風流千古令人看不破看不破師姑定是女人作不得春風花不開及至花開又吹落」


** 臨濟三問大意三度被打
拈云不識好惡自
討周遮。

「　塵緣滌淨不知恩始到灘頭恨尚存一旦熏風撲面發歸心似箭解愁痕」


** 趙州訪二菴主
拈云年老成精。

「　為訪深山老古錐因之不惜兩行眉拳頭伸出難回手一釣雙雙入九嶷」


** 勘破婆子
拈云賺殺多人豈但婆子。

「　臺山有路不多奇一線羊腸到雪谿婆子何須頻指點被人笑破嘴唇皮」


** 婆子燒庵
拈云絕人太甚。

「　巖倚枯椿氣絕甦春風送暖不曾孤轉身回祿菴前坐羞殺人間一丈夫」


** 千聖不傳
拈云也是周公不利於孺子。

「　堂堂正正有規模莫向人前亂點汗打破鏡來相見後蒯通也教觜盧都」


** 銕蛇橫古路
拈云通身毒氣。

「　英雄久困在重圍氣撲簷前古瓦飛奮志沖開堅壘後翛然脫灑解征衣」


** 萬仞懸崖
拈云抬頭覷著轉身難。

「　左右逢原事不同斷岩若似路頭窮舉頭方見樵山徑透出雲霄幾萬重」


** 撒手而歸

「　返魂之後話郎當雪沁梅花撲鼻香個事不須重計議一條白練任他方」


** 僧問首山如何是佛山云新婦騎驢阿家牽

拈云婆心太切。

「　垂言問旨答天威肅殺霜凝囓鏃機通身精潔指人知三番無耐何癡迷摸且尚於難下手爭能得彀跨神騎」


** 趙州一日於雪臥云相救相救一僧去州身邊
臥州便起去
拈云堂堂古佛暗使風流。

「　微細極清古佛才聲名千古若聞雷全機暗搭無文印趁此天花顯出來」


** 閱密菴祖錄
拈云真破沙盆。

「　萬丈深潭碧玉堵絲毫罅隙雲龍補翻然踢出破沙盆恰是驚人戴角虎戴角虎莫莽鹵斯時洞徹心源
腑累及兒孫打口鼓」


* 贈偈

** 贈佛燈禪人

「　一燈之派應千燈非比人間有暗明惟是佛燈常不滅無分晝夜照長存」


** 贈慈忍禪人

「　偶然一見心相信甘淡傾誠苦亦隨貴使堂中安地步齊眉共唱獅王兒」


** 贈松菴禪人

「　戒德修持百事堅其中一路透玄關有時水乳情相合好立當年濟北禪」


** 贈鶴聲監院

「　握得靈符掌上使是誰學我獅王子不由說出驚人句萬古鶴聲親入耳」


** 贈嵩岩大師

「　禪那戒德同條貫北若天高無物齊蹤跡藏身風雨快獅兒吼處象王回」


** 贈良遂更號佛遂

「　根蒂不凡成大器道圓極處現良才法衰扶仗巨靈手祖道興隆佛遂來」


** 贈憨拙禪師

「　三千諸佛吾同命物我根源不異性獨待頂𩕳開正眼廓然之下無凡聖」


** 贈海雲禪人

「　實心達本不疑猜梗概生成羅漢胎綿密古今俱坐斷海雲大士又重來」


** 贈大之大德

「　天地玄微合我機我機先貴會心師離心意識通玄旨正是吾傳遞代題有大之卻也奇一言之下悟心宗了了分明本不迷」


** 黽大林禪人

「　為人莫問易何難一念精勤理自全若得當陽心地印始知月落不離天」


** 贈鶴樹禪人

「　樂隱溪山出化城洞忘天地洞心明但餘閑鳥俱飛盡樹長成陰鶴滿林」


** 贈天臺省參禪師

「　精誠一念為渠來功滿九旬顯佛才今日戒圓歸及第寶蓮永發鎮天台」


** 示懷元侍者

「　妙年成聖果為有牟尼珠若遇英靈子得來志不殊只看前賢哲侍者一生圓木枕頭下忽朝摸著自家底千古令人難擬價」


** 示震南侍者

「　戴月慇懃力披星無怨言因前花有種果得子孫賢學待心源盡好登般若船叮嚀書字囑祖道亦非凡」


** 示嶽雲侍者

「　學道如撐上水筏竿竿不歇未曾暇一朝撐到窮源底獲得寶珠無北價」


** 示寶印禪人

「　參禪本自狂心歇就此狂心莫放空莫放空時時放下一門路透門門通」


** 示黔谷禪人

「　精專一念更精專透出威音一著先未踏黃金選佛地始知溪水應黔山」


** 示泰寧禪人

「　無生句子昔存言聽說遵行踏玅玄念念不容安位分心心清淨沒攀緣渾然咂破娘生舌了達分明向上關如是塵消業盡處隨因赴感應愚賢」


** 示泰然禪人

「　從來大道得人難忽問本來有泰然吾指目前無別法閒忙只在舉頭邊」


** 勉實參禪人

「　幾回參我為何由想要明心貴自求只待石頭點首處豐荒不問果全收」


** 示可也禪者

「　人生本末事終始物格之中無彼此片雪紅爐飛點到灰心一念從原起」


** 勉達也禪人

「　古謂無心於萬物何妨萬物常圍繞既觀萬物本無心何謂無心萬物繞因在有無落二邊綿延歷劫不能了會融物我渾忘時莫大因緣非小小」


** 贈悟空禪人

「　多年銕石肝腸志密密精勤踏上乘今到果圓真實地直憑三昧佛慈心」


** 贈寶月禪人

「　無價明珠天地包為因遠劫著塵囂而今親遇巨靈手徹出清暉寶月高」


** 勉歸元禪人

「　父母生前不必問聽言只看心頭病一朝心病兩俱空即此歸元真實悟」


** 贈瑞徵楊檀越

「　虎生一出便擒羊高駕雲程鎮夜郎只侍蟠桃果熟後酬圓功業續聯芳」


** 贈龍菴居士

「　英靈奮志出雲泥撥轉天關換骨皮脫體全彰成大用長年樂享太平時」


** 勉從佛居士

「　吾傳心印上乘法貴汝頭頭用最親有日踏破關捩子拈來寸寸是黃金」


** 勉心宗居士

「　惟有法空為佛座百千萬億輪機荷驀然玅盡始終意頓悟心宗原一個」


** 贈公夏詞宗

「　幾晤黔靈最得宜良緣培護樂天孜雲程來往非千里峰頂常懷一句詩是日金昆裴氏重古聞玉帶子瞻遺山頭功德修圓已藏海帆標有所思」


** 贈淡也喻詞宗

「　朝朝染翰文林郎未獲真源過別場選佛聯燈風雨快淡之不厭悟心王」


** 黽師吉居士

「　黑漆乾坤顛倒走龜毛繩縛一幾希如斯越格超宗句莫擬他年化鶴飛」


** 贈善權居士

「　回頭徹去萬重雲不動絲毫現本真就裏寶珠親密證但逢鐵石點成金」


** 贈淨圓善人

「　吾傳無別惟心印百劫修持第一功若得離心意識會恒沙諸佛體皆同」


** 贈佛月居士

「　累劫培成大福田生生受用亦非凡世間惟有時常現佛月光昇萬古圓」


** 勉淨月居士

「　根從多劫來立起長年志及第得心空竿頭進步地離心意識會徹透玄關捩即此脫危安名為真實際秘密常熏修機化鬼神懼記莂在靈山靜月原一會」


** 贈淨孝居士

「　修行百劫為心地福祿受時果不差今日大年登及第向前步步是蓮花」


** 贈李公大檀越

「　幾次踏開流水聲千重雲霧和煙掃機輪密密已精通剝盡群陰還自寶」


** 示燦明居士

「　幾回登涉扣山廬直下了明法界圖指出目前日用事圓明自性死生無」


** 贈淨敵居士

「　萬劫不磨真實心閒忙語默念長存一朝看破娘生面九轉金丹鏡上痕」


** 示佛意居士

「　六根清淨越河沙天上人間共一家萬法歸來三昧印方知火裏出蓮花」


** 答佛宗大德拈花曹溪意旨

「　吾曾入道甚愚獃廿載彌堅撥死灰不覺一聲冷豆爆何期千古響如雷」


** 示瑞貞居士

「　如佛牟尼珠終朝常現前不知誰解得又看瑞貞緣」


** 贈宗明居士

「　還源一事貴精誠踏佛階梯出化城今日回觀登道岸超群拔萃正宗明」


** 示佛貞居士

「　清高尊貴佛真身返照推尋自已心尋到盡頭方轉處自明何地不觀音」


** 贈紫岩居士

「　氣宇彌堅出剎塵真誠久植悟心明灼然放倒栴檀樹遍界馨香不可聞」


** 勉修來居士

「　心明平地照高下萬煉千磨拆不開今日覺圓方及第大端因行有修來」


** 贈靈源居士

「　屢劫修培相白毫因功不昧遇吾曹今朝得遂靈山
約待悟靈源漾海濤」


** 贈祇園居士

「　奇哉敦厚有規模掃盡煙塵篤丈夫非佛非心俱掃盡因斯遇著賓頭盧」


** 贈大幢居士

「　數載相逢在夜郎廣培功行識閒忙而今巳了心源意好豎師生大法幢」


** 贈聖林居士

「　墨花潑應福多家好種心田結果花不起本來心上路清宵坐飲趙州茶」


** 勉賢林居士

「　念頭提起時相對不比尋常身口意佛口佛心行佛事自然超入如來地」


** 勗子穎居士

「　父母未生有大理少年之父老年子絲毫認的本來人超出無生亦無死因人錯解路頭差只向外尋棄自已」


** 示雙林禪人

「　理事分明共一原此心須向靜中安了明直下雙忘處玅合如如古佛禪」


** 勉慈願居士

「　屢劫培成般若芽人間天上共為家分明慈願歸源處花種因成果不差」


** 示義月居士

「　本來現成最尊佛混失塵緣路上走玅法說來幾萬般機關只在毫頭守觀雲起滅俱無處截月橫吞秖一口我與目前無別法單求自已心王主」


** 贈圓慧善人

「　一道圓光本不壞世間萬物難遮蓋同行同坐甚分明識得名為觀自在」


** 示超元淨玉居士

「　本來一粒金丹種但舉心時遍界生此是吾家真密意纖毫不立現全身」


** 示淨富居士

「　道心精進三千日不斷工夫十二時兀的踏穿方寸地終朝物物總逢渠」


** 示佛賢佛悅居士

「　佛賢佛悅禮慈顏竭力同修不放閒只到花開結果處方名授記在靈山」


** 示真慈居士

「　一念精勤萬事宜不容毫髮許心馳若於不掛寸絲處頓悟真宗在此時」


** 贈鳴佩冉詞宗贖名

「　三教門庭共一和惟於佛祖有仙陀佩鳴此日還元地脫卻僧衣換紫羅」


** 勉純素居士

「　生生不滅古心源劫劫綿延到此間今日豁開塵夢眼善揚世代在靈山」


** 贈明遠詞宗

「　鷲峰拈出一枝春發遍天涯枯木林大地忽生多有垢山河掀覆本無塵不聞睹處窮玄妙悟理圓時出果因無限風光微妙意善財童子向南詢」


** 示靈然居士

「　單瓢隻杖任閻浮胍發靈臺共一坵月映長江觀在掌風吹巨浪涌迷頭蕭梁蓋笠多生在漢季施樑遠代留歷劫聖賢皆若此而今標在萬重樓」


** 贈昇寰居士

「　江海滔滔挂順帆頻來安命自歡顏一生補處惟忠直兩地名喧道義全紅日光昇懸竹榻清風常拂響松軒寬柔耳順螽斯慰頓悟心王禮舊仙」


** 示顯枝居士

「　純朴乾坤德上皇學明心法量如王當人不昧因花囑果結功成佛日長」


** 示王官堡眾居士

「　語默玄微不失時雙明寂照透玄機進前儘有無窮意最喜心空及第歸」


** 贈來源居士

「　心如銕石念如天萬事詼諧絕易難渾得生前真實意長江月映有來源」


* 雜著

** 參禪偈

「　娘生銕面參禪本大用通腸徹骨冷一舉頓消知見識幾回翻悟迷中醒不容些入如如理咂破牢關上上等如是了明真性義鷺鷥飛入雪山嶺」


「　參禪心實如金剛觸碎銀山不可當撒手回觀天地外安然穩坐敘空王」


** 念佛偈

「　參禪共念佛兩處一心居了卻心頭事閏王不奈渠念佛與參禪和融一處看渾然方及第自在即還天參禪念佛真實坐斷兩頭居一忽然看破娘生輪迴生死了畢」


「　念佛在佛心裏動靜兩忘舉止踏得故鄉地穩方知理事圓美」


「　阿彌陀佛不離我纔舉念時已大差覿面回觀無念者紅爐火出金蓮花」


** 掛鐘

「　瀘彌頂上幾人聞火裏生冰百煉成信手拈來高挂起一聲五夜惺群生」


** 布袋和尚

「　長年有不壞定坐三千界無奈兩莖眉缺少六子債
研盡細微理其如一布袋」


** 天童密祖

「　法王大寶現五濁世光明如百日昇天音吼若千雷震地解弄真獅中興臨濟一腔熱血向誰傾天下至今中毒氣」


** 雙桂師翁

「　破頭山上破家私走向天童陷鐵圍不料兒孫遍天下魯戈佛日聿重輝」


** 慈雲老和尚

「　潼川貴族王老師不愛功名世罕知七坐道場功業事幸留不肖強撐持」


** 繼岐山何居士

「　室中垂言離卻新舊句答不屬甲子乙丑白晝午時星現黑漆乾坤倒走家家明月長安處處清風拂柳大哉將繼吾宗善護獅王哮吼」


** 天童掃密雲悟祖塔

祖翁最尊最貴最上最高最深最隱最顯最明不肖
曾孫到此何敢欺妄敬拈一偈以當瓣香。
「　歷劫法王大寶位英豪佛祖稱尊貴文明若日懸中天音吼如雷振大地解弄真獅十二奇中興臨濟三十輩一腔肝膽向誰傾獲得祖來出口氣又上香云四十餘年仰祖翁八千里路到天童香焚叩塔真空定一念消融萬劫通」


** 慈雲掃先老和尚塔

「　高高日午猶相伴寂寂淒風歲月長陸路花香芳草綠水原木本正當陽正是慧日東昇人物普照人無酬日之德慧日無分照之私物日雙融方合妙諦所以超梵天底事業直須拋卻全十力底事卻乃放下金聲不顧玉振何提因茲披弊垢衣入泥入水撩起便行一點不沾撞著冤頭方可揚眉吐氣堪報不報
之恩永祚皇圖輔化所以不肖開山創建刊師法錄入藏所羈未得前來拜掃捧日丹心今日領徒到此拜掃我師塔壚諸昆仲如何是數千里足下不涉程塵一句良久鼓掌云須知寶塔千峰碧卻有雲松雨露青」





黔靈赤松領禪師語錄卷第三(終)



　　　(門人悟培　妙卓　淨玉　達意
　　　　　　憨拙　悟元　海進　印中
　　　　　　性本　深玫
　　　弟子劉淨敵　陶淨尚　王淨參同捐資敬刻
　　本師和尚語錄全部　　　侍者德芳對
　　康熙藏在辛未菊月　嘉興府楞嚴寺藏經坊存板)


** 序

古人云月色靜中見泉聲幽處聞嘗試論之何處無
月何山無泉而必曰靜幽者是知此情此景非塵勞
鞅掌之客之所能窺而多屬於林泉隱逸之士之為
庶幾耳近如我
黔靈和尚者每禪餘暇陶情於聲律之中信手書信
口道一味從性靈中流出意在言外無斧鑿痕又未
可與詩學家呫嗶者流同日而語也門人輯其平日
與士大夫輩詶唱若干首丐弁於余余目之喟然嘆
曰此詩家上乘耶如曰杜韋王孟者余逆知其為俗
物耳不可以語此又焉可以譚幽泉靜月者哉。

時
康熙庚午歲婆達囉缽阤月佛成道日書於古渝西
菂軒中。

青城後學寱堂法秀拜題
黔靈赤松領禪師語錄卷第四
門人寂源錄

** 詩

*** 夏日滇中同友遊太和宮樹下

「　綠樹陰濃下風來枝蕩漾瓊樓晃太清巖石疊山嶂留騎故人懷揮毫野士曠雪曲君裁成巴歌喜共唱快意適天真樂道以相尚古人陳希夷事跡猶在望徘徊不能別欲去又惆悵」


*** 挽澹餘曹老先生

「　我愛古忠臣賢哉狄仁傑身以武周羈志報唐家切豈不重捐軀國恥誰為雪一朝歸帝子日洗虞淵烈心事炳千秋生死何足說嗟我澹餘公今古同一轍北海聲價高熙世人文潔
　帝重股肱郡假以撫黔節下車問循良方外咨禪悅識破夢幻因無生亦無滅報國期致身耿耿丹心熱偶罹豺虎亂誘縶凡百折砥柱不可移守義心如鐵不敢懷二心借口豫讓列豈不思舊發慷慨以自決存身將有待欲以恢大業所事巳垂成寧慮禍機洩一死酬君親日月同昭揭憑弔古今事三嘆增悽咽先死及後死忠在無勇怯事成或事敗品在何優劣較之迎廬陵忠貞昭奕葉吳子寄挽章紙落數行血雖我素心人憂來不可絕薦向拄杖頭吟風敲明月」


*** 春日送別魯公佟檀越

「　膏雨連雲合織成錦繡新明月夜初滿還照別離人昔君出東海挾策遊帝闉為攀龍鱗上早列虎帳臣不忘山水約還以風雅親詼諧有道骨起坐無凡塵偶逢分袂日常憶聚談晨俚言博一笑何日結前因榮程芳草綠步步是陽春」


*** 答孟陽熊檀越登山韻

「　遁跡荒山寺鋤雲愧遠公且無名著世常有鶴鳴空
池柳臨春綠白雪點蒼松勘破醯雞甕不疑蛇影弓開池得皓月種樹引清風翰墨金門出詶筆搜腸窮才華空鄴下霖雨濃山中逃禪如不棄煮茗再相從」


*** 贈別金檀越

「　四海風塵息八方雲霧湮細推人物理各質有前因愧我居巖谷惟君不厭貧名開虎榜首曾受龍顏諄灰財成節勁斗酒共豪賓榮枯唯是義得失總於仁氣骨如山重心融似水均臨事無遷改方顯丈夫身」


*** 次卞司馬遊東山韻

「　勝概杳何極登臨興藹然披雲僧入定載酒客逃禪鳥弄枝頭婉鐘聲野外縣欲題千里意猶隔幾重煙」


*** 贈臬憲高護法榮陞

「　驄馬連雲貴雲泥不隔津永昇新慧日重識舊蓮因道義懷千古忠全惟一真更教泉石遠艸木盡霑春」


*** 次譚牧州魚聲韻

「　不戀龍門路清音出梵宮石人霑法雨花鳥度宗風悟滅諸非盡聲虛萬籟空三乘微玅旨秪在一聞中」


*** 同友人賦得月下聽溪聲

「　野樹煙鋪密行吟共月前溪聲藏白練風靜響飛泉霽色開晴嶂蟾光映晚天風情無限意趺對興悠然」


*** 復史春元問道韻

「　原是自家物西來有甚麼長天倚慧劍杲日映江波舉足知端的揚眉豈錯過分明日用處不必問如何」


二

「　為問西來意當人會得麼層巒浮翠藹碧海漾清波莫以無為是徒勞有益過但能離我相自去靜中魔」


*** 次登山韻

「　寺結高原地金繩萬壑中鹿眠依翠竹鶴立就青松有意皆非實無心境自空微風生嶺上蕭瑟出雲中」


*** 送中丞曹公柩歸值雨有懷

「　為憚廉清節蒼天雨淚深忠魂何遠地飄魄應寒砧暮宿隨僧舍晨歸度鳳岑存亡無限意回首欲沾襟」


*** 友人至山題以贈之

「　環翠千峰拱溪聲永日潺煙雲浮嶺上日月走盤間青鳥啼幽壑苔紋繡石斑目前風景足何用苦尋攀」


*** 送別在臣楊檀越遷楚黃郡丞

「　秦擁龍文出賣刀賢佐逢才能千里駿聲價五花驄柳色黔山外琴鳴江楚中坐清南服地指日遠褒封」


*** 詠桂贈友

「　碧樹凝秋色寒林爽氣頻丰姿標月靜潔志凜風塵別去蘭馨遠還同菊興新花神頭點處永佩憶天真」


*** 贈遊山客

「　旭日照黔靈四圍氣象明山開非鬼斧路鑿有仙名境僻塵心靜溪聲鳥語清賓朋同席地細看落花平」


*** 詶夏孝廉韻

「　山青知雨過水湛月臨溪竹翠留雲宿松孤待鶴棲春濤和雪曲秋雁伴雲啼韻合煙塵息清風拂柳堤」


*** 春日閒詠

「　大塊煙雲合春深處處繁動觀芳艸秀靜聽柳鶯喧日色榮寒榻清香遞竹門驚披蝴蝶夢物我老乾坤」


*** 友人過訪賦贈

「　重道輕浮世才華氣且英理明機萬斛義尚識三生聲價風雲合禪源法海清從來金玉汁水遠共山明」


*** 次田春元夜賞菊韻

「　秋香寒夜發賞豈待時過喜對青娥質同聯白雪歌涼深星冷現夜午霜情多盡此良宵夜清吟爽更多」


*** 春日次詶張詞宗過訪不遇韻

「　晴春承馬轡谷鳥報音來柳放和風暖梅榮鬥雪開詩名留靜案客路冷蒼苔隔宿無煙火輕鞍蹀躞回」


*** 贈別乾御一乘二禪人

「　浩渺風塵急豐敦畏散筵冠年勤苦道漏刻博言詮聚首青鶖勝離愁白鷺天難於分袂處柏子裊輕煙」


*** 同友人登大悲閣望武侯祠

「　寶閣玲瓏渺莫窮登臨又聽上方鐘青山疊疊頻鋪翠綠水灣灣應幾重大士紀從周代記武侯功業漢時封尋知清潔循良事始誌而今載玉峰」


*** 次譂州牧鰲磯浮玉韻

「　柳煙夾岸映晴光瑞靄山城接大荒一水中流磯砥砫雙虹常拱待鰲翔月沉石磴縣清影風度溪聲過晚涼一目翛然空法界悠悠千載鎮滄浪」


*** 壽撫臺慕檀越

「　九如懽祝慶南山丙曜高縣參井間萬六椿榮綿鶴算三千桃熟醉仙班調元澤自臺中露壽國丹從掌上還敬指梅花當頌軸和羹有約待新攀」


*** 壽撫軍王檀越

「　祥鶴翩翩遶檻時聲聲戛漢啟人思烏臺香襲添籌祚瓊樹花開砌獻奇瑞靄金莖浮壽斝歌繁湛露應昌期倩翁朝隱誰先覺鸞馭陳桃始見知」


*** 次撫軍楊檀越遊山

「　重重疊嶂擁岧嶢躡磴披雲到碧霄一目峰巒青個個四圍花木翠翹翹推窮理事心非有洞徹機言意廓寥玩罷欲歸歸欲望亭臺天外雨花飄」


*** 贈撫軍王檀越服制還京

「　道化明城久植培今朝又見子瞻才盡知濟旱多霖雨佇看和羹待巨梅上界璣衡參七政人間勳業應三台東山暫往酬恩重好為蒼生特地來」


*** 次梁道臺登東山韻

「　平原擁出青芙蓉插入丹霄雲霧封巖岫花開時度鳥江城煙抹遠聞鐘雨添嵐氣新詩爽風送樨香舊話逢不憚問禪來此處三生石上敘從容」


*** 送別曹公子值雷雨感賦

「　轟林一霎洗程新無限離愁誰為伸思去迢遙鄉國士看來慘淡舊時人蒲塘綠滿遊魚啖柳暗青陰鳥語勻萬里天涯攜手別此心難盡又諄諄」


*** 贈糧憲傅檀越榮陞

「　物我同仁布澤均金腰先種又重新花開萬里香江地果上三臺壽國身政頌有聲天下滿詼諧不厭野人貧真誠大雅清名遠芳翠聯聯盡占春」


*** 過般若庵

「　曾思有約過雲庵幾聽溪聲野外縣雨細蛙鳴清協韻風和鳥語共談禪閒尋竹院烹茶坐倦掃松陰枕石眠疑是葛天風化裏爐香一縷樂悠然」


*** 同(學副)臺(趙王)二護法河岸蓬居作

「　結茅江岸喜清幽物象無邊四望周幾樹柳煙橫薜硐數行車水到粳疇殘經開卷和風演苔磴垂竿待月收日用翛然隨意處波濤不盡響中流」


*** 遊大悲閣

「　寶閣崢嶸俯碧川登臨四望興怡然青林幽鳥啼空外花落香風到客邊夾岸水聲銅鼓外(有銅鼓硐)卷簾山色鳳樓前清幽勝景多堪賞坐久忘機興自便」


*** 花朝

「　漸度陽和萬象新花枝濃淡出風塵年光乍入四旬外節令微沾二月春色相嫣然爭旦暮園林遲速感精神從來詞客多遊覽言下津津向此辰」


*** 詠梅壽東林法兄

「　初度玄冥卻有梅律陽先應一枝開信知佳卉無雙品獨占名園第一才憶昔隴頭憑寄意而今特地寫詩懷清奇自是花魁首好上雲山壽域齋」


*** 次荅鳧庵胡居士

「　逃名丘壑伴林松何幸奇緣世外從自信煙霞惟我
有難將詩酒與君同三生石上花含笑半畝池中月色溶好理前身金粟事居塵策進舊禪翁」


*** 次眾春元遊山韻

「　小壑丹丘倚石邊澄澄碧水映長天林間野叟閒溪徑雲裏群仙敞玳筵星聚北山千嶂迥光分玉帶一燈傳舊時王謝今重見獨愧支公拙簡篇」


*** 訪殷夢臣先生不遇

「　春日尋朋過水涯溪山深處見桃花方池昔擬謝靈宅五柳今逢陶令家南國知心昭日月故園回首暮雲霞杖頭久乏邀賓費賴有茗鐺當酒賒」


*** 訪東山梅溪法兄

「　扶笻底事步林泉為訪知音興偶然山境晴嵐生石谷會城燈火續寒煙牧樵歌遠聞雲外鳥雀聲幽落檻前物換人間虛夢醒馨馨梅放滿溪邊」


*** 掃九峰開山祖塔

「　林宮手闢甲南滇百折幽尋鳥道縣霞照曉山松箇箇溪迴寒浪月涓涓千秋舍利神龍護一席金襴昭代傳膜拜愧無跨灶略聊將俚句祝爐煙」


「　離侍巾瓶廿易霜閱來人世幾滄桑訃飛千里肝腸碎杖曳雙林涕泗滂石室堅函金鎖骨香雲空繞應真堂爐煙綵結酬三拜哽咽吞聲思念長」


「　聲喧南北若雲雷寶殿重樓手自開天馬峰迎白鹿嶂繡獅巖俯碧烏臺天留寶缽盛珍供石化仙儔傲劫灰臨濟家風聲自遠箭機能奪子瞻才」


*** 次法瀾禪師韻

「　髫年歷練荷先翁得睹慈顏禮大雄澗水長流千歲月香雲猶戀一天風肝腸寸斷猿聲應燈焰重光鳥道通滿壑松濤聽不盡茫茫匝地雨煙濛」


*** 贈九峰黽中兄

「　祖風秋晚賴支撐越格規模獨讓兄冰雪面開青嶂
迥春芳眉立紫芝榮庭前翠柏千株秀檻外幽泉一鑑清此日同吹無孔笛莫愁高調少人賡」


*** 雁字一行書

「　隨風遠至一行書隱隱摩天意自殊斜似之人常變體彎如心月又難塗翩翩乍擬鍾繇式肅肅還同索靖模此格非為真艸隸紛紜點染太清圖」


*** 挽曹大中丞(二)

「　廊廟倦倦繫遠心幾思揮翰破幽霃忘軀不念功名重報國寧辭鼎鑊深地下忠魂昭日月天涯客夢繞山林從來忠孝標千古松嶺常聞鶴唳音」


「　屈指歌遊跡若徐丰姿何在謾欷歔禪那巳破浮生夢錦繡空研數代書秋半林蛩蕭瑟裏夜深山月晦朦初牽愁步步增遺思無那關心念未除」


*** 和有牧李居士久別來山韻(四)

「　夜來星月照簷羅幸得心交於此過一日懽逢歌石鼓十年遠隔望銀河鳥飛天外迴翔偏客晤山中題詠多作句倦眠鄉國近惺來不覺在雲窩」


「　夏日長明綠滿天客窗清話問桑田而今戰伐安平息正好溪山樂隱眠花樹鳥啼空裏性月澄水現定中禪詳觀物理虛生夢眨眨風光又一年」


「　竹窗看古寶箴規句句法言有所思不幸髫年父雖成道業問心師風吹雨過雲增岫鳥語花香水滿池此日林亭頻對望肝腸未盡雪添眉」


「　夜靜山房悄寂聲未眠燭淺覓殘燈琴心照我清音遠劍氣惟君世累輕想念故園觀日近常將墨水染雲城今晨送別巖傍路珍重前途次第行」


*** 次孔詞宗登山留題

「　蕭蕭清晝一塵無偶爾良緣到索居昨夜山房星耀炯今朝谷口道風舒文章豈在焉而巳佛法難同之者歟學問既成千古業何妨重謁慧公廬」


*** 次中丞袁大檀越韻

「　皓麗當天一望中玲瓏巧幻運籌工遶峰晴氣南旋北印水寒光西復東人向塔前明佛理祖於旛上顯宗風垂慈遠紹無餘事留步丹梯引導翁」


*** 喜大之胡長者入道

「　力到功成果自圓佛緣絕勝越諸天浮生覷破心王定竹帛遙垂體道堅掃盡白雲方識月澄清滄海好參禪欣逢曇發千年瑞茂葉長新代代傳」


*** 遊海子玉京山

「　石磴盤層上玉京登臨四望野雲橫奇峰矗矗參天秀小艇溶溶繫水晶塵務遠離詩思爽忙中卻得靜情生為僧祗解禪那病碧落霞敷遍界明」


*** 次東林玉和尚

「　奇峰秀出漾波光一磥長春鎮八荒笛韻樓頭風斷續磯撐水面日浮翔苔漣月影凝清露𥗒帶寒煙曉夜涼培埴前賢今巳矣惟餘九罩鎖滄浪」


*** 菊

「　寒榮卻羡爾芬芳不受凄風一辦傷勝格能甘霑曉露孤情豈畏凜秋霜延齡未瀉南陽浦招隱名增陶令莊群卉盡凋知勁節獨餘靜影對清光」


*** 粉蝶夏來時

「　何事翩遷度曲廊園林遲速競瓊粧輕盈枝上加冰繭閃灼籬邊似雪揚半艸半花風細細頻來頻去影雙雙等閒識破莊周夢千夜何驚覺得忙」


*** 和時乘夏詞宗韻

「　清溪疊嶂衍喬松共蔭畦源物花穠跼進何如退步穩灰心自覺俗情鎔月穿柳影常澄靚雨過花陰有淡濃大抵人生聲價重賢名青史有來蹤」


*** 答司南貢元

「　聊將圜堵隱江城一榻蕭蕭少客新今遇陽春聯曲
調不由墨水染煙塵法行大地容僧紀碑立長亭讓士珍若會野人無意句導迷於此悟前身」


*** 黃詞宗登山分題得柑字

「　逃名避世樂山寒有客相邀踏岫藍日映桂香飄遠座風敲松子落澄潭星輝有故明僧定廚供無炊慢客驂莫謂當年鍾飯異鐺茗款煮且陳柑」


*** 山居

「　非凡非聖箇閑人不愛聲華不厭貧幾則偈言隨手頌一生事業沒心親憐他花瘦常留雨喜爾鶯多欲挽春自是山家真快樂石林雲物總無塵」


「　特地層巒闢梵宮重重殿閣倚長空嶺頭花艸籠輕霧山外雲霞漾遠風好鳥吟春深樹裏孤猿嘯月過林東靈臺自是天生別登眺悠然萬物融」


「　髫年蠢念愛山中日用生緣世不窮為法難如紅雪子真傳豈愛白頭翁幾回屈指劫前事萬古推心此刻同倦枕猿聲啼夜月恍然不覺日頭紅」


*** 山居次答昇旭詞宗韻

「　趨風幾度到山巔何事垂青夙有緣古調德堪斑管述今知才向口碑傳喜聆深吻融斯道坐對清談合上玄自別良能衣馬後嶺頭惟見石嵐煙」


*** 閒詠

「　關中兀坐巳忘時放下全無一事為啟牖忽觀天地外鳥聲啼在杏花枝」


「　樂道安閒脫辱榮冰心一片洞圓明攜笻昨夜寒江望月自皎兮風自清」


「　翠嶂清溪跨白牛樂眠水艸巳忘憂橫吹鐵笛無腔調水月松風一韻收」


*** 紫薇

「　瑤天一片映霞紅影落庭前破色空擬是紫衣傳不盡等閒分付與勳風」


*** 避亂感懷寄殷夢臣先生

「　惱亂風雲出夜郎幾尋山嶂路空長伴身幸有烏藤在隨意棲遲挂缽囊」


*** 贈蔡大中丞

「　弘文睿智聖同齊澤滿滇黔萬眾知因視南山泉石遠臨行書句作箴規」


*** 聞提臺侯公訃感悼以寄

「　忽訝風吹嶺上梅飛來片片點蒼苔知君自有清香骨種向墳前始念灰」


*** 春日

「　春勝山川綠連天風雨速隔林聽曉鏡破霧鳥聲出」


*** 和純乾道人韻

「　滿月照山樓倦眠枕石頭魚龍江海上把釣任垂鉤」


*** 山房閒作

「　月影秋潭現鐘聲靜夜頻隨波逐不散總是岸頭人」


二

「　法門極則事海墨書難盡只在一毫端反聞聞自性」



黔靈赤松領禪師語錄卷四(終)

黔靈赤松領禪師語錄卷第五
門人寂源錄

* 書問

** 復祗林羅居士

默坐間居士書至讀之大有青出於藍之器想賢友
與山野多年舊處篤信恒守此道非止一身善慶實
滿門善慶也山野曾聞富貴者送人以財仁者送人
以言予雖非仁者願進淺近之言令開門見山內外
無滯只是信即心是佛者個信字卻要信得極所以
教中道信為萬緣功德母長養一切諸善法居士必
須將這信字一信到底無滯無礙信自心是佛畢竟
是佛語默忙閒信念堅固物隨巳轉巳即佛也若信
不堅巳隨物轉將佛轉成眾生去也居士豈甘於是
也更有真性信中不著佛不著眾生湛然常寂步步
踏著總是香積世界心外無佛佛外無心心佛無二
脫體全彰到此亦是信之堅固非從外得不與佛相
干也所以古人云道源不遠性海非遙但向巳求莫
從他覓覓即不得得亦不真若不如是莫說予度任
是三世諸佛歷代祖師齊來同行同坐亦難度也六
祖云迷時師度悟時自度切莫言父母所累有何累
耶孝義乃助道之緣脫輪迴之本大丈夫之所為也
入泥入水一點不沾方顯手段如此則法門有幸不
枉三生石上舊時人耳。

** 復張貢元

久耽幽靜忽老居士偈至可謂塵勞中津梁也但公
之意欲先就功名而後從佛殊不知佛正在功名裏
相隨也古有選官選佛之說千古常在倘於功名之
際緇素得出則千古佛狀元亦永垂不朽耳爰復偈
曰本無明昧教誰醒但動思惟巳是塵直透當元關
捩子一毛頭上現乾坤。

** 復剖元書

昨接來教足知賢友與予世外之交肝膽相照但不
知果有世外之交否若有正所謂坐塵勞內轉大法
輪倘若渾然一念純清絕點不作世間想不作出世
想方可名為山野知巳也為爾勤勞只得順水推舟
先通一線倘賢友不棄到此同炊鐵釘飯充不饑之
腹實千古之快事耳此復。

** 謝制軍蔡大檀越

恭惟閣下德合伊周名齊方召滇黔仰照臨之象越
日常溫軍民荷披拂之功程風丕扇歡聲動於遠邇
偉勣銘於鼎鍾野人夙荷弘仁感蒙護法昨遊滇省
屢受垂青非徒德及一人更喜法門廣庇足見大護
法現將軍身行菩薩道劫劫生生永不退轉矣兼承
惠德厚布祗園草木生輝肅楮申謝。

** 謝撫憲王大檀越

恭惟閣下手扶陽泰心與天通靄靄好生仁無時而
不浹堂堂經濟才隨地而皆宜奕世詠甘棠洱海仰
澄清之烈再身來英國昆池沐浩蕩之恩萍釋乃物
外野人感蒙護法九峰飛錫實擬訪道於張公千載
逢緣繆得依光于裴相梵剎荷栽培之厚法門依日
月之光蒙布朱提兼助名驥霑德無既寒色生暄謹
肅荒函特申謝臆。

** 復張經公

撚指光陰忽驚秋至想老居士英摽迥別邑吏若仙
正思慕間忽承翰至讀之如明珠光耀熠熠照人何
幸如斯但書言忘情寡欲乃為在家真僧勝過出家
俗漢所謂僧俗有二理一無殊老居士高明正合斯
也又言有超離之句與聖諦略有符合自山野看來
只要直下承當無可不可若擬議之間又落二也古
人有仕路逃禪偈曰學道須是鐵漢著手心頭便判
直取無上菩提一切是非莫管此乃為官學道榜樣
也老居士若道念純真篤信恒守異日自有出火金
蓮之手段也今雖各處一方共月明於千里信筆書
復不盡餘懷。

** 復王鎮臺

玉兔分輝萬里喜逢彩色金英繁茂普天爽氣秋分
恭惟麾下心同月皎名與日新朝野生歡軍民共戴
萍衲乃山中野人放懷林下雖與大檀越有上林之
約亦幾乎忘之矣今承翰至盥讀遙空合十謝也昨
晤西星白檀越臨山道及方知赴京大喜想驛路倉
星無暇一晤有失迎候也今大司馬凱旋特修荒函
奉復不知麾下可還記得三生未了公案否若憶得
不枉此生之幸會也此復。

** 寄法兄天隱和尚

山中兀坐歲序頻遷望石上明月清光振古常新如
對我兄面目矣想老法兄韜光價重葆合天和建立
後學津梁流通人天正眼法門幸甚弟雖叨祖廕垢
重德輕惟兄門庭高峻接引後毘先人雖去猶存佛
祖之風不墜也幾欲聚首奈途繁阻故不如願巳今
為先人全錄入藏兄若披肝破膽弟當鼎力維持以
盡寸裏不然將先人心血付之東流盡埋沒於無所
聞也時乃金英巳放玉蕊清香又待踏雪探梅摘得
寄來未可期矣。

** 復白檀越

涼風一葉冒雨登程想老檀越博學多能折衝萬里
望白雲在天令野人晤若金蘭大有三生石上舊相
知之面目也前承司馬大將軍於荒山垂青一段光
輝多出檀越導引之力古謂人生顯宦中行一二椿
人不及美事名走天下在公得之矣喜慶喜慶但麾
下乃仁人也鄙言奉候者凡理事之中渾然物我於
渾化中得理甚深若智明直用太過令人吞吐不下
反為淺也所以山野前對大司馬云恩養士卒德施
百姓灰金如土深用才能可以保國保爵今對檀越
亦無二致也然萍衲乃局外之人不敢向人錯下名
言今麾下既以深誠相契故以直告將來踏佛階梯
未可量也。

** 寄博達法兄

一衣分授千古同心雲水相逢共圓前話恭惟法兄
和尚一心清靜萬事和融渡海浮杯一缽載南方之
勝涌泉卓錫五花來百代之祥有子有孫衍臨濟之
宗者眾矣可久可大繼先師之事者誰哉聚首巳極
之心分袂更勞繫念肅函附便不盡瞻依。

** 謝九峰黽中和尚

靈山一派千載如新遐邇交稱天龍隨喜恭惟黽兄
和尚入如來室應祖師機膺九峰之心宗立百代之
正眼傳薪得火祖宗添衣缽之光異世同心兒孫匯
源流之派法門有慶吾道通亨弟久切瞻雲坐春風
於半月至人有真拜靈塔于千秋幸祖宗之不朽矣
九峰主席情牽雨寶之臺五華聞鐘聲咽飛泉之谷
法愛難別耿耿歸山陸路翛然皆叨福庇清燈擁坐
如對面顏謹抒謝素餘不盡言。

** 復客問閱藏經書

康熙戊辰八月糧憲傅母延師於大興寺閱藏有客
書問閱藏經是何意師答曰愚初入此門庭之時為
德薄蠢鈍單單只會個無義味語而在艸衣木食之
中自究不了就那不了之中踏得海中塵起陸地波
翻窮滴滴上無片瓦遮頭下沒寸土湊足將萬物渾
為自巳而無我人眾生惟居山中隨緣度日不意月
上菩薩延入此個保社翻閱海藏靈文幼時未在文
字之中淘溶今日就秘密之力煆煉所以破膽將帆
放入大海波浪滔天利萬物之不爭處眾人之所惡
不著左右亦不緩急一句一字與那渾忘物我草衣
木食絲毫無有差謬因此翛然任帆飄去而我不知
其所止正所謂棲鳥巳知故道帆過看宿誰家者也
偶爾奇逢枯椿子將帆一撞觀之恰是水中長人若
是水中長人卻是枯椿子若道枯椿子卻是水中長
人今日也不管枯椿長人渾成一氣和風搭在玉欄
干上一任時人卜度因此臘盡聊艸復云。

** 法叔丈老和尚啟

太白法傳而遠胤於雙桂萬峰脈發方茂盛於錦江
芙蓉復茂法蔭蜀川唯我法叔和尚歷世聲名紹前
事業開言有節若演祖勤祖之光操履弘大如太青
雲青之靜西蜀古佛誠哉間世耆英錦水盛名允矣
法門碩輔姪濫叨祖庇譾劣根基未能常候阿大郎
中座前虛受先師一言印可每思法門衰替幸有叔
翁砥柱中流姪雖苦守林間聽緣而待初闢黔靈經
十四載荷仗法力略可觀瞻因在荒闢之羈未得親
侍座右只得遙空頂禮未卜何日天假良緣親禮法
座耳伏願大揭祖心之慧日允垂正法之傳燈德尊
賢壽而祐無疆道振乾坤而垂不朽矣。

** 寄寱堂大師

法道弱甚枯守殘軀跼踳一穴未適大地寬弘攢眉
細推難挽法門衰替只得潛居澗下抱道林間忽乾
子回言知我寱公和尚法門宗匠熙世真僧清白丰
標超過源源賢俊閒雲態度遮斷泛泛庸流恢乎猶
龍之幸允釋義虎之疑奇哉蜀渝之有白眉矣欣羡
欣羡茲徒蠢拙同為金蘭之麗澤誠坐杏壇之春風
喜有華翁之盛愧無玅喜之能亦自慚於林間虛度
也常思足下操觚最上平實虛賢萬木清暉點破秋
風葉落名走天下人聞常飽不饑於雙桂之後有盡
令人宮墻外望也不宣。

** 壽王撫軍啟

聖德凝和嵩岱效靈而毓秀真人濟世甫申應運以
懸弧南極呈祥東華衍曆軍民共慶滇海騰歡如我
在翁閣下節鎮控邊永錫帝心之賚弼奎陳才秘雅
成法脈之傳燈五百會運名世今得奇人三千等諸
列仙將紹芳景惟經一傳巳識西來紫氣懷柔六詔
允見南起彩雲福澤始符其德澤人和斯會乎天和
萍衲乃山中野人物外乞士屢荷護持未能親候華
山之筭特命門徒借獻滄海之籌聊修素緘引效嵩
祝伏願壽身壽家而壽國積功並海嶽以無疆希聖
希賢以希文雅道共乾坤而不朽喜陳燕賀聊藉鴻
庥。

** 示文一法孫

吾徒滇遊未回老僧甚憐極矣不料有文禪乃吾嫡
孫也既叨祖蔭係佛真裔擬報佛祖之恩必須將千
七百則公案一一透明與三世諸佛同一鼻孔出氣
無一點渣滓斷二種所知愚方為出格淨器也若不
然者必離窩臼同老僧久住操履異日得意而歸好
看雪山白牯放之滇南東觸西觸而無礙也。

* 佛事

大中丞曹公布按司道副臺府縣文武檀越請師於
次南門外靜坐滿百期捐資建生生塔修大齋事以
奠封疆功畢師詣塔云巨石培成突兀峰玲瓏八面
鎮黔封無邊玅義從中現若筆遼天書不窮顧左右
云諸大眾且道書不窮的是個甚麼今我福星大檀
越建此生生之塔普利人天大作佛事拔沉淪之幽
魄鎮疆域以千秋延黔靈於此舉揚其塔曰生生蓋
謂生生之理不可盡生生之義不可窮生生之福不
可量生生之妙不可說其蘊無窮其利甚廣蕩蕩然
動天地感鬼神遠之有望近之不厭此生生不磨之
功德非我大檀越之勝心孰能為此也復舉忠國師
涅槃時代宗問師去後以何為記國師云造取一所
無縫塔帝曰就師請取塔樣國師良久云會麼帝曰
不會師曰貧道去後有弟子應真卻知乞詔問之後
詔應真問其事應真良久云皇上還會麼帝曰不會
真述偈云湘之南潭之北中有黃金充一國無影樹
下合同船琉璃殿上無知識諸昆仲你看應真此偈
甚是奇特今日黔靈又則不然近城西隅俯河岸塔
啟生生標上善萬古常寧鎮此邦挺露威音那一畔
那一畔且置如何是目前親切句良久云溪山盡是
琉璃缽日月常懸晝夜燈。

為心持和尚龕前上供揮拂子云生死不二一道前
征獅象回互來去分明正法眼藏人天之尊某添列
昆季唱一段無生曲子相送去也良久鳴指云此是
持兄舊面門原封不動怕誰論而今返璧歸真際佛
祖叢中作弟兄入塔歷煉久成獅子器金剛杵碎鐵
山隈斯時歸去乘秋興散作人間物色暉卻將舍利
黃金骨埋向青山絕點埃便入。

為白雲西老和尚起龕吾師楚藉飛錫黔居開化人
間孤硬無敵兩建道場壽延七十緣盡撒手萬事俱
畢諸大眾且道老和尚向甚麼處去莫是古廟香爐
去一念萬年去丟下與法身齊長之色相與後人作
榜樣麼今日不肖到此於不容安排處權設方便送
我白雲和尚向安樂國中與大慈悲父同一居止受
用去也引龕便行舉火執火炬云楚水黔山共一天
吾師得地在其間今朝依報因緣盡棹轉虛空架鐵
船老和尚架此法船卻乃得大願力捨心三昧得大
柔和忍辱三昧得大普濟法藥三昧更有一種三昧
未曾舉著且道是何三昧以炬打圓相攛下云胤後
兒孫多衍慶檀那福祿共增榮。

為西竺和尚入龕喝一喝云喝如雷震以拄杖連卓
云棒似雨傾乾坤皆白玉大地盡黃金所謂百川異
流同歸於海無量玅義總在心源如我西竺和尚生
緣西蜀駐錫黔陽今朝果熟功圓直下請歸者裏遂
入龕召大眾云且道者裏是何世界莫是華藏世界
耶香積世界耶極樂世界耶如是一一世界猶是教
乘中事我祖師門下向上一路則又不然喝一喝云
會麼於此會得則知西公和尚與如來涅槃會上入
金棺伸雙足以示迦葉無二無別其或未然黔靈今
日與眾傍通去也良久云入此如如真淨界古今常
放大光明。

昇雲和尚訃至設供數十餘年成莫逆何期一旦蚤
回鄉爐焚柏子煙雲靄散作乾明滿院香。

設天說和尚真拈香天地之清太虛寥廓忽出一個
禪翁坐斷萬機不惑所以得法本師續為臨濟嫡脈
平生名行難言寂然而成天說今日留蹤蔭子孫千
年長照一輪月。

為德本耆舊下火執炬云清涼國內有英才法身淨
玅絕塵埃雨灑風吹難動著金剛體固菩提胎甚麼
物恁麼來逐之不散蕩之不開諸昆仲且道是個甚
麼良久云萬緣俱息處一念自歸真攛下火炬入塔
舉骨云今將一具黃金骨瘞向千秋始化龍若會德
公安樂處青山常在白雲中依山臨水錦繡文峰兒
孫衍慶瓜瓞重重所謂道逝者如斯無盡意黔南城
畔水流東。

為中丞如夫人薦福舉火東魯隨鎮黔南地何意參
星中夜飛一點愛緣分不下令君幾度在深思有曹
公孫氏之靈在生之日淑德賢良大有閨中儀範不
幸一疾告終經今三載矣中丞憫念大建冥福請黔
靈于此舉火黔靈到此井無別說惟我祖師門下無
生法忍令亡魂超化舉火炬喝一喝云喝下又添三
昧火清風送上斗南天。

為趙檀越恭人起棺大洋海內打鼓須彌頂上聞鐘
業鏡將來照破翻身跳出虛空此是前賢登聖偈即
今恭人龐母又則不然仁慈惻隱少人知萬類于心
定不移大有光輝先後應生平培就上天梯豎拂子
云大眾見麼接引導師從拂子頭上放大光明接引
恭人登寶所生生穩坐白雲鄉。

* 行由

康熙壬戌夏門人大拙率眾於方丈請示入道因繇
師堅卻不巳乃曰予韓氏子生於甲戌四月廿四祖
籍長沙寓蜀潼川父諱亮公母謝氏六歲慈父見背
母兄撫而教之未幾遇亂隨戎入黔至十五歲每思
浮世轉眼成空立念齋戒欲入山修持有袁氏子聞
之結伴修持逃入南望山中艸衣木食惟以念佛收
攝身心將滿百日袁氏畏苦奔回予更入深山精進
念佛骨瘦如柴不料兄責袁氏同來山中勸回終不
茹葷毅然退姻數年混入外道知非遂捨參九峰靈
藥和尚峰曰年幼之人求個甚麼予曰某為生死事
大請師開導峰垂下一足云會麼予曰不會峰笑曰
老僧一腳頭也不識遂命參萬法歸一自此行住坐
臥之中將話頭如靠座須彌山一般穩穩密密復指
依白雲西識和尚為業師後往滇同峰居五華寺夜
深危坐峰曰會老僧三載矣汝做的工夫聻予曰只
在一處峰曰如何是一予不能對峰大喝予隨喝峰
曰老僧喝有意汝喝何意予又無對峰劈面一掌曰
汝善下喝予禮退自此定限以悟為期方焚頂香立
願若不精進悟明大事懶墮偷安永墮沉淪勇猛提
究不分晝夜雜念轉多如水上捺葫蘆相似自思似
者般做不上路必是往昔業重又焚臂香立願每夜
中昏沉太重站立不住將身繫梁上以遣昏散如斯
三月餘工夫稍覺純熟惟疑業重焚香立願如前自
後工夫成片總是一個話頭現前一夜危坐恍然入
定忽燈花爍爆驚覺曰萬法歸一是此理也和尚一
喝是此理也次早到九峰問萬法歸一一歸何處若
人會得是何境界峰劈頭一棒曰是何境界予曰若
恁麼瞞我不得了峰曰試道看予曰月在波心說向
誰峰曰此子雖幼後亦堪用予曰不可將長裁短禮
辭復歸白雲艸衣木食甘苦自若閱華嚴至如來現
相品與諸天子說法諸天子常聞天鼓之音非從東
方來非從南西北方四維上下來此天鼓之音不生
不滅如我說法亦復如是遂將從前所得翻然打失
全身放下後於遵城參本師和尚師問何處人予曰
潼川師曰既是潼川與老僧同鄉同在甚處予曰同
則同異則異師曰儱侗漢予曰某甲喫飯和尚飽麼
師便喝予亦喝師曰老僧喝有意你也亂喝予曰是
麼意師連棒打出予少間禮云適纔觸和尚師云放
汝三十棒次日呈頌師閱曰是悟耶是學耶予云不
可捏目生花便拜師一踏云慎自珍重後書偈拂囑
曰此去深隱自有龍天推出予歸白雲侍業師住靜
康熙丁未春都閫張公請住省中壽世禪院予見事
繁就本院閉關於中磨煉千日期滿值撫軍曹公司
道文武眾檀越造法衣法被請出關結制又請開建
黔靈於三年中忘身為法上不能報佛祖師長父母
深恩豈以淺解便謂入道唯脅不至蓆以繼苦心耳
珍重。


黔靈赤松領禪師語錄卷五終