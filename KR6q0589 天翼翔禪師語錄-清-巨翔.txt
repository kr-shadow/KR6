#+TITLE: 天翼翔禪師語錄-清-巨翔
#+DATE: 2018-05-12 10:25:24
#+SOURCE: github.com/kanripo/KR6q0589 master 5dbb2014                

** 敘

大溈山周百四十里嶺壑幽深
草木蓊鬱楚南靈境也開自唐
時靈祐老祖明季五峰和尚得
法天童重闢興焉傳迄古梅天
翼父子愈熾愈昌為臨濟下正
傳第三十四五世也子姪笑穎
鋒公韶齡讀書鄉塾穎異邁眾
於舉子業下筆翻江有大成之
望一旦書密札置書案硯下一
謝其師一白父母飄然不知所
往比得札四路偵尋杳無蹤跡
數年後訪知薙髮大溈為天公
入室高弟識見超脫機辯莫敢
櫻其鋒者父兄強之不歸頃且
繼住二師舊所托跡芙蓉山今
春以父喪歸里持其師語錄示
余且索余敘余宿不善談禪然
契其宗旨爰取而靜玩之機鋒
迅截慧眼圓明如旱地崩雷如
晴空掣電如走盤珠如摩尼寶
精光閃爍著著全提可謂一切
處不留一切處成就者也是知
開繼分殊源流則一所謂月印
萬川川川皆月因指見月非月
即指者只可意會未易言詮誠
有離乎象數筌蹄之跡而遊乎
希夷渾沕之表者矣昔韓昌黎
指斥二氏而於潮陽大顛稱其
能外形骸以理自勝不為物亂
中無滯礙與之往來周旋豈非
以儒釋分合會通不遠若柳柳
州取喻如石韞玉未可因外遺
中有同心也耶又況天師見地
超越更出韓柳所遇什伯懸殊
者乎數語以應笑穎之請。

時
康熙甲申季春月之朔
芲源八十五叟紫蘿羅人琮
撰於最古園之學圃亭









** 序

昔古梅和尚脫縫掖披緇以其
家重大事盡付之諸季掉臂直
入千峰萬峰蓋目籠三界體合
萬殊其不以法胤之替隆為情
量可知也雖然吾於天翼禪師
有以觀古公之不替焉公初與
大梅與公首佐溈開濟赫著宗
猷海內叢林望密印父子兄弟
問巋然古大溈也其後英髦輩
起披衣者驟至七葉環雁行駢
輝競燿而公之門落落焉或曰
公繼主溈席遷芙蓉所鎔鍊人
才宜不少俊傑而寂寞乃爾疑
蓉流斷續將如何矣夫孰知公
之揀辨實嚴待發於翼禪師者
奇特爛熳不可以目睫睹歟翼
師三歲出塵純乎天葆受業後
即遍參知識穎脫驚人諸方異
之不啻羅龍罻鳳師翱翔無所
顧一旦高叩芙蓉片言納贄如
送自天風此豈恒情所可測耶
及隨古公出山至白下重新鍵
戶七百餘日乃大笑破關推古
公倒地公起喜曰吾事自今差
畢真一夔足矣其潛密如此則
又豈恒情所可測耶師嗣主芙
蓉甫一年而大溈虛席緇素敦
迎入繼遂兼荷兩山韶才粹德
浩應無方遠邇英俊之士聞椎
拂所作飆赴雲臻纔更冬夏兩
制眾中嶄然見頭角者遽淂四
人先後記莂彪炳一堂當此之
時古公門庭可不謂光大歟於
是兩山法錄映被諸方皪然昭
作述之盛今按其聲節宛見古
公典型而激之以曼拔導之以
近專妙顯綱宗有響無跡所謂
後出者愈奇非耶嗚呼此古公
所以晚淂賢嗣擇乳真而傳器
慎之效也亦何疑繼起之爪牙
龍象不接武崢嶸也哉嗣法中
今主芙蓉藏菴大師既丐其在
家諸父　紫蘿侍御公為撰弁
言評唱之擬於雷霆星漢無以
加矣而又屬予更贅蕪詞者謂
予與古公世出世間並有深誼
其佐溈堂構本末予身與之使
說家裏話頗可傳信是以不辭
鄙陋一申言之亦欲為紛紛七
葉中名實相應與否者示法門
鄭重事理終不容謬有如此云。

康熙甲申仲冬朔日
石谿老學人陶之典撰






天翼翔禪師語錄卷上
侍者寂乾記錄
嗣法門人際(鋒　洪　然　泓)仝編


* 住潭州大溈山密印禪寺語錄

大清康熙三十年秋日師在芙蓉受當寺的峰和尚
寧安二邑大護法闔山耆舊兩序諸執請于冬月廿
七日入院。

山門三世諸佛從此入歷代祖師從此出且道今日
作何行徑顧眾云看腳下。

萬佛殿殿裏的殿外的四方八面的拈起香云總與
一串穿卻。

韋馱提起具云汝因者件事通身枷鎖我因者件事
透體鶻衫若還脫得下大地不能擔拍一拍。

伽藍一塵不少萬法非剩馬廄牛欄芳規大振喝一
喝。

祖師西天販羊頭東土賣狗肉秖要獲便宜腥臊渾
不顧咄。

慧祖像前拈香虎口蛇鼻鶻眼蝎眉自有者幅面皮
後不是愁人即笑人今日不肖到來愁即是笑即是
展具云且與遮郤。

據室踞獅子窟秉金剛劍千聖沒躋攀萬靈絕瞻仰
拈拄杖卓一卓。

即日四眾請開堂。

拈大梅與老和尚疏陣雲連嶽色旗鼓并天高灼然
大人度量點著萬丈洪濤。

拈護法疏詮上加詮句中破句韓柳歐蘇到此卻步
試煩表白高聲念看。

拈同門疏橫抽玉線直度金鍼羅文結角交加處銕
額銅頭失卻睛。

法座以拄杖指云從上諸佛列祖於此方廣座上揚
沙簸土打雨敲風山僧到來只好隨條攀例去也便
陞拈香云此一瓣香如天普蓋似地普擎爇向爐中
奉為當今
皇帝聖躬萬歲萬歲萬萬歲伏願皇風常浩蕩帝道永
清平次拈香云此一瓣香奉為滿朝文武合郡尊官
以及在筵紳衿護法伏願恒為盛朝柱石永作佛法
金湯復懷中取香云此一瓣香大冶中種就劍刃上
攀來收則大地遁藏放則十虛充塞今當第二回拈
出爇向爐中專誠供養即此堂上傳臨濟正宗三十
四世本師古梅老和尚用酬法乳之恩維那白椎云
法筵龍象眾當觀第一義師云達磨面壁屈辱先宗
斷臂神光只得一橛山僧今日登祖父堂拏三道五
坐一走七個中若有作家禪客便請當陽證據問荅
不錄乃云廣大祖庭宗風浩蕩三玄要旨迥出言詮
山僧今日廓開十智門風倒跨三腳驢子直令一會
人天見所未見聞所未聞且如何是未見未聞的事
卓拄杖云一枝梅破臘萬古恒長春敘謝不錄復舉
臨濟一日謂普化克符二上座曰我欲于此建立黃
檗宗旨汝二人可成褫我二人珍重下去三日後普
化卻上來問和尚三日前說甚麼濟便打三日後克
符上來問和尚三日前打普化作麼濟亦打師云臨
濟與麼建立黃檗宗旨未免自揚家醜克符普化雖
則唱拍相資大似逐惡隨邪山僧今日亦欲於此建
立先師宗旨仰仗諸人成褫眾中設有個不惜身命
底出來掀倒禪床喝散大眾山僧倒退三千里有麼
有麼驀拈拄杖卓一卓云若無舉鼎拔山力千里烏
騅不易騎復頌曰明投暗合線去絲來龍驤虎驟玉
轉珠回全提正令兮千差坐斷倒騎鐵馬兮重關衝
開擔板漢休狐猜妙舞不須誇遍拍三臺應是大家
維椎云諦觀法王法法王法如是便下座。

當晚小參德山晚參不荅話問話者三十棒今夜溈
山放一線道解問者出來一僧纔出師云汝不解問
僧云爭見某甲不解問師云纔動一步白雲萬里又
一僧出師云者僧遭點額你又恁麼來僧云恁麼來
且置如何是佛法大意師云屎臭氣也吐將來便推
開乃云機先一著佛祖罔措纔涉毫釐亡羊泣路到
者裡真諦俗諦一齊收是聖是凡一時剷所以此事
直下如太阿鋒大火聚見則膽怯魂驚觸則喪身失
命正恁麼時作麼生與山僧相見卓拄杖云露。

謝護法上堂妙翅摶羊角大用全彰仙子駕雲龍神
機獨露世間世外互成大道場是文是法圓融第一
義所以恁麼中不恁麼釋迦滿面是埃塵不恁麼中
卻恁麼仲尼全體皆珍御且緇素同途一句作麼生
道千峰勢到嶽邊止萬派聲歸海上消。

請兩序上堂問壯士展臂不資他力和尚出世為甚
又需執事師云元首股肱原一體進云喚和尚作兼
修得麼師云兼修搬磚弄瓦山僧拈槌豎拂進云未
審拈槌豎拂與搬磚弄瓦是同是別師云切忌狐疑
進云與麼則賓主聲調諸事泰君臣道合萬邦寧便
拜師云賴汝證盟乃拈起杖云你無我不立我無你
不成大家出隻手扶起破砂盆卓一卓下座。

小參召眾云大眾何不散去大溈者裡無你參禪分
在饒你以大地作蒲團以十世為工夫時時不動不
搖處處築著磕著無異癩馬繫枯樁假能截斷腳下
葛藤跳出頂門窠臼竿木隨身逢場作戲也是猿猴
無韁鎖直饒總不恁麼如水中月出沒自是他工如
鏡中花卷舒不關我事且喜沒交涉所以靈雲睹花
夢中作夢香嚴擊竹醉裡添杯神光斷卻臂玄沙築
破指割肉醫瘡慧能一聞便了長慶七破始悟燒冰
作炭你諸人更來無底桶中討甚麼水到者裡或有
個不甘的漢出來問和尚當初如何得與此事相應
向他道不遇蒼松柏徒勞話歲寒。

佛成道日上堂問世尊睹星便悟道和尚睹星時如
何師云山僧若睹星一場懡㦬進云昔日世尊今朝
和尚師云世尊悟山僧不悟僧便喝師便打僧便拜
師大笑乃云抹殺霜空星子刺瞎諸人眼睛天上黑
漫漫地下黑漫漫且道悟門在什麼處若向者裡薦
得便見世尊當時悟道矢上加尖山僧今日懡㦬空
處鑿孔有甚麼奇特所以道會得也三十棒會不得
也三十棒明眼難逃落井中雙盲固是扶籬走作麼
生得出者兩途去拈拄杖云波斯眼裏迸出火爍破
夜叉腦後光。

與老和尚還大梅上堂大人具大見大智得大用胸
中懷六合袖裡挂金錘有時植月中丹桂香光爍破
四天下有時推應菴出群楊岐消息振寰中正恁麼
時如何稱謝良久云粉骨碎身未足酬一句了然超
百億拍禪床下座。

古老和尚像前上供我被你害你被我敗結怨裹讎
成團作塊插香爐中云不如當陽燒卻貴取冰消瓦
解。

除夕末後句今夜是雞尾最初句明朝是狗頭中間
一句如何道拍案云斬斷雞尾接起狗頭。

元旦上堂一僧纔出師便打僧云莫是新年令麼師
云昨日喫棒的是汝否僧云是師云明日來再與一
頓僧云世上盡歌新歲月堂前不改舊家風師便擲
下拄杖乃云新年頭行新令一棒一條痕一掌一個
印直教人人渾身迸出摩醯眼徹體俱成陷虎坑不
用手而擎捉三賢不用口而辨驗十聖一生參學巳
完百劫受用不盡雖然更須山僧與你脫卻骷髏始
得何故漆以堅自割膏以明自焚。

解制復留眾結春上堂問結制解制即不問不結不
解是如何師云沙袋進云今日上堂作麼師以杖撥
僧過一邊又問結制解制皆為剩事不結不解總為
囈語且置只如臨濟料揀且道料揀何事師云世上
病無數醫王藥更多如何是奪人不奪境師云既張
陷虎阱獵士盡潛形如何是奪境不奪人師云喝中
傾海岱棒下死龍蛇如何是人境兩俱奪師云四海
狼煙息將軍不出幃如何是人境俱不奪師云虎嘯
風生野龍飛雲滿空人境巳蒙師指示向上宗乘是
若何師云休尋梅上月莫覓水中天秪者便是否師
云何將盤裡豆喚作眼中珠僧便拜師乃卓杖云打
破大銕圍山走出寒山拾得未曾行得一步便要分
南分北寒山云你行荒草我深村拾得云君向瀟湘
我向秦山僧止之云住住任君蹋遍閻浮去依舊青
山多綠樹復舉趙州因僧辭話至有佛處不得住無
佛處急走過三千里外逢人不得錯舉止師云趙州
老漢將恐水中浸殺魚泥裡淹死鰲殊不知有佛處
正好唱酬無佛處方堪建立焉得令人錯過雖然秖
如大為者裡是有佛處無佛處起座云大眾放下行
李好。

元宵晚參問清宵雷鼓震露地火龍飛如何師云莫
驚我瞌睡進云此時如錯過餘夕徒思量師顧侍者
云為我將一文錢與他進云與麼則罷聲出嶂塞捲
陣赴滄溟去也師云可憐生乃云心燈從地湧慧月
白天垂照見象王鼻孔爍開毘盧面門龍潭紙撚子
秖堪壁巖頭滿盛油正好滌坑雖然秖如拋出黑
漆桶囊藏大地鞭起銕崑崙逼塞虛空又作麼生遂
鼓掌大笑云明暗雙雙好時節。

小參古人道若以實法與人土也難消所以山僧尋
常要你是即是獼猴有一面古鏡釐奴有萬里神光
要你非即非十地是擔糞漢三賢是守墓鬼故知相
非實相名亦虛名你若認著清風受桎梏明月遭枷
鎖若不認著荊棘化優曇羅網成華藏雖然山僧恁
麼告報且道是實法不是實法呵呵鴈雖避影卻毛
落魚欲潛蹤又水濁縱饒得似德山無檢點何如薦
福莫拍香几兩下。

清明埽塔歸小參適來山僧向百草頭邊埽出一個
祖師頭把得歸來與諸人看看遂舉起拳云阿呵呵
認錯了原來不是祖師頭是鎮州出的蘿蔔頭。

佛誕日上堂問靈山有密請牛拔不出少室有真機
斧劈不開未審和尚如何師云遍界絕囊藏三冬枯
木秀九夏雪花飛如何是未離兜率巳降皇宮師云
一字兩頭垂荷珠不為露麥浪豈關風如何是未出
母胎度人巳畢師云乙字兩頭鉤未審世尊恁麼惟
是神通妙用惟復法爾如然師云且莫訪佛若不展
開滄海水焉能露出珊瑚枝師云三十年後看乃云
有水皆涵月無山不帶雲眾生如未有諸佛又何曾
大眾即今釋迦老子在你頂𩕳上降誕眼睛裡成道
鼻孔中建道場舌尖上演妙法你諸人還知也未若
也知得切忌轉腦旋眸鼓氣搖唇觸犯如來念頭無
人為汝懺悔其或不知快自取下頭來看看連喝兩
喝下座。

解春值常住散扇供眾上堂青陽纔去朱夏又臨銕
蛇口裡吐火石虎頭上噴金直得閻浮提頓成爐炭
香水海化作𤐰湯到者個時節野狐精水牯牛三腳
驢一齊燒殺麻三斤柏樹子乾矢橛當下灰生更有
甚葛藤難埽鬼眼難覷一任諸人無憂無慮撒風撒
顛大似門前泥力士不將一事挂心田雖然要且諸
人即今骨節中大發毛孔裡煙生又作麼生支遣頭
院主云好為大眾過犀牛扇子來。

上堂拈拄杖云一塵一個金剛圈一物一塵栗棘蘿
卓一卓云到者裡無你轉身時亦無你下口處所以
你若會得靈龜依舊滯沙泥你若不會頑石何曾能
𨁝跳你若會中有不會是甚麼鳥啼非有意花笑本
無心你若不會中有會是甚麼石磨分粗細秤錘知
重輕所以道有手只好拏空有口秖堪挂壁有一等
孟八郎向跳不得處去跳吞不得處去吞無異蝸牛
鬥石壁蚊子鑽鐵牛殊不知通玄不待往契妙豈須
餐你若直下絕追尋當處忘計較管取金剛圈驀地
斷了栗棘蓬和根倒卻諸仁者委悉麼折角泥牛忘
百艸沒蹄石馬斷千岐。

天中節小參盡大地是個病人三世諸佛轉妙法輪
伸患不了歷代祖師傳正法藏叫苦不息一切衲僧
發大道心忍痛不徹乃至群生萬有有情者顛狂不
消無情者癰疽未解山僧今日要與一齊醫了良久
云時逢五月五何物不醍醐。

祈雨上堂問山川涸竭禾麥萎然和尚將何法濟人
師便連打數棒進云恁麼又豈能濟人師云且喜棒
如雨點進云可謂頭頭總三昧物物悉醍醐師云浸
破汝腦門僧便作禮師大笑乃拈拂子云把住十虛
路塞卻四海源黃龍困殺機關雲門抬頭不起直得
嘉州大象眼裡流淚陜府鐵牛皮下無血拂一拂云
山僧今日放開一線貴使無滲漏處傾湫倒嶽至枯
稿地浪湧波騰灑腐草為嘉禾潤糠秕成玉粒堪行
不濟之恩用助無為之化且法雨普滋一句作麼生
道家家歌歲稔個個樂昇平。

立秋上堂揮拂子云殺不用刀割不須鑿一毫纔變
顏萬物盡銷鑠千山脫皮換毛萬木解粘去縛正恁
麼時如何四方八面絕遮攔萬里天邊飛隻鶚。

小參要說時須彌塞咽喉也塞不住不說時風輪拔
舌頭也拔不出且道利害在甚麼處待你折倒須彌
斬斷風輪來向你道。

中秋值雲掩月晚參以手指云明歷歷光凜凜飛過
萬山頭不動一莖草穿入千江底不沾一滴水雖然
奇則也奇要且你通身環個銀圈還出得麼透心
個鐵橛還拔得麼所以亙古亙今秖成得一色邊
山僧今夜要與你拈卻顧侍者云與我過燈籠。

結冬上堂遍大千沙界是個選佛場盡十世古今無
非參禪日你諸人未出門時早巳結制了也更要山
僧今日為你捏緊布袋頭大似木中著楔秪成一場
多事雖然結卻髑髏要坐不能坐要行不能行許諸
人有分結卻性命要生不得生要死不得死許諸人
有分爭柰未得出身路在豎拂子云大眾還會麼若
也會得不妨向鍼不容芥上七縱八橫隙不通風處
轟雷掣電其或未然從前謾負真金譽今日重新火
裡看。

上堂侍者問昔日香嚴上堂因僧問不求諸聖不重
巳靈時如何嚴曰萬機休罷千聖不攜意旨若何師
云樓因山勢峻船逐浪頭高云時疏山在眾作嘔聲
曰是何言歟真是不肯嚴否師云上山攀墜石不顧
自亡腓云嚴聞下座曰適對此僧語必有不是致招
師叔如是未審過在甚麼處莫是受山惑麼師云帶
月沖霄去和煙跌地來云疏山曰萬機休罷猶有物
在千聖不攜亦從人得如何無過恁麼果是嚴過否
師云有石方生玉無沙不見金云香嚴曰卻請師叔
道乃禮拜躡前問果有疑而問麼師云若不拋死蝦
如何釣跛鱉云疏山曰何不道肯諾不得全惟是荅
他問處復是別有商量師云秖因一菜落露出五湖
秋云因何嚴又問肯又肯個甚麼諾又諾子阿誰師
云鑽瓦須流血敲冰必見煙云疏山曰肯即肯他千
聖諾即諾于巳靈與不求諸聖不重巳靈相去多少
師云孰謂野狐皮亦自有人著云嚴又道師叔恁麼
道向後倒屙三十年莫是罵他麼師云本是秦宮調
卻作楚詞傳云向後山果病每于食後抉口吐曰香
嚴記我三十年倒屙尚欠三年在果是遭他授記否
師云誰知昔時烏卻成今日馬云如今學人敢問和
尚不求諸聖不重巳靈又作麼生師云放下問頭來
向你道者便休去師云如是乃云古人道實際理地
不受一塵萬行門中不捨一法須是過量人方可隨
處作主遇緣即宗要見香嚴麼雞不下水要見疏山
麼魚不上樹且道二大老還有優劣也無雲收雨霽
長空闊一對鴛鴦畫不成。

起七落堂晚參一僧出眾乂手而立師便打僧云將
謂將謂原來原來便歸眾師隨後又打又一僧纔出
便云還我棒頭來師不顧僧云且喜某甲血濺梵天
了也師亦不顧維那出眾云和尚何得傷龜恕鱉師
云錯見山僧在那云未審師意如何師云將龜釣鱉
那便休去師大笑乃云坐坐蒲團兒羅文結角等閒
矣破脊梁上一場懡㦬行行芒鞋子百結千層驀地
蹋翻腳跟下甚可憐生既然如是又用者場特地作
麼不因虞泉暗爭見扶桑曉。

解七落堂小參師纔就椅不覺噴嚏遂命眾下語有
道且喜和尚鼻孔通一線有道正恁麼時還塞得住
麼有道仲冬嚴寒和尚宜保護有道恭賀和尚拄杖
子今冬必然解懷有道笑倒露柱有道侍者師捃取
三十年後大有用去在師呵呵大笑云誰知山僧一
個噴嚏打出多少獅子兒來乃云虀甕裡水流風動
布袋頭地闊天高自是汝諸人腳跟下葛藤未斷頂
𩕳上窠臼未翻不免向赤灑灑地如魚在網似鳥棲
籠出入不得自由縱橫豈能自在山僧今日秉金剛
寶劍握無孔鐵槌為諸人斬斷葛藤打破窠臼去也
遂掀倒香案出堂。

小參猛虎頷下有珍珠無人敢取毒蛇口裡有瓊漿
無人敢舐若是大丈夫不難拾取性命根挂于劍刃
上把將皮袋子拋向毒鼓中到恁麼脫體無依的田
地方堪橫行三界混入四生不用一莖草現百億法
身不假一粒粟建無量法幢直令斷井索成鳳成龍
死蝦蟆吞佛吞祖為人所不能為示人所不能示且
獨步高超一句作麼生道出頭天外看誰是我般人
說戒上堂問一念不生萬緣放下且道戒個甚麼師
云汝寒來著衣饑來喫飯麼進云然師云何曾放下
進云也知和尚不著衣喫飯師云切忌犯口業進云
還許學人懺悔也無師云直須無口始得進云恁麼
則和尚亦犯口業師云為憐三歲子不惜兩莖眉僧
作禮師乃云有戒可受蜘蛛網裡坐無戒可受猢猻
樹上走若是個漢直須折倒枯木寒巖不向此中依
倚踢翻花街柳巷別作一番行徑然後即頭頂文殊
足蹋普賢手抱釋迦口噬彌勒無非圓本有之風光
顯當人之作用諸仁者還會麼若也會得不妨當陽
擊碎缽盂燎卻袈裟歸家去脫或未然不免帶累山
僧舌頭落地。

誕日兩序請上堂問祝讚壽誕即且置王子五位請
師宣師云逐一問將來如何是誕生王子師云聲容
全不動萬國咸尊威如何是朝生王子師云高明逾
日月指顧定乾坤如何是末生王子師云十年修素
志一日步丹霄如何是化生王子師云隨時敷政令
在處振權衡如何是內生王子師云九重深處坐不
許眾臣知如何是五位王子父師云威音不識面如
何是五位王子子師云樓至不知名未審和尚是那
一位師云荒草不堪宿瓊樓亦不居原來和尚是者
一位師云他後見人切忌道親見山僧來僧云諾便
入眾師乃以手自指云山僧自有者個來被伊帶累
眼是黑漆桶破他不得耳是招箭垛取他不得口是
大禍門閉他不得秖有眉橫鼻直足以扶豎宗乘山
僧賴伊提持不少乃高聲叫云大眾會麼遍體無非
關捩子今朝拈出與人看。

安邑侯趙公送金額至上堂祖庭法印又重提赫赫
光輝日月齊大福士修大福事個中人諳個中機。

因事值雪晴上堂昨夜風穴昭呼號大怒驚起雲居
膺勃然變色引出雪巖欽乘機弄巧為妖作怪打大
地作一團結江湖成一片南山鱉鼻換骨解皮大雄
猛虎潛牙縮爪山僧今辰不忍坐觀成敗急命太陽
玄出來作個解交以手指云一輪光烜赫萬象悉回
春。

元旦上堂日日是好日年年是好年不披三玄甲冑
不彈五位弓弦端拱垂裳清宇宙鳳簫吹徹御樓前
立春上堂問昨朝歌白雪今日賦陽春如何是臘去
春回句師云免教寒殺闍黎進云欲識佛性義當觀
時節因緣扺如今日立春如何是佛性義師云梅花
落未盡柳葉長將來進云只好道不關時法因境蔽
又作麼生師云貌醜休嫌鏡病深莫怨醫僧便喝師
大笑僧禮拜師便打乃云白雪築長空寒冰裹大地
障蔽靈山的旨埋沒少林消息山僧今日要與埽開
白雪露出春王面孔劈破寒冰漏泄化母機關貴使
龍吟枯木石筍抽條鶯聲長燕聲短咸談般若桃花
紅李花白悉顯真如且法逐時彰一句作麼生道顧
眾云若能識此日何物非韶光。

解制上堂鐵壁銀山一腳蹋倒金鎖玄路就手掣開
便可一步一須彌一蹴一佛土趙州覓影無方寶掌
追蹤無計雖然也是蝦跳不出斗。

大悲誕日上堂拈起杖云觀世音生也汝諸人還見
麼若也見得石堆土壘無非爍迦羅眼尺木寸草莫
非母陀羅臂驢蹄馬跡俱是清淨寶目雞啼犬吠總
是圓通妙音具廣大智慧顯最勝神通不勞彈指教
化一切眾生無用揚眉收攝一切魔屬若也不見莫
道菩薩入滅度去也遂擲下拄杖下座。

晚參上無瞻仰頂門自是朝天下絕追尋腳跟何曾
離地所以情塵未盡旃檀成荊棘之林識見若忘瓦
樂變黃金之色雖然北猶是死水藏龍邊事若是越
量超群漢直須來光潔地上帶水拖泥解脫場中披
枷著杻于無為中運為無法中演法挂破笠子于壁
上蓋覆梵天置爛草鞋于路邊蹋倒閻浮方不孤負
自巳埋沒先宗若到大溈者裡更須朝打三千暮打
八百為甚麼聻幸爾無瘡何須刳肉。

佛誕日值學祖生辰上堂描不成畫不就一對鴛鴦
交頸宿三百六十餘會偷心未滿二年共一春狼謀
卻足一會天人事儼然說甚西天與東土拍禪床下
座。

天中節小參青山如浪湧萬木若船搖禪人高著眼
看取最高標拈起杖云若能赤手奪去管取一世豐
饒其或四顧躊躇貪觀天上月失卻手中橈。

上堂一塵未起大地全彰一毫未收虛空消殞是諸
人現成事秖如蝸牛角上飛出金翅鳥王蟭螟眼裡
跳出金毛獅子拈起須彌山穿卻釋迦鼻把得香水
海灌破毘盧頂是現成不是現成喝一喝云莫寐語。

中秋晚參二十年前事拈出實不堪欲將拋向後覿
面成熱瞞乃以手指云諸仁者著眼看十方無向背
四面絕遮攔明明一著超群有說甚前三與後三。

開爐上堂大開爐韝鎔瓶盤釵釧為一金大展鉗錘
化鈍銻頑銅為一器八兩還你半斤十成謾誇足色
勸君莫認定盤星須防大匠把金貼卓拄杖下座。

上堂見色明心聞聲悟道毒蛇穿你眼耳逢緣不起
觸境無知銕橛釘汝肝膈直饒無迷無悟絕是絕非
如枯木糝花寒灰發燄成得什麼事所以道恁麼也
不得不恁麼也不得恁麼不恁麼總不得然則畢竟
如何手執夜明符幾個知天曉。

小參山僧一向不肯人撿點將來未免壓良為賤自
今不如改換旗鎗去也他後山僧若有問你即咳聲
嗽道你是獅子吼時芳草綠你即掉下頭道你是象
王回顧落花紅假使全然不動向你道一塵若不起
萬法自然彰全然不語亦向道迥超四句外不落百
非中山僧恁麼告報你諸人還信得及也未若信得
及許你直下承當若信不及許你不受顢頇所以道
等閒識得東風面萬紫千紅總是春雖然此猶是空
口談玄更須當面取證遂搊住侍者云離卻語默動
靜道將一句來者無對師呵呵大笑云龍生金鳳子
衝破碧琉璃。

將說戒先夜晚參諸人莫求授戒麼逢佛殺佛逢祖
殺祖是大宗匠境界燒金剛鈔謗涅槃經是大智慧
人境界驅耕夫牛奪饑人食是大手眼人境界笑入
淫房橫眠酒肆是大解脫人境界乃至粗言并細語
皆歸第一義直行與曲行咸入不二門你諸人更戒
個甚麼說到者裡或有個漢出來道和尚恁麼說話
秖知教人直下擔荷未知教人向上行履在山僧向
伊道若論向上行履且待明日為汝道破。

示眾我者裡禪如矢上一鉤相似逢高則射遇深則
釣汝等諸人作麼生迴避。

示眾砒礵石是生性命母醍醐瓶是煮髑髏鐺沖霄
路是金繩鐵鎖陷虎坑是玉殿瓊樓若人透此四轉
語方得左右歸源縱橫合轍鍛煉佛祖開鑿人天若
透不得管取雞因畏水終難變鳥為貪風反致烹。

示眾參禪人恰如夢裡尋歸路不知身本在家眠還
覺麼拍香几一下。

上堂泰山石敢當街頭巷尾坐有眼不識伊無眼較
一半那一半十影神駒夜度江八角磨盤空裡墜卓
拄杖下座。

示眾山僧蒞眾三年若非耕田耰土定是弄瓦搬磚
諸人未了事從未決斷太煞孤負今日不免結案去
也乃橫按拄杖云馬師一即一非大梅一親一疏趙
州一有一無法眼一得一失狐言魅語百丈野狐雲
巖獅子南山鱉鼻東海鯉魚為妖作怪女子燒菴南
泉斬貓婆子拋兒孚公折箭壓良為賤婦人分娩院
主墮眉德山化去疏山倒屙掩耳偷鈴石頭恁麼也
不得不恁麼也不得秘魔道得也又下死道不得也
又下死普化明來明打暗來暗打普州人捉賊善慧
空手把鉏頭步行騎水牛人從橋上過橋流水不流
法順懷州牛喫禾益州馬腹脹天下覓醫人炙豬左
膞上高峰海底泥牛啣月走巖前石虎抱兒眠鐵蛇
鑽入金剛眼崑崙騎象鷺鷥牽開了眼作夢以上數
案總是者夥多知漢不守本分無事生事帶累諸人
無有了日山僧開張毒口一時為諸人判斷了也諸
人正好放下疑團歸家穩坐一任饑來喫飯倦時打
眠更有什麼事所以道只今休去便休去更待了時
到幾時時有僧問云諸老淆訛既承和尚判斷秖如
威音那畔事又作麼生師云今日不著便遂擲杖歸
方丈。


天翼翔禪師語錄卷上終

天翼翔禪師語錄卷下
侍者寂乾記錄
嗣法門人際(鋒　洪　然　泓)仝編


* 住潭州芙蓉山廣化寺語錄

師於康熙辛未冬受安邑縉紳暨諸山本寺耆宿請
繼席開堂。

據室拈拄杖橫膝云把斷十方路垂手萬仞巖卓一
卓云文殊普賢鍋裡立德山臨濟甕中埋驀顧左右
云莫有跳得出底麼設有也須勘過了打。

法座指云坐斷毘盧頂不稟釋迦文婢視聲聞奴呼
菩薩且道是什麼人喝一喝便陞拈香祝
壬畢復懷中取香云此一瓣香西山頂上拾來紫竹林
中蕩卻爇出烈燄烜天觸著髑髏粉碎乘時拈出供
養中興此山傳臨濟正宗第三十四世上古下梅先
師老和尚非惟報德酬恩且要雪恨復讎斂衣敷座
白椎竟乃橫按拄杖云正令全提當陽坐斷三賢十
聖飲氣吞聲鶻眼龍睛不敢正覷有解別通一路者
請出相見問晴空轟霹靂峰頂起波濤如何是迥出
尋常句師云不妨問著進云拈卻眾生界推出祖師
關如何是演唱宗乘句師云一場好笑進云一毫纔
露面萬象悉回頭如何是普利群機句師云太殺孤
負進云誰識古梅霜雪後一枝香馥遍閻浮便拜師
云放汝三十棒乃云向上一路迥絕躋攀格外一機
了無依倚識不可識智莫能知雖然如是官不容鍼
私通車馬驀拈拄杖云直得三世諸佛把手并行歷
代祖師通途無礙直下安邦定國人人頂𩕳上飛大
寶光妙用無私個個腳跟下縱橫十字不見道王令
巳行天下遍將軍塞外絕煙塵卓一卓結椎下座。

結夏上堂古人云不得動著動著三十棒芙蓉則不
然盡大地是圓覺伽藍遍法界是當人自巳結也得
不結也得顧視左右云八萬四千非鳳毛三十三人
入虎穴喝一喝下座。

上堂不落因果墮不昧因果脫兩枚野狐精千古成
話墮阿呵呵會也麼前是梯雲峰後是老龍壑喝一
喝云一聲霹靂起飛龍斗轉星馳鯨浪闊拈棒下座
大眾一時走散。

佛成道日上堂六載雪山如癡如騃一見明星透頂
透底雖然也是賣卻甑子頭換得簸箕尾喝一喝。

久雨漲水上堂以拂子指云只者個自善慧手裡施
來普賢口中吐出東湧西翻南騰北沸推倒葛藤樁
沒卻魍魎窟教人人打濕腳跟個個穿過腦骨雖然
如是在人天路上讓出一頭到祖師門中秖堪滌足。

示眾明吞日月的人撞著黑漆桶一場懡㦬捏碎乾
坤的漢摸著爛冬瓜未免鈍殺所以芙蓉者裡論非
不論是貴失不貴得會麼破底砂鍋不畏火沒鼻芒
鞋豈著賊。

示眾學道人切須具眼若不具眼未免遭人蠱惑引
入黑山鬼窟驢年未得出離如所云涅槃心易曉差
別智難明自此毒藥一出不知毒殺幾多沒髓腦男
子以為涅槃心秖一橛可以易曉差別智有多般極
是難明遂將自巳亙古亙今照天照地個光明幢拋
向搕𢶍堆頭一任塵埋草裹把他一切知識屙出的
屎尿如蓋世珠玉抱在心窩裡死不肯放謂我藉此
以了生脫死超凡入聖證深般若得大辨才當世出
世間一椿大事此等愚昧譬如離源覓水舍本求枝
一場畫餅抑思萬法是心光諸緣為性曉若識一心
便明萬法如天普蓋似地普擎日月星辰山川嶽瀆
以至萬象森羅無不于中發現于中洞曉未曾欠缺
一點暗昧一絲所以古人道但向已求莫從他覓覓
即不得得亦不真雖然山僧恁麼告報也是見兔放
鷹應病與藥汝若認真便去舍他萬法秖覓一心又
是如猿捉影守株待兔何日方得了手不見道覓心
了不可得心既不得法亦何存若是過量人外不見
有萬法內不見有一心直下如一柄莫邪劍相似真
如涅槃也剷卻差別智慧也剷卻乃至佛之與魔凡
之與聖明暗色空一切名相總與剷卻剷到無可剷
處方許有少分相應何故不見道不見一色始是半
提更須知有全提底時節且作麼生是全提底時節
驀顧左右云三十年後向你道。

小參動念即乖開口成妄我王庫內無如是事到者
裡釋迦老子倒退三千里閻羅大王喫鐵棒有分且
道山僧又作麼生劍為不平離寶匣藥因救病出金
瓶。

驚蟄值雨小參晴空飛霹靂平地起波濤石頭土塊
盡翻身跛鱉盲龜咸𨁝跳未審衲僧分上合作麼生
拈拄杖云攫霧拏雲推俊俏乘風破浪羡英豪一齊
打散出堂。

應溈山請上堂方掩柴關千嶂裡又臨符使萬松間
業緣大扺難迴避隨順與情振六環所以道法無定
相遇緣即宗道絕方問隨處建立只得露出那吒神
臂張開摩醯面孔擐三玄鎧冑展十智旗鎗直蹋毘
盧頂上去也遂震威一喝云高提無上法王印千聖
從教落下風。

* 機緣

師一日領眾上毘盧峰採薪次至其頂遂跏趺而坐
日將午知眾云請和尚下山師云有人道得一語恰
即下時侍者在傍云掀倒毘盧峰和尚還下麼師不
顧值歲遂出師後放火師亦不顧少時柴頭從山下
上來師見便下書記聞云可恨者柴頭造次便入寮
將頭拳一頓知藏聞云今日卻得個漢乃著袈裟向
頭禮三拜。

師因三禪客參問云三鷹一鷂三虎一豹汝三人中
那個是獅子一僧便喝師云汝既是獅子為甚作野
干鳴僧纔進語師便打一僧近前一掌師約住云汝
若是獅子何得露出野狐手僧擬議師亦打隨後一
僧佇立不語師云汝莫是踞地獅子麼僧亦不語師
打云者死野狐。

師在方丈內坐僧問如何是第一義師云我早為汝
道了也僧云和尚并未與某甲道師云汝忘卻了試
記看僧良久云某甲記出來了便出去。

師扯草次一僧問云扯他作麼師撫地一下云又
也僧便去師又撫地一下云牽枝引蔓去也。

師因涅槃堂一僧常叫云苦苦無人救得我師聞拈
棒入堂云莫道無人救你便打僧即化去眾皆不悅
明日茶毘薪盡如故師至火池拍手云蒼天蒼天者
漢救不得也須臾灰生眾始服。

師落堂次豎起竹篦問僧云道道僧便拜師便打僧
便去師叫眾云大眾者僧福不單行山僧禍有重至。

僧問某甲向和尚前逞神通得麼師搊住云汝試𨁝
跳看僧擬議師便打趁。

僧問如何是祖師門下事師云好愁人進云愁個甚
麼師云日裡要喫飯夜間還打眠。

僧參纔展具師拈棒云有棒不打恁麼驢漢僧云某
甲特來師云道得與你棒喫僧以頭作就勢師擲棒
歸方丈。

僧問如何是芒鞋邊事師云薄處先穿。

僧問佛法大有只是牙痛此意如何師云丟下此事
別問將來與你道進云秖如我要為你說只是被當
門齒礙又作麼生師云教你問別的又問個事便掌
出。

僧問如何是第一句師隨聲便打如何是第二句師
亦打如何是第三句師連棒打退僧以手指云恁麼
瞎漢敢稱臨濟兒孫便去往南嶽途間忽有省云原
來溈山棒頭大有機關在遂返入方丈未作禮先呈
頌云第一句隨聲打毘盧師口亦啞第二句也一棒
即那吒須魂喪第三句連棒退知是賊莫入隊師覽
畢問云是汝作否僧云是師便打三十趁出。

僧問狗子還有佛性也無師云狗子且置你道釋迦
老子還有佛性也無僧纔進語師便打。

師因一老衲參不搭袈裟禮三拜師打三棒衲出至
客堂云久聞溈山原來秖恁麼便下山知客入方丈
舉似師云悔便拗折拄杖。

僧問魚以水為命因甚死在水中師云生也在水中
死也在水中進云還有透脫一路麼師云有進云如
何是透脫一路師云一串穿卻。

僧參師問云甚處來云江西師云馬師安否云有大
病在師云甚麼病云逢人便說亂話師便打僧便喝
師亦打。

師因典賦侍立次拈起棒問云你道山僧是什麼意
賦云出林猛虎咬人火急師大笑云錯會山僧意在
賦云和尚意作麼生師云我要撥草尋蛇去賦便掌
師擲棒休去。

僧問鏡鑄為像未審光明在什麼處師以手指僧云
眼睛耳朵鼻孔進云還能自照麼師以手自指云眼
睛耳朵鼻孔。

居士問志言大士道三般人不會且道是那三般人
師云汝姓甚云姓翁師云諱何云如巖師云名聻云
枯木師云出去。

師尋常凡有制語問者多云現成的問他作麼一日
有僧問云釋迦頭上戴角彌勒􃎾下生尾時如何師
云現成的問他作麼僧不服便出默念云古來未有
此語何得云是現成遂舉似維那那云你將此語再
去問看僧復如前問師云恁麼則不是現成的也僧
于言下脫然。

僧參纔展具師便喝僧收具師又喝僧以具搭肩進
前叉手立師云弄精魂漢出去。

侍者辭纔禮拜師云作麼者云辭和尚行腳去師云
路去路斷水去水乾者云還許學人住持麼師云蓋
頭無片瓦立地無卓錐。

僧問灶神聞嵩山法得悟便生天上侍者聞嵩山法
未審合生那裡師云入地獄如箭。

僧辭師云甚處去僧云南海禮觀音去師云觀音如
今不在南海僧云在那裡師便打。

師一日在廊立次一僧近前視云好個奴兒師便坐
僧云不失為溈山主人師便起去。

僧問如何是以藥去病師云是病僧云如何是以病
去藥師云是藥僧云藥病一齊去時如何師云藥轉
多病轉深進云和尚恁麼是藥是病師云昨日山前
過見個刖足人喫交得個斷臂人扶起僧點首便去。

師一日齋畢謂眾云諸人莫只噇飯過日山僧自知
有此事以至今日尚不柰何西堂云者老漢納甚敗
缺若是某甲不消一捏師云吾不如汝。

* 舉古

「舉馬祖因僧問離四句絕百非請師直指西來意祖
曰我今日勞倦不能為汝說問取智藏去僧問智藏
藏曰何不問和尚僧曰和尚教來問藏曰我今日頭
痛不能為汝說問取海兄去僧又問百丈丈曰我到
者裡卻不會僧卻回舉似祖祖曰藏頭白海頭黑。」
【
師
云者僧明中坐舌頭馬師父子暗裡抽橫骨且置秖
如藏頭白海頭黑又作麼生打殺蜈蚣咬死蛇。】

「舉世尊睹明星因緣天寧琦曰如來明星現時成道
你道半夜裡瞌睡底還見明星麼。」
【
師云瞌睡底且置
如今明星燦爛汝等各各眼睜睜地還見也未若見
何故不悟若不見眼在什麼處擊拂子一下。】

「舉昔有一老宿曰祖師九年面壁為訪知音若恁麼
會得喫鐵棒有日在又一老宿曰祖師九年面壁何
不慚惶若恁麼會得更買草鞋行腳三十年。」
【
師云二
老雖則舌上有毒諸人莫被瞞好何故喫鐵棒買草
鞋行腳自是衲僧向上事。】

「舉金陵奉先深禪師同明和尚到淮河見人牽網有
魚從網跳出深曰俊哉一似個衲僧相似明曰雖然
如是爭如不撞入網羅好深曰明兄你欠悟在明至
中夜方省。」
【
師云明老中夜方省事無所證奉先藏鋒
驗人理有偏枯如今諸方莫不以透過為極則殊不
知透過了正坐在功勳過日不見道直饒透過那邊
更那邊了再來者邊行履始有為人分大眾那邊即
不問未審者邊作麼生行履。】

「舉昔有婆子供養一菴主經二十年常令一二八女
子送飯給時一日令女子抱定曰正恁麼時如何主
曰枯木倚寒巖三冬無煖氣女子舉似婆婆曰我二
十年秖供養得個俗漢遂遣出燒卻菴。」
【
師云婆子捉
蛇傷手菴主鉤賊破家不如者個傳話女兒似帶飛
廉埽地煞敗盡郎家敗母家。】

「舉洛浦參夾山叉手而立亦不禮拜山曰雞栖鳳巢
非同其髏出去曰自遠趨風乞師一接山曰目前無
闍黎此間無老僧浦便喝山曰住住且莫草草匆匆
須知雲月是同谿山各異坐斷天下人舌頭即不無
闍黎作麼生教無舌人解語浦佇思山便打。」
【
師云千
鈞之弩不為鼷鼠發機九轉靈丹直下變凡成聖有
般道夾山平地興波換他洛浦眼睛與麼商量老胡
一宗那有今日殊不知他向烈燄光中辨玉石鍼鋒
影裡化鶤鵬還委悉麼脫或未委山僧不免土上加
泥去也喝一喝云殺人刀活人劍具眼底一任辨取。】

「舉百丈說法竟大眾下堂乃召之大眾回首丈曰是
甚麼。」
【
師云大小百丈秖知覓取璉城寶不覺錯過荊
山玉若是山僧召眾回首但云伶俐衲僧一呼便轉
非惟不埋沒諸人亦見釣不虛垂。】

「舉南泉示眾曰喚作如如早是變了也如今師僧須
向異髏中行歸宗曰雖行畜生行不得畜生報泉曰
孟八郎漢又與麼去也。」
【
師云水裡放身眠還他南泉
岸上擺手行須是歸宗雖然各有生涯未免俱存朕
跡山僧則不然喫飯穿衣渾剩事披毛戴角豈相干。】

「舉南泉曰我十八上便解作活計趙州曰我十八上
便解破家散宅。」
【
師云者兩個漢不守本分何故若非
作賊定是殺人。】

「舉溈山睡次仰山問訊溈便回面向壁仰曰和尚何
得如此溈起曰我適來得一夢你試為我原看仰取
一盆水與溈洗面少頃香嚴亦來問訊溈曰我適來
得一夢寂子為我原了汝更與我原看嚴乃點一碗
茶來溈曰二子見解過於鶖子。」
【
師云水可開眼茶能
清心二子喚醒溈山夢則不無若要原溈山夢猶未
得在當日若是山僧見伊恁麼道但云和尚三妖在
命五鬼臨身一要謹口二須慎行非獨原得者老漢
底夢親切直教後來再不作夢。】

「舉趙州因僧遊五臺問一婆子曰臺山路向甚處去
婆曰驀直去僧便去婆曰好個師僧又恁麼去後有
僧舉似州州曰待我去勘過明日州便去問臺山路
向甚處去婆曰驀直去州便去婆曰好個師僧又恁
麼去州便歸院謂僧曰臺山婆子為汝勘破了也。」
【
師
云有道婆子有定乾坤句趙州具辨龍蛇眼恁麼見
解也是李向赤邊咬若據山僧檢點婆子只解
捉魚趙州秖知袋裡捏鼠若約衲僧正令總須喫棒
始得。】

「舉臨濟上堂兩堂首座相見同時下喝僧便問還有
賓主也無濟曰賓主歷然復召眾曰要會臨濟賓主
句問取堂中二首座。」
【
師云同時下喝可煞顢頇賓主
歷然錯下註腳好各與三十趁出復喝一喝云且道
山僧者一喝是賓是主一僧纔出禮拜師便連棒打
退。】

「舉臨濟上堂赤肉團上有一無位真人常從汝等面
門出入未證據者看看時有僧出問如何是無位真
人濟下禪床把住曰道道其僧擬議濟托開曰無位
真人是甚麼乾矢橛雪峰存曰臨濟太似白拈賊。」
【
師
云大小雪峰不識好惡錯下名言臨濟道赤肉團上
有一無位真人大似白日見鬼又曰無位真人是甚
麼乾矢橛也是自起自倒甚麼處似白拈賊拈棒云
臨濟性命在山僧手裡。】

「舉德山示眾曰今夜不荅話問話者三十棒時有僧
出禮拜山便打僧曰某甲話也未問和尚為什麼打
某甲山曰汝是甚麼處人僧曰新羅人山曰未跨船
舷好與三十棒。」
【
師云德山擬秉吹毛劍反露葛藤椿
既不荅話為甚麼問者又打三十棒可惜者僧不解
將虎鬚若是山僧見他纔恁麼道便與拗折拄杖任
伊縱有通天作略也教忍氣吞聲。】

「舉投子因僧問如何是十身調御子下禪床立又僧
問凡聖相去多少子亦下禪床立。」
【
師云前下禪床立
好與一掌推倒後下禪床立也好與一掌推倒當時
若下得者兩推免得者漢至今死在者裡。】

「舉巖頭參德山方跨門便問是凡是聖山便喝頭禮
拜有僧舉似洞山山曰若不是奯公大難承當頭聞
曰洞山老人不識好惡錯下名言我當時一手抬一
手搦。」
【
師云者則公案向德山喝中薦得可以殺盡天
下人向洞山句中薦得可以罵盡天下人且置惟是
巖頭一手抬一手搦畢竟在什麼處若也見得便可
向虎口橫身蛇頭揩癢頭頭是入地之謀著著得韜
天之略若也未見切須仔細好。】

「舉興化因同參來纔上法堂化便喝僧亦喝化又喝
僧亦喝化近前拈棒僧又喝化曰你看者瞎漢猶作
主在僧礙議化直打下法堂侍者請問適來那僧有
甚觸忤和尚化曰他適來也有權也有實也有照也
有用及乎我將手向伊面前橫兩橫到者裡卻去不
得似者般瞎漢不打更待何時者禮拜。」
【
師云興化橫
者兩橫不惟同參到者裡去不得就是諸佛列祖到
者裡亦去不得雖然要且落在山僧手裡乃拈棒云
莫有為興化作主者麼時有一僧出便喝師云暗地
殺人猶可恕明中作賊實難容便大棒打退。】

* 頌古

「靈雲見桃花悟道作偈曰三十年來尋劍客幾回葉
落又抽枝自從一見桃花後直至于今更不疑乃舉
似溈山山曰從緣悟入永無退失有僧舉似玄沙沙
曰諦當甚諦當敢保老兄未徹在。」

【甚諦當保未徹伶俐衲僧會不得頂門奮金鎚腦
後抽生鐵堪羡堪悲玄沙老失錢遭罪誰為雪咄。】

「僧問雲門佛法如水中月是否門曰清波無透路曰
和尚從何得門曰再問復何來曰便與麼去時如何
門曰重疊關山路。」

【佛法水中月眼裡添金屑清波無透路料掉沒交
涉便與麼善擊節可憐重疊關山路衝浪錦鱗遭
點額。】

「洛浦參夾山因緣。」

【驅耕奪食點銕成金敲骨取髓條令斬新雲月同
兮人盡委谿山異也共誰分舌頭坐斷好消息萬
仞巖前看翻身高聲云險。】

「鼓山赴閩王請雪峰門送曰一隻聖箭射入九重城
裡去也孚上座曰和尚是伊未在峰曰渠是徹底人
(勘破了也)孚曰若不信待某甲勘過(勘破了也)遂往
中路把住曰師兄甚麼處去山曰九重城裡去曰忽
遇三軍圍繞時如何山曰他家自有通霄路曰恁麼
則離宮失殿去也山曰何處不稱尊孚便回謂峰曰
好隻聖箭被我折卻了也遂舉前話峰曰渠有語在
(勘破了也)孚曰這老凍儂猶有鄉情在(勘破了也)。」

【重重勘破不是註腳明眼衲僧何處摸索烈燄爐
中玉石分龍蛇陣上看謀略真謀略一箭雙鵰隨
手落。】

「金陵奉先深禪師同明和尚到淮河因緣。」

【衲僧俊俏透重淵檢點將來只一邊直下若能再
跳入穿開碧落水中天與麼地絕偏圓盤走珠兮
珠走盤。】

「丹霞訪龐居士見靈昭女洗菜乃問居士在否女放
下菜籃叉手而立霞又問居士在否女提籃便行霞
便回須臾居士歸女舉前話士曰丹霞在否女曰去
也士曰赤土塗牛奶。」

【丹霞老賊放憨不少俊哉靈昭應機善巧叉手立
兮乾坤坐斷提籃行也星飛電掃只因舉處帶淆
訛今古叢林俱靠倒。】

「興教坦和尚初開堂日雪竇宗化主出問諸佛未出
世人人鼻孔撩天祖師既西來因甚麼杳無消息坦
曰雞足峰前風悄然宗曰未在更道坦曰大雪滿長
安宗曰無人識此意令我憶南泉拂袖歸眾更不禮
拜坦曰新興教今日失利便歸方丈令人請宗至曰
適來錯對一轉語人天眾前何不禮拜蓋覆卻宗曰
大丈夫膝下有黃金爭肯拜無眼長老坦曰我別有
語也宗理前問至未在更道處坦曰我有三十棒寄
打雪竇宗乃禮拜。」

【把定牢關不容走作得失是非一并拈卻針鋒影
裡騎大鵬鶻眼龍睛難摸索三十棒三十棒碧眼
黃頭罔度量咄。】

「德山到溈山挾複子于法堂上從東過西從西過東
顧視曰無無便去行至門首卻曰也不得草草復具
威儀再入相見為山坐次德山提起坐具曰和尚溈
擬取拂子德便喝拂袖而出背卻法堂著草鞋便行
溈山至晚問首座適來新到上座在什麼處座曰當
時背卻法堂著草鞋去也溈山曰此子巳後向孤峰
頂上盤結草菴呵佛罵祖去在。」

【明鎗易躲暗箭難防敬敵者勝欺敵者亡。】

「僧問百丈如何是奇特事丈曰獨坐大雄峰僧禮拜
丈便打。」

【咄汝癡禪和討甚奇特事未透萬重關雄峰休造
次便禮拜欠伶俐棒頭有眼爍乾坤試問諸人會
不會。】

「雪峰住菴時有二僧來禮拜峰以兩手拓門放身出
曰是甚麼僧曰是甚麼峰低頭歸菴僧到巖頭頭問
甚處來曰嶺南來頭曰曾到雪峰麼曰曾到頭曰有
何言句僧舉前話頭曰他道什麼曰他無語低頭歸
菴頭曰噫我當初悔不向伊道末後句若向伊道天
下人不柰雪老何僧至夏末再舉前話請益頭曰何
不早問曰未敢容易頭曰雪峰與我同條生不與我
同條死要識末後句只者是。」

【末後句為君說神劍揮光如電掣同條生死謾商
量明暗雙雙須辨別休辨別巖頭老子只一橛。】

「文殊普賢起佛見法見被世尊威神貶向二銕圍山。」

【推倒銕圍山扶起二大老佛見與法見特地一時
埽試看老瞿曇何處弄牙爪。】

「須菩提問舍利弗夢中說六波羅蜜與覺時同異弗
曰此義深遠吾不能知上方有彌勒大士深明此義
可往問彼當為汝說提即往問勒曰誰是彌勒誰云
彌勒。」

【誰是彌勒云彌勒金剛寶劍當頭截若謂時時示
時人敢保驢年猶未徹。】

「谷隱聰禪師上堂曰五白貓兒爪距獰養來堂上絕
蟲行分明上樹安身法切忌遺言許外甥且道作麼
生是許外甥底句切忌錯舉。」

【五白貓兒不露牙爪驀地觸著破頭裂腦樹頭樹
底足生涯看來總是閒之遶端的分明在目前欲
辨來機須善巧乃斫額云貓。】

「僧問雲門不起一念還有過也無門曰須彌山。」

【不起一念須彌山一椎擊碎鬼門關茫茫宇宙人
無數盡日區區卻自瞞。】

「雲門問僧近離甚處曰西禪門曰西禪有何言句僧
展兩手門打一掌僧曰某甲話在門展兩手僧無語
門又打。」

【大用現前不存軌則石火電光鶻眼罔測駕與青
龍不解騎直待當來問彌勒。】

「良禪客問欽山一鏃破三關時如何曰放出關中主
看良曰與麼則知過必改山曰更待何時良曰好箭
放不著所在便出山曰闍黎且來良回首山曰一鏃
破三關且置試與欽山發箭看良擬議山打七棒曰
且聽者漢疑三十年。」

【一鏃三關不妨奇絕照用齊行應時及節三月桃
花浪拍天可怪龍門徒點額。】

「僧問趙州至道無難唯嫌揀擇是時人窠窟否州曰
曾有人問我直得五年分訢不下。」

【直得五年分不下通身枷鎖盡情卸海神知貴不
知價留向人間光照夜。】

「僧問趙州至道無難唯嫌揀擇如何是不揀擇州曰
天上天下唯我獨尊曰此猶是揀擇州曰田庫奴甚
麼處是揀擇僧無語。」

【至道無難唯嫌揀擇天上天下有甚交涉報君知
瞥不瞥趙州老子猶未徹。】

「趙州示眾曰至道無難唯嫌揀擇纔有語言是揀擇
是明白老僧不在明白裏是你諸人還護惜也無僧
曰既不在明白裏又護惜個甚麼州曰我亦不知曰
和尚既不知為甚麼道不在明白裏州曰問事即得
禮拜了退。」

【由來至道本無難揀擇明白落二三雖然只在尋
常處如隔千山與萬山。】


香嚴巖心化靜主捐貲三兩
天翼翔禪師語錄卷下終











* 行實

師諱巨翔號天翼楚永之陵霄張氏子母熊夢大
止屋翅蔽雲日驚覺有孕越明年康熙壬寅十二月
初五日辰時乃生時五色鳥翔鳴榱簷之上鄰僉異
之曰此異鳥也世所罕見今產此子來儀當後必大
有用因名大鶤焉師生而姿神炯秀瓊表嶷嶷蓮胎
茹素長不兒伍父母窺其不凡送靈山寺淨月師薙
染九歲授楞嚴經至清淨本然云何忽生山河大地
遽有省乃曰清淨本然明明生出山河大地淨駭然
奇之曰汝誠再來人也嗣是志氣精勤旦夕無懈淨
愈奇之至十九歲令謁西山藤煥和尚圓具充水頭
屢受追拶寢食俱廢一日挑水次煥忽把住曰古人
道擔泉帶月歸泉在者裡月聻師以手指水煥以杖
築下桶底曰正恁麼時如何師擬進語被煥劈頭一
棒師通身汗流翻思昔者所得爽然自失由是參究
益篤檢書物盡焚曰此生不出古人一頭地誓不放
手乙丑休夏毘盧洞衫履無一完者舉眾皆驚憫師
毫不介意一日同參相謂曰溈山古和尚道風孤峻
海內推尊今退居芙蓉子曷不見之師即就道至山
值梅在門外拔道上草師見之曰老老大大猶有許
多閒氣力梅曰無人替得老僧師便掌梅大笑曰汝
從那裡來師曰南嶽曰又向那裡去師曰芙蓉曰去
不得師曰因甚去不得梅以杖劃一劃師退身三步
梅擲下拄杖師便喝梅亦退身三步師拾杖便行梅
復大笑歸方丈從此執事左右凡一切徵詰酬對悉
皆穎脫梅深器之戊辰侍梅下江南過洞庭暴風疾
作船勢危急師有驚色梅怒罵曰將謂汝是個人於
此不了平日弄業識何益不見圓悟在金山染疾作
主不來始信五祖之言乃盡情放下方得徹頭徹尾
又不見德山道毫端許末之未盡者皆為自欺老僧
今日與汝平實商量此事不在口角邊不從伶俐得
所以道絕後再甦欺君不得師愧唯而巳已巳梅令
掩關紫竹林凡有問師纔擬對梅即掌住曰不是不
是兩越寒暑過勞成疾師總不顧一日梅提燈籠立
關外大叫曰看看師遂大悟踼破關出扭住梅曰者
老賊今日放不過也梅曰老僧過在甚麼處師推梅
倒地梅曰切莫孤負老僧師便禮拜至晚茶次行者
失手觸碎茶盃梅厲聲曰盞子撲落地因甚碟子
七片師曰說甚碟子直得盡山河大地一時瓦解冰
消者于言下有省乃曰誰知今日到者田地梅顧
曰你看者漢小出大遇師曰添得一場愁梅曰汝又
作麼生師擊碎茶盃便出梅曰孟八郎又與麼去也
未幾梅示寂出源流付師師曰惟將水洗惟將火焚
梅曰水不能洗火不能焚便化去師搥胸曰蒼天蒼
天遂依法闍維函舍利骨櫬歸芙蓉建塔開期畢安
邑護法請就本寺開堂未幾溈山的峰和尚敦請繼
席師堅辭不赴大梅與老和尚洎兩邑檀護必欲目
擊提唱以舒望古老人後起之心師勉強承應于壬
申冬月念七日入院一時椎拂之下遐邇緇素咸相
贊喜曰眾角雖多一麟足矣師為人端厚領眾精嚴
至于應機接人極其爽捷嘗曰諸人未見山僧巳前
山僧蚤在你肚裡你一呼一吸山僧拏定你又曰盡
大地是山僧棒頭任你諸人橫也打著豎也打著向
那裡逃避又曰山僧拄杖子在諸人手裡何不還我
一頓來學者罔探其旨迄乙亥五月夙恙舉發師自
知化緣將畢乃發啟請敬和尚住持兼出源流囑鐵
舟洪等四人曰先師開法四十年不肯輕易許可山
僧濫承其後兢兢業業惟恐為人之不精立巳之或
懈有辱先宗汝等當深體山僧苦裏痛念祖道深蓄
厚養異日龍天斷不孤負言訖眾皆哽咽悶僻于地
至初九日申刻命侍者擊報鐘召眾集法堂分付後
事畢書偈而逝塔于芙蓉寺東玉淵岐下師世壽三
十三僧臘一紀有二珍叨侍記室甚久聞見甚悉特
述行履大概以表不廢厥執云耳。

不肖小師寂珍槃
譚謹述


　　　(芙蓉監院慧源敬梓
　　天巽大和尚語錄二卷流通願法界有
　　　情同緣種智　營陽小師寂珍對
　　康熙壬午蒲月潮音草堂識)