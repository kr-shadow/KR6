#+TITLE: 靈機禪師語錄-清-行觀
#+DATE: 2018-05-12 10:25:23
#+SOURCE: github.com/kanripo/KR6q0562 master e25b9865                

** 重刻靈機禪師語錄原稿序

靈機禪師得法於金粟費老人為其白足後
闢講堂於翔鳳為資福之開山祖所傳語錄
舊有鋟本宗門推尚之久矣今其法嗣大展
繼席資福以舊本之未盡厥傳也將重加訂
正梓而行之請序於余余聞禪門之學空諸
所有不立文字即其當機問對一言半偈要
歸其旨於虛寂而已靈師實能洞徹斯旨故
其生平言語不令其徒撰錄舊本所載亦其
侍者得於睹記潛鈔而授之梓用以廣其師
傳耳非靈師之意也今大展見謂未備又欲
刻之何歟蓋釋氏之教雖與儒者歸趣不同
至於審辨源流尊信師說俾天下後世因其
言以知其人而其教澤亦藉以不墜其用心
則一也韓子有言孟軻氏未嘗著書今其七
篇乃萬章公孫丑之徒相與紀其言而傳之
耳由是言之假令當時無尊信師說如諸子
其人者則孟氏之書不傳百世而下安能使
其名赤赤卓卓為群儒冠哉大展侍靈師最
久得其宗旨獨深其所睹記比他人尤詳不
欲令其師傳之稍有湮沒也則其於是役也
能無亟亟乎余喜大展之尊信師說與吾儒
同而靈師之教澤亦藉其人以益廣也故不
辭而序之。

賜進士出身翰林院庶吉士華亭沈宗敬撰








** 刻正靈機禪師語錄原稿序

昔玉林和尚語諸弟子曰天下宗師靈機第
一蓋師為海內所推服稱臨濟正宗一語一
默一顰一笑皆甘露也師示寂後有弟子急
於入都倉卒梓師語錄二卷攜之北行時入
室弟子大展方養母他山未得預聞後繼席
翔鳳見錄中改誤多端前後易置不勝驚惋
謂先師語錄乃一代人天眼目安可淆訛失
序欲悉依原稿刻正垂示百世俾吳騏為敘
騏謂語錄與文章異文章之家研京十年練
都一紀追琢求工故可改也語錄出自見地
如火必熱如水必溼如金必堅如刀必利豈
容商酌擬議哉不待商酌擬議而一切賓主
炤用殺活與奪性靈手眼千品萬偈無所不
備譬人始生五官百骸腑臟膏血八萬毛孔
一時具足若有刪改文飾則是裝偶塑像非
生人也人已生矣而欲脩削之雕琢之豈非
事理之萬萬不可者哉昔歐陽公以舊唐書
張濬傳中做面子三字不雅改為作態識者
謂做面子三字意忌而含怒氣傲而詞強作
態二字意謔而含笑氣柔而語弱情事全失
不如舊書遠甚夫歐公之才且不能輕易改
書而況不如歐公者也藥山聞雲巖一言曰
吾於此得見海兄百世之後有讀語錄而見
靈機真面目者大展之力也夫。

甲戌初冬九峰遺黎吳騏頓首拜撰







** 序

古有言行解相應名之曰祖今之據名剎踐祖位者
說法如雲如雨謦欬如珠如玉察其所為則行不副
解解不副行總被二風所觸傲然竊名於祖位可乎
惟吾楊墳觀和尚幼陞天童之堂刳心礪志真參實
悟直躋金粟堂奧倒捋逆批費老人素稱室中真子
也厥後住山三十載足不踰閫故能不起于座化荊
棘為寶坊無法當情辨龍蛇於叱吒其激揚宗旨萬
指鏗鏘即飽參宿學之士一嬰其鋒靡不讋縮咋舌
而退是以喻其刻苦蒞眾則如珠走雪床之楊岐也
論其頌古渾樸則如敲金戛玉之白雲也觀其機用
敏捷則如縱奪臨時捉敗同參之興化也至若開法
四十年來法語機緣甚夥每呵今時別傳之旨泥於
文字禁止謄錄既沒而無隻字示人則又跂乎雲門
諸老之上矣茲所行於世者其門人久侍潛鈔密記
輳集而成書蓋十存其一耳嗚呼和尚之行解卓然
足以邁古超今滅卻正宗之嫡髓詎在多乎是為序。

前住龍池法弟大珍拜題



* 靈機觀禪師語錄目錄

  
  * 卷首
  
  * 序文
  * 卷一
  
  * 陞座
  * 小參
  * 示眾
  * 卷二
  
  * 機緣
  * 垂問
  * 卷三
  
  * 勘辨
  * 早參
  * 晚參
  * 卷四
  
  * 落堂
  * 源流頌
  * 卷五
  
  * 頌古
  * 書問
  * 卷六
  
  * 雜偈
  * 真讚
  * 佛事
  * 卷尾
  
  * 行狀
  * 塔銘
  * 跋
  * 誌

靈機觀禪師語錄目錄(終)




















靈機觀禪師語錄卷一
嗣法門人　寂方　智霈　海汧　超系　等編


* 住湖州武康翔鳳山顯忠崇孝資福禪寺語錄

陞座
師自崇禎甲申春誅茅翔鳳至順治甲午冬眾求結
制海鹽徐君載護法夫人行脩請陞座僧問豁開戶
牖妙手難描當軒者誰抬眸錯過師以棒擉開云到
即不點進云秪如強項不回頭者和尚如何施設師
云且居門外進云門內底又作麼生師云自招款案
問大制從來無結解因何平地起風波師云早知恁
麼已是遲進云天上天下惟吾獨尊去也師便打云
轉見郎當問翔鳳峰前呈瑞色缽盂山上播祥光佛
法大意即不問開罏結制事如何師云好向風頭看
火色進云謝師指示師云也須眼底辨金鋀問翔鳳
峰頭作舞十方海會雲臻就中一句應時及節請師
宣師云秪要腳踏實自然眼豁開進云為憐三歲子
不惜兩行眉師云識得山僧也未進云吞納大千門
不二堂堂廓落露全機師便打乃豎拂子云此便是
當年鷲嶺微笑一著子恁麼見得則黃面老子金色
頭陀一肩擔荷徹體無多直得正法眼人人今古彌
亙涅槃心箇箇歷劫不磨掃卻從前閑露布那來迷
悟涉淆訛忽有箇傍不甘底出來道是則是今日剋
期立限也是平地干戈驀與他一棒云無繩索縛英
靈漢汝又將身入網羅。

鹽官張行脩居士同室沈氏壽誕請陞座師云抱膝
鳳山下常年口懶開那堪輕漏泄今日又重來諸兄
弟來也來了說無可說何故千說萬說原是一說千
聞萬聞秪是一聞若也見得則昨日說今日說說說
自超越昨日聞今日聞聞聞絕比倫方信本來一著
子迥超天地獨為尊忽有箇衲僧出來道者漢前言
不顧後語好與三十棒但向他道汝擔得好板棒我
也甘喫爭奈武原人未肯點頭在乃揮拂子云但願
春風吹不老瞎驢笑得口門開。

師誕自慶禪人請陞座師云釋迦不出世達摩不西
來佛法遍天下談玄口不開諸兄弟向者裏會得還
有佛祖立地處也無還容觀上座說青道黃也無殊
不知未生面目箇箇全彰覿體風光人人具足回觀
三藏十二部是甚熱碗鳴聲一千七百則是甚狗咬
枯骨正眼看來無夢說夢無事生事正好朝打三千
暮打八百忽有箇漢聞與麼道憤性出來道資福你
者般饒舌巳是好肉剜瘡欺陷平人資福終不壓良
為賤拄杖子兩手分付何故舉揚恁麼事須是恁麼
人幸有恁麼人方諳恁麼事其或不然未免死水裏
藏龍欲搆宗門向上事何啻萬里望潼關雖然如是
今晨自禪人製法衣為我慶壽諸兄弟慇懃強我舉
揚且道說箇甚麼即得若說有生有死卻是病目見
空花若說無死無生又是怖頭走他國去此二途如
何端的阿呵呵當初只謂茅長短燒了元來地不平
結制陞座師云未過楊墳渡撒手便回決無今日事
既過渡來結住布袋口縱有韜略卒無用處且如何
是今日事諸人還知麼若也知得畫地為牢終非究
竟無繩自縛豈自甘休直須活潑潑如俊鶻沖霄赤
灑灑似錦鱗破浪苟或未然勸諸人莫廉纖安排不
是佛扭捏亦非禪千盃不醉風流子吸盡西江不(費錢)
師誕日雲間苕霅眾居士請陞座問答不錄師云昨
日者箇時節全無消息卻有巴鼻今日者箇時節雖
無巴鼻卻有消息若向昨日會去爭見今朝消息若
向今日會去難辯昨日巴鼻說是語時叵耐翔鳳峰
忍俊不禁牽拽缽盂案開口大笑直得天落山與大
遮山睜眉怒目一齊震動嚇得瞎驢隊裏跳出許多
泥牛白牯徬徨四顧未得翻身山僧見其恐怖生心
連忙捺出老婆心懸挂剎竿上乃向道汝等善生瞻
仰此段微妙難信之法乃自心現量境界只要返本
還源便踏故鄉田地於是翔鳳峰缽盂案天落山與
大遮山方得歡喜讚歎合掌而作偈言業擊禺山債
未休知非巳過又從頭耙犁雖不拖泥水耕遍乾坤
四海流喝一喝下座。

師誕日棲水眾居士請陞座僧問昔日釋迦離兜率
降王宮意旨如何師云南山起雲進云指天指地目
顧四方唯我獨尊又作麼生師云與汝通箇消息進
云雲門曰我當時若見一棒打殺與狗子喫且道是
雪屈是報恩師云丈夫氣宇合如斯進云今日吾師
出世還有為人句也無師云重說偈言進云苕水今
朝年半百漆園贏得八千椿師云也要大家知問桃
花放小春欲結千歲實為復是慶生為復是應時師
云分別即不得進云昔日靈雲見便悟如何是悟底
意旨師云鼻孔大頭垂進云今朝資福不知幾多人
悟去師云惺惺者惺惺懵懂者懵懂進云和盤托出
從人薦只要諸人鑑本真師云一任轉量僧禮拜桃
含章居士問釋迦降生九龍吐水和尚示誕有何祥
瑞師云謝居士齋進云蒙師指出波心月箇裏寒潭
徹底清師云要汝自承當乃云資福五十年來不曾
咬著一粒米且道噇箇甚麼五十年來不曾挂著一
縷絲且道穿箇甚麼於斯明得不惟日消萬兩黃金
亦合受四天下供養於斯不明粒米寸絲也當拖犁
拽耙償他始得大眾因甚如此得人一牛還人一馬
下座。

大殿上樑陞座師云闢艸開荒全憑衲子扶揚插標
建剎猶賴龍天呵護無龍天呵護難繼昔人遺蹤有
衲子扶揚方成今日叢席雖然此猶是建立門庭邊
事正眼觀來盡大地是寶王剎何興何廢何古何今
遍剎塵是淨法身誰增誰減誰聖誰凡既無聖凡增
減又無古今興廢則現前大眾若僧若俗若男若女
乃至遠近檀護不期自集便合迴光返炤悟明得去
則寶王殿內人人立地有分淨法身中箇箇覿體無
二倘或未諳向第二義門更為諸人通箇消息村歌
社舞喧天鬧笑看虛空架畫梁卓拄杖下座。

逸凡上座同雲間眾居士送大鐘入山請陞座師云
法門有大器乾坤絕覆藏赤身擔荷漢渴力為敷揚
敷揚喜有其人秪如大器到來如何與伊證據卓拄
杖云向者裏證據得去皇恩佛恩一時報畢檀施法
施兩得相酬更說甚麼聞聲悟道方諳箇裏端倪見
色明心始信本來是佛然則今日法柄在握畢竟令
歸何地復以拄杖向空點云若將耳聽終難會眼裏
聞聲方始親。

逸凡上座領雲間民仲吳居士六旬請陞座首座問
有物先天地無形本寂寥既是無形又喚甚麼作物
師云主山恒突兀進云能為萬象主不逐四時凋目
前萬象森然四時代謝作麼生是不凋底意旨師云
澗水自長流進云秪如居士誕期敦請說法未審如
何慶讚師云合寺人多慶進云恁麼則華亭信有千
年鶴今日親從海上來師云共謝飽香齋乃云昨夜
翔鳳關與禺泉亭爭論甚鬧一謂佛法貴要乘時宣
說一謂佛法不可輕易流布卻被缽盂案開口大笑
山僧忍俊不禁各與三十拄杖試問者三十拄杖還
有賞罰也無若有賞罰在甚麼處若無衲僧眼何在
民仲吳居士你是雲間伶俐漢聞者般說話便與麼
會去不惟罔極之恩今巳報盡則本來壽量亦見延
長秪如天台頂上行忽逢南海天平僧又作麼生遂
揮拂云盡把無生消息露卻來人世樂逍遙。

塘棲沈君善居士為母十週送法衣請陞座止水問
生死交謝寒暑迭遷有物流動人之常情只如無陰
陽地上如何舉步師云你即今在甚麼處進云秪如
沈居士請法薦親且道功歸何所師云腦後著眼看
進云與麼則生身父母居堂上從本爺娘在頂門師
云何曾離者裏進云一念頓超諸祖意者回方始報
親恩師云又要重添註腳問昔日世尊說法天雨四
花地搖六震今朝和尚陞堂豎拂拈椎現何祥瑞師
云腳跟齊點地進云翔鳳峰頭祥霧地缽盂巖畔瑞
雲生師云風光溢目多問人天普集選佛場開為人
一句如何舉唱師云一棒一條痕進云萬象森羅咸
稽首大千沙界盡沾恩師拈棒云會取棒頭旨僧禮
拜師乃云祖師西來初無奇特一念回機便同本得
只是不合誤賺老神光斷卻一臂帶累自家失卻一
隻者一隻那一隻東土與西天無處得尋覓阿呵呵
若是明眼人終不受渠惑復舉長水問瑯琊覺楞嚴
經云清淨本然云何忽生山河大地瑯琊抗聲云清
淨本然云何忽生山河大地長水當下悟去師云據
古人恁麼問答且那裏是長水悟底道理若明得長
水悟底道理便明得今日𣲧君翁為母十週敦請薦
拔山僧功不浪施雖然伶俐漢向者裏悟去山河大
地忽生且止要且清淨本然又從甚處得來還委悉
麼返本還源諳落處齎衣請法入山來須知一念全
彰處覿面慈容笑眼開卓拄杖下座。

棲鎮眾檀護送藏經到山請陞座問答不錄師云棲
水諸居士請藏入山來山僧無法說合掌笑盈腮何
故蓋此山自唐宋迄今數百餘載為江淛最大名藍
歷代尊宿存名計住者共三十餘位嗣後年代既爾
深遠興廢亦復多番荊蓁蔓艸觸目荒涼山僧勉力
拮据同眾株守數年以來麤成叢席實自無心有所
希求今此法王大寶自然而至豈非法門一大盛事
哉雖然此猶是敘述茲山履歷之意表揚此藏際會
之緣若據當人一著本來具足須知三藏十二部一
切脩多羅驀豎拂子云皆從者裏流出諸人若也會
得便見今日諸檀護發殊勝心成殊勝事亦皆從者
裏流出且道者裏又向甚麼處流出還委悉麼不辭
潦倒明宣破只恐剜傷好肉瘡卓拄杖下座。

棲水邵文孚居士薦親請陞座茹檗首座問樹欲靜
而風不停子欲養而親不在令人常憶蓼莪篇罔極
之恩喻覆載正與麼時酬恩一句作麼生道師云解
脫門開喜到來進云古人道今生父母當親近從本
爺娘仔細看秪如從本爺娘作麼生看師云覿面團
圞絕覆藏進云恁麼則生死涅槃皆是夢嚴慈何處
隔纖毫師云知得恁麼方解恁麼乃云雲在嶺頭閒
水流澗底忙不知何大意終日自掀揚諸兄弟便與
麼會還得心境一如也未還得物我雙忘也未若未
得心境一如物我雙忘到者裏也須是箇漢方能赤
灑無依風流自在不見盤山和尚道心月孤圓光吞
萬象光非炤境境亦非存光境俱忘復是何物洞山
云光境未忘復是何物大慧云白鷺下田千點雪黃
鸝上樹一枝花我先天童密師翁云孟八郎漢又恁
麼去也從上尊宿直截為人無非發明者箇端倪者
箇端倪明了然自亦不知是箇甚麼若有甚麼可知
即墮在無為無事人猶患金鎖難行腳高流參尋箇
事者般旨意大須審細山僧今日說此無上大法蓋
為文孚居士請薦二親用報罔極之恩罔極之恩既
報且道他二尊人即今在甚麼處安身立命遂卓拄
杖云急著眼莫沉吟自從股落霜刀後遍界分明淨
法身便下座(居士曾割股療親)。

德水上座領棲水思蓮尼并眾善信送法被請陞座
僧問猊座高登人天普集少室家風請師吐露師拈
拂云分明秪者箇進云此是衲僧尋常見解秪如針
劄不入處又如何通信師云又被白雲迷進云學人
識得和尚了也且道今日塘棲眾善信齎送法被功
歸何所師云功歸何所則且置作麼生是識得山僧
底意進云與麼獅子吼時芳艸綠象王回顧落花紅
師呵呵云切忌重露布撥過那邊立僧禮拜云因師
置得師云又要拖帶問密密金針鋒不露綿綿玉線
縫偏長到來一眾咸胥慶師意如何為舉揚師云惹
得春風動地來進云秪如重重寶蓋自天垂朵朵金
蓮從地湧時如何師云上座也須著眼觀僧禮拜云
天上人間得自由去也師云猶落路頭在進云意氣
不從他處得風光自是本來同師云但願恁麼去問
揭開幔天網突出獅子吼百獸盡潛蹤龍象笑開口
如何笑開口一句師云炤顧腦門裂進云世尊未離
兜率已降王宮和尚未出母胎度人已畢正恁麼時
坐斷當陽且道度箇甚麼師曰更要覓阿誰進云恁
麼則龍得水時添意氣虎逢山勢長威獰師打云猶
要棒喫僧喝師云不信道問那邊親證一回卻來者
邊行履者邊事即不問那邊事作麼生師云覿面相
見了何必又重宣進云向上還有事也無師云有進
云如何是向上事師垂拂子云試看者一著僧禮拜
云到家更不涉程途去也師呵呵大笑乃云天然妙
手出格針鋒繡成古錦金獅現突踞當陽氣象雄諸
兄弟似者般容妙猶是描畫邊事尚爾驚群絕勝儼
然如活何不返觀當人一著向描畫不及處一覷覷
透自家面目方知此事不從人得要知此事不從人
得便是玄沙𡎺破指頭回雪峰峰問傋頭陀何不遍
參去沙云達摩不來東土二祖不往西天教某甲參
阿誰山僧當時見玄沙明此消息不覺豁開笑眼如
在萬人叢裏輥出相似所以尋常敢道雲門打釋迦
未是好手臨濟掌黃蘗猶欠忤逆須知更有一人越
過臨濟雲門之見方堪語話既越過雲門臨濟之見
了又要語話箇甚麼是汝諸人還知翔鳳老漢立地
處麼自從打落青天後笑看森羅萬象奔卓拄杖喝
一喝下座。

樓水鄒吉人居士為母六袟請陞座師云楊墳深口
銕般易過資福門前直路難行那來龍象眾滿座競
崢嶸繞圍聽我法我法絕形名白棒當頭指麤拳覿
面呈都教箇箇風流脫灑直令人人手眼精明銕饅
頭喫飽齁齁無米飯克滿騰騰是則是忽有箇漢出
來問秪如今朝者般受用從何而得但向他道源遠
流長棲水綠萬年森鬱鳳山青卓拄杖下座。

棲水張瑞宇居士同室夏氏五袟請陞座問答不錄
師云幻夢浮生五十春團圞琴瑟共同倫轉頭一念
彌今古信荷金剛不壞身山僧已為居士祝壽了也
直得三十餘代老古錐騰身踴躍合掌證據云是真
語者實語者如語者不誑語者是你諸人還見麼若
也見得便見當時澧陽路上賣餅婆子因德山肚餓
要點心婆問金剛經中道過去心不可得現在心不
可得未來心不可得上座擬點那箇心山無語後到
龍潭向紙燈吹滅處豁然大悟且道悟箇甚麼還是
悟三心不可得耶悟紙燈吹滅耶伶俐漢向者裏一
覷便破不惟穿卻那婆子風流鼻孔亦可與老德山
把臂共行若猶未也謾道咽喉遭餅塞眼睛突出始
超方喝一喝下座。

師六旬誕日雲間檇李霅溪眾護法請陞座問答不
錄師云今日春風何處來滿筵龍象盡欣懷山僧不
會欣懷意但見諸人笑眼開雖然山僧既不會固是
窺覷無門諸人笑眼開且道明甚邊事若有所明因
甚山僧不會若無所明笑眼開底又是箇甚麼到者
裏描固不成畫亦不就囫圇拋出莫閒休咎生銕面
皮既絕攀躋破沙盆子那來歲壽乃呵呵大笑云青
山耐盡冷冰心誰道今朝又漏逗。

解制陞座僧問九旬已滿即不問魚龍變化是如何
師打云看汝轉身來進云頭角養成忝意氣大千何
處不風流師云直須腳踏實地始得僧禮拜云謝師
答話師云一句好愁人問春光和暖百花新未降王
宮已度人解制今朝即不問當陽慶讚若為陳師云
本來清淨體脂粉漫塗糊進云翔鳳山頭呈瑞氣缽
盂案上獻醍醐師云妄想幾多人問嶺上二枝春爛
熳瓊樓玉殿發光輝且道是甚麼人境界師打云面
目甚分明僧喝師云棒頭開正眼端的始知歸乃云
一冬與諸人眉毛廝結今日擬欲開交且道箇甚麼
即得若道去則有鉤鉤汝未免按牛頭喫艸住則有
錐錐汝也是平地上起堆爭如鉤也不施錐也不用
一條古路八字打開一任諸人南天台北五臺逗到
羅紋結角之際忽地踏斷石梁橋擊碎玻璃盞寒拾
豐干非從外見金毛師利覿面相逢方知資福一片
老婆心為諸人徹困自是諸人不會所以道聖號凡
名盡是虛聲殊相劣形皆為幻色汝欲求之得無累
乎及其厭之又成大患與麼說話仔細看來大似描
畫虛空徒勞指註且作麼生是真實為人一句歸家
盡是兒孫事祖父從來不出門。

雲間眾居士請陞座止水問昔日嬌尸迦與古佛裝
像果感天主即今雲間義友十人請師為眾舉揚當
獲何果師云且喜春風動地來進云與麼則昔日古
佛今朝和尚也師云你又分身兩處看進云可謂人
人開正眼箇箇豁頂門去也師云如何是你正眼進
云夾路桃花風雨後馬蹄何處避殘紅師云狼藉不
少乃云負沖天氣概必具參尋眼目入作家爐韝須
盡妙手鉗鎚鉗鎚未盡末後牢關終隔礙眼目不具
陷身虀甕受迷籠驀拈拄杖云然則者箇終朝列列
挈挈長年挺挺特特具何眼目入何爐韝若也辨得
便可七縱八橫以一莖艸作丈六金身瓊樓玉宇掌
中觀坐微塵裏轉大法輪大千沙界腳尖上即今銕
饅頭一任橫吞豎咬無米飯不妨端坐受供如或未
然雲間路杳翔鳳峰高難弟難兄親到此也須各各
動寒毛遂卓拄杖下座。

* 住嘉興府石門縣福嚴禪寺語錄

康熙辛亥歲師受嘉禾石邑眾紳衿諸護法暨本山
兩序耆舊請於九月十二日進院至。

山門師以杖指云此是先師當年開闢之處英賢代
起盡出斯門山僧今日到來又且如何舉步飲水知
源開眼笑銕船無底渡崑崙。

佛殿一言獨稱尊傍觀幾打殺多少不平人含冤而
怒說休怒說從今不必動干戈海晏河清唱哩囉。

伽藍自受靈峰囑千觔擔子挑我今承護念庶事賴
和調雖然更有一句子也要互相委悉遂插香云此
心無媿赤條條。

祖師眼眼蒼黃色鼻鼻柏子香雖然無可語箇箇舌
頭長咦不是兒孫今看破早將家醜外邊揚。

據室若論此事山僧不敢苟順人情何故蓋者裏是
先師行綱立紀為法存公之處若以本分未徹履踐
未當糢糊學者罪犯彌天且道新福嚴以何為人一
陌清風穿鼻竅眼開不受自欺瞞。

當日眾護法請陞座問答不錄師云佛法自有時節
因緣不可覆藏憶自先師辭世山僧以心喪株守翔
鳳迄今十載志在鈍钁頭邊鋤雲補衲遂此餘生無
奈業力難逃被那隊神通羅漢并諸妙用維摩鉤住
鼻端必欲牽拽至語水河畔仔細思量實無計可只
得老牛拖重耙從迎恩渡過勸農橋登師堂入師室
據師座凡先師所屬疆界一一勉力維持祖父者片
田地處處徹底翻覆繼往開來悉憑前數酬恩報德
盡在今朝遂顧視左右喝一喝云不是山僧多潦倒
大都父業子承當卓拄杖下座。

護法曹遠思同弟正則子巖為母太夫人八十壽請
陞座僧問祝一人無盡之壽開十方選佛之場建殊
勝緣作奇特事忽有箇無面目漢到來如何相待師
豎拂云秪將者箇為證據進云與麼則覿面相呈更
無回互去也師云須是恁麼始得進云可謂是處是
慈氏無門無善才師云此句是重言問天垂寶蓋地
湧金蓮為是法爾如然為是神通妙用師云總不恁
麼進云還丹一粒點銕成金至理一言轉凡成聖今
日太夫人壽誕請師至理一言師云千年蟠桃核進
云昔日世尊陞座文殊白椎云諦觀法王法法王法
如是未審意旨如何師云有眼盡皆見進云恁麼則
寶劍一揮天地靜雙眸纔舉斗牛寒師云脫體任風
流進云學人禮拜去也師卓拄杖云不堪與麼僧一
喝師云又欠端的問鐘鼓交參龍象雲集滿座風光
承誰恩力師云杲日見當空進云恁麼則壽算等空
誰比量福同滄海若為倫師云何勞讚歎乃云今日
一眾咸集座下擬聽山僧為太夫人說法稱壽且道
說箇甚麼即得若說世間法渠自興家立業教子育
孫乃至發科發甲為官為貴冰霜凜冽節儉維風可
謂巾幗丈夫早已傳頌閭里又烏用山僧彈述其萬
一若說出世法渠自皈向先師信荷宗乘將四十載
衛護此山垂老不忘非宿願弘深焉能諄切若是所
以凡海內衲子知有福嚴叢林者莫不知有曹氏金
湯之力如是則太夫人壽如福嚴與天中並垂不朽
壽如語水同碧玉深濬無窮直得森羅萬象俱呈瑞
彩山河大地遍覆祥雲皆是太夫人本有之物亦是
先師光明之幢是你諸人還覺眉毛卓朔麼山僧已
自忍俊不禁再為助揚一上遂呈起拄杖云不涉陰
陽超物表當堂彌播古今春復以拄杖架肩下座。

薦亡請陞座僧問一念無為俱坐斷森羅影裏現全
身此猶是教乘極則邊事如何是衲僧向上鉗錘師
云又添一箇癡獃進云生也不道死也不道即今姜
氏超蓮面目何在師云拶得盲人眼自開進云了了
常知無別物凡名聖號等浮漚師云炤顧腳下乃云
浪走江湖腳跟下三十未為多穩坐家堂頂門上一
錐已是遲若是明眼衲僧直須翻轉面皮方能克紹
綱宗擔荷箇事且箇事又如何擔荷揮拂子云信手
拈信手舞大坐當軒孰敢睹或示太阿鋒或震塗毒
鼓直得歷代老古錐箇箇相看把舌吐作驢作馬掣
風顛現神現鬼相觸忤撞頭磕額沒處藏罪犯彌天
不可數不可數休莽鹵打破生死關無佛亦無祖生
死關既已打破且道已往姜氏即今居何方所遂合
掌云頓超上品蓮了脫幽冥苦。

* 小參

解制何君佐居士同室沈氏請小參一期忉忉怛怛
且喜眉毛還在未免因齋慶讚唱箇好春光為諸人
助行好春光好春光箇箇娘生面目彰踢翻虀甕沖
霄去擺脫鉤錐步大方莫靠壁休倚墻大丈夫兒貴
自強若使艸鞋不具眼腳頭常被石頭傷石頭傷血
染青山路轉長盡道天涯無日到誰知回首是家鄉
咄咄咄者獃郎莫漫狂三十年前太古話如今說出
不成腔任他不采聽自說也何妨遂噯呀一聲云笑
斷老婆腸。

除夕小參召大眾云一年三百六十日與麼磨裙擦
褲虛度時光了也今宵卻值臘月三十夜古人喻為
生死到頭最是急切底時節秪如當人腳跟下一著
子合作麼生理會山僧雖則無事生事也要大家委
悉倘有直下知歸者不妨如龍得水似虎逢山展托
當機牙爪施呈本有風光其或未然更為諸人打葛
藤去也驀卓拄杖云年去年來春復冬衲僧巴鼻若
為通瞿曇有口難宣說摩詰無言謾指蹤歷劫不磨
非向背當陽突出絕施功等閒脫體能擔荷任運堂
堂不借中。

福嚴退院小參師呈拄杖云盡大地是先師面目全
憑者箇為流通遍剎塵是山僧行履了無住著可追
攀雖然要見山僧行履須明先師面目既明先師面
目且道山僧行履在甚麼處遂起身云多謝勸農橋
上雨殷勤送我出松關拽杖便行。

* 示眾

封鍋示眾觀上座今晚封鍋不為別事秪為諸兄弟
擔囊挈缽不憚身力到資福者裏箇箇業為參禪學
道了脫生死然既為此大事急切而來豈可辜負故
時就此急切處置一問秪如禪作麼生參道作麼生
學生死作麼生了若向者裏著著有出身之路答得
一語相契不妨依舊開鍋大家同住若答不得便請
撿點行囊各各散去資福無閑飯與汝喫虛度光陰
打鬨過日蓋緣邇來祖道衰微禪風澹薄主席者多
懈怠之士行腳者少正因衲子遂使參禪學道了脫
生死一段大事因緣卻成虛設良可痛也故觀上座
今晚捋下面皮不避嫌謗逆行此令弗圖門庭繁盛
只貴正眼流通乃顧左右云出來道道看一僧云文
不加點師云汝者一語在禪上著道上著生死上著
僧云和尚撿點看師云情知你未諳落處慣弄虛頭
僧無語師復高聲云還有麼良久眾無出師云不意
命蹇若是與麼拼身捨命入艸求人覓箇同伴也不
可得遂打翻香几歸方丈。

示眾舉世尊於涅槃會上以手摩胸告眾曰汝等善
觀吾紫磨金色之身瞻仰取足勿令後悔若謂吾滅
度非吾弟子若謂吾不滅度亦非吾弟子時百萬億
眾悉皆契悟師云世尊末後賣俏如將魚目當明珠
百萬億眾悉皆契悟也是烏龜撞壁且道山僧如是
批判意在甚處貪觀天上月失卻手中橈。

示眾門前犬子吠畢竟有人來且道是什麼人聻眾
無對師良久云原是舊相識不用別疑猜。

示眾舉世尊因長爪梵志索論義預約曰我義若墮
當斬首以謝世尊曰汝義以何為宗志曰我以一切
不受為宗世尊曰是見受否志拂袖而去行至中途
有省乃歎曰我義兩處負墮是見若受負門處麤是
見不受負門處細一切人天二乘不知我義墮處惟
有世尊諸大菩薩知我義墮回至世尊前曰我義兩
處負墮故當斬首以謝世尊曰我法中無如是事汝
當回心向道於是同五百徒眾一時投佛出家證阿
羅漢師云外道最初拂袖便行卻具衲僧作略可惜
中途捩轉面皮又向世尊腳跟下納敗正似靈龜拽
尾自取喪身之兆。

示眾舉世尊因文殊至諸佛集處值諸佛各還本處
惟有一女子近於佛坐而入三昧文殊乃白佛云何
此女得近佛坐而我不得佛告文殊汝但覺此女今
從三昧起汝自問之文殊繞女子三匝鳴指一下乃
托至梵天盡其神力而不能出世尊曰假使百千文
殊亦出此女子定不得下方過四十二恒河沙國土
有罔明菩薩能出此女子定須臾罔明大士從地湧
出作禮世尊世尊敕罔明出罔明卻至女子前鳴指
一下女子於是從定而出師云當時靈山會上者婆
娘亦甚奇怪惜乎文殊不識來機青天白日被他迷
惑而下方罔明雖則撥轉關捩未免泥裏傷剌若是
山僧總不管他入定出定便與他驀面推倒非惟勦
除窠臼要使瞿曇慚惶無地。

示眾舉孚上座因鼓山赴大王請雪峰門送回至法
堂乃曰一隻聖箭直射九重城裏去也孚曰是伊未
在峰曰渠是徹底人孚曰若不信待某甲去勘過遂
趁至中路便問師兄向甚麼處去山曰九重城裏去
孚曰忽遇三軍圍繞時如何山曰他家自有通霄路
孚曰恁麼則離宮失殿去也山曰何處不稱尊孚拂
袖便回峰問如何孚曰好隻聖箭中路折卻了也遂
舉前話峰乃曰奴渠語在孚曰者老凍膿卻有鄉情
在師云雪峰稱賞鼓山不必論量只如孚上座恁麼
問鼓山恁麼答且道什麼處是他聖箭折處向者裏
見得倜儻分明便知孚上座只具殺人刀且無活人
劍鼓山雖明出身路未解截波瀾點檢則二俱擔板
各見一邊若到山僧門下合喫手中拄杖何故賞罰
並行。

示眾舉香嚴上樹若論此事如人上樹口啣樹枝腳
不踏枝手不攀枝樹下忽有人問如何是祖師西來
意不對他又違他所問若對他又喪身失命當恁麼
時作麼生即得時有虎頭招上座出眾云樹上即不
問未上樹時請和尚道香乃呵呵大笑師云嶮似懸
崖毒如砒礵纔沾唇吻便爾喪身然香嚴老漢固是
施機善巧為什麼被虎頭一問只得呵呵大笑還委
悉麼絲綸擲在煙波裏只為金鱗釣得歸。

示眾舉五祖演禪師三佛侍祖於一亭上夜話及歸
燈已滅祖於暗中曰各人下一轉語佛鑑曰彩鳳舞
丹霄佛眼曰銕蛇橫古路佛果曰看腳下祖曰滅吾
宗者克勤耳師云五祖老漢不妨是箇當路大蟲隨
處張牙距爪爭奈三子頭角崢嶸各展風規然就中
卻被箇返擲獅子攔腳一咬直至如今未得轉身。

示眾師云眾兄弟須向本參上親見一番出言吐氣
自然如龍得水似虎逢山不須風雷遍地波瀾山僧
為諸人發揮去也遂以拄杖旋風打散。

結制示眾師云寶劍揮空誑謔青天銕蛇攔路平地
賺人更欲曲垂巧喻何異淨眼添沙山僧卻不與麼
舉拄杖云秪將者箇當陽直指汝等諸人敢道不見
復卓拄杖云圓通大震忽爾喧騰汝等諸人敢道不
聞見聞既爾分明者箇元非他物所謂處處真處處
真塵塵盡是本來人真實說時聲不見正體堂堂沒
卻身既是真實說為甚麼聲不見既是正體堂堂為
甚麼沒卻身若向者裏會得未入爐鞴早已翻身未
動鉗錘亦自光輝其或未然山僧且歸方丈待汝等
來通箇消息。



靈機觀禪師語錄卷一

靈機觀禪師語錄卷二
嗣法門人　清立　超學　超正　尚岑　等編


* 機緣

師在金粟侍者寮因費老和尚問眾紫羅帳裏撒珍
珠意旨如何眾下語不恰師云請和尚炤顧兩片皮
尚云汝又作麼生師云行觀歸臥去也時空巖禪師
舉似天水禪師今晚公案惟機兄卻契老漢意水云
也須問過師適至水云今晚兄答老漢是什麼語師
便掌云還不知那水云也須問過。

一日師在方丈前鏟艸天水禪師問古人道法堂前
艸深一丈為甚鏟卻師云恐兄無下腳處水回首指
云艸漫漫地師云果然沒殺。

一日侍老和尚次尚問大脩行人未審得何果報師
云拖犁拽耙尚云大造業人得何果報師云端坐受
供養尚云爭奈以善為惡以惡為善師云和尚自生
分別尚云如何是汝不分別底師云合取口尚休去
一日尚問如何是先炤後用師云把火捉賊如何是
先用後炤師云驀頭拶看如何是炤用同時師云禍
不單行如何是炤用不同時師云鬧市裏打坐。

一日尚口占云眾生有病諸佛有病諸佛有病露柱
有病未審露柱犯底是甚麼病師云鍼劄不入底尚
云還有轉身處麼師與一推便出。

一日尚睡起師適至尚云方纔作得一夢甚生奇特
夢見靈機要做善知識甚急師云和尚莫誣謗人尚
云汝幾時得惺那師云老漢猶寐語在尚微笑。

一日因議論某禪師謬答人偷心未死偷心已死話
尚顧師云設有人問汝如何是偷心未死師云和尚
問處不實如何是偷心巳死師云露也露也。

師在金粟因孝廉周君謨居士相別問云保社源流
巳領教過還別有著作麼師豎拳云只有者箇士擬
議師驀口一掌士搖手云者些當不得師云將謂別
有那士無語時孤扣書記在傍云今日居士納敗闕
士云同坑無异土師云陷殺居士了也士復無語。

歲荒師與唐琪園居士遊硤石仙人洞遍踏屍骸竟
無覓處遂歸士謂師云今日仙人洞雖不見卻向鬼
窟裏走一遭師云居士幾時得出頭來士云大家在
者裏師與士驀胸一拳士乃笑。

一日師與唐居士路次遇一童子引至仙人洞洞上
有臺師先躍身而上見士躡足徬徨師云居士須向
者裏懸崖撒手始得士以手揖云請先師微笑云又
要拖帶在。

一日普請種菜次偶傍僧話及應時及節事唐居士
遽問如何是應時及節一句師云卻值種菜士云恁
麼則根深蒂固去也師云須是恁麼始得。

雲表法師拜別師云再住幾日去表云已飽觀了師
云還有觀不及處麼表云且待後來師云要見便見
說甚後來表云不能得搆師云自生退屈。

師問素慥正法眼藏既向瞎驢邊滅卻將甚麼傳持
慥豎拳師云我不識者是甚麼慥云三世諸佛也不
識師云不識底是甚麼慥便喝師云者一喝落在甚
處慥擬議師直打出。

則峰問雲門餅趙州茶撥擲一邊無米飯請師拈出
師云塞卻你喉嚨峰云百雜碎了也師云還我碎底
來峰一喝師不肯又一日參次峰侍立師云塞卻你
喉嚨你作麼生峰出禮拜謝和尚慈悲某甲一生受
用不盡師云你爭生受用峰打師一掌拂袖便出師
趕至門外打一掌云未信道在。

杭州居士同本境數文學入寺茶次師問老居士何
處士云仁和士指諸文學云者數位俱是楊墳底老
虎師云難得居士敢與同伴士云不入虎穴焉得虎
子師云須知者裏是陷虎坑士相顧愕然而去。

僧問萬法歸一一歸何處師云老鼠鑽地洞僧云意
旨如何師云七穿八穴。

師問泊如汝在金粟打七有甚麼得力處麼如云一
切現成師驀伸手云拈出現成底來與我看如無語
師云又不現成了如云一念回機便同本得師云如
何是汝本得一句如豎拳師云死了燒了又作麼生
如起身繞三匝師云不用打之遶向上道將來如云
鼻孔大頭垂師云者是娘生已前底娘生已後底如
擬議師將茶驀面潑。

如海禪者呈偈云也不讚也不罵有耳如聾有口如
啞萬古一青松蓋覆四天下師云我卻不恁麼如云
和尚作麼生師云讚則任讚罵則任罵有耳不聾有
口不啞白棒頭邊解轉身孤風凜凜爍天下。

師問雪溪維那世尊拈花迦葉為甚麼微笑溪云南
山起雲北山下雨師云將甚麼喚作正法眼藏溪豎
拳師云不得喚作拳頭又作麼生溪便喝師云喝後
聻溪云禮拜和尚去也師休去。

僧問國師三喚侍者意旨如何師驀喚巡炤僧無語
師便打進云便恁麼會時如何師云還我端的來進
云蒼天蒼天師云何曾夢見。

師問心調心猿意馬日夜奔忙汝作麼生調調面熱
師掌云狂性未歇。

天昂問世尊初生天上天下惟我獨尊為甚卻被雲
門打殺師云強人慣奪強人手昂云雲門具何眼目
敢行此令師云一棒打殺與狗子喫昂云後代兒孫
普天匝地還有與他出氣者麼師便驀胸推出。

超質侍次師云莫被那人惑亂質云恁他風浪起只
是不開船師云汝憑何伎倆便與麼道質云男兒自
有通天志便出師云看腳下。

師問星幢今朝觀音誕日將甚慶誕幢云將此身心
奉塵剎師云用許多身心作麼幢云和尚又作麼生
師云不在盃盤上清茶也醉人。

居士問既是演武場因甚干戈不動師云少見敵手
僧問既是無上醫王因甚有病師云知心者少。

密如初入侍寮禮拜師問鳥窠吹布毛侍者悟去我
無布毛吹汝又作麼生密云今日為侍者師云權且
安汝單。

師因肚痛只端為師揉肚驀喚云只端端應諾師云
我喚只端汝為甚答應端云和尚喚某甲應師云不
是不是端云將謂有第二箇那師云作麼生是第一
箇端云揉肚底師云揉肚底不是只端端云猶隔一
重在師云如何道得透徹句端云揉出肚腸來師云
猶隔一重在。

師問只端天不能蓋地不能載是箇甚麼端一喝師
云汝還知者一喝漏逗麼端無語師便喝端云某甲
喝和尚亦喝端的在甚處師急喚云道道端擬議師
便推出。

歲旱師垂問既是資福合應受用因甚累及諸人忍
飢不暇眾答不恰至卬云不是苦心人不知。

脩六問弟子蒙師指示會得作用邊事但自巳本分
事實未透脫師云汝試摸取眉毛還在麼六云分明
現成只是未免有疑師云古人道開口成雙橛揚眉
落二三擬心動念卻又不是汝作麼生會六無語師
打云不得向鬼窟裏作活計六又無語師良久云還
會麼六云會箇甚麼師云禮拜了向汝道六便禮拜
師轉身大笑閉卻門六復推開門擬問師直打出。

社木問有眼底人看不見有口底人道不得和尚作
麼生師云正要覓者箇人社禮拜師云會麼社云不
會師呵呵大笑便行。

師客黃檗藏閣有僧問德山棒臨濟喝意旨如何師
云就向德山棒臨濟喝處領略僧云和尚還有為人
處也無師云又要別商量僧喝師便打云且道意旨
如何僧又喝師咦一聲僧少頃呈偈云驀面清風過
經閣德山臨濟處領略金毛獅子解翻騰踏透重關
真快樂師云如何是汝快樂境界僧舉起兩袖作舞
而出師云少賣弄。

一晚眾侍立師舉五祖演和尚云譬如水牯牛過窗
櫺頭角四蹄都過了因甚尾巴過不得諸兄弟作麼
生會試道道看時唯觀禪客出眾云用窗櫺作麼師
云尾巴聻進云喚什麼作尾巴師云正是汝疑底進
云縱橫去也師以手作牽拽勢云還在者裏觀擬議
師云何曾得縱橫觀便喝師云遲了八刻觀禮拜師
呵呵大笑歸方丈。

僧驀豎拳問云喚作者箇則頭上安頭不喚作者箇
猶落無記請問和尚畢竟喚作甚麼師云沒開交漢
最可愁僧禮拜師云畢竟喚作甚麼僧復豎拳云爭
奈者箇何便轉身師打一棒云未在。

問家破人亡時如何師云還我憑據來僧答不恰至
晚落堂令眾下語皆不契次日琰石至室中云家破
人亡覓一物了不可得和尚更索甚麼憑據師云若
無憑據你者臭皮囊從何處來石禮拜云昨被和尚
錐劄偶成一偈云全憑一箇赤拳頭打得須彌顛倒
走大地群峰盡著忙虛空笑破半邊口師云只如有
人笑你又作麼生石一喝師云未識笑在石努目云
醜陋也不識師云是誰醜陋石拂袖便出師云大好
識醜陋。

問如何是父母未生前底面目師云第二番來向你
道僧進步云第二番來了也師云原是起先
議師便打出。

問閑雲片片欲住未住碧水涓涓欲去未去未審資
福以何拘繫師云截斷去住你作麼生出身僧云男
兒若識自家珍隨處青黃總是春師云你即今是住
是去僧云且禮一拜師劈脊打云切莫忘卻者一棒
問一句截流萬機侵削請問和尚是那一句師舉拄
杖云當陽直指識者知歸僧禮拜云恁麼則隨他去
也師擉退云艸裏漢。

師問茹檗書記我適纔問殿主釋迦老子名什麼渠
無對汝道名什麼檗云切忌頭上安頭師哂之。

心持入室禮拜師云是誰持云梅月師云是誰海月
持云自叫還自應師云自叫還自應底端的是誰持
走出師云將謂有兩箇。

師問薦穀堂中事作麼生進云深領和尚者一問師
云如何是深領底意進云有意氣時添意氣不風流
處也風流師云大似喫飯咬著砂。

師問僧人人本具箇箇不無本具箇什麼不無箇什
麼僧豎起一拳云且道是有是無師云死了燒了聻
僧便喝師云死了燒了者一喝落在何處僧云遍界
不曾藏師休去。

問三聖云一千五百人善知識話頭也不識且道雪
峰過在甚麼處師云不用念言語須憑正眼開僧禮
拜云今日謝恩有分師云作麼生是你謝恩底意僧
云親見和尚師云辜負我不少僧喝師便打僧擬議
師云果然。

典座問舉一不得舉二放過一著落在第二意旨如
何師云要向汝道恐汝不信進云只如人從天台來
卻往徑山去又作麼生師云分付典座自安排進云
六六三十六師云如何是最初一著底座震威一喝
石劈頭便打師又問一僧水牯牛作麼生僧云早巳
收入欄師與一掌云何不道出入自由。

殷道人為僧師問鬚髮已除僧相現前如何是超佛
越祖底意殷罔措師便喝殷禮拜師劈脊一拳云睡
眼未開徒勞話會。

師一日喚悅眾語浪問云堂中有幾多禪師浪云連
公務三十位師云幾箇惺惺幾箇瞌睡進云珊瑚枝
枝撐著月師云南山起雲為甚麼北山下雨進云大
家在者裏師便與一掌云打濕眉毛師舉前話問粲
玄侍者云設問著你堂中幾多禪師你作麼生答進
云瞞不得和尚師云瞞不得你底是惺惺是瞌睡進
云一任分別師云作麼生是你不分別底者便喝師
便將扇敲板壁三下。

師問法立書記馬祖一喝意旨如何立云覿面全提
師云百丈三日耳聾又作麼生立云腦後一輪紅師
打云是賞是罰立便禮拜師云何曾識好惡。

師問茹檗首座德山道我宗無語句亦無一法與人
作麼生會座云大小德山舌頭拖地師云汝向甚處
見德山座便喝師便打。

師問燦衲侍者達磨來東土作甚麼衲云西方日出
卯師云意旨如何衲云何人眼不開師云也須端的
始得衲珍重便出。

一日師喚祖量侍者云山僧要覓箇悟底人與他證
據量云他從來不迷悟箇甚麼師云作麼生是不迷
底意量云一堂風冷澹千古意分明師云分明一句
又作麼生量云目前是和尚此間是學人師云目前
無上座此間無山僧又如何是云清風拂明月師云
者猶是境邊事量云和尚作境會那師云你不作境
會作麼生會量與師一掌師便打量禮拜云太親切
師以杖擉退。

嵩菴藏主應雲溪請辭行師拈拂云與汝表信菴云
本色住山人要者箇作甚麼師云若無者箇將甚麼
傳持菴撲師膝云恁麼則知恩報恩去也便禮拜師
劈脊一拳云記取記取。

僧問靈雲見桃花云自從一見桃花後直至如今更
不疑如何是不疑底師云鼻孔大頭垂進云玄沙道
諦當甚諦當敢保老兄未徹在那裏是未徹處師云
逆浪取金鱗。

師與非眼上座喫茶次師云惠州離曹溪多少路眼
云八百里師云曾到大庾嶺麼眼云到師云當時明
上座因甚提不起眼擬議師云鷂子過新羅。

師問二函撥艸瞻風只圖見性你性在甚處函一喝
師云此一喝未有端的在函云將謂別有那師云作
麼生是你不別有的函無語師打云將謂別有那。

師問銕山書記如何是你胸襟句子山云甕裏何曾
走卻鱉師云你試打破甕來山云出頭天外看誰是
我般人師起身打一拄杖歸方丈山隨後掌云已是
喪身失命了也師復轉身打一拄杖山禮拜。

明心問古人道七日不悟截去老僧頭一七已完還
有悟底麼師云有心云箇中有幾人師便打心禮拜
云謝和尚證明師云證明且置那裏是你悟處心云
千聖也不識師又打心喝一喝師復打。

一日師問祖量侍者云靈雲見桃花悟箇甚麼量云
鼻孔大頭垂師云玄沙不肯又作麼生量云誰人知
此意令我憶玄沙師云畢竟是何意旨量彈指一下
師云山僧不會者般消息量云作家宗師天然猶在
師云毒氣逼人量云某甲罪過便禮拜師休去。

師問擇元世尊拈花意旨如何擇云覿體賣風流師
云迦葉微笑又作麼生擇云忍俊不禁師云只如不
拈花不微笑又如何擇云逢人且說三分話未可全
拋一片心師云道得一半。

僧問如何是父母未生前本來面目師云破米篩。

師問萬法是心光諸緣皆性曉本無迷悟人只要今
日了既本無迷悟又要了箇甚麼祖量侍者云從前
汗馬無人識秪要重論蓋代功師云更須脫盔卸甲。

師問幻觀侍者老僧末後有所分付你還承當得麼
者云承當得師云你作麼生承當者驀豎拳云撐天
拄地師云阿誰不願。

僧問學人不知安身立命處請師決疑師云大眾看
你敗闕僧擬議師便打。

僧問虛空粉碎大地平沉和尚還有為人處麼師云
有僧云作麼生是和尚為人處師云待虛空粉碎大
地平沉時向汝道僧云粉碎久矣師云贓證在甚處
僧喝師便打僧擬拜師以杖擉退云脫空妄語漢。

師問雪覆千山因甚孤峰不白僧云突出難辨師云
既然突出為甚卻難辨僧云某甲亦不知師云不知
如何會僧展手云看看師以拄杖擉退。

僧問臨濟問黃檗的的大意三度被打某甲問和尚
的的大意又作麼生師云有棒不打你僧云為甚不
打師云只為你不識的的大意僧禮拜云知恩者少
負恩者多師打云就是你一箇。

僧問香嚴在百丈會下問一答十問十答百為甚到
溈山便開口不得師云只為劄著他痛處僧禮拜師
云會了禮拜不會禮拜僧云不會師劈脊便棒。

僧問大死的人卻活時如何師云截斷舌頭看僧無
語師云古人道不許夜行投明須到與山僧道底還
有優劣也無僧擬議師云切忌停囚長智。

僧問大冶紅爐烹佛祖還有不受烹者麼師云有僧
云請出相見師云站過一邊僧禮拜師云墮也墮也。

僧問如何是父母未生前本來面目師云古廟裏香
爐又僧問如何是父母未生前本來面目師云適纔
向那僧道汝作麼生會僧云不會請和尚方便師云
無人覷得破。

僧問一口吸盡西江水意旨如何師云還有船隻往
來麼僧云有師云既有船隻往來如何吸得盡僧擬
議師便打。

僧問牛頭未見四祖時如何師云蹄角甚分明見後
又如何師云疲倦嬾翻身。

僧問如何是學人父母未生前本來面目師以杖指
云穿卻鼻孔僧罔措師便打。

僧問無夢無想主人公在甚麼處師云五里一牌又
一居士問如何是弟子本分事師云十里一舖。

僧問萬法歸一一歸何處師云一溪流水碧僧云學
人不會請師再示師云千山起白雲。

僧問興化打克賓意旨如何師云翻轉面皮看僧罔
措師便打。

僧問既是法身無相法眼無瑕因甚有丈六金身師
云你又著相僧擬議師云一莖艸蓋卻。

僧問打死某甲也不會和尚別有方便也無師云有
僧云有何方便師便打。

僧問魯祖面壁意旨如何師云思量不到僧云南泉
恁麼道又如何師云驢年去僧云知音不在頻頻舉
師云未必未必。

僧問見見之時見非是見見猶離見見不能及如何
是見不及處師云拖來拽去甚分明進云與麼則看
破了也師云如何是汝看破處進云夾路桃花風雨
後馬蹄何處避殘紅師云一場狼藉。

僧問文殊是七佛之師因甚出女子定不得師云有
本多失利罔明是初地菩薩因甚出得女子定師云
無錢使萬千。

僧問如何是父母未生前本來面目師云你道赭山
鹽多少觔僧無語師打云無地頭漢。

僧問有句無句如藤倚樹樹倒藤枯句歸何處師云
葛藤滿地。

僧問狗子為甚無佛性師云逢人便咬殺進云為甚
又道有師云見主便搖尾。

僧問不見一法是為大過且道是甚麼法師云是你
疑的法僧禮拜云謝師指示師云明得什麼邊事僧
云知音不必頻頻舉達者方知暗裏驚師云猶是靴
裏動指師復云逐夜與諸兄弟東挑西撥不曾有箇
咬豬狗底漢子還有咬豬狗底漢子麼眾無語師以
杖旋風打散僧向師背後抱住云作麼作麼師便打
僧便走師復喚問云正當恁麼時還容得你作麼作
麼僧禮拜云是學人心麤師云須是還我一轉語若
道不得打斷你驢腰。

僧問溈山道向山前檀越家作頭水牯牛若喚作溈
山卻是水牯牛若喚作水牯牛卻又是溈山畢竟喚
他作甚麼師捏僧鼻云是溈山是牯牛。

僧問承和尚有言若是悟底人如龍得水學人到者
裏進前無路退後無門時如何師打云快走快走進
云謝師指示師云猶在死水裏。

副戎大翁魏居士呈偈學道無別旨無心便廓然巍
巍大自在此外別無禪師云一句當天八萬門汝會
麼進云我無一切心何用一切法師云滴水豈是大
海進云一口吞盡師云莫是龐公麼士禮拜師哂之
夜坐師垂問老瞿曇睹明星悟道且道悟箇甚麼眾
無語師云幸然答不得免教惹禍端。

僧問鐘樓上念讚床腳下種菜是何意旨師云望空
啟告。

僧問古鏡未磨時如何師云我見你見僧云磨後如
何師云彼此不相識。

僧問如何是佛師云向你道不得僧擬議師打一棒
云情知你承當不起。

僧問趙州無意旨如何師云當門震塗毒僧便喝師
打云腦裂也不知。

僧問一火燒卻畢竟者箇在甚處師云山前驢喫艸。

僧問般若以何為體師豎拳云會麼僧云會師云你
作麼生會僧云露也露也師云未露巳前是何面目
僧擬議師便掌復問侍者未露已前是何面目者云
遍界不曾藏師笑云喫飯咬著砂。

僧問某甲因和尚棒下會得箇活句師云甚麼活句
進云風吹殿角鈴兒響師云猶是隨境漂流。

僧問既是本有之事因甚描不成畫不就師打云會
麼進云會得底因甚眉毛又在眼上師云眉毛若不
在眼上又會箇甚麼僧禮拜師云敗也敗也。

師問僧世尊三昧因甚迦葉不知僧云金不博金師
云迦葉三昧因甚世尊不知僧云水不洗水師云金
不博金水不洗水相去多少僧云和尚分疏看師云
你辨別眼何在僧無語師便打。

僧問進一步則腳下艸深三尺退一步則平地上死
人無數不進不退猶落今時請問和尚如何是透脫
一句師云園頭自領去僧拜師云更要覓透脫在僧
起身云拖泥帶水去也師打云何曾得透脫。

僧問毫釐繫念三途業因直饒一念不生猶是死水
裏浸殺請問和尚如何得出窠臼去師云山僧不敢
動著汝僧云因甚不敢動著師云要汝自翻身僧云
翻身去也師打云大須仔細。

僧問猛虎擒羊如何救得活師厲聲云者死畜生僧
便出師云活也活也。

僧問古人云有句無句如藤倚樹如何是有句師云
露柱立庭前進云如何是無句師云水上浮漚任去
來進云樹倒藤枯句歸何處師云你還識問話底麼
進云更不覓知音師云自倒自起漢。

僧問學人捉倒家賊請師判斷師云早巳據款結案
進云且道此人還有功也無師云又作別商量進云
從前汗馬無人識師云剖胸露膽幾人知。

僧問昏沉散亂不得自由師劈面掌云惺惺著進云
領略不來師云青天白日瞌睡作麼僧喜躍而出。

僧問能為萬象主不逐四時凋春至百花問秋來黃
葉飄如何是不凋底意師云赤骨露堂堂僧禮拜師
打云還會麼僧云赤骨露堂堂師云學我來也僧又
拜師云墮也墮也。

僧問內不放出外不放入以何為界師云內不放出
外不放入我道無可為界進云如何得翻身去師云
須是上座始得僧便喝師便打問不在內不在外不
在中間畢竟在甚麼處師云覿面卻相逢問趙州訪
二菴主主一般豎拳因甚麼肯一不肯一師云分身
兩處看僧便拜云能殺能活能縱能奪師云語不離
窠墮在葛藤問走盡千山與萬山趙州柏子悟由難
師云覿面赤條條。

僧問未結制以前人人氣宇如王打七以後箇箇為
甚冰消瓦解師云爭得到者裏進云忽有箇冷灰豆
爆底人到來如何接待師云但向他冰消瓦解處看
取僧云恁麼則有意氣時添意氣不風流處也風流
師云風流意氣從甚處得來僧喝師便打問一塵纔
起大地全收秪如一塵未起大地收箇甚麼師云覿
面露堂堂師拈杖示僧云山僧喚作拄杖你喚作甚
麼僧豎指師打云且道是同是別僧一喝師云未夢
見在。

僧問盡大地是學人自已和尚向甚麼處安身立命
師云你還知落處麼僧禮拜師云會了拜不會了拜
僧擬議師便打云空開許大口乃曰麻三觔也是者
箇面目乾矢橛也是者箇面目殿裏底也是者箇面
目既是者箇面目諸人為甚不會遂以拄杖打散。

僧問馬祖畫一圓相封送徑山欽師向圓相中下一
點意旨如何師云你又落在圈套裏僧擬議師打云
急須出頭來進云學人也有一轉語窮坑填不滿師
云從上尊宿各有悟門大須仔細咬嚼切忌攀扯葛
藤諸人還得悟門也未出來通消息看一僧出云咬
嚼也是爛葛藤師云如何是離卻葛藤一句進云學
人到者裏開口不得師云既有口為甚麼開不得僧
便禮拜師云雖然啞子喫黃連次日問趙州洗缽孟
話未審有指示無指示師云會取啞子喫黃連進云
知心能幾人師云切忌自道問萬法歸一畢竟一歸
何處師捏住鼻子云一歸何處僧擬議師打一掌云
會麼僧云不會師云不會底他時後日挑了去。

僧問今朝臘月三十日福嚴法道無消息請師指出
箇中元令我一生大事畢師云你但瞠開兩眼看進
云此是學人分上事如何是和尚為人一句師劈頭
便棒進云福嚴法道也只得一棒師云何曾夢見一
棒來進云大眾證明師云痛癢也不知。

重塑先老和尚開光日僧問朕兆未分即不問神光
點出意如何師云開眼便見進云恁麼則老和尚儼
然猶在師云你分上作麼生進云大眾沾恩有地師
打云者一棒少汝不得進云謝和尚指示師云未在。

僧問善財參妙高峰意旨如何師云你還見山僧麼
進云別峰相見又作麼生師打云還不領會問文殊
為七佛之師因甚出女子定不得師云張公多喫酒
進云罔明乃下方菩薩為甚卻出得女子定師云李
老面皮紅。

僧問學人方纔親見本來面目師云恁麼則卻成兩
箇。

僧問一切眾生皆有如來智慧德相只因妄想執著
而不證得某甲妄想頓除作麼生證師云青天白日
又說夢進云唯此一事實餘二則非真師云作麼生
是你底真僧一喝師便棒。

僧問南泉斬貓意旨如何師云一刀兩段進云此是
古人道底如何是和尚為人處師云你道古人鼻孔
與山僧鼻孔還分別得麼進云一串穿卻師便打進
云秪如趙州頂艸鞋又作麼生師云也是賊過後張
弓僧展兩手師復打一棒。

僧問人人有箇影子因甚踏不著師云踏著即禍生
進云杲日當空因甚被片雲遮卻師云切忌瞞昧問
竹篦子學人放下了師云作麼生是放下底消息僧
展兩手師云猶要抖搜在。

僧問祖祖相傳即不問通身慶快時如何師云將何
憑據僧豎左拳師云一火燒卻時如何僧豎右拳師
云拈一放一有甚了期。

僧問芭蕉示眾云你有拄杖子與你拄杖子既有作
麼生與師云富贈黃金進云你無拄杖子奪你拄杖
子既無又如何奪師云貧思索債。

僧問百年三萬六千朝翻覆原來是者漢秪如枕子
落地又悟箇甚麼師打一棒云打破棺材見活人。

僧問人人有箇本來面目學人因甚不識師云岸上
蹄踏蹄水裏嘴對嘴。

僧問南泉斬貓意旨如何師云刀下看取進云趙州
戴艸鞋又作麼生師云證父攘羊。

師法體違和魏大翁副戎入山問安師把住云汝道
山僧在甚處魏云蓋天蓋地師付素珠云昔時盧行
者今日魏居士士云又來塗污師云分明記取無忘
此山。

擇元問四大本空五蘊非有向甚處與和尚相見師
云此問復何來擇云與麼則地獄天堂留不住鑊湯
爐炭獨稱尊師云你向爐炭中拈出些子看擇云意
氣不從天地得男兒行處火消冰師打云且道是賞
你罰你擇云謝師證明師又打。

問萬法歸一一歸何處師云飯須隨眾喫屎急自家
屙。

居士問和尚髮長為何不剃師云從來不欠少士云
僧俗也須分明師云誰與汝論僧論俗士以手指師
師微笑云又道僧俗不分明。

* 垂問五則

未過楊墳渡撩起便行猶較些子既過渡來合喫多
少棒。

觀音橋許汝進步胡張三聳身欲過黑李四倒拽轉
來是何道理。

缽盂案口門向天人人知道翔鳳山未肯點頭意在
於何。

諸方說法攢花簇錦者裏說法運水搬柴你道閻羅
大王聞時作何判斷。

問禪不會玄妙落筆全無孔丘既無如是奇特親近
他做甚麼。








靈機觀禪師語錄卷二

靈機觀禪師語錄卷三
嗣法門人　成恒　元林　超卓　超啟　等編


* 勘辨

僧同安參見問云砥柱聖凡關捩子黑風吹倒意如
何師云黑風吹倒意如何且止如何是聖凡關捩子
安進步作抱勢師便與拓開云推倒了也安一喝師
便掌云者掌又作麼生安乃打傍僧云者掌該是你
喫師云捉敗了也安亦云捉敗了也師云將謂將謂
只端參次云素手見和尚師云本來無一物說甚素
手端云鼓粥飯氣作麼師云汝又來吐酸端云也要
和尚知師云氣息不堪端云蒼天蒼天師云真箇受
屈。

璨衲參師問你是那裏人衲云興化師云壺公山為
甚生在興化衲云為伊不生別處師云端的在甚處
衲便喝師云我者裏一喝不作一喝用汝又作麼生
衲云特來禮拜和尚師云請坐喫茶。

僧參師問那裏來僧云德清師云到者裏作甚麼僧
云要到杭州去師云不許借路經過僧無語師問眾
既不許借路經過者僧為甚又到者裏法立書記云
官不容鍼私通車馬師云露柱為甚麼懷胎立云和
尚莫瞞人好師云作麼是你不瞞底立拂袖便行。

僧參師問你從那裏來僧云曹溪師云還識六祖大
師面目麼僧云不識師云近前來向汝道僧近前師
云但向不識處會取僧擬議師打一扇云山僧今日
罪過。

僧參師問昨日禪堂前與汝相見了也恁麼會去多
少省力僧無語師云念汝遠來且坐喫茶。

二僧參問賓主相逢即不問鍼芥相投事若何師豎
一指云會麼僧云少者三拜不得便作禮師云特地
一場愁乃問第二位鍼芥相投你作麼生會僧云今
日親禮和尚師云未禮巳前又作麼生僧擬議乃喝
師云遲了八刻。

僧參一物不將來時如何師云喚什麼作一物僧便
喝師云一物不將來又喝箇甚麼僧無語師打云切
忌傷鋒犯手。

僧參自敘在五祖住五載師徵云莫有所得麼僧云
無所得師云既無所得莫蹉過麼僧云饑來喫飯困
來眠有甚蹉過師云你道閻羅老子來時又作麼生
僧無語師驀頭打一扇云大須仔細。

僧參師問仙鄉那裏僧云福建師云幾時過關來僧
云兩三載矣師云仙霞嶺是甚麼人看守僧擬拜師
轉身云到即不點。

僧參師問撥艸瞻風只圖見性上座性在甚處僧云
有水皆含月無山不帶雲師云此猶是尋常見解作
麼生是出格句僧禮拜云學人今日親見和尚師云
你道山僧意如何僧喝師云何曾夢見。

僧參問云從上諸聖與人抽釘拔楔和尚將何為人
師云教汝生不得死不得僧云佛祖一齊來又作麼
生師云都教立在腳下僧禮拜師打云納敗不少。

僧參問云千里求師只圖見性未審性作麼生見師
卓拄杖云會麼僧云即此便是麼師云汝道是箇什
麼僧佇思師以杖擉退云夢裏何曾惺得來。

僧參問云臨濟喝德山棒是古人為人處未審資福
將何為人師豎起拄杖僧禮拜云同坑無異土師打
云陷殺者師僧。

僧參師問仙鄉那裏僧云江西師云還記得未生前
消息麼僧舉起茶鍾師云者箇是巳生底如何是未
生底僧云和尚為甚打作兩橛師云作麼生是上座
一橛底意僧無語師笑云且請茶。

僧參師云仙鄉那裏僧云湖廣師云父母未生前在
甚處僧云學人不會禪師云汝為甚喚作禪僧無語
師云入地獄如箭射。

報恩僧參師問如何是報恩得力句僧云沒有得力
師云恁麼則蹉過了也僧云不蹉過師云如何是汝
不蹉底僧無語師云大好不蹉。

僧參師云汝來也僧罔措師云將謂家中人元來門
外漢。

僧參問云機不離位墮在毒海請師一接師云且喜
到者裏僧側耳作聽勢師掌云裝聾作啞作麼僧云
大眾記取此語師叱云他時後日叫屈去在。

僧參師問三人同行必有一智阿那箇是智僧云今
日親見和尚師云親見山僧且止如何是上座底智
僧便喝師云者一喝山僧卻不會僧云某甲到者裏
也不會師云山僧也不會上座也不會是箇甚麼意
旨僧又喝師云好與三十拄杖僧禮拜云某甲今日
小出大遇師云請坐喫茶。

僧參纔開口師驀胸擒住云汝擬伸問箇甚麼僧面
熱師便推出。

僧參問云如何是得力句師云挑不起師卻問如何
是你得力句僧便喝師云得力句不在喝上僧云在
甚處師云禮拜了向汝道僧禮拜師驀頭一踏。

僧參師問仙鄉那裏僧云江寧師云來者裏作甚麼
進云特來親覲和尚師云山僧眉毛與汝眉毛撕結
汝還有受用也無僧無語師云猶隔大千在便起身
入臥室。

僧參問父母未生前向甚處相見師以手打壁示之
僧舉頭師便喝僧云相見後又作麼生師云切忌切
忌。

僧愧菴參展坐具問云在麼在麼師云早巳剌腦入
膠盆進云莫不是者箇麼師云你將謂別有那進云
不是心不是佛不是物是箇甚麼師云又落第二頭
僧擬開口師便打僧云和尚莫要亂打師又打僧扭
師拄杖師直打出云亂統禪和師因見倔強故當面
錄出以示大眾。

僧參師云從那裏來僧云瓶窯來師云曾帶得瓶來
麼僧云帶得來師云試呈似山僧看僧無語師云可
惜有瓶無口。

僧參師云我有一轉語問你天目山高多少僧云從
來無蓋覆師云因甚在山僧腳下僧云特來禮拜和
尚師云自甘埋沒。

僧參師云聞汝從江西來麼僧云是師云曾帶得甚
麼來僧呈坐具師云依稀越國彷彿揚州僧一喝師
云秪如一喝不作一喝用又作麼生僧云禮拜和尚
師便打云納敗不少。

僧參問自遠趨風請師一接師便掌云會麼進云棒
喝交馳諸方亦爾資福宗乘如何舉唱師云汝還會
棒喝落處也未僧一喝師便打進云此猶是棒喝邊
事師又打云情知你盡力跳不出僧又喝師云秖如
一喝不作一喝用又作麼生僧又喝師拈拄杖趁打
云亂喝作麼僧禮拜師云艸賊大敗僧起身侍立次
師問幾時到者裏僧云清早特來求單師云向在何
處住僧云福嚴師云既在福嚴又來求單作麼僧無
語師便轉身云將謂將謂僧云和尚不得向者裏推
托師云何曾夢見山僧來僧云恁麼去也師叱云者
弄泥團漢。

僧參師問仙鄉那裏僧云福建師云那一府僧云泉
州師云東西兩塔立虛空明甚麼邊事僧云今日卻
好到資福師云未到資福巳前意作麼生僧云和尚
還要第二杓師云甚麼說話又是途路邊事僧云和
尚自生分別師云如何是上座不分別聻僧便喝師
云舌頭拖地了僧云今日不著便師呵呵笑云自知
較一半。

僧參送鞋師問云達磨隻履西歸上座一隻從甚處
得來僧云學人不會師云腳跟托在和盤上夢眼不
開最可憐僧擬議師以目視云將謂你是箇漢。

僧參師問本來無一物布帛果品從何而有僧頓足
一下師云卻不是僧云和尚又作麼生師拈起布云
會麼僧云供養和尚底師云轉不相當僧便拜師疾
入臥室。

僧參師問眠房錢即不問艸鞋錢還也未僧云步步
踏著師云虛生浪死漢又問第二位你作麼生僧云
初參師云參箇甚麼僧無語師云將謂你是行腳。

僧送圓師云你送我圓是何心行僧頓一足師云此
箇是者裏底作麼生是麻城底僧云和尚將謂有兩
箇鼻孔師云試向我出氣看僧無語師一喝僧又無
語師云將謂將謂。

僧參師云未到者裏不妨疑著既到者裏冰消瓦解
疑著則不問如何是冰消瓦解僧云謝和尚今日放
參師云如何是你放參底端的僧拊掌兩下云有甚
麼不端的師云猶涉兩三僧便禮拜師云刺腦入
膠盆便是你一箇。

有暫到僧撞入方丈禮拜起問學人不敢造次請師
答話師厲聲云你為甚麼落在陷虎坑裏僧擬議師
拈棒僧云何以見得師便打云死活也不知僧無語
師連棒打出。

僧參師問從什麼處來僧云金粟師云康僧尊者手
中金瓶重多少僧一喝師云者一喝未是金瓶邊事
僧云和尚又作麼生師便打云借口喫飯漢。

僧參師問甚麼時節奔馳不歇僧云雲從龍風從虎
師云世尊三昧迦葉不知迦葉三昧世尊不知意旨
如何僧云太平本是將軍致不許將軍見太平師指
云恁麼語話無立地處僧喝師亦喝。

僧參師問那裏來僧云福嚴師云福嚴還有為人處
也無進云有師云如何是福嚴為人處進云今日親
見和尚師云話頭也不顧僧禮拜師云艸裏漢。

僧參問西來祖意請師直指師云簷前喜鵲叫僧云
不會師云耳聾自不聞。

* 早參

早參師云喚作竹篦則觸不喚作竹篦則背不得無
語不得轉機此是大慧老人為蛇添足處資福則不
然喚作竹篦不觸不喚作竹篦不背一任著語一任
施機諸人還知落處麼眾佇思師以拄杖一時趁散
早參問一念未生前請師答話師云也秪是箇川
苴問萬法如何歸一師云簷頭雨滴聲僧云者是萬
法畢竟如何是一師打云劈頭來也乃云大眾適纔
者僧問一念未生前請師答話山僧向他道也秪是
箇川藞苴若向者裏會得三世諸佛歷代祖師同一
鼻孔出氣者裏會不得騎牛覓牛未有了日。

早參師問僧世尊初生意旨如何僧云蓋天蓋地師
云雲門一棒打殺又作麼生僧云笑底笑哭底哭師
云未在僧云和尚又作麼生師以扇頭便打僧云和
尚扇某甲喫某甲扇教誰喫師又打云分付你了也
僧與師一推云放過即不可師又打僧亂扭師扇師
復連打呵斥云亂統何不向蓋天蓋地處露出咬豬
狗底手腳直操到底便與山僧推倒坐椅大拳一頓
豈不彼此痛快師見僧沉吟乃起身云穿楊箭與驚
人句不是臨時學得來。

早參問婆子燒菴意旨如何師云赤體露精光進云
秪如者僧又作麼生師云一點氣息也無問薰風自
南來殿角生微涼意旨如何師云披襟慶快時無法
可商量進云恁麼則逍遙自在去也師云非汝境界
問雲收兩歇即不問一片晴空事若何師云幾時到
者田地問言前薦得未是作家喝下承當猶成鈍置
且道如何即是師云情知你無著落進云覿面相呈
無向背一點當陽亙古今師云如何是亙古今底消
息進云天長地久日月齊明師云猶是說道理。

早參師問僧世尊拈花意旨如何僧云為憐三尺子
不惜兩莖眉師云迦葉微笑又作麼生僧云看破了
也師云看破箇甚麼僧云手長衫袖短腳瘦艸鞋寬
師云世尊不拈花迦葉不微笑又作麼生僧云伸腳
元在縮腳裏師云未在。

早參問人人頂天立地箇箇鼻頭相似為甚多少人
向者裏活埋師云你又作麼生進云將謂和尚別有
長處師打云切忌被山僧活埋進云瞞卻大眾去也
師云話頭亦不顧問喚作竹篦則觸不喚作竹篦則
背畢竟喚作甚麼師云你但放下竹篦看僧擬議師
便打問高峰大師云四句中有一句能殺能活能縱
能奪且道是那一句請師指示師云突出眼睛看進
云高峰即今在什麼處師劈頭便棒僧一喝師遂以
杖擉退乃云三世諸佛只道箇人人頂天立地歷代
祖師只道得箇箇鼻頭相似活埋不活埋是諸人分
上事與山僧有何交涉良久遂顧視左右云鈍置殺
人。

早參眾侍立次師顧左右云彼此丈夫兒豈可無血
氣眾無語師拈拄杖旋風打散拋拄杖於地便行。

早參問如何是無位真人師云覿面相逢進云如何
是有位真人師打云棒打不回頭僧擬議師云者死
真人堪作甚麼。

早參知藏巨範問正與麼時如何是和尚為人一句
師驀面便掌云會麼進云恁麼則賊身巳露師云捉
敗也不知乃云眾兄弟好一則機緣還知落處麼且
道賊身巳露是山僧分上是知藏分上有道得底麼
眾無語師便趁散。

早參師云父母未生前一則舊公案佛祖雖提起未
曾有決斷資福老婆心為汝重判斷且道作麼生判
斷以拄杖旋風打散。

早參問風吹不動雨打不溼如何是風吹不動師云
因甚顛倒到者裏進云如何是雨打不溼師打云會
取前言好師云佛未出世祖未西來家無白澤之圖
必無如是妖怪佛既出世祖既西來干戈四起家賊
作祟幸有木上座在手時時與他整頓切莫動著動
著則打折你驢腰。

早參師云立雪齊腰斷臂安心猶是向外馳求將心
與汝安覓心不可得也秪救得一半且道者一半又
作麼生不辭向汝說秪恐罵阿爺。

早參師問竹叟你在堂中參甚麼話頭叟云竹篦子
話頭師云竹篦子話是甚麼人道底叟無語師打趁
出少頃師喚竹叟叟近前師云古人道喚作竹篦則
觸不喚作竹篦則背不得轉機不得無語速道速道
你道速道箇甚麼叟擬議師又打趁出叟回首師云
枯骨頭上覓什麼汁。

早參師舉僧問曹山學人通身是病請師醫山云不
醫僧云為甚麼不醫山云教汝求生不得求死不得
令眾下語不契師代云知和尚奈何不得又云若不
是某甲幾乎誤服藥頭。

早參問大通智勝佛十劫坐道場佛法不現前不得
成佛道師云今日又被你鈍置復云山僧者一轉語
有兩負門若人撿點得出許他親見大通智勝。

早參師問石航知藏世尊拈花意旨如何航云家醜
外揚師云秪道得八分復云山僧三十六年前見天
童先師翁頌云世尊拈花脫體風流迦葉微笑通身
賣俏當時百萬人天秪見拈花微笑山僧彼時得箇
入處自是諸人不咬嚼雖然從門入者不是家珍。

早參問世尊三昧迦葉不知因甚麼微笑師云情知
你覷不破僧擬議師以杖擉退云鈍置殺人問三世
諸佛不知有瞌睡作麼狸奴白牯卻知有不為分外
請問和尚還有奇特事也無師云瞌睡作麼僧一喝
師拈棒打出問但有言說都無實義既不假言說如
何顯實義師良久云會麼進云恁麼則寂寂無言說
寥寥亙古今師云如何是亙古今底消息進云蓋天
蓋地師打一棒云者一棒是賞你是罰你僧無語師
云猶欠轉身在。

早參兩敘立次師云昨夜燈籠鑽入露柱鼻孔裏去
鼻孔打箇噴嚏吹出一隊瞎驢到者裏既到者裏又
作麼生師良久云有屈無伸處抱頭哭蒼天。

早參師云思量不到處分明秪者是信手拈來看猶
隔萬重山直須恁麼會方透祖師關。

早參問一念不生全體現六根纔動被雲遮學人一
念不生還有過也無師云有過進云過在甚麼處師
云過在一念不生問上根人來如何施設師云山僧
不施設進云中根人來如何相見師云山僧不相見
進云下根人來如何接待師云山僧不接待進云和
尚畢竟作麼生師云你道拳頭好巴掌好。

早參次師云便是者些兒有甚別奇特不識兩眉橫
那會鼻子直。

早參師問眾曰燈籠露柱與你自巳一箇兩箇一僧
出云和尚莫打作兩橛師云作麼生是你一橛僧云
禮拜和尚師云昭昭靈靈堪作甚麼又僧云一任分
別師云作麼生是不分別底進云不妨疑著師曰囫
圇吞棗又僧出默豎左指師云露柱聻僧默豎右指
師云者般見解何曾夢見。

早參師默豎拄杖云眾兄弟面目分明贓證現在若
不領會怎怪得山僧遂卓拄杖一下便行。

早參師問指奇維那云前日臨濟賓主句汝道箇獅
子咬人韓盧逐塊大似喫飯咬著砂帶累山僧牙齒
痛今日忍俊不禁為汝舉了又作麼生那云主則不
賓賓則不主師云畢竟事又作麼生那云將謂和尚
是臨濟兒孫師以扇打云須是恁麼始得晚參次師
語那云清晨下語不恰試再轉一手眼看那云出群
須是英靈漢敵勝還他獅子兒師云何不早恁麼道
那擬議師打出。

早參問祖師心印狀似銕牛之機如何似銕牛之機
師云劈頭來也僧云全體恁麼來全體恁麼住師云
是誰分上僧云阿誰無分便禮拜師以拄杖卓僧背
云記取記取師良久復云記取箇什麼遂擲杖云唯
此一事實餘二則非真。

早參問若論此事眨上眉毛早巳錯過了也且道錯
過箇甚麼師打云會麼進云須知有不錯過者師云
作麼生是不錯過底進云龍得水時添意氣虎逢山
勢長威獰師云炤顧腳下始得乃云釋迦鼻孔達磨
眼睛豎拄杖云杖頭突出覿面分明是箇甚麼卓拄
杖云瞎。

早參師云昨晚者僧問在麼在麼山僧答他早已剌
腦入膠盆眾兄弟向剌腦入膠盆下轉一語看若也
道得恰好救得者僧有僧出云和尚昨晚打我同參
頭顱打破今日要打和尚師云你還知痛癢麼進云
將謂別有師打云者掠虛漢一僧云百雜碎師云自
傷己命又僧云若不入水怎見長人師云見長人後
又作麼生進云面目現在師云似則似是即未是進
云和尚疑則別參師云是何語話一僧云不入虎穴
焉得虎子師云未在進云今日捉敗者老漢師云不
顧自己又僧云當初只道茅長短燒了方知地不平
師云腳跟未穩在。

元旦早參新年頭有佛法新年頭無佛法古人俱道
了也康熙十三年一句子諸人還知落處麼卓拄杖
云切忌辜負山僧。

早參問據虎頭收虎尾第一句下明宗旨如何是據
虎頭師云山僧騎在你背上僧云如何是收虎尾師
云死活也不知僧禮拜起一喝師云遲了八刻。

早參問無夢無想主人公在甚麼處師云看你頂天
立地僧擬議師便打僧禮拜師云你作麼生會僧云
和尚赤心片片師疾以杖擉退問分賓分主即不問
赤鯉化龍事若何師云潑天潑地任縱橫僧擬議復
一喝師便打僧禮拜云巳生頭角去也師云遲了八
刻良久師召僧僧應諾師云好不伶俐問萬法歸一
一歸何處師云前是勸農橋後是天中山遂以掌摑
口云不合為人注腳問七日以前把住也則瓦解冰
消七日以後放行也則縱橫自在未審把住是放行
是師云你自分別看進云竿木隨身逢場作戲師云
鼻孔因甚在山僧手裏僧一喝師便打問萬法歸一
一歸何處承師答云前是勸農橋後是天中山意旨
如何師云你昨夜云青州布衫著得了也猶覓甚麼
勸農橋天中山僧罔措師便打僧云看破了也師云
作麼生是你看破處僧云推倒天中山截斷勸農橋
師云未是你分上事僧一喝師云轉見不堪。

* 晚參

晚參師顧左右云汝者班驢漢堪作甚麼不見古人
道一拳拳倒黃鶴樓一趯趯翻鸚鵡洲有意氣時添
意氣不風流處也風流且道明甚麼邊事良久云出
頭天外看誰是箇般人。

晚參問春光將過半萬物盡皆甦惟有兩莖眉依然
眼上敷師云一火燒卻時兩莖眉在甚麼處僧云遍
界不能藏師云此是學來底作麼生是汝胸襟獨得
底句僧云露也露也師不肯一僧云伸腳只在縮腳
裏師云如何是汝縮腳底意僧喝師打云亂喝乃云
遍界不曾藏露也露也伸腳只在縮腳裏天下衲子
十箇有五雙道得相似只是未明一火燒卻兩莖眉
在甚處隱山禪人出眾禮拜云記得去年正月半今
年又見點紅燈師云恁麼則被時節變換了也山無
語師便打。

晚參舉古人云諸庄旱損吾總不憂但室中舉狗子
無佛性話四五百眾未有一人明得是可為憂秪如
狗子無佛性話作麼生明大家道道看至卬云寶劍
當頭截師云趙州意在甚處卬云全身在裏許師良
久顧左右云莫更有道得底麼眾無語師云觀上座
為汝等道去也寶劍當頭截全身在裏許此語甚分
明今日為君舉便歸方丈。

晚參眾不問話師云古人道我若問話管教老漢下
座便立起身卓拄杖云果然難得其人行數步復顧
左右云可惜許。

晚參問大地無寸土挑底是甚麼師打云會麼進云
會師云作麼生會進云日日出普去挑底是者箇師
云者箇是甚麼僧喝師打云喝後又作麼生進云簷
前雨滴分明歷歷師云又被風吹別調中復卓拄杖
云日日普請去挑底是者箇若識得者箇達磨來東
土不敢動著二祖往西天不敢覷著為甚麼不敢動
著動著即禍生。

晚參卓拄杖云出來道道看嵩菴云某甲有一句子
未到資福早已呈似和尚師云山僧也早與汝相見
菴云即今事作麼生師便打菴喝師云再喝喝看菴
云和尚是甚麼心行師云識得汝。

晚參問殺父殺母佛前懺悔殺佛殺祖又作麼生師
云刀子聻僧一喝師以杖擉退乃顧左右云眾兄弟
還識刀子麼驀豎拄杖便起身至卬隨後云我王庫
內無如是刀師云切忌失卻。

晚參師舉古德云從上來事秪在而今如何是今日
事還是坐立儼然是聽板過堂是虛知藏云和尚惜
取眉毛好師云上座眉毛聻藏云某甲罪過師打云
者一棒是賞你罰你藏云也不消得師云大須咬嚼。

晚參問獅子窟中獅子旃檀林裏旃檀法戰場中為
甚麼不肯一人師打云一棒一喝進云出群須是英
靈漢勝敵還他獅子兒師云因甚在山僧腳下覓進
云千峰勢到嶽邊止萬派聲歸海上消師云炤顧沒
頭水乃云眾兄弟菩提路闊解脫門開要去便去要
來便來思量甚麼卓拄杖一下。

晚參師舉德山晚參不答話問話者三十棒翔鳳則
不然問與不問總不打他何故好肉不敢剜瘡淨地
豈堪塗污卓拄杖一下便行復回顧左右云土曠人
稀相逢者少。

晚參師云五臺山上雲蒸飯佛殿階前狗尿天堪笑
當年成現物至今話柄口頭傳。

晚參問大脩行人不落因果因什墮埜狐身師云張
三仙人帽進云不昧因果因甚脫埜狐身師云李四
道士冠進云恁麼則有利無利不離行市師云如何
是你不離行市底消息僧喝一喝師便一棒良久師
復云話許你答只是汝未會在試再轉一語看進云
翻手作雲覆手雨縱橫舒卷總由他師云未在又一
僧出云苦瓜連根苦甜瓜徹蒂甜師云也未在又一
僧云有智主人二俱不受師默然又一僧禮拜師復
舉問之僧云不會師云不會是甕中鱉會是天邊鷂
便行。

晚參問昔有僧問一婆子云臺山路向甚處去婆云
驀直去僧便行婆云好箇師僧便恁麼去也意旨如
何師云驀直去進云後來趙州去問又是甚麼心行
師云驀直去進云臺山婆勘破了也什麼處是勘破
處師云驀直去進云只如不涉途程一句又作麼生
道師驀與一棒云叫休不肯休與我作冤讎進云恁
麼則不許夜行投明須到師云且莫詐明頭便行。

晚參師云春日晴黃鶯鳴眼裏看耳裏聽聽聽看看
甚分明此時若不翻身去長安路上摸壁行。

晚參問文殊出不得女子定為復是退巳讓人為復
是法爾如然師云恁麼見解何曾夢見文殊進云罔
明出得女子定為復是神通妙用為復是抑人揚己
師云恁麼見解何曾夢見罔明僧禮拜云大人作用
果與尋常不同師噓云臭氣逼人復云要識文殊麼
以拄杖拈向左邊云過者邊要識罔明麼以拄杖向
右邊云過者邊要識瞿曇麼將拄杖橫起云會麼土
曠人稀相逢者少。

晚參師云八字打開和盤托出鬼面神頭驢腮馬嘴
覿面分明莫言不道卓拄杖便歸方丈。

晚參典座問有句無句如藤倚樹意旨如何師云案
板上刀進云恁麼則今古應無墜分明在目前師云
如何是目前底消息座便喝師與一掌云者一掌又
作麼生座歸位師噓一聲。

晚參問疏山造壽塔若將三文錢與匠人大嶺為甚
道和尚此生決不得塔師云只為三文錢進云若將
兩文錢與匠人因甚道和尚與匠人共出一隻手師
云舌頭華破了也進云若將一文錢與匠人因甚道
累匠人眉鬚墮落師云你試自檢點看進云只如
學人渾身徹骨又作麼生師云你道得塔不得塔進
云覿面露堂堂師打云點破則不堪。

晚參問觀音妙智力能救世間苦有一人遍身紅爛
臥在荊棘林中未審如何救得師云今日出頭來。

晚參問如何是生師云劈頭一棒腦門開進云如何
是死師云翻身背後看進云如何是不生不死師云
幸是可憐生。

晚參問傳大士法身句還許學人逐句問否師云離
卻法身道一句來僧云道不出師云你真到道不出
底田地那僧擬議師以杖擉退。

晚參問從苗辨地因語識人忽有箇無言語底出來
和尚又作麼生師云你又開許多口作麼。

晚參問不是心不是物不是佛是箇甚麼師云道過
了也僧無語師便打問以字不成八字不是畢竟是
箇甚麼字師便展兩手僧無語師打云好不領略復
云若論此事最條直絕覆藏也無玄妙亦無奇特豈
不見方纔那僧問不是心不是物不是佛山僧答他
道過了也且道是答他語是明古人意若有具眼者
試出來點破看一僧出云老老大大為人下注腳師
云也須點破始得又僧云不可頭上更安頭師云作
麼生是頭上不安頭底僧云不是心不是物師云且
道古人意作麼生僧擬議師便打僧云也是者箇道
理問不是心不是物畢竟是箇甚麼師云向你道不
是心不是物忽抗聲云又要覓箇甚麼問不是心不
是物不是佛畢竟是箇甚麼師劈頭一棒僧無語師
以杖擉退良久僧復云某甲本參看破了也師云作
麼生是你看破底消息僧云大海無魚大地無塵師
云此是古人底作麼生是胸襟流出底句僧喝師云
未夢見在僧云和尚不得壓良為賤師云秪道你未
夢見在問一口氣不來向甚麼處安身立命師云頂
天立地赤條條。

晚參問兩問臺山路二句驀直去祖師恁麼舉勘破
婆子意師云你又剌腦入膠盆僧擬議師以杖擉退
云好翻身不翻身愁殺人師云當時六祖大師道非
風動非旛動仁者心動山僧即不然以杖擊旛云急
薦取。

晚參問山河大地從妄想而生妄想若滅山河大地
是有是無師云會取妄想問彼此燒作一堆灰向什
麼處相見師云許多狼藉僧禮拜師云畢竟向什麼
處相見僧無語師便打。

晚參問有句無句如藤倚樹樹倒藤枯句歸何處如
何是有句師便與一棒進云如何是無句師云你還
知棒頭落處麼進云樹倒藤枯又作麼生師云又要
倚傍山僧在進云畢竟句歸何處師云你是何處人
僧禮拜師云不合與者僧打葛藤乃云眾兄弟山僧
恁麼答話盡是老婆禪明眼衲僧覷破觀上座無容
身之地幸得眼親手便遂卓拄杖云險。

晚參問丹霞燒木佛意旨如何師云一時烘熱鬧進
云院主鬚眉墮落又作麼生師云帶累你問話來進
云二句巳蒙師指示年窮歲盡事如何師云彼此赤
條條僧禮拜轉身師隨後棒云腦後猶欠一槌進云
也是節外生枝師云切忌節外生枝會。

晚參問牛過窗櫺頭角四蹄都過了因甚麼尾巴過
不得師云只為你太廉纖乃云古人見你不會譬如
牛過窗櫺頭角四蹄都過了因甚尾巴過不得要會
頭角四蹄過得底麼福嚴門前天寬地闊要會尾巴
過不得底麼便是諸人今日疑底。

晚參問風雨颯颯即不問錦鱗破浪事如何師劈頭
打云喫得棒也未僧一喝便拜師云猶要點額在良
久復云者僧問得亦是秪是不解破浪山僧為諸人
點化去也遂拋卻拄杖歸方丈。

晚參問牛頭未見四祖為甚百鳥啣花獻師云門前
水流東見後為甚百鳥不啣花師云灶底火無煙進
云學人今日與和尚相見且道與古人相去多少師
云要會便會休要穿鑿進云分明月在海花上看到
梅花且已幽師云元來又恍惚問十方同聚會箇節
學無為此是選佛場心空及第歸請問和尚如何是
及第歸師云要你自翻身問善才參德雲七日不相
見為甚在別峰相見師笑云今日方覿面進云且道
妙高峰與別峰相去多少師棒云你且喫棒看僧云
依稀似曲纔堪聽又被風吹別調中師云也要捏著
鼻孔始得進云和尚又作麼生師復棒云不信道。







靈機觀禪師語錄卷三

靈機觀禪師語錄卷四
嗣法門人　如章　寂智　超󸙞　超鑑　等編


落堂師問眾云若是赤臉毒蛇開口便咬冤家債主
出眾理論眾許久無語師云資福與麼人艸求人語
未絕一僧突出拜云今晚堂中大有人喪身失命師
云汝道是甚麼人僧云和尚試檢點看師云汝看者
略虛漢僧一喝師云此喝未有主在僧云和尚也不
得壓良為賤師叱云只管亂道汝此見與日前有一
僧初見我問他達麼不來東土二祖不往西天上座
著艸鞋行腳明甚麼邊事僧云明破即不堪師徵云
汝便明破也何妨僧云和尚不妨疑著乃云此僧自
無立地不識話頭落處與汝今晚答話無二何故汝
道今晚堂中大有人喪身失命山僧問汝是甚麼人
汝道和尚試檢點看與者明破即不堪相似又云和
尚不妨疑著豈不是一隊亂統僧無語師復種種痛
叱衲子沿習時解眼腦不清之弊復云參學若無真
正眼腳頭常被艸鞋欺。

落堂問萬里不挂片雲虛空突出一竅未審是觸是
背師云背觸且置如何是虛空一竅僧擬議師便打
復云適來者僧問萬里不挂片雲虛空突出一竅未
審是觸是背山僧答他背觸且置如何是虛空一竅
若識得者一竅三世諸佛也是者一竅歷代祖師也
是者一竅天下老古錐也是者一竅山僧也是者一
竅諸人也是者一竅動則雷轟電掣靜則海晏河清
且道如何是者一竅眾無語師拋下拄杖便歸方丈
落堂師云早間僧問喚作竹篦則觸不喚作竹篦則
背畢竟喚作甚麼山僧向他道放下竹篦看既放下
竹篦又看箇甚麼良久云趠得便回真漢子人間天
上更無雙。

落堂僧問今宵完七大事巳畢師遽徵云作麼生是
大事巳畢僧無對師令眾下語久之皆不契至卬吹
滅佛前燈師便歸方丈。

落堂師呈拄杖云有眼皆見卓拄杖云有耳咸聞向
上一著子切忌囫圇吞。

除夕落堂問古人烹白牛分歲未審和尚將何分歲
師云掀翻無底缽粒米不曾餐進云恁麼則一堂風
冷澹千古意分明師云如何是分明底意僧喝師便
打復云昔人烹白牛分歲也是越分家風山僧看來
者一頭牛阿誰欠少拈拄杖云若向者裏會得便見
兩角撐天四蹄踏地拽斷鼻頭放甚臭屁遂擲下拄
杖便出。

落堂師云團圞沒縫罅覿面峭巍巍覷透無生路翻
身撒手歸且歸後一句作麼生道卻被白雲多漏泄
青山箇箇笑眉開。

落堂問空劫巳前無影樹撐天拄地赤條條師云山
僧不敢動著你僧禮拜師云倒也倒也。

落堂居士問無影無蹤時如何師云露頭露面進云
併卻咽喉唇吻時如何師云漏逗了也。

落堂問古人道我得天龍一指頭禪一生受用不盡
未審作麼生用師云待你到恁麼田地便知端的進
云恁麼則學人會了也師云你作麼生用僧豎一指
師打云自討棒喫問臨濟問佛法大意黃檗賜棒還
有奇特事也無師云若作奇特會入地獄如箭射進
云恁麼則土上不加泥師云不是者邊消息進云如
何是那邊消息師打云啐師云眾兄弟切莫思量思
量轉見鈍置豈不見古人道寧使永劫受沉淪不向
諸聖求解脫古人恁麼舉揚心肝五臟剖向諸人面
前此時不會更待何時卓拄杖便行。

落堂師驀豎拄杖云大眾從主至死只是者箇疑箇
甚麼喝一喝師便行。

除夕落堂僧問古人烹露地白牛分歲未審和尚將
什麼分歲師云幸得人情好飲水共知甜進云恁麼
則學人霑恩去也師云如何是你霑恩處進云學人
道不得師打云又道霑恩乃云眾兄弟觀上座只有
者兩句子會得飲水知恩如不會卓拄杖厲聲云切
忌妄想。

打七落堂師喫滾水次以水彈地云如龍得水似虎
逢山解能如此平地波瀾箇中若有英靈漢免得山
僧為指南還有恁麼人麼眾無對師以杖打散。

落堂問無夢無想無見無聞主人公在甚麼處師云
鵲知風鳩知雨進云月落萬川處處皆圓且道主人
公在甚麼處聻師打云自甘喫棒問描不成畫不就
時如何師云露也露也乃卓拄杖云秪者是莫擬議
更欲別思量又是從頭起。

落堂師云問也問了答也答了如何是胸襟流出的
句一僧云打刀須是邠州銕師云你道邠州銕從那
裏得來僧驀豎拳云從者裏得來師云何用邠州僧
無語師云弄虛頭漢又僧云甕裏何曾走卻鱉師云
知與麼何不與麼僧亦無語師云同坑無異土。

落堂問答畢復舉晚參問僧趙州因甚道狗子無佛
性僧云看破了也山僧云看破在甚處僧云今日終
七山僧云終七且止本分事作麼生僧一喝山僧云
暗地自點頭據者僧恁麼答話雖有繩墨若是狗子
無佛性猶欠會在且狗子無佛性話又作麼生會若
也道得不枉今日終七若道不得山僧放出趙州狗
子咬殺諸人去也遂以拄杖一時打散時九如隨後
師回顧問狗子為甚麼無佛性九云學人不敢道師
云為甚不敢道九云恐喫棒師便打九云果然師連
棒趕趁九便走忽撞著露柱師云露柱撞倒了也。

落堂師云還有一撥便轉底衲僧麼出來通箇消息
看如無山僧為諸人指箇捷徑本分一著不須別覓
但向腳跟下一咬咬住瞠開兩眼看者咬住底是箇
甚麼到者裏直是上天無路入地無門便是諸人放
身命底時節遂顧左右云眉毛咸卓豎埋沒好風光
卓拄杖云參。

落堂舉翠巖道一夏為諸人東語西話看翠巖眉毛
還在麼古德云作賊人心虛資福則不然一夏為諸
人東說西說且喜眉毛還在大眾者裏合得甚麼語
有道得底出來道看秦月云羞也不識石麟云請和
尚歸方丈師云總是見端的在忽有箇漢出來道某
甲若道直令老漢無藏身處雖然如是山僧罪過。

落堂衲僧家發言吐氣須要應時及節作麼生是應
時及節底句斬新條行新令拄杖突出來箇箇須乞
命以拄杖一時打散。

落堂舉世尊三昧迦葉不知迦葉三昧世尊不知意
旨如何眾下語不契師顧祖量侍者云你作麼生會
者云某甲不會師云你是會了不會不會了不會者
云不會不會師云秪者不會疑殺天下人。

落堂師以杖指祖像問眾者漢來東土作甚麼芥舟
云不為別事師云畢竟為甚麼事舟拜云夜深天寒
請和尚歸方丈師云我歸方丈千你甚麼事舟云和
尚探頭太過師便起身出堂。

終七落堂僧問萬法歸一一歸何處師云簷前兩滴
聲進云青州布衫意旨如何師以杖擉退云抖擻看
問山河大地從妄想而生妄想若滅山河大地是有
是無師云會取妄想。

* 源流頌

第一世南嶽讓禪師詣曹溪參六祖祖問甚處來師
曰嵩山來祖曰什麼物恁麼來師無語遂經八載忍
然有省乃白祖曰某甲有個會處祖曰作麼生會師
曰說似一物即不中祖曰還假脩證否師曰脩證即
不無染汙即不得祖曰秪此不染汙是諸佛之所護
念汝既如是吾亦如是頌曰。

竿頭浪跡驀然翻突出常光腦後寒迥脫名模全
灑落頓超物表絕遮欄。

第二世馬祖一禪師在衡嶽常習坐禪讓和尚知是
法器來問曰坐禪圖作什麼師曰圖作佛讓乃取一
磚於菴前石上磨師曰磨作什麼讓曰磨作鏡師曰
磨磚豈得成鏡讓曰磨磚既不成鏡坐禪豈得作佛
師曰如何即是讓曰如牛駕車車若不行打車即是
打牛即是師無對讓示偈曰心地含諸種遇澤悉皆
萌三昧華無相何壞復何成師蒙開悟心意豁然(頌曰)。

爛艸堆邊豈活埋鞭繩拽脫兩眸開腳頭自爾超
方用獨奪威獰降禍胎。

第三世百丈海禪師參馬祖侍行次見一群埜鴨飛
過祖曰是什麼師曰埜鴨子祖曰甚處去師曰飛過
去也祖遂扭師鼻負痛失聲祖曰又道飛過去也師
於言下有省次日祖陞堂眾纔集師出卷卻席祖便
下座師隨至方丈祖曰我適來未曾說話汝為甚便
卷卻席師曰昨日被和尚搊得鼻頭痛祖曰汝昨日
向甚處留心師曰今日鼻頭又不痛也祖曰汝深明
昨日事頌曰。

好肉遭錐不自瞞含冤負屈幾愁歡雖然殺活全
機用末上鉗錘更禍端。

第四世黃檗運禪師參馬祖值祖遷化時百丈廬于
塔傍師乃請問祖平日得力句丈舉再參因緣言老
僧昔被馬大師一喝直得三日耳聾師聞舉不覺吐
舌百丈曰子巳後莫承嗣馬祖去麼師曰不然今日
因師舉得見馬祖大機之用然且不識馬祖若嗣馬
祖巳後喪我兒孫丈曰如是如是見與師齊減師半
得見過於師方堪傳授子甚有超師之見一日丈問
甚處來師曰大雄山下採菌子來丈曰還見大虫麼
師作虎聲丈拈斧作斫勢師打丈一摑丈吟吟而笑
遂歸上堂曰大雄山下有一大虫汝等諸人也須好
看百丈老人今日親遭一口頌曰。

蠱毒家門出異嘗驢頭馬嘴突然彰堂堂廓爾無
差互直截單提不覆藏。

第五世臨濟玄禪師在黃檗會中時睦州為首座勉
令問黃檗如何是佛法的的大意檗便打如是三同
三度被打遂辭檗參大愚愚問甚處來師曰黃檗愚
曰黃檗有何言句師遂舉前話復云不知某甲有過
無過愚曰黃檗恁麼老婆為汝徹困猶覓過在師於
言下大悟云元來黃檗佛法無多子愚搊住曰者尿
床鬼子適來道有過無過如今又道佛法無多子汝
見個什麼道理速道速道師於愚肋下築三拳愚拓
開曰汝師黃檗非干我事師回黃檗舉前話檗曰大
愚老漢饒舌待來痛與一頓師曰說甚待來即今便
打隨後一掌檗曰者風顛漢來者裏捋虎鬚師便喝
檗曰侍者引者風顛漢參堂去頌曰。

過橋截斷橋來路得路便填路往程劍戟干戈俱
撩卻專為赤手白拈精。

第六世興化獎禪師初為臨濟侍者後在三聖會裏
嘗曰我向南方行腳一遭拄丈頭不曾撥著一個會
佛法底人聖聞得問曰汝具個什麼眼便恁麼道師
便喝聖曰須是汝始得後又到大覺為院主一日覺
曰聞汝道向南方行腳一遭拄杖頭不曾撥著一個
會佛法底人汝憑個什麼道理與麼道師喝覺便打
師又喝覺又打來日從法堂過覺召院主我直下疑
汝昨日者兩喝師復喝覺又打師再喝覺又打師曰
某甲於三聖師兄處學得個賓主句總被師兄折倒
了也願與某甲個安樂法門覺曰者瞎漢來者裏納
敗闕脫下納衣痛與一頓師於言下薦得臨濟先師
於黃檗處喫痛棒底道理開堂日拈香云此炷香本
為三聖師兄三聖於我太孤本為大覺師兄大覺於
我太賒不如供養臨濟先師頌曰。

龍宮虎穴試爪雄到底誰知伎倆窮伎倆窮兮恨
莫徹翻思昔日瞎驢翁。

第七世南院顒禪師上堂云赤肉團上壁立千仞時
有僧問赤肉團上壁立千仞豈不是和尚道師曰是
僧便掀倒禪床師曰汝看者瞎驢亂作僧擬議師便
打趁頌曰。

拶透紅爐鐵一團烘烘烈烈逼寰間引他出窟金
毛子返擲當前吐氣難。

第八世風穴沼禪師參南院院問南方一棒作麼商
量師曰作奇特商量師卻問和尚此問一棒作麼商
量院拈拄杖曰棒下無生忍臨機不見師師於言下
大徹玄旨李史君守郢州請師上堂云祖師心印狀
似鐵牛之機去即印住住即印破秪如不去不住印
即是不印即是時盧波長老出問某甲有鐵牛之機
請師不捨印師曰慣錄鯨鯢澄巨浸卻嗟蛙步驟泥
沙陂佇思師喝曰長老何不進語陂擬議師打一拂
子曰還記得話頭麼試舉看陂擬開口師又打一拂
子牧主曰信知佛法與王法一般師曰見何道理教
主曰當斷不斷反招其亂師便下座頌曰。

禹門三級浪高遊截斷洪波得自繇嶮巇灘頭重
插腳踏翻滄海玉輪浮。

第九世首山念禪師晚居風穴會中穴勉擔荷大法
師曰願聞其要穴遂上堂舉世尊以青蓮目顧視大
眾乃曰正當恁麼時且道說個什麼若道不說而說
又是埋沒先聖且道說個什麼師乃拂袖下去穴擲
拄杖歸方丈侍僧問曰念法華因甚不秪對和尚穴
曰念法華會也次日與真園頭同上問訊穴曰作麼
生是世尊不說說真曰鵓鳩樹頭鳴穴曰汝作許多
癡福作麼何不體究言句又問師師曰動容揚古路
不墮悄然機穴謂真曰何不看念法華下語頌曰。

閑門破戶要支撐爭奈兒孫忤逆行掉臂昂然歸
去也迥超物外震家聲。

第十世汾陽昭禪師歷參知識七十一員後到首山
問百丈卷席意旨如何山日龍袖拂開全體現師曰
師意如何山曰象王行處絕狐蹤師於言下大悟云
萬古碧潭空界月再三撈摝始應知有問曰見何道
理便爾自肯師曰正是我放身命處師頌三玄三要
曰三玄三要事難分得意妄言道易親一句明明該
萬象重陽九日菊花新頌曰。

山窮水盡未歸蹤狹路相逢始見窮覿面投機無
個事赤身從此振宗風。

第十一世石霜圓禪師謁汾陽經二年未許入室每
見必詬罵一日訴曰自至法席不蒙指示念歲月飄
忽巳事未明有失出家之利語未卒汾叱曰是惡知
識敢裨販我怒舉杖逐之師擬伸救汾掩其口乃大
悟曰是知臨濟道出嘗情師後室中插劍一口以艸
鞋一雙水一盆置在劍邊每見人入室即曰看看有
至劍邊擬議者師曰險喪身失命了也便喝出頌曰。

驢鳴狗吠聲聲鬧鐵眼銅睛亦斷腸客路思鄉眠
不得抬眸忽覺巳天光。

第十二世楊岐會禪師參慈明總院事每咨參明曰
庫司事繁且去他日又問明曰監院異時兒孫遍天
下在何用忙為一日明出師偵之小徑搊住曰者老
漢今日須與我說不說打汝去明日知是般事便休
語未卒師大悟一日明上堂師問幽鳥語喃喃辭雲
入亂峰時如何明曰我行荒艸裏汝又入深村師曰
官不容針更借一問明便喝師曰好喝明又喝師亦
喝明連喝兩喝師禮拜明曰此事是個人方能擔荷
師拂袖便行頌曰。

斬釘截鐵無多子陌路知歸出格流十字縱橫明
殺活拖犁拽耙自悠悠。

第十三世白雲端禪師參楊岐岐問受業師為誰師
曰茶陵郁和尚岐曰聞伊過橋遭攧有省作偈甚奇
能記否師誦偈岐笑而趨起師愕然通夕不寐黎明
咨詢之岐曰汝見昨日打敺儺者麼師曰見岐曰汝
一籌不及渠師復駭曰意旨如何岐曰渠愛人笑汝
怕人笑師大悟頌曰。

等閒撥動鉤頭線未解翻騰度碧霄忽爾衝開泥
水路清光透脫任逍遙。

第十四世五祖演禪師參白雲遂問南泉摩尼珠話
雲叱之師領悟獻投機偈曰山前一片閒田地又手
叮嚀問祖翁幾度賣來還自買為憐松竹引清風雲
特印可令掌磨事未幾雲語曰有數禪客自廬山來
皆有悟入處教伊說亦說得有來繇舉因緣問伊亦
明得教伊下語亦下得秪是未在師遂疑私自計曰
既悟了明得說得如何卻未在參究累日忽然省悟
從前寶惜一時放下走見白雲雲為手舞足蹈師後
曰吾因茲出一身白汗便明得下載清風頌曰。

官街驛路禁行夜便是人間未肅時不得將軍親
努力那能端拱太平基。

第十五世圜悟勤禪師為五祖侍者一日部使詣祖
問道祖曰提刑少年曾讀小艷詩否有兩句頗相近
頻呼小玉元無事只要檀郎認得聲部使應喏喏祖
曰且仔細師侍立次問曰提刑會否祖曰他秪認得
聲師曰秪要檀郎認得聲他既認得聲為甚卻不是
祖曰如何是祖師西來意庭前柏樹子聻師忽有省
遽出見雞飛上欄干鼓翅而鳴乃曰此豈不是聲遂
呈偈曰金鴨香銷錦繡幃笙歌叢裏醉扶歸少年一
段風流事秪許佳人獨自知祖遍謂山中耆宿曰我
侍者參得禪也頌曰。

相逢未許春光好別有高高格外天忽得到來風
月夜不愁無處樂瀟然。

第十六世虎丘隆禪師謁圓悟悟問見見之時見非
是見見猶離見見不能及舉拳云還見麼師曰見悟
曰頭上安頭師聞脫然契證悟叱曰見個什麼道理
師曰竹密不妨流水過悟肯之有問曰隆藏主柔易
若此何能為哉悟曰瞌睡虎耳頌曰。

不守舊來閑田地被人換卻別山居長年傲骨渾
如醉一任煙霞漾翠廬。

第十七世應菴華禪師見虎丘侍行半載頓明大事
丘忌日師拈香云平生沒興撞著者無意智老和尚
做盡伎倆湊泊不得從此卸卻干戈隨分著衣喫飯
二十年來坐曲彔木懸羊頭賣狗肉知他有甚憑據
雖然一年一度燒香日千古令人恨轉深頌曰。

聾人撞入瞽人隊賣醜家風不可名彼此渾無巴
鼻事轉深思處轉憎生。

第十八世密菴傑禪師參應菴一日菴問如何是正
法眼師遽荅曰破砂盆菴頷之未幾辭白省覲菴以
偈送曰大徹投機句當陽廓頂門相從今四載徵詰
洞無痕雖未付缽袋氣宇吞乾坤卻把正法眼喚作
破砂盆此行將省覲切忌便躲跟吾有末後句待歸
要汝遵頌曰。

贏得一雙窮相手分文不值甚家珍填溝塞壑郎
當甚古佛聞風亦動嗔。

第十九世破菴先禪師參密菴菴住靈隱師分座有
道者請益曰胡孫子捉不住願垂開示師曰用捉作
麼如風吹水自然成紋頌曰。

劍樹刀山羅剎域鑊湯罏炭鬼門關閻王終不受
斯考識破其中總是閒。

第二十世無準範禪師初謁育王佛炤炤問何處人
師曰劍州炤曰帶得劍來麼師隨聲便喝炤笑曰者
烏頭子也亂作後至靈隱破菴居第一座同遊石筍
菴有道者請益胡孫子話師於侍傍大悟後開法一
香供破菴頌曰。

青波無透月何來炤見眉毛八字開萬別千差俱
歷落滿懷風趣絕安排。

第二十一世雪巖欽禪師在無準會下每遇入室舉
主人公便可𨁝跳舉衲僧巴鼻佛祖爪牙更無下口
處此病礙在胸中十年後過浙東天目兩山偶佛殿
前行忽然抬眸見一株古柏觸著向來所得境界和
底一時颺下礙膺之物樸然而散始見徑山老人立
地處正好三十拄杖頌曰。

腳下蹤繇路可行目前未透總非真豁然觸發渾
無礙任運堂皇廓古今。

第二十二世高峰妙禪師謁雪巖纔問訊被打出後
凡入門巖便問誰與汝拖者死屍來隨即打出後因
睹五祖真贊忽然打破疑情一日巖問日間浩浩時
作得主麼師曰作得主巖曰睡夢中作得主麼師曰
作得主巖曰正睡著時無夢無想無見無聞主在什
麼處師無對遂奮志入龍鬚越五載偶同宿友推枕
墮地作聲廓然大徹自謂如在網羅中跳出元來秪
是舊時人不改舊時行履處自此安邦定國天下太
平一念無為十方坐斷頌曰。

打破棺材是活屍明明瞠眼又思惟雖然再得翻
身轉鼻孔何曾向上垂。

第二十三世中峰本禪師因觀流泉有省詣高峰求
證峰打趁出既而民間訛傳官選童男女師問忽有
人來問和尚討童男女時如何峰曰我但度竹篦子
與他師於言下洞然徹法底源峰書真贊付師曰我
相不思議佛祖莫能視獨許不肖兒見得半邊鼻(頌曰)。

獅子咬人沒忌諱象王蹴踏詎容窺張牙距爪機
輪露無位真人脫灑歸。

第二十四世千巖長禪師見中峰峰問日用如何師
曰念佛峰曰佛今何在師擬議峰厲聲斥之師求示
法要峰授以狗子無佛性話三年因往望亭聞雀聲
有省峰復斥之師憤然夜半忽鼠翻食貓器墮地有
聲恍然開悟覺身躍起數丈如蟬蛻汙濁之中浮游
玄間天地一時清朗復往質峰峰問趙州何故云無
師曰鼠食貓飯峰曰未也師曰飯器破矣峰曰破後
如何師曰築碎方甓峰乃微笑頌曰。

半途煙雨濕眉端未獲風吹那得閒歸到畫堂山
色暮一聲玉笛喚開顏。

第二十五世萬峰蔚禪師謁千巖巖便問將什麼與
老僧相見師豎拳云者裏與和尚相見巖曰死了燒
了向何處安身立命師曰漚生漚滅水還在風息波
平月映潭巖問不是心不是佛不是物是個什麼師
以坐具打一圓相乂手而立一日普請斫松師拈圓
石作獻珠狀曰請師酬價巖曰不值半文錢師曰瞎
巖曰我也瞎汝也瞎師曰瞎瞎巖命師充第一座一
日巖上堂舉無風荷葉動必定有魚行師震威一喝
拂袖便行巖示偈曰鬱鬱黃花滿目秋白雲端坐碧
峰頭無賓主句輕拈出一喝千江水逆流頌曰。

廓徹師資盡滅門擎頭帶角氣雄奔崑崙踢轉無
回互匝地風雷海嶽昏。

第二十六世寶藏持禪師久依萬峰峰付師偈曰大
愚肋下痛還拳三要三玄絕正偏臨濟窟中師子子
燈燈續燄古今傳頌曰。

正法眼藏都滅卻撐撐拄拄是何宗誰知無事生
多事鼓弄人家罪莫窮。

第二十七世東明旵禪師因睹松有省見寶藏具陳
悟因藏斥之遂親炙座下一日藏問心不是佛智不
是道汝云何會師向前問訊乂手而立藏呵曰汝在
此許多時還作者個見解師乃發憤至第二日驀然
徹法源底遂呈偈曰一拳打破太虛空百億須彌不
露蹤借問個中誰是主扶桑湧出一輪紅頌曰。

拽翻自巳閑巴鼻一摑天輪透頂關峭峭巍巍孤
卓卓當堂奮出爪牙班。

第二十八世海舟慈禪師初於萬峰機下有省遂廬
于洞庭山後一僧呵其見解師即棄菴詣東明一日
明問曾見人否師曰見萬峰明曰萬峰即今在什麼
處師罔然明曰恁麼則何曾見萬峰師歸寮三晝夜
寢食俱忘偶香燈繩斷墮地廓然大悟詣關前呈悟
繇明曰老闍黎承嗣萬峰去師曰和尚為我打徹豈
得承嗣萬峰明遂出關陞座曰瞿曇有意向誰傳迦
葉無端開笑顏到此豈容七佛長文殊面赤也茫然
今朝好笑東明事千古令人費唾涎幸得海公忘我
我濟宗一脈續綿綿擲拄杖云千觔擔子方全付玄
要如今拄杖談以拂子擊三擊下座頌曰。

見得乾坤大似斗如何撥著便糢糊眼光廓落超
方外始信從前不丈夫。

第二十九世寶峰瑄禪師因海舟造塔院斧傷足有
省乃充火頭一日負柴舟見曰將棘剌去作甚麼師
曰是柴舟呵呵大笑師罔然舟曰是柴將去燒卻師
遂起疑曰和尚畢竟是個什麼道理故爾問我是夕
刻意參究不覺被火燎去眉毛面如刀割以鏡炤之
豁然大悟作偈呈舟舟便打師奪拄杖曰者條六尺
竿幾年不用今日又要重拈舟大笑師又呈偈曰棒
頭著處血痕斑笑裏藏刀仔細看不是英靈真漢子
死人喫棒舞喃喃舟曰即此偈語可紹吾宗頌曰。

天自蒼蒼水自清銀鉤驀鉤渡江人反流棹轉村
邊岸得路歸來滿面春。

第三十世天奇瑞禪師參寶峰峰問甚處來師曰北
京曰別有去處麼師曰隨方瀟灑曰曾到四川否師
曰到曰四川境界與此間如何師曰江山雖異風月
一般寶豎拳曰還有者個麼師曰無曰因甚卻無師
曰非我境界曰如何是汝境界師曰諸佛不能識誰
敢強安名曰汝豈不是著空師曰終不向鬼窟裏作
活計曰西天九十六種外道汝是第一師拂袖便行
寶乃付偈曰濟山棒喝如輕觸殺活從茲手眼親聖
解凡情俱坐斷曇華猶放一枝新頌曰。

放開一線針來往掣斷玄津鱗鼓腮吸盡太湖千
萬頃滔天浪湧響如雷。

第三十一世絕學聰禪師依天奇奇問苦樂皆心因
何外取師曰秪為不了曰是非皆事因何妄承師曰
錯認定盤星曰迷悟皆人因何不懂師曰早知燈是
火豈向四方求奇乃付偈曰道者心同慈嫗心爭教
赤子困群陰輔成架海金樑子佛缺方知補浩任師
後居龍泉寺有僧問如何是本來面目師曰石香亭
僧云便恁麼去時如何師曰喪卻了也僧問今朝孟
夏八日天下叢林皆慶如來降誕之辰未審如來何
處降生師於几上畫個圓相頌曰。

春園爛熳花浪潑弄蝶爭妍撲鼻香日落茆簷天
色晚一輪霜月炤池塘。

第三十二世笑巖寶禪師參絕學便問十聖三賢巳
全聖智如何道不明斯旨學厲聲曰十聖三賢爾巳
知如何是斯旨速道師下語不契一日洗菜次偶一
莖菜墮水逐水圜轉捉不著忽有省遂攜籃歸學見
便問是什麼師曰一籃菜學曰何不別道一句師曰
請和尚別問來後與學圍爐次學曰人人有個本來
父母子之父母今在何處師曰一火焚之學曰恁麼
則子無父母耶師曰有即有佛眼覷不見學曰子還
見麼師曰某亦不見學曰為什麼不見師曰若見則
非真父母遂呈偈曰本來真父母歷劫不曾離起坐
承他力寒溫亦共知相逢不相見相見不相識為問
今何在分明舉似師學深肯之頌曰。

河頭水向河頭賣就手贏錢就手彰一段風流惟
自得綠叢翠裏帶歸香。

第三十三世幻有傳禪師聞燈花爆聲有省直造北
方參笑巖求證巖曰汝將從前得力處一一說來師
具實荅語中間巖驀趯出鞋曰向者裏道一句看遂
把師話端一齊打斷師通夕不寐明晨佇立簷下巖
見喚師師回顧巖翹一足作脩羅障日月勢師當下
脫然一日巖入堂曰我者拄杖要與人有要底麼首
座曰某甲要巖曰汝要作麼座曰要他鏟斷天下人
舌根巖以杖架肩曰楖栗橫擔不顧人直入千峰萬
峰去師躍然下禪床曰恁麼須分付某甲往前迎取
巖笑曰汝當久久執持一番始可打艸去也乃贈一
笠曰以此覆之無露圭角頌曰。

衣錦丈人遭打劫渾身脫落赤條條從茲撒手還
鄉後萬古清寧樂舜堯。

第三十四世密雲悟禪師因挑柴過一山灣見一堆
柴突露面前忽有省遂依幻有和尚脫白請益幻幻
曰汝若到者田地便放身倒臥嗣後惟加罵詈師慚
悶交感一日城歸過銅棺山頂忽覺情與無情煥然
等現正所謂大地平沉底境界時幻遷北京乃往覲
幻問汝有新會處麼師曰一人有慶萬民樂業幻曰
汝又作麼生師曰某甲得得來省覲和尚幻曰念子
遠來放汝三十棒師抽身便出一日幻問忽有人問
汝如何秪對師驀豎拳幻曰老僧不曉得者是什麼
意思師曰莫道和尚不曉得三世諸佛也不曉得又
一日幻舉拂問諸方還有者個麼師震威一喝幻曰
好一喝師連喝兩喝歸位幻囑師扶佛法師呈偈曰
若據某甲扶佛法任他○○○○○都來總與三十
棒莫道分明為賞罰頌曰。

巢頂鐵船獨駕時閻浮界闊縱橫機分明顯煥無
私也一道真風掌握歸。

第三十五世費隱容禪師初參壽昌博山及雲門皆
不能了手有偈見志曰吾年二十五氣海吞佛祖不
過古人關豈踏今時路後聞密雲和尚過越寓吼山
遂謁便問覿面相提事若何雲以番菩提珠便打師
曰錯雲又打師便喝雲秪管打師秪管喝至第七打
頭顱幾裂所有伎倆知見一切冰釋直下似塊鈍鐵
一日雲問薰風自南來殿閣生微涼汝作麼生會師
曰水向石邊流出冷風從花裏過來香雲曰離了此
又作麼生師曰放和尚三十棒雲曰除卻棒又作麼
生師便喝雲曰喝後聻師曰更要重說偈言雲便休
去頌曰。

橫吞佛祖氣昂藏虎口翻身步大方突現三頭并
六臂羅龍打鳳顯威光。




靈機觀禪師語錄卷四

靈機觀禪師語錄卷五
嗣法門人　超洧　超源　定禪　昌賢　等編


* 頌古

「世尊初生。」

【廓落孃生面橫身便截流軒昂吞宇宙大地孰為儔。】

「世尊陞座文殊白椎云諦觀法王法法王法如是
世尊便下座。」

【腳跟纔動涉淆訛更把鉤牽犯手多盡謂機前都漏
洩詎知平地起干戈。】

「長爪梵志與世尊索論議。」

【深藏鬼窟建昇平何處消閒可樂身陸地踢翻波浪
黑豁開天日見全真。】

「世尊因乾達婆王獻樂。」

【一絃撫動顯靈機物物頭頭盡展眉妙運風流多意
氣卻將迦葉作猜疑。】

「世尊於涅槃會上以手摩胸告眾。」

【覿體風光杳莫名摩胸告眾巳多爭醫來死馬成何
用賺及平人落火坑。】

「世尊示寂金棺從座而舉高七多羅樹。」

【開口巳經遭打殺臨終又賣醜行藏生平浩氣難收
拾死到棺材也發狂。】

「武帝問初祖如何是聖諦第一義。」

【有貨不愁無買主如何賤把本錢虧分明有理終難
訴獨自凄凄暗渡歸。】

「祖命門人曰時將至矣汝等盍各言所得乎最後
慧可大師禮拜依位而立祖曰汝得吾髓。」

【潦倒胡僧入草深令人白日暗中尋神光特地施三
拜也是門栽荊棘林。】

「百丈埜狐。」

【脫卻破㲯毿通身衣錦歸雖然榮耀極埋沒自家威。】

「臨濟上堂次兩堂首座同時下喝。」

【白刃交鋒絕擬倫纔分利鈍喪全身鉤頭有餌難吞
吐傀儡抽牽見活人。】

「臨濟示眾云大凡演唱宗乘一句中須具三玄門
一玄門須具三要有權有實有照有用汝等諸人
作麼生會便下座。」

【藏身只在一毫裏鬼臉揉來面目殊誤賺許多迷夢
客攀花折柳逐岐途。】

「三句。」

【一筆丹青畫不成更加點綴始分明縱饒巧設多般
態何異靈龜拽尾行。】

「臨濟應機多用喝會下參徒亦學師喝。」

【家門弗禁每招災惹得韓盧逐塊來徹困老婆心未
死猶憐稚子不成才。】

「臨濟將終云吾滅後不得滅卻吾正法眼藏。」

【千年鈍鐵夜生光聲價遼天孰敢當不意逆兒先捉
敗等閒拋出賤如蜣。】

「趙州訪二菴主。」

【尋常家活人人具一種風流識者稀三寸舌尖鉤鎖
處誰能指出趙州機。】

「國師三喚侍者。」

【三應三呼負汝負吾慣將惡水覿面糊塗咦遍界明
明藏不得何須特地費分疏。】

「首山竹篦子。」

【腦後拈來活似龍當陽獨脫杳無蹤堪憐滯殼迷封
者海闊天遙路不通。】

「大梅住山後馬祖令僧往問曰和尚見何道理便
住此山梅曰馬大師向我道即心即佛。」

【秤錘落井不須尋擬欲追蹤墮更深徹底窮源無變
易豈墮塵世逐浮沉。】

「香嚴上樹。」

【現成風月沒多般上樹生涯卻似瞞笑裏賊身藏不
得惡聲流布遍塵寰。】

「興化擯維那。」

【白棒當頭徹骨貧更加趁出絕疏親賺他無限盲聾
漢開眼都云打克賓。】

「靈雲見桃花。」

【靈雲有眼花邊失貽累玄沙摸壁行入艸且深人不
委至今狼藉滿江城。】

「大溈示眾云有句無句如藤倚樹。」

【證龜成鱉意何憨語的言端轉不堪可惜肝腸剖露
了空開笑臉卻羞慚。】

「法眼二僧捲簾。」

【覿面相呈人易會舌頭翻轉許誰知可憐一對郎當
漢開眼遭他腦後椎。】

「世尊在忉利天為母說法。」

【栴檀雕就紫金身特地逢迎意氣親慚愧瞿曇清白
眼無端又著一沙塵。】

「城東老母不欲見佛。」

【川流縱出競奔騰桂棹橫空截未能識得源頭皆是
水任他波浪碧層層。】

「泗州大聖。」

【出門車馬可驅馳酒喫長安正樂時義膽相逢添醉
後遙聞千里動愁思。】

「陳操見資福。」

【街頭驀撞舊商人買賣如何見得真不但兩家都失
利從前知已反相嗔。】

「雲門一曲。」

【老大躘蹱應事乖護身只靠一招牌零零落落渾無
樣能使瞻風動遠懷。】

「女子出定。」

【無端畫地卻成牢一任神愁鬼慟號泥裏刺藏輕撥
出等閒誰著眼睛高。】

「五祖三佛侍立。」

【一個膠盆黑夜擲說青道白顯奇言誰知破業郎當
子惹得哀聲送出門。】

「僧問曹山學人通身是病請師醫山云不醫僧云
為甚不醫山云教汝求生不得求死不得。」

【抽人筋骨拔人腸勝似蠱家蜜裏礵此是單傳百驗
訣不須他處覓奇方。】

「俞道婆賣油餈。」

【何處春風動故情笙歌堆裏醉平生不嫌陋質街頭
露捏出油餈活眼睛。】

「睦州因秀才過訪會二十四家書。」

【秀才學藝世無強睦老荒疏一點彰公諭有誰遮得
眼惹他酸透鼻尖香。】

「無業禪師示眾云一毫頭凡聖情念未盡未免入
驢胎馬腹直饒一毫頭凡聖情念頓盡亦未免入
驢胎馬腹。」

【拈出些兒釘眼睛誰知睛是眼中釘謾言擺脫超方
外白日愁聞鬼哭聲。】

「福嚴容老和尚僧參尚問那裏來僧云杭州來尚
云還得江西信麼僧呈坐具尚云不是者個消息
僧近前尚便打。」

【的的江西帶信來驀頭一拶別疑猜現成三昧都忘
卻贏得烏藤到額腮。】

* 書問

** 老人命代復曾心空居士

昨接華翰謂達摩西來盡大地是善知識寧必金粟
而稱法窟哉山埜道居士不惟數千里外覿面相逢
抑且穿卻古今老凍膿鼻孔了也但未能撒手掀翻
到古人放身命處所以偈語中雖有本據可窺似未
灑落根蒂何故不疑之地時人知有拈提得來早巳
落二須知威音那畔空劫巳前箇箇眉橫眼露壁立
萬仞必無待達摩西來方顯發斯端倪耳然山埜因
風吹火未委居士面門又向何處躲避耶速道速道。

** 復海鹽張禹侯居士書

接尊翰足三載矣披靡日病未能酬復深見居士為
道敦篤猶不我責而又殷殷垂注以好音頻寄媿荷
山中何可克當謝謝細讀來示謂向蒙慈誨奚啻振
矇但塵緣未斷牽絆者多惟念念兢兢以不克副為
懼即此數語以墮細膩泥穿似未直截猛省提究為
切須知此事實不恁麼古有抱子弄孫色色如舊之
語此段景況願居士勿生異見別作途程只向此處
咬著自看塵緣何物牽絆何人然雖與麼貧衲有口
終不說破須是張禹侯自肯點頭方敢指出且道指
出箇什麼速道速道。

** 復福嚴靈嶽和尚

祖庭重任非有力大人莫能荷負吾兄繼席三載道
望丕著誠可謂克家者矣欣羨欣羨茲復退巳讓人
乃以推舉之責相屬弟何敢當然以愚見別選住持
能否未定莫若吾兄久任斯席之為愈也且先人巳
有惟德是託之囑幸高明裁之肅此布復不一。

** 與梁日章居士

只是一箇梁日章當下腳踏實地去天下善知識不
奈你何何故只為識得梁日章真不受欺瞞若于梁
日章外別有枝葉可攀正是拋家浪走于梁日章分
上全無交涉來諭所謂說時忽覺清亮過時活如荷
莖之露實難捉摸苦苦此苦未是苦忽若風翻荷葉
露全歸水梁日章又在甚處安身立命者裏道不得
纔是苦雖然山埜為梁日章早道了也梁日章還覺
面熱否。

** 與北京張顒侯孝廉

士大夫信此道者最難能誠信而力行者尤難今居
士既誠信矣力行矣便好將箇無義路話頭拶碎生
死窠窟直得信亦不立行無所行便是到家時節方
不辜居士一番決烈志氣耳。

** 復朱太赤文學(二則)

蒙垂顧不惜眉毛與居士葛藤一上殊覺狼藉不少
此無他蓋謂青天白日無處藏賊故不得巳和贓捉
敗巳為居士覿面證據了也將謂直下承當別無岐
路誰知偷心未死又來納敗今幸人贓現獲轉送臺
前若係真賊計贓定罪若係假賊要求山埜慈悲通
箇消息好與當頭一棒若諳棒頭落處則便見真贓
現前更無消息可通亦無真假之見存於胸次向人
定奪可否惟作得主把得定施機發用隨處自在與
從上乃佛乃祖及天下老凍膿一鼻孔出氣更非別
人雖然是賊識賊未審居士異日相見還解轉身否
咄直饒轉得身來猶是竊物以當家寶急須火速拶
出蓋天蓋地一段光明從胸襟流出纔是法門真種
艸也。

又

承教謂滯紅塵四十五年也自知不是百年常住只
此兩語便是居士歎息光陰省察生死之念切正當
此際切忌別覓安身就向此大男小女米鹽酒肉裏
輥作一團昏陀陀地上振起精神看父母未生前此
段境界從何而有今既推撥不開一口氣不來時又
向何處安頓到者裏盡居士聰明知解胸中所有韜
略總用不著須是居士刻刻痛念無常時時警覺生
死回頭自看看來看去看到水窮山盡處豁開兩眼
伸手摸著鼻不覺大笑一場方知此大男小女米鹽
酒肉不是別物乃是當人破暗慧炬刮目金鎞借此
翻身直入安樂家鄉纔是紅塵堆裏快活自在漢也
不見唐時有箇龐公看破此事將家財拋棄湘江作
一偈有男不婚有女不嫁大家團圞頭共說無生話
後來宋時又有箇楊傑翰林摸著龐公鼻孔忍俊不
禁亦作一偈男大須婚女大須嫁討甚閒工夫更說
無生話看者兩箇措大俱是紅塵俗漢各占本地風
光便解賣弄世出世間大事又何曾以大男小女米
鹽酒肉而作拖累之見乎雖然更有一處淆訛只如
龐公道不婚不嫁楊又道須婚須嫁兩邊不立中道
莫居請居士別具手眼通箇消息看因兩次來翰諄
切山埜亦不覺饒舌至此。

** 復沈虎臣居士

敬讀尊諭有見道之資而未得入道之要蓋為拋棄
利刀快斧不能直下劈破生死窠窟以致奇巧識情
蘊為家賊作祟日深不獲自在此病非獨居士無由
淨絕盡大地人未得心眼融通便墮此境者比比皆
是今無別法為居士曲垂方便但請居士自認自家
是家主直據家中堂堂正坐然後左之右之眼見耳
聞歷歷分明畢竟承誰恩力而能號令一切當恁麼
時向箇裏作得主把得定不被諸塵作鬧好醜存情
便是安家樂業時節任他佛來魔來天來神來擬欲
窺越此箇堂奧不消咳唾一聲永自迴避無門縱使
家賊作祟亦不須著心排遣而但云賊賊巳自迷頭
怖走于無邊方矣此是當人應驗契劵執炤在手歷
劫至今疆界分明無敢移易絲毫許居士更須摸取
自家鼻孔與三教聖人鼻孔一耶二耶苟若一二存
見鼻孔卻成兩箇未免隨賊奔馳錯認山河作眼睛
是還家消息而不為劫掠者幾希向後不識居士又
向何處住腳速道速道。

** 復海鹽張小白內史

山埜孤巖抱拙與世疏渺兩蒙台護破格垂注非乘
願山頭莫能發此誠至之心而信荷若是耶謝謝承
施金牛飯為令公郎百日之囑即舁應供堂招諸和
尚子箇箇喫得飽齁齁不惟使令公郎冥路逍遙即
尊家亦獲福無量矣山埜忍俊不禁為之饒舌讚和
云但願春風吹不老瞎驢笑得口門開此復。

** 復虛白西堂

舊臘爾璘來見所敘述巳知上座生平之學殊不介
意及見與慈老師夢中一段因緣又知上座有肩荷
之志然從上來事任重非輕須有堅忍乘願之力方
堪克紹若忽然與麼忽然不與麼則欣厭取舍之念
未忘不逐落花紅片片定隨流水碧層層矣更欲山
僧禪板發落有何益哉雖然賊原無種慈老師難辭
其責現有真正白拈立待上座翻轉面皮始見親切。

** 復福嚴古風和尚

福嚴祖庭弟巳繆住三載兄今光燦師室三年可謂
名既正言亦順矣但欲推譽繼席者主行其事與曹
護法商議敦請又不在弟為今日之長而區區及此
也況師門昆季尋常可否惟兄傋悉弟自去秋病目
至今昏昧尚未清脫萬一有失正來諭所謂當此時
風衰薄之際經歷人情意況殊覺寒心非兄多年舊
識莫能發此真切之諭使弟痛感至言也聊此艸復
統祈垂諒謝謝不盡。

** 與至卬西堂

書至別後履歷大概俱巳備悉但福塘風景未是弘
道之時吾徒久戀在斯似非究竟山僧去秋九月受
福嚴檀護之請以此心無媿勉力維持而叢林庶得
安妥龍象俱各遵規恍若先人冥助之力亦一快事
也想吾徒聞此必發英概之志以為人急切之願束
裝出嶺互相輔弼以光祖室此是山僧之所重念焉
惟吾徒勉其行以慰所望。

** 與滇南茹蘗西堂(二則)

山僧去秋九月赴石門福嚴之請雖有數百衲子輻
輳其間而朝夕為人提挈殊覺神倦思上座以履真
實踐臂力之助而末由所致茲得書欣快殊甚然尤
見有殷念思慕之誼故特具數行與上座束裝下來
互相輔弼以光祖庭是山僧之所屬望亦是上座利
人行志之時也幸勿以筋力不逮他事為辭至囑至
囑外法語三則理直詞暢但初則於轉折處似覺寬
緩不切宜知之。

又

前七月初有復書一通與上座決志離楚以赴冬期
之職不意書未入覽而具豐一燈二禪者至此番跋
涉之勞益見上座以遠馳殷切之心念我多矣所寄
難得之物次日即專僧分惠翔鳳而福嚴一眾俱感
飽鼽之力非山僧所能筆盡其意二禪者辛勞殊甚
腳未寧暇又復著渠與涵禪同往非有宿契之緣安
能若是惟上座體斯心速斯行毋辜老倒之懷以失
眾望不盡。

** 復石門曹遠思司理

先師主持法門為此寺一代中興當以臨濟正宗三
十一世為傳其高僧神僧聖僧別有品列非從上統
係所關幸囑諸秉筆者為荷紀年錄行實及遺囑語
謹以奉覽。

** 復曹遠思司理留再住福嚴

前接台翰伏讀至再不禁感泣復承玉趾枉顧殷勤
獎慰益覺赧汗無地矣足徵大護法深念祖庭而垂
情于衲如此一字一句發于肝膈衲非木石敢不銘
心鏤骨乎但衲過福嚴時于資福諸職原議以三載
為期今百事廢弛人心解散若久假不歸即同棄置
若云兩處兼理而以衰邁之年心血枯槁顧此失彼
得不為智者所竊笑乎至于同門中別請實天童
讓迭主之式既曰嗣法者例皆有分即宜次第住持
庶為法門盛事非僅為飭讓以息諍也承護法之所
以諄諄誡勉者本為深體令先慈之德曲盡金湯之
誠在衲于勢必不能留于理正宜引退去就之義庶
乎不苟伏望護法矜其豖鹿之性早賜還山幸適餘
年始終佩德臨穎無在惶悚待命之至。

** 與白雲子素上座

老僧新歲忽得風疾其衰頹老態難以筆畫上座高
踞白雲正是埋頭蓄養之時切念授受匪輕晷刻于
法自警使來學有所嚮慕庶不負擔荷從上大事也
開宗來特書數行慰汝安分住山慎勿以老僧為慮
至囑至囑。

** 答嘉禾頂居士

承敘述參見先輩及諸方尊宿無不親覲請益毒恨
宿無靈骨未透向上關捩欲山埜扶起鈍根使百年
古鏡一旦復明啣結之恩不獨遙空頂禮巳也讀至
此好與三十棒棒棒與居士見血染紅秀水一溪流
豈是分外雖然且作死馬醫向數問處一一略露鞭
影會與不會是居士分上事山埜終不敢再為分疏
更添枷杻也此復。

問如何得成佛作祖去。

答會取煙雨樓。

問問道於盲意旨如何。

答偷心路絕。

問了得一萬事畢玄墓剖和尚如何發願西方。

答長安路上笑行人。

問一靈未假胞胎時在何處安身立命。

答切忌迷頭怖走。

問東家作驢西家作馬請一語。

答總是者一頭。

問要騎便騎要下便下意作麼生。

答元來卻是汝。

問如何是祖師西來意云庭前柏樹子與神前
酒臺盤是同是別。

答不解指數勞動算盤。

問寒時寒殺闍黎熱時熱殺闍黎如何得無寒
暑去。

答捏著鼻孔看。

問暫時不在如同死人不在箇甚麼。

答門前石敢當。




靈機觀禪師語錄卷五

靈機觀禪師語錄卷六
嗣法門人　超翼　重編
侍者　超震　普定　同閱


* 雜偈

** 復本充禪師

「　繾綣囊藏發動機喜逢春色送君歸雲山處處隨高踞謾使天花歷亂飛」


** 募禪堂瓦

「　豁開虛空大口頂門露出青天看來賣弄家醜不如蓋覆為先」


** 化米

「　佛法禪機不道無祗緣篾東肚皮枯等閒若有知音者休用頭陀為指呼」


** 化油

「　拶透河沙半點無閒敲石焰見偏枯看來一段光明處盡在檀那筆底敷」


** 復朱同文偈

「　大地看來箇同文同文之外更何論山僧證據無餘說佛祖多將一口吞」


** 募鑄大鐘

「　鳳山梵剎重興起晨暮鐘聲尚寂沉幸有雲間多妙手當陽擊扣盡知音」


** 募脩安和寺

「　下溪灣畔古禪林寺額安和宋至今脩葺不因檀護力風規爭見日光新」


** 化碗

「　玉骨冰肌絕覆藏此身常見為人忙二時家活隨豐儉一味無私徹底彰」


** 東茆蓬妙宗禪人乞偈化米

「　新關東菴巳十年道心每結水雲禪雖然笑臉從人妙空腹難教飽白泉」


** 化布袋

「　十字街頭笑逢人覓布袋看誰發妙思會取此三昧」


** 題扇示慈雲禪人

「　掌握分明任運彰全憑箇裏現清涼此時若不開惺眼更待何人為舉揚」


** 丐大銅鍋偈

「　大冶爐中久煉烹全身脫出體崢嶸頑金且喜成法器好與叢林調眾羹」


** 寄白雲子素後堂

「　法社凋零值晚秋殘丫敗葉亂峰頭白雲高突孤巖上自有瞻風意氣投」


** 即事

「　囊有千金重看來亦是塵自從家喪後羞見錦衣人」


** 受普寧請荅諸禪德

「　砂鍋久閣白雲邊煨爛虛空不記年今日既逢調鼎手何妨掇出共烹煎」


** 回閩省親

「　鐵鑄肝腸忤逆兒面皮翻轉巳多時只緣觸著娘生底千里迢迢涉水泥」


** 送僧之武夷

「　武夷山色正秋清此日辭行動遠情折筍峰前景未勝為余更覓一崚𡾓」


** 除夕

「　生涯蕩盡沒纖塵掃落年華徹骨貧迷悟總途誰得失賢愚同體孰疏親一爐冷煖今宵火半榻清閑此夜身翻笑水雲無定力幾隨杖笠欲迎新」


** 金粟主山

「　巍然突出勢孤雄朝拱群巒獨露中堪笑當年點數
者如何到此卻迷蹤」


** 神書藏經

「　大藏由來不較多揮書一夜竟如何雖然顯發神通異弗落毫端會也麼」


** 寄友

「　睡虎峰前送別時竹林秋色尚依依于今屈指春將半幾見殘花又放枝」


** 鏡菴坐雪

「　幽然兀坐絕思惟何事天花繚亂飛堪笑上蒼多意氣擬來漏洩埜僧機」


** 聞孤松壽徒訃燈下四吟

「　篝燈獨坐不成眠驀地追思暗淚漣苦我一身林下老愁同松際夜濤宣」


「　一株挺出群峰外榜樣山門望汝先豈料毘嵐吹折後蕭條猿鳥兢悲憐」


「　雪霜堆裏獨孤標臘盡方知歲後凋今日忽成無影樹為誰景致別山招」


「　成林獨樹巳稱奇天不全才亦汝悲借宿溪邊開夢眼再翻觔斗是真兒」


** 過江郎

「　跨盡危層觸斗傍遙觀三片勢昂藏天教俠骨難遮蓋特與人間作棟梁」


** 示慧初上人

「　發足泉南一念時慧心初炤了無依不從個裏開惺眼盡是區區客作兒」


** 御書樓

「　層巒疊疊彩雲飛千載如同御駕垂休問樓臺存與廢秪今泉石尚流輝」


** 仙螺池

「　體態分明出自然為何去卻尾巴尖看來靈異成奇
特磊落清波個個圓」


** 缽盂案

「　盡日門前口向天不曾輕易乞人間須知本有生涯別吸露餐雲那計年」


** 九龍戲水

「　群聚雄雄露一班慣能滴水起波瀾休教打濕袈裟角試為傾湫倒嶽看」


** 治升董居士薦室請偈

「　從茲踏著來時路赤體條條信步行踢脫靈光隨處現超然獨自證無生」


** 甲午春贖大塢古院基樹

「　古剎何年廢墜來尚遺老樹護蒼苔為憐刀斧傷心處留與空門作棟材」


** 和海寧顧邑侯韻

「　灰頭垢面擬何緣驀契當機只一拳獨脫無依窮徹骨休來更索止啼錢」


** 示法則禪人(善泥水)

「　石頭大小皆成器瓦礫零星亦妙機三合土中立腳穩縱橫何處不風規」


** 中元薦親

「　胞胎未出識爺娘一度追思一度傷數陌紙錢隨例設粉身碎骨卒難忘」


** 示星幢師姪

「　銀河點點孰安排此段風光莫浪猜冷地賺他窺得破至今猶恨雪山埋」


** 坐大展記室寮觀桂偶成

「　觸目難禁物興長乘時敷展悅秋光老僧不解多饒舌噴鼻隨他自覺香」


** 除夕述懷

「　逐隊班班是瞎驢相看歲暮笑云除忍饑不暇無他
策篾束三條樂有餘」


** 解制有感

「　腳下家山路未還艸鞋今著出松關擔頭春色分明道此事須教不自瞞」


** 寄天孚上座

「　翔鳳山前狹路逢眼開誰不笑春風歸來上國情何似莫負生平氣象雄」


** 示華嶽居士

「　曠大劫來一著子多生培植此時身此身墮在閻浮際夢破方稱出格人」


** 示幻觀侍者

「　十載巾缾幻侍者朝參暮請我何為今朝看破無多子始見人人鼻孔垂」


** 示心宗上座

「　汝在吾邊親近久樸實頭見不道無恢廓此心能變化門風終不倩人扶」


** 募興造

「　扷盡千山水支撐古道場必須擔荷漢出手共扶揚」


** 化豆

「　冷灰豆爆是何時信手拈來顯妙機磕著者些消息子方堪受用大家知」


** 化醬缸

「　紅爐拶出口空開日用無私任取裁漫道當年不曾少全憑個裏曬將來」


** 化齋米

「　問禪不會玄妙落筆全無孔周只有些兒快樂敢言飯飽便休休休驀地撞他如信及瞎驢肚大不須愁」


** 募藏閣

「　一標獨插待何人正是今朝應現身就手揭開心地藏重重樓閣盡光新」


** 明初許居士為先室行敏請偈薦拔

「　採得空華結眾緣善根彌布福彌延施為本有風光事足下香飄朵朵蓮」


* 真讚

** 雪峰亙和尚像

「　泉水逆流突出者漢花劈鴻蒙宗風顯煥打頭為人處古佛未足稱慈徹底掀翻時白拈猶欠手段盡道曾郎示後身誰識古今同一貫咄莫驚嗟重判斷閩邦從此不安寧個個瞎驢恣鬧亂」


** 棲霞禪德行樂圖(未薙髮)

「　道汝是僧儒者其形道汝是儒釋氏其名儒耶釋耶吾不得而擬形兮名兮吾不得而評然則公之造詣果在斯乎弗在斯乎咄背觸兩非渾坐斷蕭然獨逸古松青」


** 敬安師像

「　吾不識翁翁不識吾揮毫擬讚迥絕名模咄端然兀坐明何事淨信中興始見渠」


** 朱問心居士像

「　問心何似了心嘉瀟灑行蹤樂水涯周易展開讀未盡夢回消息笑空華」


** 跋平陽弘覺和尚為張明遠居士所題真讚

「　利名滿世走天涯誰把身心歇片時兀爾忘緣苔石上多君占盡好便宜好便宜不多得然獨云居士占盡者吾不知居士何所窺覷而得此段快樂耶雖然還識弘覺老人因風吹火麼面目分明風規可慕當為鑽頭入鬧恬不知返者警焉」


** 張舜法居士請為先嚴明南公像讚

「　者漢面目初不相識纔到鳳山自討棒喫誰知暗地惺惺搆些衲僧氣息且作麼生是衲僧氣息明翁明翁橫拈如意謾矜誇獨露當陽無等匹」


** 浩如大展二上座為母超琛并自像請題

「　幻泡漚花聚會緣空門有子共歡然笑拈如意彌今古手握輪珠不記年挂拂藤床唯侍坐即離此用任舒展好將者段真消息直透威音那畔前」


** 棲水玉聲德聲昆仲請為先嚴聖裔呂公像讚

「　湛湛棲水點點澄清有公實德玉振其聲所以能向鳳山發多生之勝願深心為法作請藏之主盟世出世間奇特事臨行撒手了無生」


** 鷲生禪師像

「　一杖春風何處行芒鞋擬踏萬山青滿懷心緒誰知委分付蒼松仔細聽」


** 月臨上座像

「　擬子成標格如何早去身個中親切句尤喜念頭真」


** 張道婆行樂圖

「　金剛固體彌今古本有風光受用多百八輪珠常轉換笑看歲月任婆娑」


** 汪際斯居士乞題父臨終所畫大士像

「　面目分明儼然自在我觀大士無此體態際斯際斯有體態無體態毫端認取自家爺始信風流格外塞」


** 文益禪師像(菴名福田)

「　貌古春容道行堅鋤頭今放始安然知公巳得栽培力受用多生在福田」


** 東來戒子像

「　歷劫薰脩此日閒便宜占盡一蒲團不知明什麼邊事貌古神清只笑顏」


** 福嚴老和尚像

「　最苦師心三十載維持法化血腥飛浣清歷祖源流派杜絕諸方濫續非事屬至公天地震道弘正直鬼神悲話行早巳遍塵剎鐵案高懸萬古輝」


其二

「　口懸河兮眉挂劍掣開岐路絕廉纖葛藤窠裏清王化奇特須還老白拈」


** 自讚(翔鳳大眾請)

「　闢艸開荒此鳳山業緣多累債難還不因衲子成叢席爭得龍天展笑顏既無道德遺身後那有風光播眼前珍重諸賢齊側耳水流松韻莫嫌繁」


** 至卬方首座請

「　最無面目是者村叟不解蜜棗甜人只會黃連苦口明知良藥足堪嘉多少攢眉而怖走休怖走幸有福塘方座元卻諳此味能分剖」


** 法立系西堂請

「　碓觜花開早漳州出汝來棒頭遺毒種喝下破疑胎幾多人努目獨汝恁癡獃法禪應有鉗錘別莫學吾儂始俊哉」


** 嵩菴正藏主請

「　咄哉者個村阿獃世上有誰似汝呆孤迥砂盆甘淡冷赤貧拄杖樂徘徊只有一端人莫測冷灰豆爆出英才嵩藏主與麼來描得吾真成禍胎」


** 子素學後堂請

「　標格由來具孤操樂此生炎涼不到處笑傲萬峰青分付素禪須記取吾無別著可彰名」


** 鐵山岑維那請

「　我像難描畫描畫終不真惟茲一著子據令絕疏親分付鐵禪弘願切何愁祖道不光新」


** 利禪恒藏主請

「　阿誰不識你高踞鳳山中弗顧門風冷只貴钁頭蹤幸逢賢衲子輔弼梵王宮如斯四十載快樂住山翁利公親我久描我容要知我無奇特處唯有真實心流通」


** 實相卓知藏請

「　老漢從來無造作據實提持乾爆爆白棒指伊看變化龍自昂頭蛇自縮應驗當前辨若親為人眼目方不錯」


** 巢風林藏主請

「　閻浮多厭汝頑賴不知時鐵船撐逆浪禿棒抵須彌人皆驚覆沒汝獨強維持咄哉巢藏主膽大莫愁眉」


** 大展翼書記請

「　混混沌沌樸樸憨憨佛法不會世法不諳占住鳳山三十五年虛名遍布罔顧思慚所以讚我者愧無是德毀我者是真實言賴有展禪多意氣攜笻信荷在吾邊」


** 璨衲章知客請

「　愛問壺公山如何在興化十箇有五雙無人答此話汝在吾邊住有年幾番拶著幾驚怕今朝始信絕心思覿面分明無縫罅無縫罅暫且深藏巖谷中漫將輕易與酬價」


** 薦穀曣藏主請

「　白棒當陽點靈苗觸處花原非吾妙力有穀自生芽」


** 止水智藏主請

「　自笑無心住芒鞋被業牽破盆存古格瘦骨獨撐天賺他龍象眾讎結盡含冤止禪不憚親吾久此段清標要卓然」


** 德水洧侍者請

「　卓立孤峰上天擎世外身為憐山骨老更愛水源深祖道悲秋晚宗風痛日沉德禪能勉力不負廿年親」


** 荊石侍者請

「　眼豁乾坤小胸涵萬象空為人端的處拶到水山窮珍重西江震侍者全憑者著是吾容」


** 英衲毅禪人請

「　減劫時逢法運秋白雲愁靄滿山頭不辭瘦骨撐衰
力猶把孤笻絕眾流英禪者志氣優果然不負靈山囑堪起吾宗向上籌」


** 乾一知藏請

「　問禪禪不會問道道不知手提骨律棒兀坐擬奚為覿面乾禪應笑破風光本有好施為」


** 英發知客請

「　會取吾無相是名真供養請子自揩磨英概吞群象吞群象遍界覓無相似渠始見鳳山真倔強」


** 元畸知事請

「　吾住茲山無別提持諄諄顧本依古行規汝稱知事應勞苦臨危不變始光輝」


** 東來戒子請

「　者箇老禿翁時事太朦朧有十分古樸無少許春風提持惟據本直道以弘宗廓落身心明似鏡任他龍象競趣從」


* 佛事

** 挂板

師捧板云百劫千生打成一片懸挂高堂風光顯煥
即此是叢林紀綱即此是衲僧關鍵且道聲前一句
分付阿誰遂擊一下云號令甚分明當陽不隔線。

又

師云古聖垂慈芳規建立無非欲諸人領取釣頭意
莫認定盤星然則者箇是定盤星作麼生是釣頭意
伶俐漢一覷便透如來禪祖師禪驀鼻牽來好痛拳
如或未然聽取下頭註腳鳴板一下云分明只者是
不悟待何年。

** 為東明孤雲和尚火

南泉三不是趙州一箇無冷地驀相磕拍出谷谷呱
不知是甚義寒拾笑盧都仔細拈來看元是東壁挂
底大葫蘆大眾今日為我孤法兄茶毘因甚說者般
話遂擲炬云知音說與知音聽一道清光入畫圖。

** 入塔

勸君先上東明去我即束裝隨後來者便是老兄當
時留戀此山底句既親言出自親口今日又親自到
此更要小弟說個甚麼雖然當陽顯露眾眼難瞞驀
地收歸兄自道取遂捧起骨櫬云拶破虛空無縫罅
任他千古水朝宗。

** 為韜明和尚起龕

師云久默斯要不務速說透體金風趁此時密移一
步是高著遂以拄杖引之。

** 舉火

師云不可思議法惟兄說得妙火焰三世佛立地聽
呼召鞭策泥牛吞大海指教木馬啗空鷂縱橫妙用
顯神機搖落天花多瑞兆大眾此是堂頭老漢末後
全提與諸靈山受囑列位金湯心眼相炤共作証明
底一段殊勝因緣若也見得知恩報德只在今朝其
或未然鳳山更為者漢播揚法化去也遂擲炬云頂
門迸出一輪紅大千何處不光耀。

** 入塔

師云恭惟法兄和尚以一條白棒掀天揭地惱亂叢
林三十餘年垂功立業既遇昌時羅龍打鳳一滿心
懷先師未了公案迎恩渡一時復見光輝我兄同門
出黃浦浪千古咸驚險峻所以有如是造詣具如
是奇特驀地翻身迥出尋常預知得地天然受用且
正當恁麼時如何是天然受用一句坐對浮屠忘彼
此從教人喚法中王。

** 為慈門師太封龕

老師行處人天莫測瀟灑風規快樂自得惟其自得
所以七十七年來履踐如霜孤操不易如今嬾聽閻
浮歌白雲深處藏蹤跡蹤跡既藏是汝諸人還知者
老師落處麼遂掩龕咄一咄云當陽坐斷誰敢辨的。

** 起龕

翔鳳關前雲泛白缽盂巖下水流清到頭一著無多
子千聖咸歸此路行遂以拄杖卓一卓引出。

** 舉火

玲瓏巖畔久稱揚佐助先師道念彰末後茲山多意
氣今朝受用好風光好風光絕比量遂攛下炬云全
憑者點無私炤贈送雲蹤去路長。

** 為嵩嶽監院火

多年為眾監院今日山僧監你上是兜率陀天下是
風輪水際東西南北俱玲瓏任汝逍遙隨所至正上
座須記取臨歧無可贈行蹤末後全提只者是便燒。

** 入塔

超生脫死全憑者箇獨露當陽了無話墮乘時占得
好風光全身直入裏頭坐裏頭坐休錯過三台須是
大家催再出頭來重唱和。

** 指琦維那火

數載辛勤綱維法令叢林得以雅觀衲子亦賴安靖
此是汝赤心片片助揚老僧底事正當今日格外翻
身又將何與人通信擲炬云萬別與千差一椎俱打
正。

** 覿顏柴頭火

南山樵盡北山樵堆積今朝一火燒惟有一株無影
樹披今歷古赤條條諸人還知覿顏禪人於無影樹
下超生脫死否若也未知老僧更為點破擲炬云不
識東甌橘皮紅疑殺波斯舌頭赤。

** 文光禪人火

衲僧家要來便來要去便去延遲至今猶涉鈍置絕
鈍置請看腳下焰騰騰便是文光安樂處。

** 聰睿庄主火

毫釐繫念三塗業因直饒一念未生猶是死水裏浸
殺此是汝舊冬見處今日逗到者裏紅爐焰猛生涯
路盡又明甚麼邊事咄還鄉調古無人聽申謝油餈
絕眾疑。

** 為禪人火

皮囊巳脫卻精靈在何處直下便知歸開眼不受蔽
既不受蔽且道煙消火滅後又如何指的擲火炬云
路逢知巳丙丁公爍破面門秪者是。

** 象開禪人火

終日跛跛搭搭向外馳求挨到今朝猶未心休何故
晴乾不肯去直待雨淋頭擲炬喝一喝云劫火洞然
燒卻了腳跟翻轉倒天流。

** 月脩火頭火

長年為眾燒火今日老僧燒汝汝燒火我燒汝如是
因如是果擲炬云根塵器界盡消鎔透出光明淨裸
裸。

** 濟生禪人火

撲面霜風冷千山雪未消衲僧行履別任運樂逍遙
是則是忽有人覓你河南信又將何秪對擲炬云眼
開無一物唯有赤條條。

** 澤超禪人火

山露連纏骨水流不斷觔莫忘今日事須記此時心
且道如何是此時心以火炬打圓相云銕鑄金剛圈
一箇一回咬嚼一回新。

** 智恒禪人火(恒常為眾募鹽)

本色衲僧流分明汝一箇直下便翻身悄然無話墮
既無話墮秪如遲延四十餘天又思念箇甚麼呵呵
擲炬云莫忘鹹淡自家知今日消歸火裏坐。

** 湛輪相侍者火

吾不辜負汝汝豈辜負吾如何卻與麼使我老心孤
孤孤語水血流書不盡勸農多說也難模遂呵呵大
笑云無端無端擲炬復喝一喝云不如一火燒卻免
教彼此分疏。

** 入塔

師捧骨襯云巾瓶十載念切叢林只者去處是汝安
身呼應不堪重話會斷腸聊慰裏頭親且道親箇甚
麼遂送入云從前盡道閒相識今日方知是苦心。

** 少眉禪人火

衲僧行履處最苦病魔縛撒盡肚腸空今朝始安樂
雖然安樂二字是山僧道底作麼生是你應時及節
受用一句遂攛炬云會麼雙眉展起焰騰空雨灑行
蹤阿漉漉。

** 飯頭定心禪德火

不用瞻星望月全憑者箇時節時節既到來大眾都
歡悅且道歡悅箇甚麼羡汝識得定中心飯是米做
鍋是鐵忽被南泉打破普化踢倒時又作麼生遂攛
炬云豁開兩眼辨端由馬面驢頭俱炤徹。

** 湛如禪人火

衲僧家要來便來要去便去家家好風月處處安樂
地何必徽州與休寧日日聲聲念不住阿呵呵一火
為君燒卻了湛如秋月炤人間。

** 淨朗禪人火

未過洛陽橋風光俱遍該不知為甚麼空著艸鞋來
雖然不到水窮山盡處爭肯翻身撒手罔撒手回死
生箇裏無他路趁踏紅蓮火內開遂投炬。

** 值牲慈茂火

癡癡憨憨醇醇樸樸苗稼不犯安心自牧鼻頭拽脫
了無依撩起便行真快樂秪如人牛俱忘且道是何
面目以火炬點兩點云休開兩片錯商量翻身直入
無生國。

** 不較上座火

不較不較到此更須覺炤惟有靈明一著子了無奇
特與玄妙既無奇特玄妙且道還有親切相為處麼
擲炬云爍破者髑髏突出頂門竅。

** 遍也上座火

今日是上座絕後再甦底時節若也見得葉落歸根
同得旨菩提觸目共全彰其或未然火光三昧與上
座証明去也喝一喝擲炬云切須看取。

** 鵠林維那火

師呈炬云者便是鵠林上座末後一段光明幢山僧
今日特為點出諸人還知者上座落處麼若也未知
攛炬云罰錢出院成何事恩怨分明在此中。

** 鍾解脫火

昨日鍾居士今朝解脫僧(方薙染遂歸寂即建普同塔者)何緣得到
此撒手法王城只如末後一句又如何履踐擲炬云
烈焰光中聊寄足普同受用待功成。

** 巨範則副寺火

吾望子有發達之日子思我有末後之句今日方知
不汝欺受用頭頭合本據且作麼生是本據火焰說
與諸佛聽諸佛聽未真火焰說未是吾今不再三遂
炬云會取箇中意。

** 聰聞會禪人火

多年為眾竭力今朝方始心休休休不須向外從他
覓一念知歸便轉頭且轉頭後又作麼生擲炬云本
來受用全憑此觸目風光任性遊。

** 素慥汧西堂入塔

師捧骨襯云衲僧造詣迥絕追攀揭露當陽徹骨冰
寒三十年來真履踐人天目擊盡歡顏雖然此猶是
西堂素公覿面相呈邊事秪如物外翻身密不通蹤
又如何與伊安置遂送入云葉落金風消息至雲拖
秋色入松關。

** 松江二禪人入塔

一對雲間客煙波泛渺茫今朝齊到此穩坐自家鄉
大眾家鄉既巳穩坐且作麼生與伊證據遂提起骨
云描畫不成人世外風流徹骨絕商量。

** 為孫弘寰父母入塔

夢幻浮生事巳周賢郎送入此山頭此山巳植多生
福福被多生享莫休大眾此是山僧為弘寰兩尊人
末後表揚底句且團圞聚會又如何舉唱遂送入云
覿面將相無異路各歸本際樂同儔。

** 清如耆舊火

舉火炬云大眾此便是者上座生平為眾真實脩持
得一道光明幢山僧今日為他覿面點出直令未發
道心者互相協力已發道心者同聲讚歎讚歎則且
止且道者光明幢又向何處著落遂攛下火炬云返
本還源秪者是輝天鑑地自如如。

** 青蓮老師火

明知生是不生之義因甚卻被生死之所流轉若向
者裏會得烈焰綻青蓮馨香遍界該彌今又亙古無
去亦無來既無去又無來是汝諸人還知者阿師落
處麼遂攛炬云青山綠水全身現那箇男兒被活埋。

** 慧林禪人二親化柩

皮囊拋卻已多年猶自棲遲荒艸邊驀地掀翻舊骨
董分明絕後又光前只如同條合命一句又作麼生
道覿體元無異死生不二天。

** 木頂禪人火(因虎傷)

木禪人聽指示尋歷江山計有年佐助宗師未遂志
到頭一著自家知撒手今朝安樂地大眾且作麼生
是渠安樂一句虎口翻身自在行大千何處不游戲。

** 朱解作明采火

若論此事如解水一般牽來拽去必得兩破始肯放
手只如放手後又作麼生符到奉行天巳夜星河燦
爛任翻身。

** 道戒禪人火

尋常用得著今朝都不是合眼細思惟安身在何處
道禪人休擬議遂擲火炬云只此明明不覆藏莫教
錯過自家底。

** 慈濟禪德火

慈濟慈濟你卻分明到山纔一日撒手便歸程生平
受用無多子收拾春風入化城。
靈機觀禪師語錄卷六終




















* 行狀
門人超正等稽首謹述

師諱行觀號靈機閩之龍溪周氏子母翁氏生師之
夕夢一金神入室衛從頗盛忽香光馥郁而誕闔屬
稱異師幼不茹葷及丱讀書山館偶觸無常境界遂
與本郡慈雲師游有師資之誼一日默思禮誦非究
竟事由是悲悵日增以至胸次負疼時費隱容老和
尚主黃檗有僧持語錄至展讀如獲至寶屢欲往叩
又為他緣所絆既而因事發憤曰大丈夫若以利養
是圖則陷身不義矣遂舍去禮金浦九雲寺慧曇老
師芟染曇耆年有道行為一方推重見師志不群乃
欣然曰子乃法門令器詎可虛滯於此吾年雖邁當
送子行腳也即束裝偕師出嶺曇途次染恙趨寂於
逆旅師抆淚津送入塔雲棲禮別渡江首參密老和
尚於天童纔人事同謁僧擬問連遭痛棒師在傍佇
顧被尚以杖驀胸一𡎺曰汝者死漢倒退階下心眼
昏迷少頃乞進堂日用只疑驀胸一𡎺汝者死漢反
覆看來我是活底因甚喚作死漢遇晚參師出問未
審老和尚有佛性也無尚笑而起捻住喉嚨擺兩擺
曰汝者阿子無佛性師彼時如在大火聚中跳出自
此參究益切雖役重務未嘗放捨是冬稟受具足戒
焉明年甲戌聞費老和尚應金粟之請復過武林休
夏龍居偶閱禪關策進愈加猛礪灼見古人為生死
不憚風霜三二十年方成一片了徹大事豈是容易
得底於是晝夜常坐不臥只看個無字或倦即倚柱
少息又得泉南脩上座警發師依而行之殊覺省力
不勝欣忭期畢腰包上金粟見老和尚挂單禪堂踰
月徹夜不眠恒立法堂前參究一夕雷雨驟作電光
閃爍不覺無字話頭脫落山河大地凝成一片歡喜
踴躍歸堂倒身便臥時鄰單問兄微耶何放逸若此
師曰待我睡一睡向汝道一眾驚悚有止止師特入
堂問一靈真性不假胞胎時如何師以手驀掩其口
止不肯曰不是者個道理師高聲應曰三十年後乃
趨入方丈問世尊未陞座文殊未白椎還有佛法也
無語未卒尚拈拄杖徵曰且道即今是陞座不是陞
座擬對便打出自忖我本惺惺為甚拶著又去不得
遂移入圓寮每日只默坐不輕啟口尚見師真率命
遷侍香一日因二僧請益尚據曰左邊半觔右邊八
兩師於此豁然無疑呈百丈再參頌曰當機歷驗示
全提忽地一聲絕謂情禍入已身猶自可那堪惡水
又澆人尚閱畢復問頌也任汝頌且道三日耳聾意
旨如何師沉吟間被尚振威一喝拈棒呵曰汝恁麼
見解平地上死人無數當機不來盡成虛誑師是時
白汗迸流會得全機大用復呈無字頌曰狗子無佛
性當風須照顧擬議咬斷筋莫言不分付尚大笑稱
賞從茲腳踏實地一切成現無纖毫窒礙不被從上
佛祖舌頭欺瞞尚一日問興化打克賓意旨如何師
曰憐兒不覺醜尚曰既打趁何謂憐兒師曰也要和
尚具隻眼尚便掌曰要我具隻眼那師曰不是學人
恁麼爭見得和尚尚休去又侍立次尚問世尊拈花
意旨如何師驀豎拳尚曰不得喚作拳頭又作麼生
師便與尚一拳尚打一棒曰且道是賞汝罰汝師曰
少賣弄尚頷之師侍尚十載機緣頗多具載錄中一
日尚謂師曰漳州出汝大似糞埽堆頭一顆明珠又
曰汝是金粟門下一枝鳳毛汝之頌古宛有白雲端
作略師雖屢蒙記莂益自謙晦崇禎癸未冬舉師立
僧越明年解制師欲把茆住山以告尚從容謂曰昔
仰山語臨濟老兄向後於河北有個住處後臨濟果
在河北大闡宗風看來吾人住處亦有定分豈可強
為師拜領慈誨未幾有湖州楊墳資福之命尚令侍
者喚師至囑曰汝欲把茆今翔鳳山前有古寺基當
就此居之師乃受命拜辭至山實甲申三月十有三
日也師初住時闢艸開荒刈茆縛屋凄涼盈目豺虎
為鄰人不堪其憂而師怡然獨樂師又律身最嚴同
眾食息雖一果一菜不私於眾故禪學之士亦不辭
勞苦戮力經營漸成叢席雖雲廚屢乏而參請無虛
日單提向上勘驗方來由是雲水麇集辛亥秋復主
福嚴三稔甲寅九月眾請還山法席愈盛四方宿衲
遠近緇素嚮風而至惟恐居後圍繞者不下十萬餘
指矣於戲益知曩時老和尚為師諄諄囑付信有徵
焉師住持資福三十八載凡樵採之山安僧之地尺
寸皆售衣缽親置師於茲山雖稱重興實開法第一
世也始則艸屋荒基不蔽風雨終則瓊樓綘殿金碧
交輝凡叢林所宜有者無不畢備兼之門庭嚴冷清
規整肅諸方長輩咸推尊為楊岐高峰再世云師受
生於萬曆丙辰正月廿三日寅刻示寂於康熙辛酉
九月廿九日子時世壽六十有六僧臘四十有九遺
命塔全身於本寺龍山之陽付囑弟子廿一人有語
錄上下卷行於世。












* 翔鳳山顯忠崇孝資福禪寺靈機和尚塔銘

葬者藏也後世務為崇碑巨碣勒石徵詞諛墓巳非
古矣況宗門大士視其身不啻蘧廬之一宿暨乎埋
骨荒丘鴻爪蟬翼無復顧戀而世之所號為能文者
流乃以窺測傅會之見繪飾而塗澤之何足當識者
之一笑乎雖然當正法凌夷魔鬼互熾而得一人焉
特提向上宗旨壁立萬仞斬盡葛藤俾依聲附影之
徒歛跡卻避其有功佛祖甚大則于
靈機和尚身後之銘不得徒作語言文字會也師姓
周閩之龍溪人諱行觀靈機其法號也母翁夢金神
入室而生幼不茹葷血稍長讀書山中偶境觸無常
遂懷出世之想有僧持費老人語錄至者反復省誦
如飲沆瀣即芟染禮九雲寺慧曇為師曇一見歎曰
子將來龍象詎可虛滯于此吾雖老尚能伴子八十
行腳耳未幾曇以疾示寂旅次師抆淚津送如禮渡
江首參密和尚痛加爐錘師自謂如火聚翻身參究
益切是歲稟受具足戒每晝夜止看無字與泉南脩
上座互相警發時費老人主席金粟師挂單禪榻一
夕雷電驟至不覺無字話頭脫落山河大地凝成一
片歡喜無量歸堂便臥鄰單問子徹也何放逸乃爾
曰待酣睡後卻向汝道一眾驚悚師侍香次因二僧
請益費老人曰左邊半觔右邊八兩師于此豁然呈
百丈再參頌曰禍入巳身猶自可那堪惡水又澆人
隨勘驗以三日耳聾意旨沉吟間更遭呵罵汗下浹
背益領會全機大用又呈無字頌深蒙印可從茲一
切成現毫無窒礙機緣甚多俱悉語錄中費老人嘗
語師曰汝之頌古大類白雲端真金粟門下鳳毛矣
舉充首眾復囑曰汝欲把茆今翔鳳山前有古寺基
當往居之師遂應楊墳資福之請始至誅茆縛椽荒
涼窘乏師一果一蓏不以自私故學徒亦不辭況瘁
經營漸成蘭若其後信施委積自殿宇以及寮舍庖
湢煥然一新雖曰重興實與開山創建者等復主福
嚴回值六十誕辰緇素雲集聽法不下十萬指至康
熙辛酉九月二十九日泊然而逝距其生萬曆丙辰
正月廿三日世壽六十有六僧臘四十有九遺命塔
全身于本寺龍山之陽付囑弟子二十一人師門風
高峻足跡不下山麓者三十年尤疾末學盲師語錄
刊布之弊凡結制晚參諸語皆順世以後弟子追輯
所聞什不存其一二此與雲門法語呵止流傳入其
室者至以紙衣繕寫何多讓哉乙丑秋予謁笠翁和
尚于理安而師之繼席法嗣嵩菴道至翌旦笠翁遂
以書扺會城介其座元夢菴來請笠翁為諸方碩果
而師尤余素所企慕而不得見者乃稽首為之銘曰。

「　猗歟密祖
　豎大法幢
　天魔釋胄
　不戰而降
　費公繼之
　梵門角虎
　益火熾薪
　舍利如雨
　師生閩海
　蓄泄雲濤
　髫齡薙染
　杜謝塵勞
　瓢笠往來
　天童金粟
　熱喝猛提
　黃葉止哭
　研究精進
　金斷石穿
　孰主孰賓
　有實有權
　踰月經行
　脅不帖席
　獅子忽眠
　同參褫魄
　當機悟徹
　撒手懸崖
　法筵重寄
　往哉汝諧
　寶座雲邊
　丹甍樹杪
　不起于座
　人天圍繞
　末師稗敗
　誑導群蒙
　階前售拂
　賤等秋蓬
　師提祖印
　擯棄一切
　揀沙是金
　褁門皆鐵
　吉祥示化
　師其未亡
　晨鐘清夜
　法音琅琅」


康熙二十四年乙丑八月望日
賜進士出身文林郎原任河南開封府祥符縣知縣
行取
大計卓異
欽賜袍服薦舉博學宏辭
賜宴體仁閣前彰德府推官癸卯科文武同考官遂
安毛際可拜撰






























先師語句恐學人泥於文字概不存稿雖有
順世陞座小參諸法語書挂水牌隨命抹去
不許謄錄翼自壬寅冬親近先師匝歲命入
侍寮問諸久侍前職和尚所說法語機緣曾
錄卷帙否僉曰未曾即有不過潛鈔密記一
篇半偈而已爰是東鈔西錄裒集數篇候師
住持事餘呈稿求正師正色曰既學別傳之
旨咬人屎橛作麼翼再拜長跽白云二祖阿
難為佛侍者凡佛先所說法未曾得聞懇求
重說佛為慈愍未聞更為宣說所以阿難後
來結集三藏如水傳器一字無遺趙州不許
人錄至今語錄流播天壤至如鄉音南北楚
夏不同智無慶喜之明識乏紙衣之敏互有
潛鈔密記難免魚魯參差雖杜今時之弊反
貽他日之瑕伏望和尚大慈俯垂覽正開示
將來使正法眼流通末世師為動容矜翼愚
衷指其字句差誤隨即錄正先師曰不可與
人亂鈔禪和子眼腦不清烏焉成馬者多故
翼謹秘篋笥不敢有違嚴命第愧記性愚拙
不盡什之一二耳至康熙已未請假出山養
母繡州稿亦懷之以歸辛酉九月初老人示
疾遣人呼翼至榻給侍彌月至廿九日示寂
嗚呼人天眼滅法棟傾頹翼等孤露無依碎
身莫贖至卬兄繼席翼欲請商結集語錄之
事見至兄住持事冗因不敢言乃返禾中後
至兄捃拾輯寫語錄稿尚未編定八月間復
溘焉長逝由是嵩菴兄繼住無何先師薙度
英衲師索先和尚語錄入都嵩兄即將至兄
所集之稿送南澗敘次天笠和尚閱之乃曰
因甚差誤多端大非昔年之句須得原稿方
好況靈法兄真得大機用從胸流出一字一
句不可改易嵩兄因北行遄促催請作序以
冠卷首其中句逗字義種種差訛係前捃拾
傳寫之錯非天和尚之咎斯時翼總罔聞後
知之即送原稿入山業已刻行數年以來高
閣不印海內禪人以不見先和尚語錄為憾
江浙緇素曾讀刻本者又多以改誤為嫌翼
見紛然異同欲將原稿翻刻令大唐國內見
先師真面目活語句以息意逆改壞之誚癸
酉春備員鳳山值歲荒力薄日夕抱疚適新
安白雲子素兄屢頒手扎促為刊正至有死
亦瞑目之言因復其待時稍稔不但遵法兄
命亦翼應為之事也去夏冒暑走雲間求沈
南季護法與吳日千先生序以申重刻之由
凡翼記集始末次序間嘗聞命先師一字一
句不敢去取備錄而悉刻之以俟同門諸兄
法眼或後繼起者再為刪刻翼之汲汲此役
畏未刻者將淹沒無傳已刻者終差舛失正
蓋出於不得已也且道先師正法眼果在斯
錄不在斯錄閱者請下一轉語。

康熙三十四年七月佛歡喜日繼席翔鳳顯
忠崇孝資福禪寺門人超翼百拜謹誌





















* 重刻靈機老和尚語錄後跋

鳳山先老人道風孤峻有江南小釋迦之目
煆煉學人單提向上一著凡衲子到山必搜
索行笈不容挾片紙入參堂其生平語句敲
骨見髓斬絕葛藤第不許繕寫流傳故人見
之者罕迨老人示寂後有弟子某為入都行
促匆匆鏤板舛誤頗多大展和尚慨然起而
釐正之悉依當年親聞時紙衣所錄不敢增
減隻字所謂游夏不能贊一詞也而老人真
面目于是乎出矣從上祖師莫不有語錄垂
世多或累函少或數紙皆所以開人天之眼
目資來學之津梁使或淆訛舛錯則作者之
光明埋沒何以開悟學人其獲法門不少
和尚此舉良非得已也和尚繼席風山道
不讓老人其光大祖庭功難
為策勳第一光大祖庭屬家事而
點出光明使諸方得見正法眼藏此天下
世之利孟子之功豈在禹下哉錄成和尚命
侍師益三來徵蕪詞附後余固初參和尚亦
家裏人也烏敢辭焉。

乙亥七月七日平陽學
人盛遠拜跋