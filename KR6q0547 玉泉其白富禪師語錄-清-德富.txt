#+TITLE: 玉泉其白富禪師語錄-清-德富
#+DATE: 2016-06-11 12:30:33
#+SOURCE: github.com/kanripo/KR6q0547 master 9d95d67f                

* 其白和尚像

<img:>









* 贊

「　河岳之鍾生而穎異齠毀知歸性成非習既而踢翩義海喝碎禪天臨濟真燈於焉以傳道唱玉泉塵揮錦水三十餘秋德音萃美鶴林示滅溽暑流金全軀未散定力愈深余以是仰師之道非去來今」


香國後學寱堂法秀拜題





** 蟠龍山玉泉其白富禪師語錄敘

通於教者得清淨口辯才輪通於律者得清淨身神
通輪通於禪者得清淨意無礙記持輪又教明權實
律達開遮禪知縱奪自利利他不假勉力而自綽綽
然有餘地矣其白富禪師德玉四十年前干戈隊裏
得益之友慈航老人之徒早通般若法華等經繼而
棄教陞大如律主之堂無何又入昭覺吾兄之室副
二全彰階陞次第信再來人也得法之後時至理彰
龍天四眾推上寶華王座建立法化遂有上堂小參
法語拈頌廣錄離為三卷其提唱宗乘實從不思議
胸中流出并無穿鑿依傍等玼誠有金鑱抉翳點銕
成金手眼然而所長身體力行非文字紙墨中所能
載者教耶律耶禪耶階陞次第耶並化門應跡之所
彰顯不盡者宜另具一隻眼。

時
康熙三十四年補天穿日華巖德玉敬譔





** 序

原夫大道本無名待人行之為妙至人不居方臨事
能之為然所以滹沱一脈代有其人臨濟三十四葉
茂發天童枝榮十二爰我萬峰破山師翁得其一焉
于明壬申間負密祖麈拂回蜀宗風丕振布幔天網
打鳳羅龍十方衲子望風披靡俾人人鼻孔撩天腳
踏實地日闢百里道化益隆自蜀而至秦楚滇黔碁
布星分插竿相望不勝枚舉復分一枝落於昭覺本
師丈老人派亦繁衍唱道諸方本師再分一葉於蟠
龍山玉泉法兄其白富和尚高懸赤轍整頓時機吾
兄三慧齊脩三學俱煉有時十字街頭教演三乘有
時孤峰絕頂拈提向上有時和光同塵大展毘尼故
所謂至人不居方在臨事而能之為然也雖有上堂
小參頌古法語等偈禁之概不許錄而有門人數輩
私竊而記成帙乙亥季春玟睿琳睿二法姪負稿東
下嘉禾剞劂入於楞嚴藏室壽世予於癸酉秋奉本
師命刊錦江燈錄附藏流通事竣云歸玟琳二姪見
示佳稿兼以問序予乃樗櫟之才敢充棟宇堊墁之
業詎陳琟琢以吾兄今世門頭猶有下筆處若論向
上一著文不加點千聖出頭正眼難窺何處下手請
諸方高明者代一轉語看。

時
康熙乙亥浴佛日青城法弟徹生沐手敬譔


















* 玉泉寺其白富禪師語錄目次

  
  * 卷上
  
  * 序二
  * 上堂
  * 卷中
  
  * 上堂
  * 小參
  * 晚參
  * 示眾
  * 法語
  * 機緣
  * 像贊
  * 卷下
  
  * 拈古
  * 示偈
  * 開示
  * 普說
  * 分燈
  * 頌古
  * 行實
  * 書問
  * 雜著
  * 佛事
  * 塔銘
  * 附融徹頂禪師語錄





目次終










玉泉其白富禪師語錄卷上
嗣法門人圓頂等編

康熙乙丑冬結制期主張慧心及紳衿士庶請上堂
詣座云猊座孤高韙日登當陽涌出太無情一條白
棒鋒鋩銳權實雙彰貫古今遂登拈香者瓣香雪山
六年撫育少室九載繁興爇向爐中供養釋迦文佛
歷代祖師伏願佛日光輝宇宙法輪常轉娑婆次拈
云者瓣香胚胎萬象化育兩儀爇向爐中祝延
當今皇帝聖壽萬歲萬萬歲伏願劫外坤維榮金枝
於海宇寰中日月懋玉葉於蠶叢再拈云者瓣香胚
腪大化之初秀發九重之上爇向爐中奉為本省當
道尊官伏願以仁以政漲福海之波為瑞為祥壯皇
圖之塹末拈云者瓣香覷著則眼枯嗅著則腦裂昔
年不動軒前一句承當今朝玉泉院中當陽拈出爇
向爐中供養現住昭覺堂上本師上丈下雪醉和尚
用酬法乳之恩伏願人人悟拈花的旨箇箇得安樂
法門斂衣敷座上首白椎云法筵龍象眾當觀第一
義師云第一義莫擬議誰是箇中人出班證據看僧
問少室家風五傳而至曹溪支分派演門庭雖異根
本無殊正恁麼時願聞指示師云無文銕印向空拋
進云三要印開朱點窄未容擬議主賓分如何是臨
濟下事師云陸地起波濤進云鋒前有語離情謂格
外玄機孰可親如何是雲門下事師云杖子𨁝跳上
青霄進云君臣道合時雍泰回互機全不露鋒如何
是曹洞下事師云無影堂前鳥道玄進云一顆圓明
無向背當陽拈出有多般如何是溈仰下事師云徹
底神鋒千古鳴進云綠水青山全體現森羅萬象笑
顏問如何是法眼下事師云箭刃投處四壁空進云
臨機有卷舒覿面無回互和尚門下又作麼生師云
吾無隱乎爾進云可謂水歸巨海波濤靜月到蒼梧
氣象閒師云不勞重說偈言僧禮拜乃云玉泉今朝
開爐另展一番鉗鎚不許退後進前那容畫符相對
逼拶當人無避處還有心空及第無若能歸也則天
青地謐海晏河清諸佛景仰不及群靈稱贊靡由正
當恁麼時如何施設東南西北塵沙國縱橫無處不
通風舉雪峰示眾云世界闊一尺古鏡闊一尺世界
闊一丈古鏡闊一丈玄沙指火爐云者箇闊多少峰
云如古鏡闊師云二大老恁麼酬醋甚是分明檢點
將來未免被人勘破何故一人傳虛萬人傳實結椎
云諦觀法王法法王法如是卓拄杖下座。

上堂覿面揮開不二門聖凡情盡絕疏親勾章棘句
惹風雨塞壑填溝爛葛藤只如高揖釋迦不拜彌勒
是甚麼人良久云九旬禁足今朝始剝取蟠桃不老
人。

懶石佛冤問潮眾法兄請上堂僧問大地眾生都是
閻浮世上客未審幾人到家鄉師云一段風流本自
然問善財參德雲比丘巳領悟機何故更參五十
三員師云識其中真妙訣除非身帶返魂香進云
識得後如何師云施為動轉渾無礙一點恩波散作
霖問如何是金剛劍師云太煞逼人寒進云如何是
踞地獅子師云踏殺闍黎進云如何是探竿影草師
云打斷汝驢腰進云如何是一喝不作一喝用師喝
僧亦喝師便打乃云從來法無住相著相乖真即此
道不虛行隨行得路古今知識各運本分鉗鎚開鑿
人天正眼出沒卷舒悉皆自由到者裏不出戶而知
天下不窺牖而見森羅即今因我同門眾法兄命不
佞陞座演唱宗乘只得順水推舟不敢逆風把柁播
揚家醜舉則古人公案以圖塞責舉南泉問僧云世
間何物最苦僧云地獄最苦師云玉泉則不然地獄
未是苦不明巳事實為苦也大眾還知玉泉麼呈拄
杖云者物拈來無向背切莫向外別生枝擲拄杖云
枝生也。

解制上堂僧問未結制已前時如何師云東敲西磕
進云結後如何師云烹佛煉祖進云盡大地是箇選
佛場和尚作麼生解師云展開天地欄放出一群牛
問年年此日陞座歲歲今朝制解且道是同是別師
云昨日十四今朝十五乃云滿堂龍象自匆匆畫地
為牢百日終唯有玉泉拄杖子長年不改舊家風盡
大地是個選佛場穿衣喫飯也在裏許痾屎放尿也
在裏許行住作臥也在裏許東奔西馳也在裏許敢
問諸人還有識得者麼山僧恁麼告報諸人恁麼薦
取以拂子擊香几云諦聽諦聽。

上堂三世諸佛說不到開口道著歷代祖師行不到
動步踏著古人一切方便與諸人開個入路暨得個
入路又須尋個出路登山須到頂入海須到底登山
不到頂未免半途而廢入海不到底只見湛湛之波
大眾且道不出不入一句作麼生道楖栗橫肩不顧
人直入千峰萬峰去。

上堂小店新開貴買賤賣不圖越賺本錢秖要買主
便快楊岐栗棘蓬明州破布袋一一橫拋在面前了
ㄚ徹底無遮蓋大眾還有下顧者麼卓拄杖云有利
無利不離行市。

佛誕上堂僧問四大本空生從何來師云進前來向
汝道進云棄卻幻形死從何去師云且退且退進云
不生不滅底主人公在甚麼處師便喝問世尊未生
時如何師云花開滿樹紅進云生後時如何師云花
落萬枝空進云未生巳生蒙師指向上宗乘事若何
師云唯餘一朵在明日定隨風乃云無法可說是名
說法既曰無說今有何說秪為二千七百餘年舊案
未免重拈今乃釋迦老子降誕之辰玉泉不解說禪
與諸人下個註腳以拂子畫􃆉相云離兜率降皇宮
無縫罅裏月朦朦行七步稱大雄夜半石人撞木鐘
喝一喝。

上堂千古風光尚宛然真機吐向萬峰前燈籠露柱
頻頻舉明暗色空漫流傳。

上堂問去來不以相動靜不以心是甚麼人師云描
不成畫不就乃云說玄說妙土上加堆有問有荅白
雲萬里去此二途如何施設卓拄杖云千峰勢到嶽
邊止萬派聲歸海上消。

上堂善哉釋迦文虛空常懊惱癡夢猶未破開眼天
大曉三千年外舊家風令人仍向風前討年年四八
佛降誕歲歲臘八佛成道秖因饒舌遍地葛藤許多
英靈都被枝蔓絆殺人人分心岐路個個逐妄迷真
山僧鼓舌搖唇要與諸人解黏去縛豎拂子云若向
者裏會得始信高沙彌不登壇而便名具足盧行者
負石春而當下圓成如或未然且莫錯會參。

除夕上堂爆竹一聲乾坤震動山雲水石何處出頭
東村王老夜燒錢太煞小膽北禪以白牛分歲自取
勾牽玉泉非是屈抑先哲秖為門風各別大眾還有
成褫者麼良久云幾回不遇知音客徒勞守歲到三
更。

九日上堂問靈山會上迦葉親聞少室峰前神光得
髓即今玉泉有幾人知音師云鐘中無鼓響鼓中無
鐘聲進云過在甚麼處師云疑則別參乃云至化時
行萬象零須彌百億海雲騰儼然諸佛塵沙現拄杖
頭邊任縱橫呈拄杖云會麼喚作拄杖子便是諸佛
喚作諸佛卻是拄杖子道得分明玉泉與你證據如
或未然木上座一狀領過舉僧問雲門如何是諸佛
出身處門云山高水長師云玉泉則不然有人問如
何是諸佛出身處秪向他道銕庫裏然燈者事且置
只如重陽節屆到來一句作麼生道良久云重陽九
月菊花新。

天中節上堂端陽五月五空懸一輪孤家家結綵續
命戶戶蘭湯去毒唯我衲僧分上不入者些鬼窟大
眾到者裏又作麼生卓拄杖云門神鼓掌呵呵笑艾
虎高懸日卓午。

元旦上堂僧問如何是新年頭佛法師云斗柄東向
大地皆春進云年新月新日新時新未審佛法有新
舊也無師云看取令行時進云如何是新鮮佛法師
云野梅開正眼綠柳長精神乃云璇璣一轉萬象新
斗柄東向大地春唯有者條烏楖栗冷笑人間歲月
增陰陽造化密運無私江淮河漢盈虛有準有時桃
紅柳綠有時水碧山青有時萬物咸新有時百卉凋
零有時天清地泰有時電閃雷鳴且喜無位真人於
斯越色超聲不屬陰陽造化豈逐四序而行秉於無
極之初得自先天之始以拂畫􂢛相云於斯薦得非
為截斷天下人舌頭穿卻衲僧鼻孔管教釋迦拱手
彌勒著驚驀召大眾云還知無位真人麼參。

上堂高天之上厚地之下中有一寶無人識價諸佛
放他不過祖師提掇不下無端撞入玉泉八臂那吒
驚怕以兩手作捧勢云山僧和盤托出人人受用不
盡玉泉恁麼道只堪世諦流布若論無上之寶別時
再舉一僧出擬開口師打云但有言說都無實義。

上堂頂門出入之主萬化不渝含元殿上之尊四臣
不昧端拱而治不令而行昭昭於心目之間相不可
睹晃晃於色塵之表理不可分天地同一覆幬日月
同一照臨壽逾百億須彌福洽大千沙界且道正恁
麼時如何體認擊禪床下座。

上堂問如何是玉泉境師云庭前牽柳綠階後落花
紅進云如何是玉泉人師云聖凡同一體到來無主
賓進云如何是奪人不奪境師云一拶鋒鋩盡雷兢
發楚雲進云如何是奪境不奪人師云落花流水去
牧笛出雲岑進云如何是人境兩俱奪師云五岳咸
煨盡三山本絕蹤進云如何是人境俱不奪師云牧
童吟野賦漁父和巴歌問劍未出匣時如何師云太
平無事進云出匣後如何師云禦使堅牢僧喝師打
乃云奪人不奪境山自青兮水自澄奪境不奪人月
華已到第三更人境兩俱奪舌爛河山虛空破人境
俱不奪亭臺風埽金殿閣不解言下領旨返向句外
十度恁伊費盡伎倆未免無繩自縛山僧不惜唇皮
為眾當陽剖露覿面相呈一著子卻被蜘蛛網羅布
上堂犬守夜雞司晨鵲噪枝頭雨蟬鳴樹上雲一種
靈光何故各不相知參。

昭覺本師老人誕辰秉拂上堂拈香祝聖訖復拈云
者瓣香幾翻毒手斫成百煉爐中拈出爇向玉爐供
養堂上本師丈老人伏願籌添海屋春遠棒頭惡
辣胤兒孫斂衣就座白椎竟師云今朝不荅話問話
者三十棒還有俊鷹快鷂向棒頭下翻身者麼良久
云秖如半偈亡軀一句投火又圖個甚麼今日昭覺
結九旬之制畫地為牢開大冶之爐聖凡陶鑄好向
者裏各究本有莫衒虛頭強作主宰若於個事中倘
無見處喚作乾慧之徒所謂參須真參悟須實悟自
有個倒斷處若不如斯喚作造次之流則無究竟之
日且道其中妙旨如何定當驀呈拄杖云向者裏定
當得許你天下橫行如或未然九萬里鵬方展翼一
千年鶴始翱翔。

上堂塗毒鼓邊豈容側耳太阿鋒前不許藏身眾中
還有不懼危亡者麼一僧出師驀頭一棒僧擬開口
師又打僧喝師連棒打退乃云放風前聖箭轉劫外
玄機舉惡辣鉗鎚穿衲僧巴鼻若個頂門具眼方知
萬機頓息若作佛法商量未免墮坑落阱不作佛法
商量鑊湯爐炭有分正恁麼時如何秖對金繩拽轉
泥牛鼻夜半牽來海底耕舉高峰示眾云海底泥牛
銜月走岩前石虎抱兒眠銕蛇鑽入金剛眼崑崙騎
象鷺鷥牽復舉雙桂老人頌云螻螘推起萬斛舟蝦
蟆唱遍楚天秋烏龜跳上須彌頂瑪瑙珊瑚盡害羞
召大眾云此二頌內有一句能縱能奪能殺能活到
者裏薦得許汝參學事畢脫或未然玉泉也有一頌
亦要諸方檢點烏龜打鼓鱉撐船角鰲盪槳鱔持竿
石女岩前歌雪曲螺螄蚌蛤打鞦韆咄莫將閒學解
埋沒祖師心。

上堂以拂子打○相云山僧就中現無量大寶王剎
一一剎土現無量百千化佛一一化佛放無量億種
妙光一一光中照無量萬億沙界一一沙界所有草
木叢林蜎飛蠕動燈籠露柱羅漢夜叉或修清淨善
因或造無邊惡業盡在其中出沒卷舒不相妨礙正
當恁麼時如何演唱妙印手提邊塞靜當陽那肯露
鋒機舉世尊在靈山會上拈花示眾百萬人天悉皆
罔措唯金色頭陀破顏微笑世尊云吾有正法眼藏
涅槃妙心付囑於汝無令斷絕舉拂子云者個妙心
切莫他覓覓亦不得得亦不真大眾還知者個妙心
麼當下不知親薦取徒向威音那畔猜。

上堂僧問大徹底人本脫生死因甚命根不斷師云
露出摩醯眼堅持護命符進云佛祖公案只是一個
道理因甚有明與不明師云秤鎚原是生銕鑄進云
大修行人當遵佛行因甚不守毘尼師云色塵皆妙
用何處不稱尊進云杲日當空無所不照因甚被片
雲遮卻師云不須懸石鏡天曉自然明進云人人有
個影子寸步不離因甚踏不著師云腳跟下好與三
十進云盡大地是個火坑得何三昧不被燒卻師云
火焰裏潛身乃云岩前石虎夜嘶風海底泥牛日走
東崑崙神足追不及隱入諸人鼻孔中顧左右云伶
俐漢纔聞提舉如芥投鍼若是機思遲鈍猶隔萬仞
千層昔日調御師六載思惟計盡情忘不免全身放
倒山僧到者裏只得依葫蘆畫樣按下雲頭寶劍橫
拖就窠打劫直教他一個個不假慈航到岸直入大
圓覺海擊拂子云聞麼豎拂子云見麼若向聞邊體
究病在音聲若向見處薦取病在色塵假使坐斷聲
色二途猶是枝葉邊事且道那裏是向上事聻無出
沒無言語功成果滿憑何舉吹銕笛擊毒鼓漁叟歌
牧童舞雲從龍兮風從虎。

上堂僧問昔日臨濟問龍光云不展鋒鋩如何得勝
龍光據坐意旨如何師云行船不犯東西岸須信篙
人用意良進云臨濟道大善知識豈無方便龍光瞪
目又作麼生師云一篙撥轉波心月和舟載霧過蘆
灣進云恁麼則鳥棲無影樹花發不萌枝師云閒言
語進云可謂一曲鈞天雲外奏知音格外盡皆聞師
云且喜闍黎念得清乃云把住牢關人天莫測裂開
一縫凡聖咸知拘執則萬別千差融通則彼此全備
且道全備後如何不開口處玄關轉未措言時鳥道
玄舉昭覺本師上堂云吾有一句百味具備時有一
僧門外立本師云那漢進來僧才入師便下座且喜
我堂中有一員靈利衲僧便歸方丈乃云老人直截
為人處勝是分明自非拶透重關者不能得荷者漢
卻也伶俐未免進得門來無出身路顧左右云未審
玉泉堂中有此人麼時一僧出師打云一釣便上。

上堂舉慈明和尚室中以水一盆上劄一口劍下著
一緉草鞋橫按拄杖有僧入門便指纔擬議明便棒
師云者老漢婆心不已弄盡手腳總是徹底為人只
願個個鼻孔遼天單刃直入據富上座冷眼看來也
是向虛空裏穵洞白地上討天者場漏逗古今提唱
者極多錯會者不少召大眾云有具眼者不妨通個
消息如或未然山僧對眾頌出蒺藜水劍草鞋俱水
急魚龍不敢棲未入已知來見解棒頭點處血星飛
元宵上堂元宵正十五家家懸火樹拈起雪峰毬打
起禾山鼓拈弄秘魔釵活擒戴角虎驚動跛鱉盲龜
都向門前跳舞阿呵呵上元原來是十五咄㗭唎㗭
唎囌嚧囌嚧。

誕日上堂僧問和尚向未出母胎時道一句看師云
光爍爍進云未生之前蒙師指降生之後意如何師
云不萌枝上花開早無縫罅裏瑞雲騰進云即今陞
座一句作麼生道師云大整頹風歸王化仰祝聖壽
等乾坤問世尊初生放光動地和尚降誕有何祥瑞
師云紅霞穿宇宙白日點波心進云世尊與和尚是
同是別師云一字兩頭垂問壽筵洞啟鳳舞羽以呈
祥彤氣環流龜負圖而益算只如南極老人到來慶
祝一句作麼生道師云且立下風進云恁麼則人人
眉宇已增新彩色慈容猶展舊風流師云直饒恁麼
也是無端特地乃云今朝臘月三十又值吾母難期
大地山河鋪玉乾坤草木抽枝四相從此假合萬物
混融一體無情均獲詶唱有情盡得瞻禮唯有佛魔
人天到此亦須不立大眾要會山僧未生前事麼吽
吽若有個頂天立地腦後見腮的漢子向山僧未出
方丈時薦得三世諸佛歷代祖師天下老和尚當體
全彰分身百億不涉程途一生了備如或未然也是
有眼不見參。

豎佛書樓上堂般若弘深大辯才虛空涌出玉樓臺
沒量漢兒親居此百萬人天獻法財無邊剎海自他
不隔於毫端十世古今始終不離於當念即今眾檀
越緇素等協同興此一念便向無相國裏毫毛頭上
建立種種瓊樓玉殿恆河沙數金容囊藏百萬人天
收盡五湖風月原來不負靈山之囑法門慶幸山僧
赴約而來勉整頹風兼請登寶華王座轉大法輪舉
揚個事大眾且道結角羅紋一句作麼生道卉木叢
林均吐舌磚頭瓦礫盡生光。

中秋上堂秋風颯颯起殿閣冷沉沉月色四時燭今
霄分外明竹葉溪邊綠荷花水面清南樓添意氣斫
句更新新空劫已前事當陽舉似人以拂子畫○相
云直下分明薦取廣寒宮殿如雲。

雨後上堂僧問有問有答落塹墜坑契理契機顢頇
後學如今正令既行請師通個消息師云寶劍橫空
逼人寒進云動絃別調世外知音以臥具打圓相云
未審者個作麼生和師云且緩緩進云不是吾人多
意氣他家曾踏上頭關師云金剛腦後三寸銕問廢
寢忘勞總要明心如何是心師云屋北鹿獨宿進云
撥草瞻風秖圖見性如何是性師云溪西雞齊啼進
云識得心性了脫生死且道作麼生脫師打云打破
漆桶乃云剛打雷便下雨雨後依前日又輝東林畔
竹流水明明說法誰知委覿體全彰劫前意山僧有
口無處舉震威一喝云一喝似雷奔棒頭亦如雨。

上堂石鞏入門張弓秘魔逢人舞杈禾山僧來打鼓
趙州接人喫茶船子覆舟失命臨濟七事交加今朝
玉泉者裏了了更無一法且道如何是為人處一拳
一個彌勒一腳一個釋迦。

上堂自歎無緣把直鉤魚蝦到此不相投笠蓑欲脫
風前挂又恐鯨鱗觸釣舟眾中有負命者麼僧問截
銕斬釘埋沒先聖合水和泥恐負後昆去此二端如
何指示師云寰中天子敕塞外將軍令進云恁麼則
不但安怗家邦靜亦乃把定世界寧師云堯天民有
賴舜日照無私進云可謂一舉即登龍虎榜玉堂人
喚狀元兒師云貴異天然不出戶家音不許外人知
乃云了妄歸真萬累空河沙凡聖本來同直須密契
心心地始悟生平睡夢中所謂佛法要妙離言說相
離文字相離心緣相不可以有心求不可以無心得
不可以言語造不可以寂默通如塗毒鼓聞者則腦
門百裂似猛火聚近之則燎卻面門實謂壁立萬仞
剿絕聖凡假使智如鶖子辯若維摩三世諸佛同時
出來也須退後三步如是自在威神只許老胡知不
許老胡會到者裏如何啟口然官不容鍼私通車馬
放開一線卻有商量卓拄杖云玉欄杆上頻伽鳥紅
藕花間白鷺鷥。

上堂目前無法意在目前若是目前法向佛邊學此
人未具眼在上根之人言下明道中下根器波波浪
走不向當人薦取何更疑佛疑祖更聽一偈更識生
死來去路唯在當人向已求只因目前迷正法撥草
騎牛去覓牛。

上堂僧問如何是活句師云饑來喫飯進云如何是
死句師云困來打眠進云如何是不死不活句師云
碧岫山莊面寒潭水畫眉問棒喝交馳即不問更有
向上事也無師云少年一段風流事唯許佳人獨自
知進云知個甚麼師云高著眼乃云動容瞬目無出
當人一念清淨本來是佛復說偈云本來絕淨染無
滅亦無生幻即知身幻無幻本來真。

上堂舉古德陞座云山僧有時一棒作個縵天網打
俊鷹快鷂有時一棒作布絲網摝蜆撈蝦有時一棒
作金毛獅子有時一棒作蝦蟆蚯蚓師以杖擊空云
玉泉者一棒且道作麼生商量若有個頂𩕳具眼漢
出來道得分明拄杖子禮拜有分如或未然也是噇
飯過時喫銕棒有分莫言不道。

上堂作家手眼最希奇殺活雙行不易知若是一回
歸故者自然當下了無疑所以百丈鼻準搊得痛人
前解笑不解啼臨濟棒頭喫得徹歸來便轟轟烈烈
此二老便是樣子諸兄弟何不照伊行去效伊做去
到此果獲百煉千鎚幾遭毒手不能了悟山僧實為
誑語永墮拔舌犁耕嘿嘿甘受不唯山僧嘿嘿甘受
三世諸佛歷代祖師天下老和尚一一只得甘受脫
或未然不見道做馬銜銕負鞍做牛拖犁拽耙那時
際莫願山僧不與汝證明也顧左右云棄真作假街
前弄好惡難瞞自己心。

寒食上堂綠荷初出小池平林樹來紅杜宇聲野外
掃墳無限客望雲哽噎到黃昏座中未了生滅者擬
向圯山覓二親就中契旨誰相委信知寒食是清明。

佛誕上堂寶劍橫空聖凡情盡擬議者則喪身失命
如有不顧眉毛者出眾道看問佛本無去無來如何
道今日降生師云金雞抱子離霄漢玉兔懷胎入紫
宸進云古人道染污即不得修證則不無既染污不
得何用修證師云且莫錯舉問黑白未分時如何師
云赤眼撞著火柴頭進云全黑時如何師云墨漆燈
籠進云全白時如何師云杲日當空乃云出胎未斷
㘞聲指天指地稱尊只為源頭水濁至今到底不清
韶陽拈棒打殺瑯琊知恩報恩個個隨波逐浪人人
自不圓成不圓成自此從他不相親正眼看來老漢
從三大阿僧祇劫來未嘗入滅年年四月八日何曾
降生若道周行七步目顧四方指天指地作師子吼
都是一場扯誕惹得兒孫牽枝引蔓生疑生怪卓拄
杖云釋迦老子來也大眾見麼復卓拄杖云被山僧
杖頭觸碎鼻孔。

上堂舉外道問佛不問有言不問無言世尊良久外
道讚歎云世尊大慈大悲開我迷雲令我得入師云
黃面老子為三界大師四生慈父呼牛應牛呼馬應
馬外道不識好惡說甚大慈大悲開我迷雲令我得
入也是鸚鵡能言外道去後阿難問云外道有何所
證而言得入世尊云如世良馬見鞭影而行師乃喝
云翳眼見空花黃面老子被外道一問便見七花八
裂了也當時若與他一刀兩斷免使兒孫未至埽地
喝一喝下座。

上堂僧問崔趙公問國一祖師云弟子欲出家得否
一云出家乃大丈夫事非將相所能為意旨如何師
云風頭太硬進云若無舉鼎拔山力千里烏隹不易
騎師云空做他人力進云石門聰舉似李都尉都尉
於此悟入且道悟個甚麼師云特地一場愁進云學
道須是銕漢著手心頭便判直趣無上菩提一切是
非莫管是何意旨師云汝從頭再背看進云老老大
大恁麼說話師云老僧住持事繁乃云拏龍伏虎幾
番驚赫人天平實商量盡是一場扯誕風清月白乃
是乾坤正氣山明水秀俱合鷲嶺真機應上皇之風
化開正覺之風規大悲運物若兩儀之覆載應機設
教猶四序之生成領悟各殊歸源是一召大眾云且
道是一非一若道是一萬物各有其殊若道非一墮
在境緣之中卓拄杖云事事無窮盡千古月為燈。

上堂問工夫未入手時如何師云好個消息進云入
手後又如何師云蹉過也不知乃舉鹽官示眾云虛
空為鼓須彌為槌是什麼人打得南泉道我當時若
見向他道王老師不打者破鼓法眼道南泉何須恁
麼道但道不打自然是個破鼓師云鹽官據虎頭南
泉收虎尾法眼分皮分髓諸尊宿雖然各出一隻手
只是下不得槌總是個打口鼓漢玉泉者裏直截與
諸人道破以拄杖作擊勢云鼕鼕。

上堂舉文殊問無著南方佛法如何住持著云末法
比丘少奉戒律殊云多少眾著云或三百或五百著
問文殊此間佛法如何住持殊云龍蛇混雜凡聖同
居著云多少眾殊云前三三後三三乃召大眾云無
著道三百五百只是個欲隱彌露置之弗論秖如文
殊道前三三後三三如何話會眾中設有個與文殊
同鼻孔出氣的漢試道看良久卓拄杖云不免與諸
人下個註腳一二三四五五四三二一前三加後三
六七八九十若作佛法會沒卻諸人鼻不作佛法會
瞻前而後失。

玉泉其白富禪師語錄卷上終

玉泉其白富禪師語錄卷中
嗣法門人明崑等編

上堂拈香祝聖畢復拈云此瓣香涅而不緇磨而不
磷始初一番勤苦如啞如聾末後幾頓鉗鎚徹髓徹
骨爇向爐中供養現住昭覺本師上丈下雪醉和尚
用酬法乳白椎竟師云宗乘一唱三藏絕詮把定牢
關十方坐斷莫有具透關眼底衲僧麼問古人道內
傳心印且道心印作麼生傳師云從教桑海變終不
與君通乃云百法名門止此中森羅萬象盡包容杖
頭指趣人難識唯有旁觀一線通是汝諸人還見也
無在此見得可謂心珠日朗性海澄清一念圓明十
方普照寒梅綴玉巳顯盧舍家風翠竹篩金悉是能
仁境界脫或未然也是泥裏洗土塊。

歲旦上堂鏡清道新年頭佛法有明教道新年頭佛
法無若道是有則屈著明教若道是無則屈著鏡清
且作麼生恰好去擊拂子云蟭螟眼裏翻筋斗大洋
海底捺葫蘆。

光嚴寺閱藏上堂問門內有君子門外君子至時如
何師云一見便見進云聲應氣求皆古語今朝始信
不虛傳師云喚鐘作甕漢進云恁麼則龍潭浪涌三
千界錦水流出三峽中師云與闍黎何干乃云缽盂
山畔鶴唳鶯啼光嚴門前水流風動晨鐘夕梵交二
音於鷲峰慧日重明轉雙輪於鹿苑十二部經一音
演唱修多羅教萬籟宣揚的體全彰元無亥豕八字
打開豈有烏焉山僧就此下個註腳以拂子畫<img:>相
云以字不成八字不相胡僧面壁是甚模樣。

上堂是聖是凡入門便揖是愚是賢開口便識因甚
自己上人出入面門不睹可謂所聞不可聞所見不
可見明眼人前三尺暗。

上堂五祖演和尚云四五百石麥二三千石稻好個
休糧方耆婆不知妙後千巖無明和尚拈云管取有
錢常住演祖若是將無作有拔貧作富須還無明始
得米不蓄一粒菜不栽一莖恁渠往來者喫得飽膨
亨師云二老漢好手手中呈好手紅心心裏中紅心
一人有錢常住一人將無作有玉泉者裏即一不然
只是個截長補短隨緣度日且倉有米山有柴是牛
是馬快哉快哉下座。

上堂睦州唆臨濟喫棒珊瑚枕上兩行淚趙州教嚴
陽放下半是思君半恨君呵呵玉泉恁麼說話也是
為他閒事長無明。

九日上堂舉白雲端和尚云金蕊叢叢帶露新采采
烹茗賞佳辰浮杯何必須宜酒但有清香自醉人開
福云白雲老人大似巧媳婦做出無麵𩚼飥惜乎知
味者少開福效顰亦有一偈重陽黃菊未成花落帽
無勞憶孟嘉但得青山常在眼不妨流水去無涯玉
泉者裏不敢效顰只要應個時節本自天然不覆藏
年年九月菊花香劫前一段新鮮味樹老枝長葉半
黃。

冬至上堂石筍暗抽條寒梅新吐玉乘時能薦取卻
是個中意所以道欲識佛性義當觀時節因緣時節
若至其理自彰今人不向枯木上生花寒灰裏發焰
祇管死墩墩噇飯過時今日也恁麼明日也恁麼乃
至盡未來際也恁麼若個猛力憤性底漢終不作者
般去就於天地未闢之時陰陽未判之先直截承當
認取本來面目到者裏方知有物先天地無形本寂
寥能為萬象主不逐四時凋玉泉恁麼告報未免有
攀條例雖然如是不因樵子徑爭到葛洪家。

誕日上堂呈拄杖云祝壽不用多說只就杖頭點出
便見瀰漫天地照耀古今凡聖同源物我一致青峰
舉首歲歲發不盡之春野鳥銜花物物顯無私之用
所以道滴朮福滄海微塵遮域山睜開正法眼萬古
剎那間敢問大眾拄杖有何神通得與麼任意自在
還委悉麼幾度拈來誰著價人天眾裏自稱尊。

上堂扶豎頹綱須憑宗匠發揮埋沒家珍要假能人
做出法海洋洋靡正緣而莫出境風浩浩非良導以
難昇或群居山林夥聚巷陌形同鄙俗貌濫僧儀雖
然如是未免區區之論以拂子畫􃆉相云向者裏薦
取。

小參未出母胎一段光明輝天鑑地既出母胎一段
光明耀地燭天大眾須知此段光明人人本具在凡
不減在聖不增秪為背覺合塵迷已逐物致使蒙翳
弗能現前于是有諸佛有眾生有天堂可欣有地獄
可怖如此紛然惑亂終無了期殊不知放下身心豎
起脊梁嘿地回光返照看破父母未生前本來面目
如貧獲寶如暗得燈何等快活何等受用到者裏說
甚麼佛說甚麼眾生說甚麼天堂可欣地獄可怖出
生入死不犯絲毫或去或留全超曠劫其或性根淺
薄棄厭真修生死到來悔將何及顧左右云不向斯
時親撒手更要留戀待何時。

小參把定六根門頭不許絲毫放走逼得虛空腦裂
通身汗流雖是向上一事未免流布今時山僧昔年
遭此一但懡㦬而休不免放開一線彼此任意優遊
雖然如是且道黑臉老漢來算飯錢時如何抵對良
久云八十翁翁入場屋真誠不是小兒戲。

小參要做臨濟克家之子必先奮遠大志氣覷破靈
山拈花之旨了徹少室九年消息舉僧問仰山法身
還解說法也無山云我說不得別有一人說得僧云
說得的在甚麼處仰推出枕子溈山聞云寂子用劍
刃上事師云殊不知向未開口前早已流通推出枕
子也只是個擔雪填井漢大眾還知麼知之一字眾
禍之門。

小參乾坤未判陰陽未分無有日月星辰江淮河漢
萬象森羅草木昆蟲正恁麼時且道是有象是無相
良久云黑漆桶邊開正眼看取沖霄銕鷂兒。

小參大道絕中邊至真離言說諸佛莫能提祖師莫
能掇設使有遲疑又入野狐窟一毫工不及卻倚草
附木到者裏奮師子威立金剛志任是風吹不倒鍼
劄不入把斷要津不通凡聖果獲到此時節來方丈
中喫棒有分。

小參佛法本無多子堂堂日用之間秪因自信不及
卻於易處轉難今夜不免作個方便為諸人豁開戶
牖擊破疑團以拂子畫<img:>相云玉泉在此與諸人傾
腹倒腸徹底掀出了也顧左右云收。

小參老僧一向事繁未暇入堂相伴今夜卻有餘閒
拖莖拄杖相勘驀以杖度與侍者云暫教靠在床頭
閒時與你打筭。

小參喝下明機看破臨濟家風棒頭廓徹捉敗德山
門戶所以道濟北之佛法出乎平常語默動靜脫體
全彰三玄三要松直棘曲有賓有主鳧短鶴長圓悟
老人於諸佛出身處道薰風自南來殿閣生微京帶
累妙喜打失鼻孔遍界難藏然雖如是棒喝向上還
有事在且道有甚麼事􂓎良久云昨騎木馬滄溟去
踢翻海底一輪紅。

小參天無私覆地無私載日月無私常照人心無私
忘我人隳是非大道無私融聖凡了迷悟拈拄杖云
者個列挈赤條條晝夜為諸人演無私法直得月白
風清草秀花香自是諸人等閒錯過不能直下承當
正恁麼時有個承當底麼阿娘面目自相識休來錯
認驢鞍橋。

小參即心即佛頭上安頭非心非佛斬頭覓活去此
二途如何諦當大眾到者裏前不遘村後不迭店天
不能覆地不能載不可以知知不可以識識無朕無
兆無影無形淨裸裸絕承當赤灑灑無回互明暗色
空知覺見聞善惡淨穢取捨得失一一安置一邊諸
人向者裏道一句看若道得分明不唯參學事畢亦
且裂碎山僧舌頭脫或未然莫道不疑好參。

小參歷歷明明淈淈𣸩𣸩胸內卻知有盡方道不出
吐得出元來是汝先天物有等漢聞與麼道便云會
也及乎問伊會個甚麼卻又無言可對無理可伸諸
人若無言可對無理可伸莫是盡力道不出底麼老
僧不惜眉毛與諸人安家樂業瓦石皆同體聖凡本
一心若問娘生面隨處現全身咄者是甚麼所在向
者裏拋磚弄瓦擲拂子歸方丈。

為正勤居士對靈小參舉拂子云嚴氏法名更正勤
回光覺照悟靈根今朝擺脫冤親鎖一段清風透月
明老瞿曇道諸行無常是生滅法生滅滅已寂滅為
樂從上諸祖盡向生死海中頭出頭沒總要當人直
截承當惜乎諸人不肯回光返照流浪生死且如山
河大地日月星辰明暗色空四聖六凡有情無情胎
卵溼化山僧說底諸人聽底寂寂惺惺總是個幻化
作麼生說個幻化道理聻豎拂子云若在者麈拂頭
上薦得在諸佛分上不增一毫在大眾分上不減一
絲便識得婆子出生入死得大自在落處非唯識得
婆子落處且識得二子起一念為薦嚴落處功不浪
施有時恁麼也得不恁麼也得恁麼不恁麼總得山
僧不惜唇皮和泥和水為諸人說破只如山僧說底
諸人聽底無二無別明明歷歷如青天白日葛藤且
止且道正勤居士向甚麼處去也咄蛻卻者邊故衫
子即證那畔清淨身。

為瑞松靜主小參慧日高懸普天匝地爍破佛祖眼
睛揭示衲僧巴鼻雖然覿體全彰認著依前不是所
謂無常生滅法與我不相干若能如是見不用哭蒼
天到此也無古今也無生死淨裸裸絕承當赤灑灑
沒窠窟如是則盡十方世界無內無外是個無上佛
土是個不可思議佛土是個不可量不可說佛土既
有如是無量佛土只如孝徒今請山僧舉揚者段大
事因緣津濟薦拔且道瑞松上座在那個佛土安身
立命一段靈光甚處安長空雲散碧天寬蓮宮佛土
花無數剔起眉毛仔細觀。

為慧良曹居士小參腦後圓光萬丈高誰人分上減
絲毫秖因迷卻知身幻致使性海浪轉邊山僧到者
裏不用別吐新尖多方曲引所以古佛偈云假借四
大以為身心本無生因境有前境若無心亦無罪福
如幻起亦滅慧良居士向者裏會去便知生無生相
滅無滅相本有圓光內外交徹如或未然生也是幻
死也是幻從上諸祖盡在此幻海中流轉輪迴無有
休息且道慧良向甚麼處安身立命呈拄杖云見麼
大地乾坤藏不得覺花池綻一枝新。

為慧靈唐夫人小參師豎拂子云者婆子五十年前
有生有死五十年後無死無生一道靈光無巴鼻人
間天上任縱橫正當恁麼時諸人還識得慧靈居士
底面目麼透脫頂門開正眼霜花映水碧陵層。

為正燈何居士小參本不生滅何有去來本自解脫
阿誰縛汝本自清淨何物染汝由未達境惟心故起
種種分別及道不生不滅解脫清淨恁麼又道未達
境惟心種種分別底道理于中薦得妙喜世界不離
者裏西方安養不離當處頭頭任運家風處處莊嚴
國土大眾還識何居士落處麼萬疊雲山藏不得九
蓮花裏露全身。

晚參參禪本無言說鼻直一條坦路每觀從朝至晚
返復原來者個所以一切諸法菩提涅槃等名從淨
法中得貪瞋愛取等名從穢法中得淨穢兩邊俱莫
依怙但有空名三藏十二分種種名言句義總不出
此個元由所以古德云若心想所思出生諸法虛假
不實心尚無有云何出生諸法如人取聲安置篋中
又如吹網欲使氣滿此乃諦實之說若以為實大錯
大錯擊拂子云日輪當午照莫待曉雞鳴。

晚參說道說禪自喪本元談佛談心埋沒已靈玉泉
不入者保社獨步上崑崙若有個具眼的聞恁麼道
把山僧拽出三門外爛椎一頓不枉親到玉泉。

晚參趙州茶雲門餅三腳驢子弄蹄行曹山酒仰山
飯八角磨盤空裏走召大眾云者些老古錐窮廝炒
餓廝煎穿領破布衫猶在十字街頭胡亂竄。

晚參玉泉院裏雷聲震摩竭提國令高懸各揮寶劍
當頭截猶在虛空裏面眠且道直截一句作麼生道
行到水窮山盡處倒盔卸甲又依前。

晚參生死事大迅速無常一息不來便同灰壤汝我
出家兒須趁色力健參究此事莫圖快樂錯過時光
纔見春耕夏種倏爾秋收冬藏人間歲月易消巳事
因甚不忘所以道此事當觀時節因緣時節若至迴
避無門若是波波挈挈不肯回頭似恁麼參學參到
彌勒下生敢保未夢見在玉泉非是減伊聲價但恐
臘月三十到來個個手忙腳亂驀拈拄杖云且道者
個是甚時節夜靜水寒魚不餌總教袖手過殘年。

晚參巳躬下事不必他求秪在當人四大六根靈靈
弗昧了了常知三世諸佛歷代祖師天下老和尚不
敢正眼覷著惟許當人直下承當自然透頂透底眾
中還有此人麼試出來通一機轉一語富上座望風
禮拜設或未然行也參坐也參廝結眉毛莫放閒忽
然腳跟驀點地請續末後句。

示眾云有一人言到行得到行到言得到有一人言
到行不到行到言不到不知那一個合受人天供養
若緇素得出玉泉拄杖子兩手分咐如或未然山僧
拄杖子牽枝引蔓去也。

示眾放目河山外春色十分姿玉蝶穿花舞黃鶯傍
樹啼煙拖零碎錦堤柳亂垂絲洞明西來意了達祖
師機靈雲失卻眼備老重添眉兩堂龍象客謾莫失
提撕。

示眾情緣易涉己事難明不究本元自投岐路境風
浩浩凋零覺樹心花業火熒熒煨盡菩提智果道難
遭而難遇錯過幾多時法易得而易失光陰花費不
少責人如責己德備多時謀利如謀道成佛久矣一
念純真即入諸佛道場散亂片時便落眾生境界自
他不增不減本來無欠無餘但念無常迅速慎勿隨
情逐意。

示眾舉金峰和尚云老僧二十年前有老婆心二十
年後無老婆心時有一僧出問如何是和尚二十年
前有老婆心峰云問凡答凡問聖答聖僧云如何是
二十年後無老婆心峰云問凡不答凡問聖不答聖
師云玉泉當時若見但道莫說凡莫說聖莫道前後
老婆心忽若㘞地冷颼颼自然不墮聖凡窠窟。

示眾真我本有迷之而無妄我本無執之而有且道
真妄不立之時有無不生之際作麼生道良久顧左
右云老僧咳嗽無暇說禪。

示眾古者道供養三世諸佛不如供養一無心道人
又云莫謂無心便無事無心猶隔一重關既是無心
猶隔一重關如何勝過諸佛又如何消受供養于此
見得諦當方知古人舌生荊棘如或未然飲水也須
防噎雖然且道山僧恁麼告報是有心耶無心耶定
當看有無之情如未瞥莫於平地起崚嶒。

示眾迦葉微笑彌勒長笑寒山一笑虎溪三笑師呵
呵大笑云老僧者一笑又作麼生良久云雖然笑處
不同卻也共一張嘴。

春日示眾日長饑有餘夜短睡不足熱汗急淋淋蚊
蟲相齧啐大家搖扇取風涼何用無繩而自縛山僧
恁麼說話此中明個甚麼邊事驢腮馬腳重重露屋
角桃花解笑人。

示眾落花千點隨流水啼鳥一聲送夕陽碧眼胡僧
無伎倆九年面壁暗思量大眾且道思量個甚麼向
者裏見得分明多羅正印任汝東搭西拋其或未然
要見碧眼胡僧何止程途萬里。

示眾靜時觀人動閒處看他忙不知誰煎逼拶得手
腳慌若要此時求解脫除非參謁大覺王且道大覺
王即今在甚麼處良久云頭長三尺。

示眾即心是佛烏龜向火非心非佛碓嘴生花且道
不是心不是佛不是物是個甚麼不免與諸人道破
擊拂子云薦取。

示眾舉僧問投子一切聲是佛聲是否投子云是僧
云和尚莫㞘沸碗鳴聲投子便打又問麤言及細語
皆歸第一義是否投子云是僧云和尚喚作一頭驢
得麼投子便打師云雖然功不浪施要且棒頭有眼
及道一切聲是佛聲者僧道和尚莫㞘沸碗鳴聲因
甚便打又道一切麤言細語皆歸第一義者僧道和
尚喚作一頭驢得麼因甚又打大眾且道者兩棒是
肯者僧耶不肯者僧耶眾中有具眼者請端的看。

除夕示眾年新月新日新時新唯有一物不屬舊新
且道是那一物聻良久云老僧與他安名不得。

因事示眾百丈教人開田佛眼輪僧修造楊岐逼慈
明小參趙州教嚴陽放下且道玉泉者裏又作麼生
普請三門外刈禾。

* 法語

** 示融默監寺

出家之志不是尋常必須秉個赤手成家手段立身
如臨陣勇銳之威只一片孤迥迥氣宇於師象群中
突出一頭始得然此段風光不假他人本來自足底
秖要當人大死一番所謂不怕活不得只怕死不得
且死而復甦後如何本地風光天然事那學庸人妄
作徒。

** 示秀雲禪人

若是個實為生死底漢萬緣放下一切不為單只把
父母未生前事頓在目前立起眉毛動靜無虧一念
不生前後際斷佛祖不顧之旨神鬼莫測其機孤迥
迥如坐在千丈井底必要求個出身路片念纔乖喪
身失命在此千沒奈何萬沒奈何正恁麼時更須用
力一拶逼得頂門迸破㘞地一聲如在荊棘林中得
一條活路出相似到者裏一場大笑方知從前許多
錯用心也。

** 示福田禪人

法門蹂蹸之際祖庭秋晚之時得一個半個血氣男
兒挽回天意滹沱幸甚古人韜光晦跡于千巖之下
草衣木食于萬壑之中又不知此輩尊宿謀何事也
倘為孝子賢孫無易其志今不能越過于先可當減
體半德若以人我為住持利養為高品者不唯有負
祖禰之囑而返傷佛祖風化荷己荷人流落天魔黨
也。

** 示融穆禪人

近來參學之人不守毘尼不懼因果人我愈見崢嶸
三毒倍加熾盛開口誇彰遊遍腳頭出言貶剝諸方
得失自家生死不顧好覓他人是非此種學人任使
參到彌勒下生也只是個乾打鬨若是拿雲攫霧底
漢子決定不墮此野狐窟中埋沒自己靈光辜負辭
親本志須立定腳頭豎起脊梁牢牢把定繩頭不許
絲毫走作做到無人無我徹頭徹尾處倏然猛醒轉
來方知拈拳豎指睜目揚眉都是一場精扯誕。

** 示吼月禪人

參禪一著子開口已成遲似敵百千人如斬一握絲
一斷一切斷萬念絕情思正當恁麼時蕭然與佛齊。

** 示文達禪人

工夫宜及切遲疑被緣涉隙陰成易變幻身那可得
此處不承當轉身何時徹說與參玄人莫弄巧成拙。

** 示融之禪人

參禪莫順情佛祖不相親工夫要徹頭志立已終身
瞥耳情念起紛然境緣生白日去偷安難免虛空聞。

** 示性一禪人

此事宜努力捷健如箭疾譬登千仞山似與萬人敵
有死不暇顧無志弗堪惜步步直到頂始出一頭地。

** 示體空禪人

個事本成現人人弗少欠守護在當人精操唯已念
推倒無明山踏碎人我見悟來心眼開覷破本來面。

** 示了機禪人

工夫要剿絕不在嘵嘵說若存聖凡情正是生死孽
如入萬軍中刀刀要見血豈獨破魔宮佛祖盡斬絕。

** 示融徹首座

靈明之妙於大不終於小不載其照不可容其用不
可測故萬物備矣參悟之妙無異於斯豈可以已意
而推窮所以思之議之總是鬼家活計故謂萬法本
空更莫心上起心但能了心何愁不悟到者裏千問
百荅看風使帆不在學問解義上要識得根源落處
任他法性周流猶如解纜放舟相似不可執有求不
可執無取只教縮大千於方寸之間促萬年於一念
之內本來不增不減自他無欠無餘如眾器入金而
金何有異似群波入水而水自然向秖要確其志憤
其氣把作件事做到徹頭徹底處倏然腳跟點地始
信鼻孔原來向下垂。

** 示玟睿維那

參學人貴在行解相應誠信相孚不可執己為然有
參則有學參而罔學如龍遊於淺水無添意氣學而
不參似虎落於平原不長威獰參學融通如龍行大
海而千浪瀠洄似虎入高岡而百獸齊驚正如攜笻
陟道用之體之止之棄之亦何礙耶在子之踐履耳
故螾無爪牙之利筋骨之彊上食埃土下飲黃泉用
心一也蟹六跪而螫非蛇蟺之穴無所寄託者用心
躁也所謂始無惛惛之事終無赫赫之功指有形之
標洞無為之化明此不參而參不學而學盡天下之
為何事而不可也。

** 示恆參上座

人處越南取巨象口中之齒客居江上奪麗龍頷下
之珠須知衲僧手段何誇於此別有吞佛祖融古今
越聖凡離知解底風化如巨靈璧太華一擘無餘似
長鯨吸滄溟一吸到底若非具此猛利安能洞鑑本
來如德山見龍潭吹滅紙炬處知歸如韶陽參睦州
掩門拶腳處契悟雖師家鉗鎚之妙係自己英靈所
致佛祖之道貴乎後裔撐持果獲如斯不枉在俗漢
群中跳入師象隊裏弄爪牙也。

** 示琚睿禪人

初學之人如毛銕相似必要幾過紅爐幾入辣手日
琢時磋百煉千鎚於冷熱堆中毫不相讓一日工圓
跳出紅爐展開利刃斬釘削銕擘破境緣總向者裏
一齊剿絕則孤峰頂上即是十字街頭十字街頭即
是孤峰頂上到此毘盧拱手彌勒低頭人天魔梵站
立下風臨濟韶陽吞聲有分以之振祖基無基不立
以之酬師德無德不酬正法眼藉此流通惡知見由
茲寢息實為萬世之指南三界之元龜也。

** 示玥睿法孫

禪道佛法原來是自己對頭每於行住坐臥中截齒
呵責放他不過必要與伊剿絕大為我用故長慶七
破蒲團總為者個事只得雲山萬里湖南湖北然後
返身一躑饒他鐵壁銀山萬仞千層輕輕一踏直教
徹底粉碎了也苟不力盡其間安獲如是受用。

** 示瑋睿飯頭

尋常做個粥飯主人接待來往亦須辦一片勤苦維
持方免過咎何況欲趨佛祖無上妙道不假恆心鳥
能得及工夫做到純熟處直下如一塊頑石相似風
吹不入水洗不溼忽爾點頭自肯笑倒笊籬木杓打
破金牛飯桶到者裏許汝參學事畢是則也是老僧
拄杖子猶未點首在。

** 示璸睿書記

近來學道之士忘卻出家本志一向隨邪逐妄不求
正悟將佛祖機緣古人公案從頭熟背蘊於胸中以
為禪道佛法也錯錯任伊博覽五車窮變三藏滿腹
詩詞百問千荅殊不知到者裏總用不著若是個血
氣男兒斷不向他人行處行將自己生死大事為任
豈肯放過或火爐頭禪床角領納一言半句行住坐
臥也參痾屎放尿也參迎賓待客也參參到徹頭徹
底情思路絕忽然扭轉鼻孔觸碎髑髏到此百靈拱
首千聖攢眉將從前負風負雨踏遍雲山腳頭債草
鞋帳一時酬也。

** 示𤨲睿悅眾

學道人只將個懼生死心為念不得提起則有放下
則無只看生從何來死從何去時時追究刻刻提撕
一日功成築著磕著自有個倒斷處若是立念輕微
志不猛利今日也恁麼明日也恁麼一朝黑面老子
到來與伊打筭飯錢莫言不道。

** 示琳睿侍者

老僧惡辣鉗鎚便是子的慧命非大力量者不能透
入負荷得去汝隨侍老僧廿載以來不解初心屏去
紛華留心此事亦肯荷負亦有透入處但機語敲磕
似欠精銳更須猛利方為全美雖然閨閤之物本自
圓成老僧年來齟齬眼目昏花弗能葛藤耳聊書兩
則古人公案如僧問趙州如何是道州云墻外底又
僧問南泉如何是道泉云平常心是道果欲了敵生
死將此兩轉語刻刻提撕果獲恁麼山門亦須點首。

** 示璐睿侍者

欲做超群越格之流須向上人背後久立爾自當精
心親就向逆順縱橫中討個分曉始得如在老僧邊
日用中聲叫聲應飯來老僧開口茶來老僧舉手須
知老僧將臨濟家私徹底為子日日舉揚開渠正眼
到此須知銕牛原不用鞭大象何堪可舉赤條條囫
圇圇日用尋常橫拋順擲如或不解敲推還向手頭
舒縮俯仰折旋薦取且道薦取個甚麼踏著山家田
地穩橫吹銕笛倒騎牛。

** 示自灰禪人

丈夫立志如出匣金剛王寶劍相似佛來也斬祖來
也斬斬到無佛祖可斬之處如師子王哮吼壁立萬
仞到者境界三世諸佛覷不破生死魔軍摸不著迷
悟向甚處棲是非向甚處泊通上徹下淨裸裸赤灑
灑全體是個當人受用大解脫門佛法世法打成一
片塞卻佛祖鼻孔坐斷聖凡路頭向此中急討個巴
鼻許汝有少分相應耳。

** 示恆念典座

從上佛祖依此行門而入歷代祖師因此行門而出
行之一字乃道德之基修身之要豈有他耶只要跳
上蒲團死墩墩地為禪也殊不知只在吾人尋常日
用之中檢點將來無不洞明本地風光人人到此總
是忽略過了子宜審察大發疑情追究一番必須一
一與他有個倒斷明白處方顯汝變生作熟之手段
也。

** 示慧心張居士

本性彌陀匪從外得惟心淨土豈向他求求之轉遠
十萬迢迢從外覓旋得旋失但能心心相應步步不
離忽然築著磕著如子面母如暗得燈一段光明照
天照地無隱無覆法法頭頭了無差別到恁麼田地
知解門墻不推自倒堂奧不涉已登方才可與吾宗
契也如或未然向馬祖道即心是佛又云非心非佛
處體究去若體究得出來玉泉老僧與汝證明。

** 示慧惺毛居士

行住坐臥參不是禪動靜閒忙學亦非道及參不是
禪學亦非道且道如何下手要知此事有心即非開
口即錯不可以形形不可以識識無對待沒巴鼻赤
傾條光灼灼不用文學奚假伎倆只消一片冷淡心
腸久久不退驀然腦後睜眼佛法世法一時覷破。

** 示真佛周居士

娘生面目個個何虧佛祖風光人人具足只是不肯
承當對面錯過若是有志丈夫向此確起正念本無
二心展轉摩光孜孜淘汰窮去究來至極至微向一
毫頭上有個入路塵勞自息昏散自除行住坐臥身
心兩忘待客迎賓無分彼此到恁麼田地貴乎長相
保守欻然爆地一聲管取驚天動地。

** 示慧超彭居士

此段風光人人具足個個圓成但略造作些毫不無
返相背戾若是血氣男兒向機前領解句外承當一
拶百碎驀然自肯撫掌呵呵更不褁糧涉足向人門
戶討。

* 機緣

見死魚浮水面上僧問魚以水為命因甚死在水中
師云元是伊安身處僧喝師掌云活也至晚僧入方
丈請益師問云命聻僧乃喝師復掌僧云和尚不得
壓良為賤師云休鼓粥飯氣僧一喝師復掌云一處
不通兩處失功僧云請和尚代某甲道師云還要第
二杓惡水麼。

問僧甚處來僧云昭覺來師云老人與你道個甚麼
僧云騎賊馬趁賊師云恁麼當面錯過僧云贓物現
在師云即今到玉泉作麼僧詣前禮拜師云草賊大
敗師又問一僧老人與你道個甚麼僧云問答分明
師云分明底事聻僧喝師云儱侗漢便打。

居士問惟此一事實餘二則非真因甚又誦經禮佛
師云是誰教汝愛婆娑士云和尚也須珍重師云莫
謗老僧好一居士云弟子不會參禪只是念佛師云
佛作麼生念士舉數珠云晝夜一百八師云古人的
你的聻士無語師云情知你伎倆盡也又士云何不
道一句師云你將謂別有那士云秪在目前師云目
前底意聻士無語師掌云河裏失錢河裏漉。

僧問如何是正中偏師云終日在外邊如何是偏中
正師云堂前提正令如何是正中來師云騎牛入鬧
籃如何是兼中到師云銕樹花開風浩浩僧禮拜師
云者個是偏是正僧喝師打云看取令行時。

師問僧是誰拖你者死屍來僧云某甲親到玉泉師
云秖如死了燒了又將甚麼到僧喝師云總在死活
裏作活計僧無語師喚僧僧應諾師云你只活得死
不得。

僧問盡力道不出時如何師打云正好喫棒僧云道
得後如何師又打云還嫌少在僧禮拜師云即今是
道得否僧一喝師連棒打出。

僧問弟子初出家佛法中事總不知請和尚指個路
頭師云適纔那裏去來僧云府中來師云汝早識得
路頭了也僧云請和尚親切指示師云喫茶去。

師問僧甚處來僧云大佛來師云佛大多少僧指師
顧空師云見神見鬼。

師出一僧入師云覿面相逢時如何僧云兩眼對兩
眼師云死了燒了又作麼生僧云遍地是黃金師掌
云猶要作主在。

僧問文殊為七佛之師因甚出女子定不得師云只
見錐頭利僧云罔明因甚出女子定得師云不見鑒
頭方。

師問僧無邊剎海自他不隔于毫端因甚菴內不知
菴外事僧云為和尚眼隔師云十世古今始終不離
于當念因甚今日不知明日事僧云水滿滄溟月滿
天師云興化道底僧捫耳而出。

僧問如何是和尚為入家風師云痛棒一頓僧云離
此還有為人處也無師云負恩者多。

送亡僧僧問衫子脫在者裏未審隱上座在甚麼處
師云汝且疑著僧云死了燒了師打云看者死漢。

僧問疏山手握木蛇意旨如何師云毒氣殺人僧吐
舌師云中毒了也僧一喝便出門復回又問如何是
曹家女師云頭不梳臉不洗。

僧問如何是和尚家風師云寒山淡泊無款待雪飯
冰茶迓上流僧拜云勘破了也師云上座家風又作
麼生僧豎指師云卻是老僧勘破汝。

僧篐桶次師云我有個破沙盆拿去篐看僧詣前禮
拜云篐盆已竟師云篐得不如法僧以手畫圓相師
打云太費力生。

一士禮拜云願和尚慈悲乞與解脫法門師云誰縛
汝士云無人縛師云求解脫作麼士撒手便行師喚
回云去。

僧問如何是學人自己事師云穿衣喫飯僧頷首云
阿呵呵師云會得耶僧豎指師云將成萬仞之山猶
欠一簣之土。

眾入方丈喫茶畢師拈拄杖云老僧者條邛竹杖要
賣與人未審眾中有酬價者麼僧奪師云莫攙行奪
市一僧云價值多少師云你不是買主一僧云露出
頭尾師云亂咬作麼師以杖度與侍者云持向幽堂
頻靠壁待個別寶波斯來。

僧問漆桶不快時如何師云眉毛千斤重僧云撲破
時如何師云大地一輪紅僧云有意氣時添意氣不
風流處也風流師云非汝境界僧禮拜師云果然。

問僧甚處來僧云南方師云南方佛法如何住持僧
云與此方無別師云何似老僧者裏種田搏飯喫僧
云和尚佛法如何住持師伸左足僧禮拜云幾乎錯
過師云三十年後切莫錯舉。

* 像贊

** 慈氏像贊

「　者個老漢瀟瀟灑灑顛顛狂狂只將肚腸扯寬亦任兒童放曠喜遊婬房酒肆慣入花街柳巷十字街頭兜兜答答三家村裏做模打樣呵呵原來冷笑果無情乾坤日月一袋裝」


** 祖像

「　者個胡僧是精扯誕本係西域一夥來此東土何幹一張利嘴如錐惹得梁皇不羨自知面愧隱嵩山引得人天肝膽顫」


** 面壁祖像

「　面上沒點血色卻也知廉識恥昔日慚惶隻履西今朝然何在者裏呵呵自覺從前一旦非掉轉面朝石壁子」


** 祖像

「　四七之終二三之始自不穩口藏舌惹得煙塵遍起倒駕一蘆五葉後兒孫至今犯口嘴」


又

「　鼓起個眼睛打一雙赤腳􃈔破窺天管出卻甕裏鵝呵呵將謂你是少林始祖卻是吾家細作」


** 木隱達磨

「　看者毛臉和尚肚裏沒些伎倆本是一片朽木卻來丟個形狀不異折蘆風力何別有此景相東來也不稱贊西去也不舉揚貴在直心直腸情與無情供養」


** 雙桂破師翁像

「　燕額螺髮虎鬚銕臉人情不識佛法齊鏟喝下山崩石裂棒處雷轟電捲有佛處七縱八橫無佛處千化萬變今朝撞入玉泉不是依前風氾焚香稽首贊揚供養神頭鬼面」


** 本師丈老人像

「　法身非小世界弗闊坐在芙蓉搖動萬國九十餘年婆心不歇盡把大地眾生活埋任使人天路絕向有橋處拆橋去無楔處添楔棒如雨點兮須彌到走喝似雷奔兮乾坤失色憶昔冤沉如海深盡把家私向人說」


又

「　者老和尚描又不成畫又不像縱步白牛山頂坐在昭覺堂上捉敗百千手眼秪用一條拄杖硬糾糾當陽不顧活卓卓佛祖不讓今朝撞見忤逆兒孫畫與人天做榜樣」


** 慈航老人像

「　面如滿月口似盆傾有無不立邪正不分開生藥舖於金川轉爛葛藤之法輪毒死無限傑士絆倒許多英靈佛魔人天觸著管教性命無存卻被丹青描出一任兒孫贊嗔」


** 大如和尚像

「　坐道場於唐安兮戒月孤明演木叉於光嚴兮法雷普震有時浴缽兮龍旋霧起有時振錫兮虎嘯風生狼心鬼意兮與人天脫換皮毛銕舌釘嘴兮向佛祖鏟削邪正不拘大庾嶺頭提不起之手段當作老賊出身之門庭」


** 自贊(融徹首座請)

「　者個老漢用盡機心把千百年外骨董復舉重重惑人握條七尺瘦笻驗斷衲子性命佛兮不拜祖兮不尊去虛空裏開竅來白肉上生釘有時向鑊湯裏游戲有時在針鋒裏藏身試問他是阿誰無餘聲色陳君」


又(睿維那請)

「　不歇心兮六十翁風旛長挂在郫筒絲綸下有千尺浪布袋還收四海龍兔角杖頭懸日月龜毛拂上束虛空九如具隻蟭螟眼描個影像在其中」


又(琳睿侍者請)

「　者個病和尚行藏太狼當皓頭鉅齒虎鬚生銕鑄就五藏胸中沒點氣息慣要裝模打樣住在玉泉院裏獨步機鋒頭上不分佛魔人天相逢一頓痛棒敲破虛空骨髓露出先天形狀一朝撞著李九如脫個影子在紙上」


** 萬良陳居士請贊令堂像

「　慈仁恩重若彌峰九我劬勞贊莫窮壁挂幀容雖幻像晨昏瞻敬與生同」

玉泉其白富禪師語錄卷中終

玉泉其白富禪師語錄卷下
嗣法門人明宣等編

* 拈古

「世尊初生一手指天一手指地周行七步目顧四方
云天上天下唯吾獨尊雲門云我當時若見一棒打
殺與狗子喫貴圖天下太平。」

【拈云調御師向無機處顯大機卻是自相漏逗雲
門於本分處不本分禍入私門當時若是坐斷舌
頭免致天下人賣弄唇齒。】

「百丈野狐。」

【拈云不落因果不昧因果一隊無孔銕鎚道道看
有智主人二俱不立。】

「世尊一日陞座大眾集定文殊白槌云諦觀法王法
法王法如是世尊便下座。」

【拈云世尊陞座向無梯航處設梯航文殊白椎非
漸次中言漸次檢點將來煞有淆訛具眼者請向
下座處道一句來。】

「女子出定。」

【拈云三人證龜成鱉則不無怎奈傍觀者哂復云
誰是傍觀者。】

「世尊在靈山會上拈花示眾是時眾皆默然惟迦葉
尊者破顏微笑世尊云吾有正法眼藏涅槃妙心實
相無相微妙法門不立文字教外別傳付囑摩訶迦
葉。」

【拈云世尊拈花靈龜拽尾迦葉微笑影跡難除百
萬人天略較些子噫毋借人口換氣。】

「世尊於涅槃會上以手摩胸告大眾云汝等善觀吾
紫磨金色之身瞻仰取足勿令後悔若謂吾滅度非
吾弟子若謂吾不滅度亦非吾弟子時百萬億眾悉
皆契悟。」

【拈云調御師無端向人天面前撒沙撒土將百萬
億人眼睛瞞卻輥入黑暗窟裏還有開眼底麼。】

「馬大師因僧問離四句絕百非請師直指西來意師
云我今日勞倦不能為汝說問取智藏去僧乃問藏
藏云何不問和尚曰和尚教來問藏云我今日頭痛
不能為汝說問取海兄僧遂問海海云我到者裏卻
不會僧回舉似祖祖云藏頭白海頭黑。」

【拈云馬師父子鋒頭太硬將人活埋幸者僧清機
險峻且三位老宿都無出身之路你還見抱贓叫
屈底人麼。】

「陸亙大夫問南泉弟子家中有片石亦曾坐亦曾臥
如今欲鐫作佛得麼泉云得得大夫云莫不得麼泉
云不得不得。」

【拈云南泉善赴來機未免隨人起倒大夫擅弄慣
串索也是將錯就錯可憐六月向火炙得鼻頭酸。】

「大夫嘗問南泉弟子家中於一瓶內養得一鵝兒今
來長大欲出此鵝不得碎瓶不得損鵝未審和尚有
何方便泉召云大夫大夫應諾泉云出也。」

【拈云南泉老人費許多氣力未免就窠打劫若到
玉泉門下便與他和瓶𡇈碎何故聻瞌睡當不得
死。】

「大梅示徒云來莫可抑往莫可追從容聞鼯鼠聲乃
云即此物非他物汝善護持吾當逝矣。」

【拈云一是因風吹火一是冒雨撐船且信一半。】

「五祖演中節示徒云昔有秀才造無鬼論論就放筆
一鬼現身斫額云汝爭奈我何老僧若見以手作鵓
鳩嘴向伊道谷谷孤。」

【拈云秀才筆尖上墨水未乾打不溼紙五祖一令
如敕伏尸萬里玉泉待伊現身云汝爭奈我何呸
一聲饒伊手口齊動只道得八成。】

「大愚芝示眾云大家相聚喫莖虀若喚作一莖虀入
地獄如箭射。」

【拈云大小大愚莫謂齒落血流舌頭墮地也不知。】

「五祖演云釋迦彌勒猶是他奴且道他是阿誰。」

【拈云諸人還識得他麼直饒識得面孔分明未免
猶是他奴在何故聻且道他又是誰。】

「僧問佛日弼禪師如何是毘盧印弼云草鞋踏雪僧
云學人不會弼云步步成跡。」

【拈云佛日和尚不辭婆心徹底為人檢點將來未
免翻成鈍置忽有人問玉泉如何是毘盧印但言
籕字不成文又道學人不會云文彩已彰。】

「溈山云老僧百年後向山下作一頭水牯牛左肋書
五字云溈山僧某甲此時若喚作溈山僧又是水牯
牛喚作水牯牛又是溈山僧且道喚作甚麼。」

【拈云以拄杖橫按云溈山僧即今在者裏且道水
牯牛在甚麼處卓一卓云溪西雞齊啼。】

「南泉兩堂爭貓泉遇之拈起貓云道得即不斬道不
得即斬卻眾無語泉便斬之趙州外歸泉舉前話州
乃脫草鞋頂頭上便出泉云子若在卻救得貓兒。」

【拈云王老師一場漏逗趙州老賊過張弓故臭遍
天下無人救得了。】

「僧問趙州萬法歸一一歸何處州云我在青州做領
布衫重七斤。」

【拈云趙州七斤破衲許多翻騰從前不解浣洗至
今臭不堪聞。】

「僧問藥山平田淺草塵鹿成群如何射得塵中塵山
云看箭僧放身便倒山云侍者拖出者死漢僧便走
山云弄泥團漢有什麼限。」

【拈云百步而止雖死猶活就地而倒喪身失命者
僧縱解腦後拔箭待他出頭來也只在草窟裏幌。】

「丹霞燒木佛。」

【拈云丹霞燒木佛禦寒也如由基箭院主墮落鬚
眉正令當行雖然如是得失在甚麼處。】

「古者云者一片田地分付來多時也我立地待汝搆
去法眼云者一片田地分付來多時也我坐待汝搆
去佛果云者一片田地分付來多時也我今當眾慶
懺。」

【拈云看者三個老漢只謂閒不過賣弄伎倆玉泉
也不兢兢吒吒一味取慎逍遙寒燒榾柮撥紅火
熱則乘涼把扇搖。】

* 偈

** 示野雲禪人

「　野雲箭疾任飛騰宇宙橫空絕點塵但得殘霞收拾靜明明獨露一孤輪」


** 示潔然禪人

「　一念不生真淨界凝然皎潔更無瑕吾門多少英靈子只為貪求被物遮」


** 示元空靜主

「　丈夫立志要超群莫向枯巖學死墩蒲團坐破百千個依前日午打三更」


** 示圓靜禪人

「　個事元來本自如闍黎莫謂有親疏和身放下非庸易馳騁徒勞涉異途」


** 示心田禪人

「　朝朝何必苦心田費盡機關亦枉然待汝智窮伎倆盡元來滋味一般酸」


** 示大癡禪人

「　子湖狗子太無情犯著阿師也斷魂不與闍黎通一線相逢又道少知音」


** 示體用禪人

「　有心覓道道轉遐無念怎麼放過他坐斷有無全體用山河大地絕週遮」


** 示恆參上座

「　穿衣喫飯非他得一段光明毋自欺未向其中親撒手不知心苦待何時」


** 示應徹園頭

「　山家活計钁頭邊時雨時雲莫放閒子若一毫功不及許多園圃入荒煙」


** 示湛吟莊主

「　挽定繩頭駕定犁須從方寸把工施鏵頭脫處高睜眼土塊元來本是泥」


** 示明本禪者

「　明得本來一段風百千諸佛體皆同子今自不承當也任往雲山幾萬重」


** 示峨睿禪彥

「　臨濟家私不覆藏尋常拋放在雲堂個中恨無知音者一喝從教手腳忙」


** 示琇睿禪者

「　青年立志欲逃禪切莫隨流涉外緣招手隔江直取去如今此輩罕逢焉」


** 示當軒行者

「　賦性溫良真切直行藏卻與世相宜先天一物隱何處多少人來又著疑」


** 示琔石禪人

「　此事明明不覆藏當人於此要承當輕輕觸著娘生鼻汗下通身徹骨涼」


** 示瑔石牧子

「　顛蹶狂牛一索牽調馴水草漫加鞭挽回自得天真性種月耕風本自然」


** 示真誠沙彌

「　立心學道貴真誠溽暑祁寒總一心漆桶驀然篐子脫十方世界露全身」


** 示􃈕石禪人

「　鑄就一番銕心腸大凡作用莫尋常腳跟點地非他物本是吾人一段光」


** 示瑂石香燈

「　靈源莫待暗昏昏時把心燈晝夜明禪室悠悠光皎潔朗然洞徹本來人」


** 示惺石勤策

「　長年行海意如然苦戀工夫志不遷缽盂有口通消息法門堪作一旛竿」


** 示嘯石禪人

「　己事有無己自知神機萬變倩阿誰南泉不是忒無力暗轉繩頭放過渠」


** 示𤪤石禪人

「　钁鋤一怲似鋒解用之時活似龍截斷多生塵業網出家方信有全功」


** 示岫石禪人

「　粥去飯來從汝用試思喫者是阿誰忽然咬著舌頭血吐出面前紅一堆」


** 示玄學上人

「　一筆蘸乾太液池半肩挑盡五湖冰衲僧作略能如是不負當人一片心」


** 示慧曉丁居士

「　頂門慧眼曉如日爍破虛空號太玄那個男兒甘自昧揮開萬象別壺天」


** 示慧本楊居士

「　個事本來沒甚奇穿衣喫飯現成底到頭一著君須薦妙在呵呵大笑時」


** 示慧定張居士

「　兩岸歸來雪滿身一腔風月向誰傾驀然冷地旄星瓊始信從前錯用心」


** 示慧光王居士

「　剔起眉毛莫放閒頓除劣勝與談玄冰肌雪骨同梅質水滴年深石也穿」


維那一日率眾乞開示師云近代禪者多實為生死
者少若論此事非大丈夫必不能為也何故聻此段
大事因緣乃成佛作祖了脫生死大事豈尋常可得
也先要發向上機立向上志發大誓願要信得及放
得下話頭乃悟道之根疑情是見地之本時將末法
人命轉促無常交參一入幽塗累劫難出畢竟此生
要了明者件大事便得快活自由不被生死業網牽
絆倘此生不了有何交涉一息不來轉頭不知是何
面孔良可悲也在此勢立千夫難敵之勇百折不回
之心詣知識邊或請個話頭或經教未明公案領在
八識田中時時參究刻刻提撕勿令斷絕參須真參
悟須實悟寒暑不遷其初安危莫奪其志不得賣弄
虛頭發言先要誠實只是一念萬年萬年一念如斯
參去歲深月久功成果熟時節到來其機自發倏然
迸破疑團始得大休大歇也有等機淺之流抱個話
頭作個猜謎相似只望求人說破知識婆心豈肯誤
賺待自悟去若向此中無下手處自生退悔返不信
話頭是悟道之機參禪了脫生死與同流者曰歷代
說禪說道者亦未免死亡何故自勞筋骨苦其形軀
不如穿些喫些受用些是正經的事大限到來未免
一死而已豈有二耶蒼天蒼天此輩愚人乃佛法中
大魔自斷命根自投網罟良可嘆也此輩不唯彌勒
下生千佛出世不能救也亦是無始劫來業識影子
深重不曾遇佛法故有等學人裝點知識賣弄虛頭
開口即是機鋒出手便是拈拳胡喝亂喝顯異惑眾
順之則喜逆之則怒其知識等與佛齊觀必須究竟
使一切人歸正路頭不契其機返生誹謗說知識無
冤親平等有愛惡之心即掉臂而去撞入魔黨將古
人千七百則公案從頭一一註解設或一聞如箭入
心自云此知識纔有徹底為人處惜乎乍入宗門之
輩披如來衣行天魔事渣滓佛海荊棘祖庭將世尊
大全之旨返為戲具也諳兄弟不聞先聖有停餐輟
飲廢寢忘勞者有脅不至席立願三年者有十年二
十年在此中作活計者至于歷代諸尊宿不勝枚舉
豈先哲有賺殺後昆耶眾兄弟及痛念生死大事不
憚百里之遙來到蟠龍共守寂寥不得虛過時光各
憤勇猛當下了明勘破諸方善知識舌頭也。

* 普說

師云昨日二十九今朝是三十數目甚分明循環無
間息無間息與他覿體不相識師召大眾云且道他
是阿誰一僧云謝茶師云喫茶時謝茶不喫茶時又
作麼生僧云謝茶師云釘樁搖櫓漢。

舉臨濟問僧甚處來僧云定州來濟拈棒僧擬議濟
便打僧不肯濟云汝已後遇明眼人去在僧後到三
聖舉前話聖拈棒僧擬議聖亦打師云者僧決不從
定州來何故聻若端的是定州僧何被臨濟傾家破
產殃及兒孫也師良久云諸兄弟明眼人前不得錯
舉謝茶。

萬菴以小參普說當供玉泉恰逢淡泊且不妨攀例
以表殷勤遂展兩手云和盤托出了也大眾下口著
緊防噎殺。

雲門餅子趙州茶下口方知滋味佳信手拈來輕𡇈
碎中有一物不沾牙且道是那一物聻待無人時與
伊說。

* 分燈

** 融徹圓頂禪人

「　性宗一義諦當觀選佛場開正法筵龍象四來雲集會雲施電卷舞三台」


** 慧空智海禪人

「　楚湘行腳渡西軒踏破煙霞任指南當下了明正法眼拈提祖令振三玄」


** 融穆圓宗禪人

「　早年離師易他方誘物難老當身益壯歸院祖燈懸」


** 玟睿明崑禪人

「　的的西來大意宗流芳千古應無窮一條白棒揮霹靂撥轉娑婆四海龍」


** 琳睿明宣禪人

「　法幢高豎在西東任爾爐鎚億萬鎔七尺烏藤吩咐汝撐持祖道仰輝弘」


* 頌古

「世尊初生。」

【㘞地一聲海岳昏何緣自己卻稱尊識來調御舌頭
也三界都盧一個人。】

「法華云是法住法位世間相常住。」

【是法住法位世間相常住水流江漢去雲入紫微都。】

「世尊睹明星。」

【堆堆黃葉雪峰寒坐久成勞夜夢譫且喜明星刺著
眼自尊自大到何年。】

「世尊拈花。」

【四十九年說盡麼人天眾裏好哥哥頭陀一見呵呵
笑放不下兮漏逗何。】

「女子出定。」

【文殊出不得罔明入不得女子與瞿曇有耳聽不得。】

「趙州狗子。」

【狗子佛性論有無依然壁上挂葫蘆舌頭墮地君知
否辜負高陽酒一壺。】

「趙州一日在佛殿上見文遠侍者禮佛以杖打
遠一下遠云禮佛也是好事州云好事不如無。」

【扶起放倒意若何無端特地起風波棒頭有眼明如
日遠老通身挂緣羅。】

「萬法歸一一歸何處。」

【展銕旗鼓握霜刃劍一歸何處萬法裏現。】

「南泉斬貓。」

【南泉據令不尋常白刃臨機孰敢當頭戴草鞋如救
得死尸猶不臭諸方。】

「嚴陽尊者問趙州一物不將來時如何州云放
下著陽云一物不將來放下個甚麼州云放不
下擔取去陽當下大悟。」

【人人認作現成底無底草鞋付與誰幸荷嚴陽苕帚
柄兩手持去埽東西。】

「趙州三佛。」

【泥佛不度水日炙與風吹形山無處覓那許著眼窺
金佛不度爐寒光匝地敷霹靂海門闊含元萬像殊
木佛不度火灰飛滿大羅𡇈碎琉璃瓶清光何處無。】

「本來面目。」

【本來面目隨情應物體取非有用處非無叫呼聲未
絕當人已出戶。】

「又。」

【本來面目隨物應物鴨寒下水雞寒上樹。】

「溈山水牯牛。」

【莫道溈山不道牛白雲影裏看撐舟輕煙盪盡狼煙
息野水長天一色秋。】

「鳥窠吹布毛。」

【幸然無事可相酬去路迢迢嶮更憂拈起布毛風電
急移山倒海一時休。】

「主人公。」

【主人公不尋常兩道銕橫眉一付冷心腸通身無影
像遍界不曾藏不曾藏的體全身露堂堂。】

「黃龍三關。」

【我手何似佛手隨分拈棒弄塵全提殺活臨機逼得
須彌倒走。

我腳何似驢腳動步無非踏著驀地踢翻崑崙白刃
紅旗閃爍。

人人有個生緣吾宗直旨單傳逢人斬頭截角管取
血濺梵天。

佛手驢腳與生緣總取還他一串穿安置中原大唐
國風吹日炙到驢年。】

「三種師子。」

【三種師子不尋當張牙露爪氣如王光吞劍刃錐鋒
疾銕額銅頭也斷腸。】

「汾陽三句總頌。」

【汾陽三句轉崑崙雲綻青天月到村開合卷舒隨逸
目天明依舊又黃昏。】

「汾陽三訣。」

【第一訣勝奇絕手把無孔鎚敲落一輪月。

第二訣無言說握柄太阿鋒殺人要見血。

第三訣一條銕忽遇謝三郎提起驀頭楔。】

「三句。」

【第一句的體分明休擬議高著眼百艸頭邊祖師意。

第二句白日青天轟霹靂休側耳直下分明須薦取。

第三句妙用臨機如箭疾石火光那個男兒知端的。】

「浮山九帶總頌。」

【九帶全提正令行舌頭墮地眼橫睛臨機突出威音
外末後何須再問津。】

「正法眼藏。」

【世尊不說迦葉不聞祖禰不了殃及兒孫。】

「涅槃妙心。」

【劫前本自無拘束佛眼何曾識得伊一點圓明無影
相恁他南北與東西。】

「十智同真。」

【十智同真浩太玄就中一點許誰傳千年鰲脊老逾
健百尺竿頭任縱橫。】

「臨濟四喝。」

【一喝金剛劍自揮威風凜凜透坤維輕輕舉動傷鋒
手屍橫遍界血星飛。

一喝師子踞地時玲瓏豈肯穴間棲萬里狐狸潛蹤
跡銅頭銕額也頭低。

一喝將為探影艸皮骨肺肝盡知曉較驗輕重機電
急擬思量處枉徒勞。

一喝不作一喝用銕蛇鑽入酒糟甕好要分明舉似
人秖因舌頭千斤重。】

「三要。」

【第一要絕朕兆覿面無回互寶鑑當空照。

第二要無巧妙縱奪機電掣匝地寒光耀。

第三要深玄奧泥牛吞卻月石虎迎風嘯。】

「無鑐鎖。」

【四稜著地內空空廓落玄機振祖風世界乾坤都鎖
斷中留日月過西東。】

「無孔鎚。」

【軟似山鋼硬似泥大悲千手亦難提拈來安置芙蓉
地無限天龍也皺眉。】

「無星秤。」

【條條赤體沒些痕曾試青州衫七斤分兩錙銖毫髮
叩休將錯認定盤星。】

「無孔笛。」

【生來格調氣多清不屬陰陽造化成逸興頻吹雪曲
韻驚翻石虎望龍吟。】

「無縫塔。」

【參天兩地影團團突兀無文萬象全卻被耽源委悉
後今古無人描得全。】

「無絃琴。」

【不用斧斤鐫琢成南薰一調了無聲坐中誰是知音
客聽取分明韻更清。】

「無底缽。」

【快暢團團一缽盂大庾嶺上是全提人天應供非千
手釘飯頻炊接上機。】

「無根樹。」

【日炙風吹幹不摧挺然卓立合坤維不同萬象增榮
茂影覆人天別一枝。】

「無底籃。」

【不假工夫功自成收藏四海毒龍獰高懸無影枝頭
上電閃星馳篩月明。】

「無底船。」

【呈橈舞棹出前溪帆影橫斜掣電飛逸興蘆花深雪
裏滿船空載月明歸。】

* 行實

康熙戊辰長至日首座融徹領大眾入方丈乞師自
述行實師云莫揚家醜塗污人耳目眾再三誠請師
堅止之至己巳夏佛誕前一日因師病篤徹仍領眾
入室復乞示誨師云何勞大眾重重繁瑣師見其殷
殷只得對眾拈出余本蜀南眉州人父姓龔諱輔母
劉生於天啟七年十二月二十九日午時也齠齔之
年一日聞鄉人請法師講金剛經余偕父詣彼法席
總無所知至經完提唱世尊捨皇宮入雪山苦行因
緣余聞之不勝暢然心中默想使我今生出家如此
修行滿我願也遂回白母母峻阻余堅志甚切心中
惱悶兩日弗飲父遂問其故母舉吾志白父父曰出
家因緣卻非小可恐此子三生有願故出斯言果欲
實念設齋送伊出家了其前願余聞此語不勝忻悅
於甲戌歲禮古渝慈航主法剃染法名德富侍師恆
從講席丁亥歲隨師至遵義開演經期值一禪者提
唱悟本禪師幼歲從師念般若心經至無眼耳鼻舌
身意處忽以手捫面問師曰某甲有眼耳鼻舌何故
言無師驚異曰吾非汝師指往五洩山禮勝默禪師
剃落予聞此語生大慚愧從此放下死心將者公案
每每提撕放之不下吾性愚機鈍諦觀教典曲徑多
門不得脫灑常隨師方外靜時少亂時多終日懊惱
舉措無由費盡心力無一點縫罅被昏散二魔所攪
自揣業識深沉三生未獲勳修於佛法中不能悟入
遂淚下如雨至次日臨眾聽講物我渾然一切不知
至若心有住即為非住少有契入胸中凝滯豁然頓
釋轍身出外有禪者曰佛法未周汝出來作麼予曰
將此作佛法會敢保未夢見在僧曰汝具甚麼眼敢
恁麼道予曰道破即不堪僧曰也要大家知予曰用
知作麼僧咄予便掌自後披閱諸祖語錄始知聖道
之權實正如空中鳥跡水底魚蹤也期圓隨師至岷
山法輪院閱經數載至丁酉辭本師詣圓覺山大如
和尚座下圓具遂命演毘尼仍回法輪師命峨眉施
茶一夏而歸是時本師染恙藥石罔效予覽教典昔
玄奘曾為師割股之說予效之是夜人盡時焚香禮
拜就左股上割肉煎湯持本師榻前請服本師接著
手中嗅而問曰此是何藥予曰是某善士所採艸藥
囑人盡時方服本師服之就枕而臥予侍榻少頃師
乃放聲大淚予胡跪云師何故如斯本師曰吾年八
十皆去時也汝何行此苦法欲救吾耶世間一切總
屬幻化況色形耶縱使百年亦不免也予曰德富有
何苦法本師曰汝猶瞞我予夢寐中忽有神人告曰
和尚壽筭滿矣奈徒行苦行秖延十日也予泣曰德
富欲效前人所行祈師常住在世為眾生津梁也師
曰雖則如是爾猶未空予復禮拜而出本師竟終于
己亥春三月十四果旬日也予送師入塔訖三年服
滿辭眾檀越詣灌邑唐家寺開戒壇閒暇披閱子史
一日有感曰義學秖益多聞難禦生死生死不了學
奚益哉予便束包行腳參遍諸方後仍旋灌邑值怕
參大德以郫筒玉泉虛席請予主之庚申昭覺丈老
人遊崇寧福昌予偶遇老人把手曰你然何藏在者
裏予曰未曾藏老人呵呵大笑予禮拜次日老人回
昭覺予歸玉泉老人寄扇一柄書偈云昨過福昌信
言行福昌有賊據其門問其所以徵其信曾劫含元
殿裏人後省覲老人于昭覺數遭惡辣鉗鎚記為種
草以源流杖拂授之偈曰古城遺堞起翔龍出入玉
泉萏菡中一聽老僧垂示後風雲雷雨盡相從予堅
辭曰力量輕微難擔大任本師曰近來法門秋晚佛
法埽地借重扶持遂拜受之老僧德涼行寡只堪隨
緣消舊以終殘喘有效亮座主之志方如願也不憶
本邑自覓張居士為期主請開法幸蒙法兄懶石佛
冤問潮三位和尚輔弼命予陞座是以聊拈瓣香勉
登曲彔木床用報師恩予赧顏抱愧薰蕕共囿魚目
混珠今因諸子必欲老僧納敗缺老僧元來無事殊
期露盡家醜重帶枷鎖其末後事付在他時何堪瑣
瑣諸子嗣後履踐宗乘切莫作者般去就勿勞久立
一眾作禮而退。

* 書問

** 復慧菴居士

來翰云業海漫漫未委何處是岸此未委二字便是
捷徑路頭恰好下手向者裏須下一番精采屏除見
聞覺知只教前後際斷任是佛法世法打成一片至
無一片影子時節自然不用些毫氣力而信步到岸
也此復。

** 復嚴先生

金山謂東坡先生胸藏萬卷提起父母未生前事茫
然無下手處今讀來翰莫謂山僧不識好惡先生亦
無下手處總向有無內外中間尋討若向空劫以前
領荷可稱敏手切忌閫外打之遶作活計殊不知此
事不著者些氣息亦非語言可詮形相可表只一個
平懷做去始契其機若論于文學中明此事任君才
過李杜志奪項劉到者裏未免無下手處。

** 寄楊居士

寒則同寒熱則同熱此二語甚是應時應節但未知
穿衣喫飯迎賓待客之時曾獲一回汗出徹體清涼
否直饒居士與麼去老僧還要問汝上日到玉泉被
老僧一掌打落鼻孔未委落在何處即今尋著否耶
若尋著與老僧通個消息來若未然再來喫玉泉棒
何如。

** 復竹浪法兄

攔路接人赤心為眾往來衲子無不稱羨古佛也吾
師法道源遠流長人天慶幸弟但欽心敬服而已自
念年來齟齬延喘日嬰實法門中一無用人也何當
吾兄刻念往往貺步玉泉未遑親馳趨謝。

** 復東山李長者

彩飾祇園金鋪聖地非夙有靈種曾受記莂者曷能
發此勝妙心耶真乃居士贊揚法化誠為金湯利己
利人一種大悲心也仍蒙不棄山埜翰詔遠頒欲祈
講論金剛般若以洽群生其奈貧道無文山林樵牧
之姿何堪斯任既荷盛念豈便推辭但孤笻瘦影白
拂袈裟秖宜寄于林邊詎寧造東山之名藍也來人
旋歸肅此奉復。

* 雜著

** 輓草堂充裕和尚

「　充公銕馬出三關踏破乾坤沒底籃一段風流歸故里空留法社賴誰攀」


** 輓龍藏大朗和尚

「　七十四年老衲子今朝撒手樂歸西臨行一調還鄉曲唱出威音那畔機」


** 光嚴送屢生上座歸寶城

「　相親未久別攜笻嘿忖從前逸興濃此去雲山千萬疊長天一色月輪同」


** 寄鑑徹居士

「　雙飛日月急如梭無耐人生身老何線下不明己分事更於何處出纏痾」


** 四威儀

「　山中行緩步出林嶒嶺頭上踏碎一堆雲」


「　山中住身窮道眼富覷破來大地無一物」


「　山中坐人境俱不奪爛榾柮日燒三兩個」


「　山中臥曲肱而枕著猛醒來星斗都驚落」


** 結期

「　雲集緇流建法幢全提殺活任施彰厥中賓主無回互人境相忘花雨香」


「　笑殺玉泉漏逗機家私徹底挂橫眉傍敲正打於方寸跳出金毛師子兒」


* 佛事

** 為素監寺起龕

不問去來不涉程途正與麼時如何是素監寺出身
句以杖擊龕云倒跨楊岐三腳驢。

** 為圓誠禪人起龕

頓脫娘生皮袋好個昇平世界本自了無幻化生老
病死何來指龕云放便倒扶便起星流電激三千里。

** 為瑞松禪人起龕

秖解任麼去不解任麼來五步雖存七步不活暨解
任麼來又解任麼去還他朝遊西天暮歸東土漢始
得何故腳跟無線如蓬轉信步渠儂得自由。

** 為祐監院火

輔弼玉泉招提老婆心切不已驀然打破漏殼皮囊
拋向者裏攛炬云老僧助渠三昧火燎卻闍黎銕面
皮。

** 為圓參副寺火

渠號圓參了聖超凡娑婆知有此苦何緣來此一番
下炬云今日當頭不避火也曾幾跳金剛圈。

** 為真祥禪人撒骨

樹倒藤枯紅爐焰滅弄盡骨董更無漏泄津送長江
冰清玉潔拋至江內云掣開骸骨撒波心如淨琉璃
含寶月喝一喝。

** 為圓賢火

郫筒井蟠龍山總是闍黎不二關下炬云火蛇劈面
來虛空徹底翻咦。

* 塔銘

粵稽剎剎誕真拘羅示寂在成周昭穆二王之間彼
其時名雖出自西方法未流於震旦自化人來作中
天臺以奉之而教興始及秦皇禁沙門室利房等因
見金人出戶靈異昭然信從者遂眾嗣是清涼顯節
益事尊崇教乃大著焉歷代以來耆臘苾芻傳燈續
焰由摩訶迦葉至三十二祖弘忍雖宗門各出而三
緣四諦指趣同歸其中之證果登岸得法要而振宗
風者莫可殫述直以了悟真空明心見性為上乘界
非幻也世之人謂祝髮披緇遂可澄緣淨業不知本
來自有夙具功行出乎尋常乃能度愛河而褰欲網
光像教以覺群迷不然何成佛作祖之寥寥也繫惟
玉泉其白富禪師其庶幾乎師本眉山人也其族姓
龔父諱輔母劉誕師于明之丁卯齠齡穎慧敏悟性
成會講金剛寶法默契妙旨因而決意空門禮慈航
和尚薙染而夙志以酬圓具于大如律師漸修日茂
凡諸子史靡不通微一日師感世相無常嘆曰義學
秖益多聞難禦生死生死不了學奚益哉遂束包行
腳歷遍諸方參丈老人于昭覺老人授師心要大法
而紹續焉繼而卓錫郫筒之玉泉開建精藍高懸赤
幟是時宗風大振四來者雲興霞委千株毓秀萬指
圍遶識者謂曹溪正脈唯師任之良有以也且師道
韻奇偉素性沖然凡所禮接非道契不偕凡所經行
非闡教不出即虎溪惠遠何以過之況磨磚成鏡契
馬祖得道之年聚石點頭際竺老談經之日其以證
即心即佛者此其時也自是克圓善果道有傳人回
首靈山拈花可笑揚鈴隻履了大意于西來息死勞
生脫幻形于東土何罣何礙任去任來當前自有解
人奚暇向葛藤窩裏再煩饒舌哉雖請偈留偈未免
著相于當機而一言再言無非授受之微旨乃知現
在涅槃即波羅法會也師偶示微恙門人圓頂入室
定省師曰身病本無生因病從緣起病緣不相礙虛
空亦復爾是日夜未央師問蓮漏幾許侍僧曰午夜
矣師遂索水沐浴訖趺坐說偈曰了悟三空寂寂全
無一點巴鼻今朝化緣巳滿翻身靠倒須彌言訖奄
然而逝因值夏熱炎天之時暑氣流蒸之際軀留弗
火面顏不易神光儼然愈勝于生覯睹者咸嘖嘖異
之增發聖心時康熙庚午仲夏廿七日也殊不知金
剛不壞身原無生滅夫豈片晷終朝所能徵其存歿
也哉則謂師也沒者真也即夢也抑謂師也存者夢
也寧非真乎但色空真界知者幾人不事標題清修
莫顯爰并其族貫里氏詳誌于碣以為由俗歸真之
寶筏也卜真宅于蟠山左腋之陽建窣堵波以祀之
因為其銘。

銘曰。

「　去來不可斷
　至性非明滅
　雙足已現林
　而彼自鳴咽
　光生玉鏡中
　道茂金輪徹
　空遺磚石窟
　徒令蒼苔茁
　借問蓮花萼
　阿誰授真訣
　得渡自能渡
　江蘆不待折
　請將方寸因
　同向牟尼說」


時
康熙壬申正陽月佛誕日漹江賜進士弟子遯菴王
庭詔沐手拜撰



康熙乙亥仲呂月佛誕日板藏嘉禾楞嚴寺般若坊

　附藏流通

　　　　　　　　　　　嘉興倪爾繩梓行

　　　　　　　　　　　嘉善李文伯書
玉泉其白富禪師語錄卷下終











** 蟠龍山玉泉融徹頂禪師語錄序

教中道但落言詮終非實義所以初祖達磨將此公
案袖入華夏不用語言文字直指人心見性成佛斯
旨傳來久矣信之者似粟如麻體之者星中揀月今
我玉泉法姪融徹禪師齠齡薙染不務外學其語言
文字置之弗問只知向上一著晝參夜參蘊在胸中
依其白和尚椎拂之下四十餘稔一日聞舉風旛話
言下打翻漆桶如披雲見日大地平沉始知無量劫
前事不異今時所謂元是舊時人不改舊時行履處
常用藥山三條篾束取肚皮隨處住山因伊本師其
和尚化去紳衿緇素及同門昆仲等請繼玉泉之席
迫不得已拽杖歸來遂有垂示機要皆從胸中流出
實非語言文字也若論其直指見性之旨而徹公其
人焉予見其履真踐實豈忍默無言哉謹贅數語于
弁云。

時
康熙乙亥佛誕日青城竹浪徹生謹識














玉泉融徹頂禪師語錄
嗣法門人　明盛　明聰　等編


康熙己巳七月朔一日光嚴鑄顏和尚及紳衿耆舊
緇素等請師繼席上堂詣座云不禮彌勒高揖釋迦
者到來作麼生行履良久云欲窮千里目更上一重
樓便登拈香云此瓣香秉先天正氣奪日月精華爇
向爐中供養釋迦文佛歷代祖師伏願燈傳悠遠正
眼恒明此一瓣香非形非狀應在機先爇向爐中端
為祝延
當今皇帝萬歲萬萬歲文武官僚高增祿位伏願佛
日與舜日同輝金輪共法輪併轉此一瓣香威音那
畔拾來人天眾前拈出供養傳曹溪正脈第三十七
世上其下白本師富老和尚用酬法乳斂衣敷座白
椎竟僧問如何是死句師云石虎抱兒眠進云如何
是活句師云無言童子口吧吧進云如何是不死不
活句師云古路無人到清風自往還乃云新成樓閣
向南開靈明一點映亭臺當陽剖露人天眼赤體條
條適意便豎拂子云還委悉麼如或未然聽取一頌
颯颯清風不暫停一回拈起一回新金襴亦自傳迦
葉磚頭瓦礫盡知音喝一喝下座。

辛未結制期主慧惺毛居士設齋請上堂詣座云者
個曲彔木覯面無回互舉步任高登踏斷凡聖路遂
陞拈香云此瓣香植種子威音那畔榮幹于太極之
先爇向爐中祝延
今上皇帝萬歲萬萬歲當道尊官現前請主伏願元
首明哉股肱良哉庶士康哉此一瓣香天莫能覆地
莫能載爇向爐中供養前住光嚴得戒大如和尚現
住昭覺師翁丈老人用酬毒手之恩此一瓣香生子
不萌枝上長在太素峰前今朝落在玉泉手裏第一
回拈出供養傳臨濟正宗第三十三世上其下白本
師和尚用酬法乳上首白椎云法筵龍象眾當觀第
一義師云天上無雙日閻浮有至尊萬年松不老壽
筭等乾坤眾中還有識此人麼問向上宗乘即不問
如何是臨濟家風師便喝進云如何是函蓋乾坤句
師云八臂那吒提不起進云如何是截斷眾流句師
云銕蛇橫古路進云如何是隨波逐浪句師云汝問
我答進云三句蒙師指慧惺設齋如何相酬師便打
乃云今朝十月十五行者考鐘伐鼓玉泉結制上堂
驚起魚龍躍舞只將白棒提持大地山河莽鹵坐斷
諸佛關鍵綱維從上列祖衲僧擬議思量一棒打折
驢腰莫言不道良久云因先師有則未了公案被現
前四眾命頂上座出來與先師了卻承慧惺居士合
家來山供眾只得因齋慶贊結九旬之期掉轉鎗旗
將三連六斷為爐金烏玉兔為鞴亦任金銀銅銕磚
頭瓦礫煉成一片是聖是凡煆成一體總教放出無
位真人與山僧同一鼻孔把手並行諸人還識無位
真人麼宛脫丘結椎云諦觀法王法法王法如是。

昭覺雪師翁辦齋命上堂問六門緊閉還有出入者
麼師云亂走作麼進云滿天星斗即不問如何是半
夜日頭紅師打云頂門薦取乃云金剛正眼照徹十
虛心光朗耀萬象全彰所以道昭昭于心目之間相
不可睹晃晃于色空之內義不可窮與天地同根萬
物一體佛佛授受而授此也祖祖相傳而傳此也葛
藤且置即今報恩一句作麼生道棒頭有眼明千古
喝下山崩水倒流。

上堂諸佛本無說祖師未曾聞留下一轉語千古鎮
乾坤且道是甚麼語聻喝一喝云今朝冬月一萬卉
俱凋悉玉泉爐增焰山門輝佛日驀召眾云是何朕
兆良久云庭前生瑞艸好事不如無復喝一喝。

上堂一切法不生一切法不滅森羅及萬象明明熾
然說頂上座到者裏有口秪堪挂在壁上。

上堂喝一喝云于斯薦得一生參學事畢不勞覿體
承當其或未然不免矢上加尖去也驀豎拂子云白
拈賊無異色以拂子拋下座云拋向前誰識得眾中
有識得者麼良久云趙錢孫李周吳鄭王。

佛成道日上堂調御六載錯用心卻是無繩自縛身
睜得眼來花亂墜今朝誤認定盤星阿呵呵會也麼
山河大地平如掌萬象森羅總法身。

上堂問如何是趙州關師便喝進云有佛處不住時
如何師云金屑雖貴落眼成翳進云無佛處急走過
又作麼生師云潔白地上不許撒沙乃云雲山疊疊
錦水洋洋鶯啼鶴唳艸秀花香本自現成公案何更
覓水淘江昔日圓通老漢不開生藥舖單賣死貓頭
玉泉無藥舖可開亦無貓頭可賣驀豎拳云只有者
個且道與古人相去多少良久云家家明月誰無分
處處青山總白雲。

上堂此事元來要自強拏雲攫霧露堂堂蟠龍山裏
家風別放出鯨鱗吼大方喝一喝。

解制上堂滿散縱橫得自由酬恩報德更無憂雲絲
月餌俱收卻任意行藏別世流九十日已前雙垂鼻
孔九十日已後鼻孔雙垂即今九十日已滿玉泉無
可供養以拂子作此○相云秖有者個雲門公案亦
任諸人咬嚼顧左右云逢人不得錯舉。

佛誕大慈法伯懶石和尚送法衣至上堂問世尊初
生是何意旨師云師子吼進云生後如何師云無畏
說乃云釋迦降誕不肖遠孫無可供養以拂子作􃆉
相云頂上座只有者個聊表微誠還委悉麼脫或未
然更聽一頌頻跨香象降皇宮七步周行稱大雄四
十九年曾漏泄拈花微笑浪施功今日蒙大慈法伯
和尚耑使賜法衣助揚法化驀拈袈裟角云此是昔
日大庾嶺頭提不起的落在玉泉手裏如雲普覆似
地普擎對眾拈出爛打葛藤紅爐飛雪無棲泊一點
恩波散作霖。

上堂乾坤之內日月之中唯有一物今古攸同敢問
大眾是甚麼物聻若識恁麼物還須恁麼人。

祈齡上堂初分混沌列三才道人無事任徘徊千年
嶺畔青松翠水滿池中月自來。

清明上堂爻象初分瑞氣濃當陽涌出一輪紅棒頭
點出威音旨法雨時傾起臥龍毛吞巨海承渠力芥
納須彌理事融山家不會論花甲一度山青春又逢。

小參昨日霜花拂檻前今朝黃葉落翩翩禪人眼底
休著屑覷破元來不值錢諸禪德有疑即問知過即
改操金剛斧秉智慧劍凡聖到來一刀兩斷做個出
格漢子不惟己躬事畢要且不受人瞞。

小參古德云大疑大悟小疑小悟不疑不悟玉泉不
然有疑墮坑落塹有悟撒沙撒土何故聻本自無迷
道甚麼悟如鏡中像水中月眼見最分明只是難收
攝縱收攝舉似明眼人不得。

晚參月大有三十月小二十九大眾請喫茶切莫打
溼口若還打溼口杖頭劈脊摟。

示眾玉泉有口也難言坐斷千差亦弗然覿面相承
提祖意只教切切悟心田心田悟無邊業海成甘露
髑髏常放白毫光有甚佛兮有甚祖。

示眾今朝二十三推車上竹竿到頭須著力莫待有
循環諸禪德向著力處道一句看良久云玉泉恁麼
也是矢上加尖。

示眾時當季冬十五梅花撲面鼓舞木人穿靴歸漢
石女帶帽來楚大火焰中轉法輪烘烘烈烈勢難阻
煉得須彌無處藏身海神𨁝跳如虎大眾還知麼玉
泉到此露全身屈指數來正十五正十五誰人解打
虛空鼓。

示眾玉泉無法亦無禪二六時中好打眠有人問道
西來意覿面當機只一拳。

示眾呈拄杖云老僧拄杖子與諸人說法已竟大眾
聞麼良久云不免與諸人頌出拄杖說法為覓知音
一句單提海晏河清拽拄杖歸方丈。

** 頌古

*** 女子出定

「　一段真風絕正偏拋頭露面現倪端那伽大定非出入鼻孔都盧缺半邊」


*** 丹霞燒木佛

「　覷破浮塵徹底空寒將木佛火來烹金剛舍利名非實帶累傍觀身爛紅」


*** 大顛擯首座

「　接拍須還子弟風傍敲正打顯奇工南山下雨北山黑青艸池中隱活龍」


*** 無位真人

「　者個郎當漢分明常相見頭頭境上彰法法塵中現八面絕遮攔十方俱坐斷天上人間尊剎那即周遍住居無相國時復空王殿」


*** 觀音像

「　應身三島碧波中剎海無邊示面容日度恒沙無量眾聞思修證總皆空咦總皆空婆心切切運悲風」


*** 初祖像

「　一臉落腮古怪形狀眼空四海君王不讓言語兜兜嗒嗒心體空空蕩蕩見水脫鞋兮蘆花洸漾履水如地兮熊耳山上九年面壁兮人天榜樣道是阿誰達磨和尚」


又

「　老胡碧眼訪梁王語不投機自主張一葦蘆花江上渡九年面壁接神光接神光千古兒孫滿大唐」


*** 慈航師翁像

「　八十四年作賊歷遍天涯自得窮盡教乘骨董識取乾坤一色咦要委師翁指趣頻觀海宇風月」


*** 本師其白老人像

「　吾師之像描亦非真吾師之德贊一弗能曰有兮一塵不立曰無兮橫亙古今若將眼見終難見耳裏觀身不是身」


*** 大如和尚

「　天地為廬一衲飄然曾經劫火適意逃禪歷遍寰宇垂手入廛欲贊師德于萬斯年」


** 聯芳

*** 玥睿明盛禪人

「　少年立志要孤窮日用尋常覓己躬但得心空歸及第利生接物續吾宗」


*** 璐睿明聰禪人

「　年來于此覓行藏氣骨無凡鎮紀綱七尺烏藤分付後拈椎豎拂播諸方」


*** 明修寂鏡禪人

「　月下傳衣會也麼蟠龍峰有養龍窩他年致雨騰霄漢一曲陽春唱凱歌」


*** 古林隆玉禪人

「　芒鞋踏上毘盧頂瓦礫磚頭盡放光萬仞峰頭堪獨步祝吾香也喝諸方」


*** 應緣普聞禪人

「　一志南來始遇吾箭鋒相拄道心孤龜毛一柄親拈付爐鞴宏開任展舒」


*** 璸睿明慶禪人

「　真風占斷萬機先捉敗虛空喫銕鞭臨濟綱宗隨倒
弄單刀直入萬峰寒」


** 偈

*** 夜坐

「　清幽子夜踞爐前兀坐衣披星斗寒腦後神光非色相輝騰霄漢碧空懸」


*** 示隆玉禪人

「　日透玄關唱哩囉燈籠露柱笑呵呵百千三昧全機用一竅通兮百竅和」


*** 示普聞禪人

「　真機脫略畫堂前覷著令人心膽寒十八童兒堪戲舞月明簾外轉身難」


*** 示空一禪人

「　佛性有無句總全偷心死盡意便便西來的旨離文字何勞舌上更談玄」


*** 示明懷行者

「　日用事兒本現前爐灰撥盡骨毛寒大千沙界投鍼芥八字眉毛額上懸」


*** 示𤨲睿禪人

「　蟠龍山裏玉泉宮逼得生蛇化活龍且去深山深隱隱雷鳴天外好騰空」


*** 示徒明崙

「　無明窟裏學參禪總被貢高名利牽若是胸中癡夢破等閒徹底盡拋翻」


*** 示珴睿禪人

「　把住牢關莫放參一拳拳定只須穿桶篐驀地分明爆橫身宇宙自翛然」


*** 示丹青

「　清淨國中寂滅土千般萬種從斯出一毫頭上放光明塞滿虛空何所住」


*** 挽張居士

「　寄跡閻浮數十春萬緣放下歇孤心而今解唱還鄉曲撫掌呵呵笑一聲」


*** 悼法伯懶和尚

「　裂破乾坤格外新倒騎銕馬露全身揚鞭直入無生國任運騰騰自主賓」


** 佛事

為本師入金桶云吾師六十三撒手出玄關一段真
消息白雲自往還咦者老漢寸絲不挂灑灑落落不
留朕跡作將來眼。

*** 為寄凡禪人起龕

以杖擊云年登八十四撒手歸家去請出入闍維與
汝通消息。

下火以炬打○相云八十四年行腳今朝衣線擺脫
助渠一把丙丁即此西方極樂呵呵紅爐煉出白蓮
開劫外風光飛玄鶴。

入塔師一喝云狹路相逢怎放得過無縫塔前著眼
觀那許藏頭並露腳白雲影裏識端倪從今始證無
生樂便入。

*** 為顯缽道者火

咳唾掉背祖師禪一性圓明徹法源撫掌呵呵登海
岸望中隱隱出雲端。

下火舉火炬云高著眼莫擬議覿面親陳有誰識銀
山銕壁絕遮攔處處縱橫任遊戲老僧助渠一把火
紅爐焰裏通消息。