#+TITLE: 金剛經註解鐵鋑錎-明-屠根
#+DATE: 2018-05-12 10:22:39
#+SOURCE: github.com/kanripo/KR6c0058 master 16383072                

* No. 470-A
 小引

其金剛經三十二分。皆釋迦佛。與諸弟子。問答之謂
也。流傳中國。僧俗諷誦者益廣。每日敬誦。不提正念。
惟圖多數。而紀功蹟。不知金剛二字。包含意味無窮
焉。夫金性剛堅。煆煉不損。是由喻於人之性也。長存
如在。永劫不磨。雖去而復來。雖來而復去。往往來來。
何日是了。不識修持。應無所住。何得正道。無去無來
耶。故儒曰。天命之謂性。皆識其中。又曰。中者天下之
正道也。知其中正之道。識其金性之剛堅。予幼失怙。
少學不敏。甫時時齡。毋志栢舟。今逾四十六載。耆年
七十有五。每思老母。操持苦節。報恩何及。(予)因家貧。
客遊天津。幸逢明師。諭我精持齋戒。方能報本。是即
惺然。頓發鄙志。領受諭言。誠至齋戒。指我迷津。纔明
真性。報母之願有期矣。何以明其真性。所云金剛二
字。信其性然。是年冬。初客旋姑蘇。夏林二君過訪。袖
出金剛鐵鋑錎解。視予。玩味深遠。句句在正。字字合
中。是以復梓行世。凡誦金剛經者。必須細閱根由。方
明出世之因。真為手鏡之用也云耳。

順治戊子端月朔日柯山一止居士龔泰瑞麟生父
沐手謹識No. 470
註解鐵鋑錎

「　無上甚深微妙法
　百千萬劫難遭遇
　我今見聞得受持
　願解如來真實義」


「　金剛二字世間希
　脩行能有幾人知
　三十二個鐵鋑錎
　嚼破便是善知識」


【金剛者。自性堅固。永劫不壞。況金性堅剛也。此金
剛本性。無形無相。世間希少。天上難尋。故云。世間
希。時今一切修行之人。終日茫茫。著相持求。不知
金剛一性之圓明。徒逞六根著相之貪欲。故云。修
行能有幾人知。前兩句。言金剛本性。識者希少。後
兩句。勸修行之人。把此一卷金剛經。細細嚼破。鐵
鋑錎者。鐵鋑。乃是鐵刀。錎。函也。故勸修行之人。看
三十二分金剛經。由如三十二把鋑刀。皆要細細
嚼破。若還有人嚼得破者。方纔稱得善知識也。故
云。嚼破便是善知識。】

「法會因由。無斷無休。不提正念。空過春秋。」

【說法聚會。由此起因。佛在舍衛國。祇樹給孤獨園。
與大比丘眾。千二百五十人俱。爾時世尊。食時著
衣持鉢。入舍衛大城乞食。於其城中。次第乞巳。還
至本處。飯食訖。收衣鉢。洗足巳。敷座而坐。因須菩
提起問。故云。法會因由。無斷無休者。迦葉一笑得
來。直傳至二十八祖達磨。神光三拜得來。直傳至
曹谿六祖惠能。後傳南嶽馬祖。直至今時。故云。無
斷無休。時今有一等修行之人。也有識得一箇眼
看耳聞的籠筒佛性。也有知得一箇法界真心。一
向廣覽經教。積習字脚在心。便說我能我會。我悟
我達。並不提箇正念。清解論云。若你廣通都知會。
不著正念怎得中。曉了正念和本地。何須出聲又
啕氣。如此不提正念之人。空吃嘗齋。空過春秋者
也。故云。不提正念。空過春秋。咄。如何是正念。噫。除
了雜念。便是正念也。】

「　法會因由起根源
　轉動寶藏得安然
　心無罣礙常常念
　諸佛時時在目前」


【起句言。說法聚會之因由。乃是須菩提起問之根
源。呈句。言此一卷金剛經。有二十七處疑。有二十
九處問答。或佛問。須菩提答。或須菩提問。佛答。由
如轉動寶藏。此乃須菩提。問世尊。善男子善女人。
發阿耨多羅三藐三菩提心。云何應住。云何降伏
其心。佛告須菩提。汝今諦聽。當為汝說。善男子。善
女人。發阿耨多羅三藐三菩提心。應如是住。如是
降伏其心。如是者。乃是般若法。須菩提會佛之意。
纔得心內安然。故云轉動寶藏得安然。轉句。言此
須菩提心內安然。心上無有罣碍。乃是無記頑空。
故云嘗嘗念。嘗嘗念者。祇是眼看耳聞瞞不得。青
黃赤白。是當人結句。故云諸佛時時在目前。】

「法會因由。普勸世人正好脩。你說道不能勾。大限無
人救。佛。閻王出帖勾。地獄三塗。不免將身受。苦痛難
熬無盡休。苦痛難熬無盡休。」

【我佛如來。說法四十九年。談經三百餘會。祇是勸
人。及早修行。今時世人。家私未足。夫妻恩愛。世事
不了。男女未大。諸事纏身。祇說我不能勾得。科家
道。忽朝大限到來。臨行手無所措。這裡脫下溫布
衫。那裏穿上胎州襖。去去來來。何日得了。生死苦
海。幾時得渡。我的佛。閻羅王在大鐵圍山外。有宮
殿縱廣六十由旬。七重墻壁。七重欄楯。七重鈴網。
其外七重多羅行樹。臺殿園苑種種可觀。王以惡
業自然有。赤融銅汁在前。宮殿即變成鐵色。五欲
功德皆沒。王見此巳。怖畏不安。即走入內。時守獄
卒。取閻羅王。高舉撲之。以融銅汁。灌入王口。次第
燋然。從下而出。王作是念。往昔作惡。令受此苦。願
捨自身。于佛法中。出家入道。既發善念。所住宮殿
還復如舊。事之了畢。還與彩女娛樂。彼諸大臣。亦
復如是。閻王尚然。何況一切受苦眾生者也。出帖
勾者。閻羅王差無常二鬼勾喚。地獄者。大海之底。
有石名沃燋。縱廣八萬四千由旬。厚二萬里。下有
八大地獄。一名活大地獄。二名黑繩大地獄。三名
合大地獄。四名呌喚大地獄。五名大呌喚大地獄。
六名熱惱大地獄。七名大熱惱大地獄。八名阿鼻
大地獄。每一重縱廣五百由旬。各各有十六小獄。
周匝圍繞。一名黑雲沙小地獄。二名糞屎泥小地
獄。三名五叉小地獄。四名飢餓小地獄。五名燋渴
小地獄。六名膿血小地獄。七名一銅釜小地獄。八
名多銅釜小地獄。九名鐵磑小地獄。十名豳量小
地獄。十一名雞小地獄。十二名灰河小地獄。十三
斫截小地獄。十四劍葉小地獄。十五狐狼小地獄。
十六寒冰小地獄。三塗者。乃是地獄塗。餓鬼塗。畜
生塗。一切作業之人。不免將身自受。無人替得。二
受過五百劫。故云。苦痛難熬無盡休。】

「善現起請。無形無影。自已彌陀。迷人不惺。」

【善現即是須菩提起來請佛說法。在大眾中。即從
座起。褊袒右肩。右膝著地。合掌恭敬。而白佛言。希
有世尊。如來善護念諸菩薩。善付囑諸菩薩。世尊。
善男子。善女人。發阿耨多羅三藐三菩提心。云何
應住。云何降伏其心。此乃須菩提。從座而起。右膝
著地。合掌恭敬。讚嘆世尊。身長丈六紫磨金容。具
三十二相。八十種好。三界無比。口吐八萬四千法
門。故云。希有世尊。如來以般若波羅密法。護念諸
菩薩。如來以般若波羅密法。付囑須菩提。諸大菩
薩。令諸學人以般若智。護念自身。心不令妄。不起
邪念。須菩提觀一切善男子。善女人。躁擾不停。念
念相續。無有間歇。云何法而住。云何法而降伏其
妄想之心也。佛言。善哉善哉。須菩提。如汝所說。如
來善護念諸菩薩。善付囑諸菩薩。汝今諦聽。當為
汝說。善男子。善女人。發阿耨多羅三藐三菩提心。
應如是住。如是降伏其心。如來觀見須菩提。問處
孤高。故言善哉善哉。佛呌須菩提。如汝這樣所說。
乃是劫外向上之間。善護我心。非獨你得。我念諸
菩薩。我善付囑諸菩薩。你今諦聽。我當為汝說法。
若善男子。善女人。發無上真正之心。應如是般若
法而住。如是般若法而降伏其妄想之心也。須菩
提言。唯然世尊。願樂欲聞。此須菩提。願佛廣說。領
中下根機盡得開悟也。此妄想之心。本是不屬相
貌。非青赤白。故云。無形無影。這箇妄想之心。非從
外得。實是自已彌陀發出來的。永嘉云。無明實性
即佛性。幻化空身即法身。故云。自已彌陀。一切迷
人。不惺此意。著相特來。不了此心。故迷迭不悟。】

「　善現啟請在本身
　行住坐臥念真經
　若還踏著無生地
　步步頭頭總現成」


【善現即是須菩提起來請問佛法。一切修行之人。
誦何經。而菩薩住處。誦何經而降伏其妄想之心
也。佛言。如是金剛般若波羅蜜經而住。如是金剛
般若波羅密經而降伏其妄想之心也。此一卷金
剛經。非是紙上的。乃是金性堅剛。永結不壞。故云
金剛。般若者。智慧也。智以方便為功。慧以訣斷為
用。波羅密者。發彼岸義也。見性得度。即登彼岸。未
得度者。即在此岸。乃是人人的靈覺真性。故云。本
在身。言此一卷金剛經。在行住坐臥四威儀中。無
斷無滅。如何增得。如何減得。故云。行住坐臥念真
經。前兩句。說此金剛經。在行住坐臥之中。後兩句。
又要行人還要踏無生覺地。科儀云。步步踏著實
地。頭頭頂掛虗空。穿衣時。摸著腰領。洗面時。揣著
鼻梁。上樹時。兩手攀枝。下坑來。兩脚點地。可謂步
步頭頭總現成也。】

「善現起請。欲要脩行路不通。眼前黑洞洞。六賊來搬
弄。佛。著力緊加功。打死無明。纔得三昧定。一法通時
萬法通。一法通時萬法通。」

【言此須菩提。請問如來一切脩行之人。恩愛不斷。
六欲不除。無明未棄。如何降伏其妄想之心也。故
云。眼前黑洞洞。六賊來搬弄。我的佛。還要行人著
力加功。力有五力。乃有進力。信力。念力。定力。慧力。
若有智慧之力。打死無明煩惱恩愛妄想四事永
滅。纔得無諍三昧。定也。故云。打死無明。纔得三昧
定。若得無諍三昧定了。顯出清淨涅槃妙心。即是
一箇法界真心。是故。一法通時萬法通。】

「大乘正宗。降伏其心。揭起海底。直上崑崙。」

【大乘。非是小乘。正宗。非是邪宗。佛告須菩提。諸菩
薩摩訶薩。應如是降伏其心。菩薩者梵語。東土為
道心眾生。摩訶者梵語。東土為大。乃是大菩薩。此
大菩薩。雖在塵勞。心常清淨。又慈悲喜捨。種種方
便。化導眾生。名為菩薩。雖化眾生。心無取著。是名
摩訶薩。恭敬一切眾生。即是降伏自心處。故云。大
乘正宗。降伏其心。後兩句。海底崑崙者。海底即是
濕生。崑崙即是須彌山王。直至非想非非想處天。
此言所有一切眾生之類。若卵生。若胎生。若濕生。
若化生。若有色若無色。若有想。若無想。若非有想。
若非無想。我皆令入無餘涅槃。卵生者。迷性也。胎
生者。習性也。濕生者。隨邪性也。化生者。見趣性也。
乃是四生之根。若起修心之心。不契無相之理。名
為有色界天。內心守直。不行恭敬供養。但言心直
是佛。名為無色界天。不了中道。眼見耳聞。心想思
惟。愛著說法。口說佛行。心不依行。名為有想天。迷
人坐禪一向除妄。不學慈悲喜捨。智慧方便。單守
無心。由如木石。名為無想天。不著有無二想。中道
還存。名為非無想天。四蘊成身。色蘊空了。求理心
在。名為非想非非想處天。若得五蘊空。四想忘。皆
入無餘涅槃。而滅度之。故云。揭起海底直上崑崙。】

「　大乘正宗勤下功
　迷人只向外邊尋
　獅子吼上須彌頂
　赫得魔王膽戰競」


【修大乘正宗之人。莫學懈怠。勇猛上加勇猛。精進
上加精進。直下死工夫。頓悟真空。菩提之體。通身
無骨。全體虗空。獨露堂堂。包含萬象。無心可了。無
道可成。無佛可做。無法可說。無眾生可度。凡即聖。
聖即凡。本性自然成一片。此是大乘正宗之人也。
故云。大乘正宗勤下功。惟有小乘邪宗。參禪打坐。
打七煉魔。念經念佛。拜經拜佛。求生佛國。願生禪
天。此等迷人。只向外邊尋也。獅子者。喻大乘正宗
之人。金毛獅子吼聲來。一切野狐俱惱烈。須彌頂
者。乃是非想非非想處天。此大乘正宗之人。哮吼
一聲。一切緣覺聲聞。化他魔王。盡皆赫得膽戰心
寒。故云。赫得魔王膽戰競。】

「大乘正宗。靜裡思量心自驚。除却貪嗔病。撿點心田
靜。佛。智慧普光明。退盡浮雲。現出軒轅鏡。正覺臺前
萬法空。正覺臺前萬法空。」

【大乘正宗之人。在清淨閑處。思量如來之語。心驚
膽碎。佛言。如是滅度無量無數無邊眾生。實無眾
生得滅度者。滅度者。乃是解脫之人。何以故。須菩
提。若菩薩。有我相。人相。眾生相。壽者相。即非菩薩。
眾生佛性。本無有異。緣有四相。不入無餘涅槃。有
此四相。即是眾生。無此四相。即是解脫。悟即眾生
是佛。四相者。迷人恃有財寶學問。族性輕慢一切
人。名我相。雖行佛行。人我不除。名人相。好事歸已。
惡事施於人。名眾生相。求生天上。願生西方。心愛
長年。名壽者相。有四相即是眾生。故云。淨裡思量
心自驚。若是大乘正宗之人。先要除却自已貪嗔
癡病。必須服戒定慧真藥。時時刻刻。檢點自已心
田清淨。我的佛。若得智慧光明。焰破從前黑暗。浮
雲者。煩惱也。軒轅鏡者。圓月也。退盡煩惱浮雲。顯
出本性一輪明月。故云。退盡浮雲。現出軒轅鏡。大
乘正覺臺前。萬法皆空。本無一物。楞嚴經云。一人
發真歸元。十方虗空悉皆銷殞。故云。正覺臺前萬
法空。】

「妙行無住。神明皆護。自已靈光。偶然進步。」

【奧妙之行。本無住著。復次須菩提。菩薩於法。應無
所住。乃是不住色聲香味觸法布施。故云。妙行無
住。若是妙行無住之人。所在之處。則為有佛。是故
神明皆護。何以故。若菩薩不住相布施。其福德不
可思量。菩薩行施。心無希求。所獲福德。如十方虗
空不可較量。布施者。布者普也。施者散也。能普散
盡心中妄念習氣。煩惱無明。貴高好勇。無所蘊積。
是真布施。雖有眼耳鼻舌身意。不著色聲香味觸
法上。是真布施。心常清淨。了萬法空寂。內除貪愛。
外除我人。見人作惡。不見其過。依教修行。心無能
所。是真布施。如是修行。乃是不住相布施。其福德
不可思量。佛呌須菩提。於意云何。東方虗空可思
量不。須菩提會意。東方虗空。無邊無際。故言不也
世尊。佛又呌須菩提。南西北方。四維上下虗空。可
思量不。須菩提會意。十方虗空。無有邊際。故云不
也世尊。佛告須菩提。菩薩無住相布施。福德亦復
如是。不可思量。如是叮囑須菩提。菩薩但應如所
教住。乃是但該應住無相布施。古人云。始從剋念
之功。必成無為之地。乃是菩薩住處。故云。自已靈
光偶然進步。】

「　妙行無住世間希
　玄妙消息那個知
　點開一隻通天眼
　萬兩黃金買不來」


【妙行無住之人。不住眼耳鼻舌身意。不住東方。不
住西方。不住南方。不住北方。不住上方。不住下方。
不住天堂。不住地獄。不住參禪。不住打坐。不住打
七。不住煉魔。不住燒香。不住點燭。不住念佛看經。
一切都不住。是故妙行無住世間希。玄妙消息。乃
是盡虗空遍法界。那箇道理。故云。玄妙消息那箇
知。若得明師。點開我一隻通天徹地之眼。炤見恒
河沙數。三千大千世界。觀見無萬億佛剎。親見無
數諸佛諸菩薩。共合一箇法體。如此者。就是萬萬
兩黃金買不來也。】

「妙行無住。妄想貪嗔盡掃除。貢高休要起。昧心瞞不
住。佛。魔王盡遭誅。拿住猿猴。𤨏在清凉樹。自在逍遙
樂有餘。自在逍遙樂有餘。」

【妙行無住之人。不比靠墻靠壁的折脚。不比靠佛
來度的瞎子。那等妙行無住之人。一切都不靠。科
儀云。妙體本來無處所。通身何更有蹤由。是故。妙
行無住。若修妙行之人。一切妄想貪嗔貢高好勇。
瞞心昧已。盡情掃蕩無餘。故云。昧心瞞不住。我的
佛。若得盡情掃蕩無餘。魔王決然拿住。故云。魔王
盡遭誅。又要把心猿意馬。鎻在清凉無影樹上。不
許太陽火熾。故云。鎻在清凉樹。纔得自在逍遙樂
有餘。咄。一切修行之人。鎻不住者謂何。呀。不識清
凉無影樹。反被太陽無明火熾。燒斷了。如來戒定
慧鎻。定了自已心猿意馬。因此流浪家鄉。不得自
在者也。】

「如理實見。猶如閃電。上下明徹。打成一片。」

【如如真妙理。為真實之見解。佛呌須菩提。於意云
何。可以身相見如來不。須菩提會意。渠無相貌。何
處求形。本來無此身相。故答言不也世尊。不可以
身相得見如來。何以故。如來所說身相。即非身相。
色身是相。法身是性。一切善惡。皆由法身。不由色
身。法身若作惡。色身不生善。法身若作善。色身不
生惡。凡夫惟見色身。不見法身。故答身相即是非
相。佛告須菩提。凡所有相。皆是虗妄。一念未興。塵
勞先起。迷棄本性。皆是虗妄。是故猶如閃電。若見
諸相非相。則見如來。如來欲顯法身。故說一切諸
相。虗妄不實。即見法身。如未之理如此者。上下明
徹打成一片。】

「　如理實見本來真
　只在當人一念心
　四維上下無所管
　大地山河盡是金」


【此如理實見。非是邪見小乘。小乘之人。觀見四方
境界。或見青光紅光。或見金光。白光。或見迴光圓
光。或見青蓮紅蓮。或見金蓮白蓮。或見金臺樓閣。
或見阿彌陀佛。灌滿十方。或見觀音勢至常來接
引。但有見相。並是邪相。科儀云。正法眼中無可得。
若是如理實見之人。若見諸相非相。則見如來。見
黃花即對黃花。見翠竹即對翠竹。僧問大龍。色。身
敗壞。如何是堅固法身。大龍云。山花開似錦。澗水
湛如藍。直得如是見者。名為如理實見。本來人者。
將一莖草。作丈六金身。將丈六金身。作一莖草。故
云。如理實見本來人。這箇本來人。在當人面上。眼
看耳聞的。鼻聞口說的。手拈脚走的。思量計較的。
是故只。在當人一念心。這箇當人靈覺真性。天不
能蓋。地不能載。陰陽不能害。五行不能役。鬼神不
能拘。劫火不能害。故云。四維上下無所管。若識得
遍大地是一箇丈六金身。故云。大地山河盡是金。】

「如理實見。十惡八邪在目前。光明全體現。愚癡多雜
念。佛。精進更加參。久遠功夫。自然成一片。打碎泥團
不用參。打碎泥團不用參。」

【此如理實見之人。不得還鄉者何也。呀。因有十惡
八邪。不得還鄉。十惡者。身口意三業。分為十惡。身。
有三惡婬殺盜。意有三惡。貪嗔癡。口有四惡。誑言。
綺語。惡口。兩舌。八邪者。人我是須彌。邪心是海水。
煩惱是波浪。毒害是惡龍。虗妄。是鬼神。塵勞是魚
鱉。貪嗔是地獄愚癡是畜生。若得除人我。須彌倒。
去邪心。海水渴。煩惱無波。浪滅毒害忘。惡龍絕。虗
妄無。神鬼滅塵勞散。魚鱉絕。貪嗔忘。地獄滅愚癡
斷畜生絕。是故。十惡八邪在目前。若有人識得自
已光明。不破十惡八邪瞞過。咄。要見光明麼。咦。聽
我十字偈。曰。眼放光。能照見。青黃赤。白。耳放光。能
聽得。好歹菩聲。鼻放光。能知覺。馨香穢污。舌放光。
談玄妙。普度眾生。身放光。知冷熱。能知飢飽。意放
光。知高下。變化多般。渾身上。透玲玲。放光動地。放
光明。遍法界。獨自為尊。所以光明全體現也。今時
一切愚迷之人。不識自已光明。雜念數多。恩愛不
斷。我執不除。是故。愚癡多維念。我的佛。即今科家。
苦勸一切修行之人。精進勇猛更加參。訪明師。求
其印證。印證師真。久久下鳥道之功。忽然聞得箇
人法雙忘。㘞地一聲。而成一片。故云。久遠工夫。自
然成一片。若要成一片。必須打破泥彈子。有人打
得碎者。萬事了畢。故云。打碎泥團不用參。】

「正信希有。鐵牛嗷吼。震倒須彌。邪魔奔走。」

【正信修行向心修。此人最為第一希有。須菩提白
佛言世尊。頗有眾生。得聞如是。言說章句。生實信
不。須菩提。聞此般。若法。難信難解。末世凡夫。智慧
微劣。聞此金剛經章句。云何信入。佛言。須菩提。莫
作如是之說。如來滅後。後五百歲。有持戒修福者。
正法一千年。上五百年。解脫為正宗。下五百年。禪
定為正宗。如來在日聞此般若法者。不以為難後
五百年。乃至末法。皆修禪定。不得禪定。不得解脫
於此金剛經章句。能生信心。以此為實。當知是人。
不於一世供養佛。二世供養佛。三四五世供養佛。
而種善根。巳於無量千萬世供養佛。所種諸善根。
何名種諸善根。略述次下。所謂於諸佛所。一心供
養隨順教法。於諸菩薩善知識。師父大德高僧。父
母尊長嘗行恭敬。供養承順教命。不違其意於一
切貧苦眾生。起慈憫心。不生輕厭。有所須求。隨力
惠施。於六道眾生。不加殺害。不欺不賤。不毀不辱
不騎不箠。不食其肉。常行饒益。是名種諸善根。今
來聞是金剛經章句。乃至一念。生清淨信者。是故
正信希有。佛言。須菩提。如此淨信眾生。如來悉知
悉見。是諸眾生得了如是之法。無量無邊福德。何
以故。是諸眾生。無復有我相。人相。眾生相。壽者相。
無般若法相。亦無不得般若法相。此人雖行般若。
心不住空見。何以故。是諸眾生。若心上取相。則為
著我人眾生壽者。若取般若法相。即著我人眾生
壽者。何以故。若取非般若法相。即著我人眾生壽
者。是故。不應取法。不應取非法。此兩句。取又不是。
不取又不是。以是義故。如來常說汝等比丘。知我
說法。如筏喻者。法。尚應捨。何況這些生天等法。故
云。正信希有。修正信之人。喻如鐵牛。不認人情。嗷
吼一聲。萬法皆空。把一箇須彌山王。震倒了也。一
切三界。十八梵天二十五有他化。魔王無有安身
之地。故云震倒須彌。邪魔奔走。】

「　正信希有妙法傳
　一念無差遍大千
　九曲黃河顛倒轉
　普天徹地一輪圓」


【修正信之人。非在舌辨。亦非足行。全憑心地下功。
心地下功。全拋世事。佛告須菩提何以故。是諸眾
生。若心取相或求西方。或求天上或求後世為人。
則為著我人眾生壽者。若取法相。我得般若波羅
蜜法。即著我人眾生壽者。若取非法相。我不行般
若波羅蜜法。即著我人眾生壽者。是故。不應取法。
不應取非法。修行人識得此病。明得此理乃是超
生脫死的妙法。故云。正信希有妙法傳。傳箇甚麼。
昔日世尊。正法眼藏涅槃妙心。傳與迦葉。迦葉一
笑得來。直至二十八禪達磨。神光三拜得來。直至
六祖。慧能。俱是正信妙法。名為一念。今時有等迷
人。單提一句。南無阿彌陀佛。為之一念。怎麼遍得
大千世界。若差之毫厘。失之千里。我今直說。一念
者。乃是無念。無念乃是般若。心經云。三世諸佛。依
般若波羅蜜多。故云。阿耨多羅三藐三菩提。咄。何
者。是般若波羅蜜多法。要全般若法。一點識心無。
如此者。一念無差遍大千。九曲黃河通天河。水常
東流。故此世上江湖河海水不得乾。科儀云。千江
有水千江月。若得黃河之水。顛倒返流。世上無水。
纔識得達磨西來。水在長江月在天。呵呵。真是不
知白日青天裏。開眼許多迷路人。故云。九曲黃河
顛倒轉。普天徹地一輪圓。】

「正信希有。有名利貪花水上漚。功名未成就。莫要相
諍鬬佛。急急早回頭。火燒眉毛。纔把頭救。一日無常
萬事休。一日無常無事休。」

【正者。體也。禮也。信者。誠也。重也。禮而無信。意必不
誠。信而無禮。心必不實二者具足。可謂正信。修正
信之人。看破名利貪花。由如水上浮漚。速起速滅。
豈為常也。是故。名利貪花水上漚。功名未成之際。
莫要貢高我慢諍鬬是非。故云。莫要相諍鬬。我的
佛。急急早回頭。莫等臨危要修。遲也。聽我偈曰。一
盞孤燈照夜臺。上床脫下襪和鞋。半夜三更隨夢
去。知道天明來不來。是故火燒眉毛纔把頭來救。
古人云。一日無常到。方知夢裏人。萬般將不去。惟
有業業隨身。故云。一日無常萬事休。】

「無得無說。是真難滅。但有絲毫。眼中著屑。」

【當體空寂。無物可得。但有言說。皆是誑語。佛呌須
菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無
有定法。得也不是說也不是。名呌做阿耨多羅。三
藐三菩提。亦無有定法。如來可說。是故。無得無說。
須菩提言。何以故。如來所說法。皆不可取如來法。
不可說如來說法。口誦心不行。非法。口誦心行。乃
是非非法。若論如此。乃是無記頑空。鬼家活計。所
以者何。一切賢聖。皆以無為法。而有差別。三乘根
性。所解不同見有深淺。故有差別。佛說無為法者。
即是無住。無住。即是無相。無相。即是無生。無生。即
是無滅。咄。要見無生無滅的麼。呌張三。應喏。喚李
四。應咳。乃是實地解脫佛性。是故是真難滅。今時
有等修行之人。妄想佛來救度。臨命終時。觀音勢
至接引。西方極樂世界。或求禪天。或求欲界。或求
四空定。或求後世為人。是故。金屑雖貴。落眼成塵。
故云。但有絲毫。眼中著屑。】

「　無得無說正路頭
　加鞭進步向前修
　旹旹提起不放捨
　直到波羅彼岸頭」


【無得無說者。得也不是說也不是。若說得。本來無
眼耳鼻舌身意。非青黃赤白之妙相。得箇甚麼若
說。說佛法不在紙。上又不在舌上。說箇甚麼。古人
云。三世諸佛。口掛壁上。歷代祖師。結舌七侯。到是
箇正路頭也。若要修箇正路頭的人。要加鞭進步。
勇猛上加勇猛。向前修去。莫學懈怠之人。無有了
期。時時刻刻。提起正念。不要放捨。是故直到波羅
彼岸頭。若有一時差錯。被鬼神覷破。拿到陰司那
時怨不得師傅也。非是師不說。你自不肯依。】

「無得無說。佛祖西來玄妙訣。笑殺大迦葉。神光將臂
卸。佛。方便演三車。普救眾生。早早離三界。好念彌陀
歸去來。好念彌陀歸去來。」

【無得無說之正路。乃是佛祖西來之妙訣。昔日如
來。在靈山會上。世尊青蓮目瞬示。四眾無人領其
密意。惟摩訶大迦葉。一笑。佛云。吾正法眼藏涅槃
妙心。付囑與汝。汝嘗流布。勿令斷絕。偈曰。法本法
無法。無法法亦法。今付無法時。法法何曾法。大迦
葉於雞足山。入寂滅定。後達磨西來。見梁武帝。帝
問曰。朕造寺。寫經齋僧。不可勝紀。有何功德。師曰。
並無功德。帝。曰何無功德。師曰。此但人天小果。有
漏之因。如影隨形。雖有非實。帝曰。如何是真功德。
師曰。淨智妙圓。體目空寂。如是功德。不以世求。帝。
又問。如何是聖諦第一義。師曰。廓然無聖。帝曰對
朕者誰師曰。不識帝。不領悟師。知機不契渡江。寓
于少林寺。終日。面壁而坐。有僧神光。晨夕參見立
雪過膝。師憫而問。久立雪中。當求何事。光。悲淚曰。
惟願和尚慈悲。開甘露門。師曰。諸佛妙道。曠劫精
勤。難行能行。非忍能忍。豈以小德小智。輕心慢心。
光即取刀斷臂。師知法器。乃曰。諸佛最初求道。為
法忘形。汝今斷臂我前。求亦可在易。名慧可。可曰。
諸佛法印。可得聞乎。師曰。法印匪從人得。可曰我
心未寧。乞師與安。師曰。將心來。與汝安。可曰覔心
了。不可得。師曰。我與汝安心。竟乃是。無得無說之
妙訣也。我的方便演三車。乃是羊車。鹿車。牛車。喻
如聲聞乘緣根基。大小不同故勸。行人方便。演三
車。救度眾生。早早脫離三界。三界者。欲界十天。色
界。十八梵天。無色界。四空天此三界。諸天都在五
蘊之中。古人云。未超三界外。盡在五蘊中。五蘊者。
乃是色受想行識也。今時修行之人。不識此理。俗
語說。舉心動念。天地皆知。教我怎麼離得。咦。若是
不動念。現在三界外。如來云。即今常在三界外。絕
盡無為出娑婆。如是之人。好念自已彌陀歸去來。】

「依法出生。無相無形。四生六道。盡是迷人。」

【諸佛所依之法。盡從此一卷金剛經生出佛呌須
菩提。於意云何。若人滿三千大千世界。七寶以用
布施。論一四天下。一日月。一須彌山王。一四大海
為一世界。每各一千。為一小千世界。小千等。倍中
間有十億四大洲。十億日月。十億須彌山王。十億
四大海。為中千世界。中千。千倍中間。各一萬億為
一個三千大千世界。將金銀琉璃等。七寶以用布
施。是人所得福德。寧為多不。須菩提會意乃是人
天福報有漏之因。故言甚多。何以故。是福德。即非
福德。清淨性。是故如來說。福德多。於一無利益。依
金剛般若波羅蜜經。修行是自本性。不生惡道。是
名福德性。如來說。若復有人。將此經受持。乃至四
句偈等。為他人說。其福勝彼。乃是三千大千世界。
七寶布施。有福有盡。何以故。須菩提。一切諸佛。及
諸佛阿耨多羅三藐三菩提法。皆從此一卷金剛
經出。此經者。非是紙上的金剛經。要自本性金剛。
從體起用。嘗要覺照。覺照心是諸佛動。即怕覺照
遲及諸佛阿耨多羅三藐三菩提法。皆從覺照生。
是故依法出生。佛呌須菩提。所謂佛法者。有執著
心在。即非佛法。所謂一切文字章句。如標如指。依
標取物。依指觀月。月不是指標。不是物。伹依經取
法經不是法。經文則肉眼可見。法。則慧眼能見。若
無慧眼。但見其文。不見其法。若不見法。即不解佛
意。不解佛意則誦此經萬卷。不得解脫。故云。無相
無形。今時一切修行之人。不識自已有一卷真金
剛經。埋沒四生六道。是故。四生六道。盡是迷人。】

「　依法出生好用功
　泥牛汲水上崑崙
　朽木頑石休死坐
　山河全露法王身」


【心經云。三世諸佛。依般若波羅蜜多。故得阿耨多
羅。三藐三菩提。從上諸佛。皆從此經出。若要超三
界。須下死功夫。是故。依法出生好用功。泥牛者。泥
牛汲水。那見身相。既無身相。現出當人。崑崙者。須
彌山王也。喻如最上一乘之人。獨露堂堂。包含三
界。故云。泥牛汲水上崑崙。今時有一等修行之人。
打坐入定。喻如朽木頑石。無作用處。是故朽木頑
石休死坐。你看運行星斗的。運行日月的。行風行
雨的。落霜落雪的。春生夏長的。秋收冬藏的。花開
花謝的。水流風動的。雲騰鳥飛的。呵呵。原來山河
全露法王身也。】

「依法出生。努力參禪好下功。奉著空王令。打開胡思
洞。佛。先住涅槃城。下了團營。寶寨安排定。拿住魔王
定太平。拿住魔王定太平。」

【依般若波羅密法。修行之人。實是要努力參禪。禪
者。清淨也。若得努力參禪。清淨纔得見性。故云。努
力參禪好下功。空王者。乃是真空妙體也。既然奉
著空王之令。不要識得便當了了。若說我。識得真
空菩提之體。不除心垢。無有是處。若得實會生死
之人。要打殺了這些千思萬想。計較算人。故云。打
開胡思洞。我的佛。涅槃者。非死也。乃是不生不滅。
不生者。人我不生。不滅者。覺照不滅。是故。先住涅
槃城團營者。乃是十二團營管著天下軍民。奉著
空王之令。差本主下了十二團營。坐了寶寨。安排
定了。將官拿住了魔王。纔得天下太平。咄。乃是十
二團營。噫。不在北京。就在此處。即令兩隻眼。兩箇
耳。一箇鼻。一張口。一箇身。一箇意。兩隻手。一雙脚。
名為十二團營。故云。拿住魔王定太平。】

「一相無相。迷人只強。兩箇五百。却作一貫。」

【只這一相。本來無形清虗妙道。無有踪。跡佛。呌須菩
提。於意云何。須陀洹。能作如是般若之念。我得須
陀洹果不。須菩提。會意梵語須陀洹。唐言逆流果。
逆生死流。不染六塵。一向修無漏業。名須陀洹果。
若了無相法。即無得果之心。須菩提。答言。不也世
尊。何以故。須陀洹。名為入流果。而無所入。不入色
聲香味觸法。是名呌做須陀洹。佛又呌須菩提。於
意云何。斯陀洹。能作如是。般若之念。我得斯陀含
果不。須菩提會意。梵語斯陀洹。唐言一來果。捨三
界結縛。名一往來。往從天上。却到人間。生從人間。
死從天上。名斯陀含果。若了無相法。那有得果之
心。須菩提答言。不也世尊。何以故。斯陀含。名一往
來。而實無往來。是名呌做其陀含。佛又呌須菩提
於意云何。阿那含。能作如是般若之念。我得阿那
含果不。須菩提。會意。梵語阿那含。唐言不還果。亦
名出欲。出欲者。外不見欲境。可染。內無欲心。可行。
定不向欲界受生。故名不還果。若了無相法。何有
得果之心。須菩提答言。不也世尊。何以故阿那含。
名為不來。本性而實無不來。是故。名呌做阿那含。
佛又呌須菩提。於意云何。阿羅漢能作如是般若
之念。我得阿羅漢道不。須菩提會意梵語阿羅漢
唐言無諍行。又云。無學。煩惱永盡。與物無諍。貪嗔
癡絕。心境俱空。內外常寂。名阿羅漢。若作得果之
心。即是有諍阿羅漢。雖是無學。執著無事界。須菩
提答言。不也世尊。何以故實無有一法。名阿羅漢。
世尊若阿羅漢作如是般若之念。我得阿羅漢道。
即為著我人眾生壽者。世尊。須菩提言佛說我得
無諍三昧。人中最為第一。是第一離欲阿羅漢世
尊。我不作如是般若之念。我是離欲阿羅漢。何名
無諍三昧。謂阿羅漢。心無生滅來去。唯有本覺嘗
照。嘗照五蘊空寂。是名無諍三昧。修此三昧。超過
無學。人中最為第一。若有一念得果之心。我果離
欲阿羅漢。即不名無諍三昧。須菩提呌世尊。我若
作如是般若之念。我得阿羅漢道。世尊則不言說。
再不開口。須菩提。是樂阿蘭那行者。阿蘭那乃是
無諍行。即是清淨行也。以須菩提。實無所希求之
行。而名呌須菩提。即是樂阿蘭那行。一切迷人不
識此理。只說有果向禪天。即修禪定。是故迷人只
強。若識得無諍三昧。即是一相。一相即是無相。方
知裏頭空。外頭空。裏外相連。打成一片。故云。兩箇
五百。即作一貫。】

「　一相無相太分明
　只在當人一念心
　十二時中勤般用
　超出生死涅槃門」


【即這一相。本是無相。太然分明。非從外得。只在當
人一念之心。便是這箇思量計較的。故勸行人。十
二時中。常要般用。不要放他妄想上去了。若是妄
想上去了。便是輪迴之種。又不要放他無明煩惱
上著脚。若是無明煩惱上著脚。便是地獄之根。是
故十二時中勤般用。咄。怎麼般用。即是教人。甞要
把那箇本主。放在眼睛之外。倒坐虗空。一片清虗
如是悟者。決然超出生死涅槃門也。】

「一相無相。好是虗空不可量。本體全無相。虗空難度
量。佛。非皂亦非黃。總有丹青。妙手難描樣。無相空中
有相光。無界空中有相光。」

【這箇一相無相。由如虗空。難度難量。自已本來。全
無相貌。虗空既是難度難量本來面目包裹虗空。
一法難度難量。我的佛。虗空既無相貌。本來亦無
踪跡。是故非皂亦非黃。總有丹青。妙手難𦘕本來
虗空之相貌。咄。既無相貌。乃是莾蕩須空。川老云。
時時清風明月鎮相隨。桃紅李白薔薇紫。問著東
君總不知。且道東在君何處安身。見麼。打不離。割
不死。在桃紅李白。在薔薇黃紫。呵呵。模得著也未。
千家詩云。等閒識得東風面。萬紫千紅總是春。故
云。無相空中有相光。】

「莊嚴淨土。晝夜作務。閉住六門。便見佛祖。」

【成就莊嚴。淨明心地。淨土文云。心淨即佛土淨。佛
告須菩提。於意云何。如來往昔日。在燃燈佛所。於
諸法有所得不。佛恐須菩提。有得法心。為遣此疑。
故問之。須菩提會意。知法無所得。心外有法。若既
無法。將何所證。既何所證。以何為得。既無所得。是
名何法。須知證而無證。得而無得。如賊入空室絕
却偷心。如性圓明。本來自有。非從外得。故須菩提
言。不也世尊。如來在燃燈佛所。於法實無所得。佛
呌須菩提。於意云何。菩薩莊嚴佛土。不。須菩提會
意。本性清淨。莊嚴箇甚的麼。故言不也世尊何以
故。莊嚴佛土者。若是假相莊嚴。則非莊嚴。本來清
淨佛土。無相無形。將何物莊嚴耶。惟有戒定慧。假
名莊嚴事理。若論報化佛土眾寶莊嚴。乃是西方
極樂。法性佛土。諸佛道場清淨性地。自性虗空華
光三昧。淨裸裸。赤剎剎。乃五眼難觀。佛也難見。是
名莊嚴佛土。如來權指西方。敲東擊西。只要不昧
本性。見性就是西方。故言不也。今時有等迷人。晝
夜念經拜佛。晨朝功果。觀想彌陀。是故晝夜作務
佛言是故乃是叮嚀。須菩提諸菩薩摩訶薩。應如
是住一個清淨心。不該應住色生心不該應住聲香
香味觸法生心。應無所住。乃是不住眼耳鼻舌身
意。而生其一個法界真心。咦。由如百花林裡過。一
葉不沽身。在欲而無欲。居塵不染塵。把得定。作得
主。心鏡本淨。象色元空。真如現前。心若略動。便落
凡愚。若不自淨其心。愛著清淨處。心有所得清淨。
即者著了法相。如雲蔽天。心常不動。六根六塵六
識。自然滅也。地獄空也如天無雲。日月常照佛。又
呌須菩提譬如有人。身體如須彌山王。縱廣十六
萬八千由旬。於意云何。是這箇身體為大不。須菩
提會意。色身雖大。內心量小。不名大身。色身雖小。
內心量大等虗空界。方名大身。色身雖如須彌山
王。皆是法身顯化。故言。甚大世尊。何以故。佛說非
身。非身是法身。是名大身。法身無涯含容十方世
界。量等虗空。若人要見眼裡展家風。如是觀法身。
便見十方諸佛。安身立命處。凡夫的佛性。克乎一
身。眼見耳聞。一癢一痛。悉皆能知。諸佛的覺性。遍
周沙界。無處不是。故云。閉住六門便見佛祖。】

「　莊嚴淨土法力齊
　心猿意馬化為灰
　六賊能除塵垢淨
　半夜金烏徹天飛」


【莊嚴淨土淨掃心田。佛呌須菩提。譬如有人。身如
須彌山王。於意云何。是這色身為大不。須菩提。會
佛之意。色身雖大。皆靠法身之力。故言甚大世尊。
何以故。佛說非身。乃是法身。是名大身。此是莊嚴
心淨是法。得了法身是力。故云。法力齊。既然法力
俱齊。心猿意馬。決然化灰。六賊能除者。雖有眼耳
鼻舌身意。不著色聲香味觸法上。是故。塵垢淨。既
然塵垢淨的人。那有無明煩惱暗遮。晝夜常明如
是之人。由如。半夜金烏徹天飛也。】

「莊嚴淨土。喜捨慈悲四量扶。開了無為庫。現出值錢
物。佛。酥酪共醍醐。清淨摩尼。一味如甘露。八寶莊嚴
生淨土。八寶莊嚴生淨土。」

【清淨佛土。無相無形。何物而莊嚴耶。唯有大慈大
悲。大喜。大捨。四無量心。假名莊嚴事理。是故。喜捨
慈悲四量扶。無為庫者。乃是四大色身。無為者。乃
是本性無為。開了者。風歸風。水歸水火。歸火。土歸
土。四大色歸其源。現出一靈真性。萬劫不壞。故云。
開了無為庫。現出值錢物。我的佛。我有十字要偈。
大眾聽著。靈光體能顯化。神通廣大。化顯天。化顯
地。萬物能生。化顯天。顯日月。星辰斗府。化顯地。能
堅固。萬物能生。化顯風。遍大地靈光發顯。化顯火。
無邊際。靈光發生。化顯水。潤乾坤。靈光津脉。化顯
地。生萬物。靈光發生。化顯地。在人身。筋骨皮肉。化
顯水。在人身。血脉涎津。化。顯火。在人身。渾身煖氣。
化顯風。在人身。呼吸運行。外頭地。人身地。原是一
地。外頭地。生萬物。五穀能生。人身地。筋骨肉。髮毛
爪齒。外頭地。人身地。一炁發生。外頭水。人身水。原
是一水。外頭水。潤乾坤。萬物滋生。人身水。是痰唾。
血脉流轉。外頭水。人身水。一炁發生。外頭火。人身
火。原是一火。外頭火。無邊際。普照乾坤。人身火。是
煖氣。穿連一體。外頭火。人身火。一炁發生外頭風。
人身風。原是一風。外頭風。無邊際。翻浪催雲。人身
風。是呼吸。穿連一體。外頭風。人身風。一炁發生。明
道人。參透了。無三界。一箇無身。有一日。四大散。色
身敗壞。這地水。和火風。返本還源。地歸地。水歸水。
還源去了。火歸火。風歸風。返本還源。這地水。和火
風。還源去了。靈光性。無來去。普覆十方。靈光性。不
動搖。包天裹地。放光明。通法界。獨自為尊。光明大。
把日月。比的不見。千諸佛。合一體。一箇無身。這無
身。無一物。又無修證。刀難劈。水難渰。好箇無身。無
出家。無在家。本無一物。天不葢。地不載。好箇無身。
這無身。閻王見。不敢睜眼。把地獄。和刀山。化的無
踪。這箇無身。無佛無人。諸佛共一身。千聖難測。法
界獨尊。無量壽限。本來無身。如如不動。金剛不壞
身。是故開了無為庫。現出這樣。一箇值錢物。酥酪
醍醐者。般若是一法。分為種種名。或。謂之慧劍。或。
謂之法雷。或。謂法鼓。或。謂催雲。或。謂甘露。或。謂酥
酪。或。謂醍醐。即是一法。隨其用功。而得名也。乃是
法施。故云。清淨摩尼。一味如甘露。八寶莊嚴者。即
是七寶。積滿三千大千世界布施。乃是財施。法施
者。慧施也。財施者。修福也。福慧雙修。生極淨國。故
云。八寶莊嚴生淨土。】

「無為福勝。出頭端正。俱住佛法。人人有分。」

【現成公案不假施為此無為福。勝他一切有為。佛
呌須菩提。如恒河中。所有沙數。恒河者。須彌山南。
七金山外。有一山。名雪山。高五百由旬。黃金所成。
其頂廣大。中有一池。方圓五十由旬。池有四口。廣
一由旬。四口中出四道恒河。各繞池七匝。四種之
色不相雜亂。流入大海。分二萬五千道河。流灌四
大部洲。東象口。名恒河。底。銀沙。南獅子口。名恒河。
底。金剛沙。西牛口。名恒河。底。金沙。北馬口。名恒河。
底。琉璃沙。沙。細如麵。佛。故問須菩提。如恒河中。所
有許多沙數。如是沙等恒河。於意云何。是諸多恒
河沙。寧為多不。須菩提會佛意。如來不是妄說。佛
具正偏知眼。照見盡虗空。遍法界。故言。甚多世尊。
但諸恒河。尚然多。無數恒河。何況其一恒河沙。佛
呌須菩提。我今實言告汝。若有善男子。善女人。以
七寶滿爾所恒河沙數三千大千世界。以用布施。
得福多不。須菩提會佛意。況恒河四十里濶。底沙。
細如麵。又況一沙。是一恒河。故言。甚多世尊。佛告
須菩提若善男子。善女人。於此一卷金剛經中。乃
至受持。金剛般若波羅蜜經。這四句偈等。為他人
說。而此經福德。勝前七寶布施福德。是故無為福
勝。今有一切修行之人。認著紙上的四句偈。不識
真性中四句偈。故云。出頭端正。若論出頭端正。母
親生下之時。就曉得。眼看耳聞。知痛知癢。乞驚害
怕。就要乳吃。是故。出頭端正即今大眾。俱在佛法
會中。明了自已金剛。本來面目。為四句偈。箇箇皆
得。故云。俱住佛法。人人有分。】

「　無為福勝最難尋
　百尺竿頭進步行
　却是雲中孤燕子
　杳杳冥冥覔無踪」


【雖然無為福。勝是一切有為。其實難尋。又不燒香。
又不點燭。又不念經。又不念佛。又不參禪。又不打
坐。又不打七。又不煉魔。一切都不用。是故最難尋。
有一等修行之人。即識得眼看耳聽的。鼻聞口說。
的。手拈脚走的。知痛知癢的。思量計較的。這箇籠
筒佛性。是故竿頭客。一担都在皮囊上。咄燒了皮
囊。那裏去安身立命。又云。百尺乃是十丈塔。我佛
燒身之後。留下舍利子。世人建塔以罩之。舍利子。
喻主人公也。四大皮囊。喻塔。行人欲以四威儀中。
做功夫者。或如塔。無心之寂滅。乃是竽頭客。故勸
百尺竽頭。還要進步。乃是離色身外。別參一步。曉
得麼。却是雲中孤燕子。杳杳冥冥覔無踪也。】

「無為福勝。福慧雙修不落空。布施福力重。持經功德
勝。佛。體用竝雙行。智慧光通。六度并萬行。四季花開
滿樹紅。四季花開滿樹紅。」

【無為福。勝是有為雖然如是。乃是修慧不修福。來
生聰明窮困苦。修福不修慧。來生愚濁而富貴。是
故。福慧雙修不落空。布施七寶生天福。故云。布施
福力重。持經明理得菩提。故云。持經功德勝。我的
佛。修慧是體。修福是用。故云。體用竝雙行。若得智
慧光通。透太光明藏。如人入海。展入展深。故云智
慧光通。六度并萬行。六度者。布施。能度慳貪。持戒
能度毀犯。精進能度懈台。禪定能度散亂。忍辱能
度嗔恚。智慧能度愚癡。萬行者。無明結末。科。儀云
末後一句。誰敢奉行。若是奉行得者。人人道好。箇
箇道強。由如四季花開滿樹紅。】

「尊重正教。皆繇心造。舉目動靜。無不是道。」

【受持正教之人。天人皆生敬重。復次。佛。又呌須菩
提。隨說是此經。乃至四句偈等。當如此說經之處。
一切世間天人。阿修羅。皆應供養。如佛塔廟。說經
之人。自心解得金剛經義。自身體得無著無相之
行。不作能所心。說此經者。即此身中。自有如來。感
得天龍八部。皆來供養。如佛在塔廟。何況有人。盡
能受持讀誦。此一卷金剛經在心。須菩提。當知是
持經之人。成就最上第一乘希有之法。若是經典。
所在之處。則為有佛。如佛親到一般。若尊重弟子。
受持此法。故云。尊重正教。尊重者。是誰。不尊重者。
是誰。是故。皆由心造。此正教。非在紙上。非在墨上。
非在舌上。在當人分上。便是這個知痛知癢的。思
量計較的。是故。舉目動靜。無不是道。】

「　尊重正教念彌陀
　時識方知一剎那
　蛟龍翻起千尺浪
　汲水灘頭鳥作窩」


【尊重正教之人。行住坐臥念一聲。南無阿彌陀佛。
故云。尊重正教念彌陀。忽然識得自已本性彌陀。
非從外得。是故。時識方知一剎那。既識自已彌陀。
豈肯在外之乎者也。如是之。人。好是蛟龍翻起千
尺浪。由如汲水灘頭鳥作窩。如此之人。萬中選一
也。】

「尊重正教。無舌童兒談話妙。鐵鳳空中呌。石女巖前
笑。佛。這事甚蹊蹺。除是靈山。古佛他知道。萬像森羅
一性包。萬像森羅一性包。」

【尊重正教之人。剎那識得靈覺真性。不被這些之
乎者也瞞過。普天徹地獨自為尊。一切山河大地。
皆是靈覺真性所現。此靈覺真性。雖無形相。現出
萬相。故喻如。無舌童兒談話妙。又喻如。鐵鳳空中
呌。又喻如。石女巖前笑。此三事。單表無中生有也。
咄。那是無。那是有。噫。自已是真無。一切天地日月
山河大地。是有世人尋不著。終日觀想四方。念經
念佛之乎者也。我的佛天地日月。山河大地。千諸
古佛。萬萬菩薩。一切三界諸天。皆靠真無。皆是真
無所生。是故這事甚蹊蹺。除是靈山釋迦牟尼。能
知道。還有一箇清虗居士。他也知道。這箇清虗居
士。知道自性真無。再不知乎者也。即是肚飢吃飯。
困來合眼。寒來向火。熱來扇扇。咄。如來與清虗。這
兩人。知道箇甚麼。他知道。萬像森羅一性包。】

「如法受持。晝夜勤提。人身難得。莫要空回。」

【當如此法。承受行持。爾時須菩提。白佛言。世尊當
我名此一卷經。我等云何樣奉持。佛告須菩提。是
此經名為金剛般若波羅蜜。以是名字。汝當奉持。
自性堅固。永劫不壞。故號金剛。這金剛本性。於一
切色聲香味觸法中。無染無著。不惑其性成就。究
竟解脫。如是奉持所以者何。須菩提。佛說般若波
羅蜜。則非紙上般若波羅蜜。乃是本性金剛。是名
般若波羅蜜。佛說般若波羅蜜。領諸學人。用智慧
照破愚心生滅。生滅心除盡。即到彼岸。佛。又呌須
菩提。於意云何。如來有所說法不。須菩提。會意若
依般若波羅蜜法。即有法得。非是般若波羅蜜也。
到此一合相理。大悟小悟。都要吐却。無佛無法。到
這箇時節。纔是般若。雖然如來說法。心無所得。故
白佛言世尊。如來無所說。佛又呌須菩提。於意云
何。三千大千世界。所有微塵是為多不。須菩提。會
佛之意世界喻法身。妄念喻微塵。故答言。甚多世
尊。佛又。呌須菩提。諸多微塵。乃是妄念微塵。如來
說。若是了妄歸真。非是微塵。若不了真。是名微塵。
如來又說世界。眾生妄念盡。非世界。妄念不盡。是
名世界。如來說眾生性。中妄念。如三千大千世界
微塵。一切眾生。被妄念微塵遮蔽佛性。不得解脫。
若得妄念盡。現出真如。佛又呌須菩提。於意云何。
可以三十二相。見如來不。須菩提會意。三十二相。
乃是報身不得見如來。故言。不也世尊。不可以三
十二相得見如來。何以故。如來說。三十二相。乃是
如來。累劫精修。故有果報。現三十二相。即是非相。
非相乃是無相。無相即是法身。若非法身。果力焉
得有三十二相具足。故將三十二相。喻三十二清
淨行。三十二清淨者。於五根中。修六波羅蜜。於意
根中。修無相無為。是名三十二清淨行。又云。六賊
返做六波羅。是名三十二相。佛又呌須菩提。若有
善男子。善女人。以恒河沙等。身命布施。搞骨擊髓
投岩。赴火刎頸。割肉燃指。卸臂。捨身捨命。若復後
有人。於此金剛經中。乃至受持四句偈等。為他人
說。其福甚多。若論多劫捨身。不了空義。妄心不除
元是眾生。若是一念持經。我人頓盡。煩惱妄想盡
除。焉不解脫。是故。如法受持。前者文字章句。句句
消歸自已。行行脫死超生。苦勸行人晝夜勤提。我
和你人身難得。莫要空回。】

「　如法受持念幾聲
　蘆芽穿透甚分明
　識得如來真玅訣
　一處通來處處通」


【如此之法決要受持。咄。受持箇甚麼。念幾聲的是
誰故云。如法受持念幾聲。咦。四大散了。怎麼受持。
蘆芽穿透甚分明。不即蘆芽。葉底枝頭甚分明。不
即葉底枝頭。水流風動甚分明。不即水流風動。雲
騰鳥飛甚分明。還有無數分明。不能細說。昔日如
來。靈山會上。說法雙林涅槃以後。今在何處說法。
蘆芽穿透者。是誰說法。若識得這箇如來真妙訣。
一處通來處處通。】

「如法受持。大乘般若波羅蜜。四句無為偈。金剛三昧
力。佛。慈悲度羣迷。普願人人。直指不退地。端坐蓮臺
證菩提。端坐蓮臺證菩提。」

【如是之法。乃是大乘般若波羅蜜多。這是四句無
為妙偈。大乘即是摩訶。摩訶者。梵語也。東土為大。
且大者。莫過虗空大道。無有邊際。遍周沙界隨地
現青黃的。般若者。梵語也。東上為智慧。蓮經云。慧
日破諸諳。能伏災風火。若有智慧之目。能照破煩
惱無明。現出本性當人。波羅者。梵語也。東上為彼
岸。若有慧日照破四大六根。不被色聲香味觸所
瞞。本來就是彼岸。蜜多者。梵語也。東上為無極。無
極而太極。又蜜者。和也多者。眾法也。將自已一靈
真性。放開包藏萬法。萬法盡在太虗之中。一性之
內。修行人以一性均和眾性。合而為一。故曰。蜜多。
乃是四句無為偈也。若得金剛堅固無諍三昧之
力。照破了四句無為妙偈。將四句無為歸於自已。
名為自利。不能接物利生。我的佛。還要發一箇慈
悲之心。救度一切大眾。是故。慈悲度群迷。不要傳
箇小乘外道法。與大眾。故云。普願人人。直指不退
地。若到不退地上。面見阿彌陀佛。證無生法忍。故
云。端坐蓮臺證菩提。】

「離相寂滅。一花五葉。熊耳山前。面壁不說。」

【直下悟空。離諸形相。既離形相。寂滅現前。爾時須
菩提聞說是經。深解義趣。涕淚悲泣。而白佛言。希
有世尊。佛說如是。般若甚深經典。我從昔以來。所
得聲聞慧眼。未曾得聞。如是。般若之經。世尊若復
後來有人。得聞如是般若經。信心清淨。則生實相。
當知是人成就最上第一。希有成就佛功德也。世
尊。是實相者。則是非相。非相是乃無相。是故。如來
說。名呌實相。乃是本性。實相。但心有所得。即非實
相也。世尊。我今得聞。如是般若經典親見如來印
證。信解受持。不足為難。若當來世。如來滅後。後五
百歲其有眾生。得聞如是般若經典。信解受持。無
佛印證。自解自悟。是人則為第一希有。何以故。此
人無我相。無人相。無眾生相。無壽者相。所以者何。
此人見我相即是非相。見人相。眾生相。壽者相。即
是非相。何以故。此人離一切諸相。妄心識心俱無。
則名諸佛。佛告須菩提。如是如是說得有理。若復
後來有人。得聞是此金剛經。不驚。大膽人也。不怖。
無怕怖人也。不畏。不癡人也。當如是人。甚為希有。
上根人。聞而深信。中根人。半信半疑。下根聞而大
笑。說此難信之法。何以故。大人境界普賢知。小人
聞而心忐忑。聲聞久著法相。執有為解不了諸法
本空。忽聞此經諸相不生。言下即佛所以驚怖。惟
有大乘菩薩。得聞此理。歡喜受持。如此之人。甚為
希有。佛又呌。須菩提。如來說第一檀波羅蜜。口說
心不行。即非第一波羅蜜。口說無相法。心依無相
行。是名第一波羅蜜。第二持戒波羅蜜。佛又呌須
菩提。第三忍辱波羅蜜。如來說。執著忍辱。見有身
相。當被所害。非忍辱波羅蜜。不執忍辱。不見身相。
是名忍辱波羅蜜。第四精進波羅蜜。第五禪定波
羅蜜。第六般若波羅蜜。如來又說。何以故。須菩提。
如我昔為歌利王。割截身體。我於爾時。無我相。無
人相。無眾生相。無壽者相。何以故。我於往昔。節節
支解。此時若有我相。人相。眾生相。壽者相。應生嗔
恨如來往昔。為忍辱仙人。有歌利王。與諸綵女。林
野遊樂。王倦睡眠。綵女山中尋花果。遙見仙人林
中晏坐。共呼馳往。皆集其所。頂禮仙人。即為說法。
王從睡覺。不見諸女。仗劍求覔。見女圍繞仙人而
坐。王大嗔怒。問之誰耶。何誘諸女。答曰。我是仙人。
修忍辱行。王問。汝得非非想定耶。答言不得。又問。
汝得四禪定耶。答言不得。一一問之。一一答言不
得。王曰。未離欲界。何誘諸女。王令可伸一臂。試能
忍否。仙人便伸。以劍斬之。又問何人。答言。修忍辱
行。復令更伸一臂。又斷之。王如前問。仙人如前答。
斬兩足。兩耳。一鼻。仙人告言。王今何故自生疲厭。
斷我身分。由如芥子。我亦不生念嗔恚。自不守心。
不為忍辱。若有一念痛惱之心。即生嗔恨。須菩提。
又念我過去於五百世。作忍辱仙人。於爾所生。何
以故。無我相。無人相。無眾生相。無壽者相。是故須
菩提。菩薩。應離一切色聲香味觸法相。發阿耨多
羅三藐三菩提心。不應住色生心。不應住色聲香
味觸法生心。應結無所住心。若此六塵。起憎愛心。
由此妄心。積集無量業結而覆佛性。雖有種種勤
苦修行。不除心垢。終無解脫之理。若法有住。或住
西方。或住三界。或住後世為人。則為非是道人住
處。若不住涅槃。不住諸法。一切不住。方是菩薩住
處。是故。佛說菩薩心不應色相七寶布施。須菩提。
菩薩為利益一切眾生。應如是般若法布施。凡人
捨七寶。為求後世快樂。菩薩不為自求快樂。伹為
內破慳貪。外利益一切眾生。而說法布施。如來說。
一切諸相。即是非相。非相即是無相。又說。一切眾
生。則非眾生。一切眾生。盡是假名。若離妄心。則非
眾生。佛又呌須菩提。如來是真語者。實語者。如語
者。不誑語者。不異語者。真語者。說一切眾生皆有
佛性。實語者。說眾生造惡。定受惡報。如語者。說眾
生修善。定有善報。不誑語者。說般若波羅蜜法。超
出三界。不異語者。如來不說二法。佛又呌。須菩提。
如來所說法。此法無實無虗。無實者。以法性空寂。
無相可得。無虗者。隨地現青黃。處處發嫩草。不得
言有。不得言無。有而不有為妙有。無而不無是真
無。故言。無實無虗。佛又呌須菩提。若菩薩心住於
諸相法。捨七寶而行布施。如盲人入闇。則無所見
若菩薩。心不住色聲香味觸法而行布施。如人有
目。日月光照。見種種色。須菩提。當來之世。若有善
男子。善女人。能於此一卷金剛經。受持讀在心內。
則為如來。以佛的智慧。非是緣覺聲聞所知。悉知
是人。悉見是人。皆得成就佛果。無量無邊功德也。
是故。離相寂滅。一花五葉者。昔日達磨西來。見梁
武帝。帝不識來意。渡江寓於少林寺。終日面壁而
坐。有僧神光。晨夕參見。立雪齊腰。師憫而問。久立
雪中。當求何事。光悲相曰。惟願和尚慈悲。開甘露
門。師曰。諸佛妙道。曠劫精勤。難行能行。非忍能忍。
豈以小德小智。輕心慢心。光即取刀斷臂。師知法
器。乃曰。諸佛最初求道。為法忘形。汝今斷臂我前。
求亦何在。易名慧可。可曰。諸佛法印。可得聞乎。師
曰。法印匪從人得。可曰。我心未寧。乞師與安。師曰。
將心來與汝安。可曰。覔心了不可得。師曰。我與汝
安心竟。後欲返天竺之時。乃命門人。盍各言所諸
乎。時道副對曰。不執文字。不離文字。而為道用。師
曰汝得吾身。尼總持曰。由如慶喜見阿閦佛國。一
見更無再見。師曰。汝得吾肉。道育曰。四大本空。五
蘊非有。無一法可得。師曰。汝得吾骨。慧可禮拜。依
位而立。師曰。汝得吾髓。師告可曰。昔日如來以正
法眼藏。付迦葉大士。展轉囑累而至於我。我今付
汝。并授袈裟。以為法信。吾滅後二百年。衣止不傳。
法周沙界。聽吾偈曰。吾本來茲土。傳法救迷情。一
花開五葉。結果自然成。端坐而化。三祖僧璨。初以
白衣謁可。問曰。弟子身纏風病。請和尚懺罪。可曰。
將罪來與汝懺。居士良久曰。覔罪了不可得。可曰。
我與汝懺罪竟。璨問曰。巳知和尚是僧。未審何名
佛法。可曰。是心是佛。是心是法。法佛無二。僧寶亦
然。璨曰。今日纔知罪性。不在內。不在外。不在中間。
如其心然。佛法無二也。四祖道信。見璨問曰。願和
尚。乞與解脫法門。璨曰。誰縛汝。信曰。無人縛。璨曰。
何更求解脫乎。信大悟。五祖弘忍。為童子時。四祖
問上姓。答曰姓即有。不是時甞姓。四祖曰。是何姓。
答曰。是佛性。四祖曰。汝無佛性耶。答曰。自性空無
故無佛性。六祖慧能。家貧賣柴。聞言誦金剛經。問
曰。得於何人。客曰。得於黃梅。能。即去參祖。五祖問
曰。汝何來。能曰。嶺南。祖曰。欲須何事。能曰。唯求作
佛。祖曰。嶺南人。無佛性。能曰。人有南北。佛性豈然。
祖。知異人。使入碓房。五祖一日。告眾曰。各作一偈。
語意相合。則付衣法。會下七百餘人。上座神秀。於
壁書一偈。身是菩提樹。心如明鏡臺。時時勤拂拭。
莫使有塵埃。眾皆誦念。能聞此偈。謂同學曰。美則
美。了未了。有偈和之。同學皆笑。夜深于秀偈之側。
書偈一首。菩提本非樹。明鏡亦非臺。本來無一物。
何假須塵埃。祖見此偈。師乃告曰。諸佛出世。為一
大事故。隨機大小。說有三乘。後以正法眼藏。付于
迦葉。直至達磨。輪及于我。今以法寶。及所傳衣。用
付於汝。師曰。法則既授。衣付何人。祖曰。達磨初至。
人未知信。所以傳衣。今信心巳熟。止於汝身。不復
傳也。乃是一花開五葉。今時有一等邪迷之人。說
肝屬東方甲乙木。心屬南方丙丁火。肺屬西方庚
辛金。腎屬北方壬癸水。脾屬中央戊己土。是一花
五葉。又有邪人說。心如華葢。肝腑五葉。是一花開
五葉。又有人說。天地日月星。是一花開五葉。又有
人說。眼耳鼻舌口。是一花開五葉。皆是謬語。昔日
達磨。熊耳山前。面壁九年。不曾開口。今時之人。臨
機轉語。講經說法。念經念佛。我能我會。有這許多
話說。不達祖意。故云。熊耳山前。面壁不說。】

「　離相寂滅本來人
　陰陽相合聖賢宗
　打成一片方成道
　那知身外脫微塵」


【直下悟空。諸相皆無。人法雙忘。現出實相。須菩提
言。世尊是實相者。則是非相。非相即是無相。是故。
如來說。名呌實相。乃是本人也。故云。離相寂滅本
來人。陰陽相合者。眼屬東方。甲乙木。耳屬南方。丙
丁火。鼻屬西方。庚辛金。口屬北方。壬癸水。身屬中
央。戊巳土。老子云。耳凝運。眼含光。鼻調息。舌緘氣。
身心不動。身不動為之龍吟。心不動為之虎嘯。龍
吟則精固。虎嘯前丹成。如來云。眼觀鼻。鼻觀心。心
觀意。意觀神。五行攢簇。四大和合。孔子云。知止而
後有定。定而后能靜。靜而后能安。安而后能慮。慮
而后能得。乃是陰陽相合。今時有等邪人。在皮囊
上做工夫。昇降陰陽氣。上下前後顛倒做轉。在皮
脊上運轉。上至性門。下至尾閭穴。中至背脊雙關。
尾閭穴發火直透頂門。呌名三關九節。又呌曹溪
路。又名黃河水逆流。又名上天梯。異名多。不錄。背
脊中。三條路中間直透頂門。擊破樓頭皷。進入泥
丸宮。降下明堂。雀橋重樓。送入丹田。與嬰兒姹女
懷胎結聖。運得轉者。却病益壽。運不轉者。成腦漏
蠱脹。久後見境成邪。或是半夜三更由如白日。或
見圓光。或見陰神。或見陽神。或見如來。但有見相。
並是邪相。聖賢者。有十聖三賢。十聖即十地。歡喜
地。離垢地。發光地。焰慧地。難勝地。現前地。遠行地。
不動地。善慧地。法雲地。住四禪淨居天宮。三賢者。
初禪為初賢。即十住位。發心住。治地住。修行住。生
貴住。方便住。正心住。不退住。童真住。法王子住。灌
頂住。二禪為中賢。即十行位。歡喜行。饒益行。無嗔
恨行。無盡行。離痴亂行。善現行。無著行。尊重行。善
法行。真實行。三禪為上賢。即十回向位。離眾生回
向。不壞回向。等一切佛回向。至一切處無地回向。
無盡功德回向。隨順平等善根回向。等觀一切眾
生回向。真如相回向。無縛解脫回向。法界無量回
向。是故。陰陽相合聖賢宗。此十聖三賢。皆有輪迴
生死。直要修到。裡頭空。外頭空。裡外相連。打成一
片。無內無外。無東無西。無南無北。無上無下。渾身
是一箇清虗。是故。打成一片。方纔成道。若要打成
一片。殊非離色身之外。別參一步。你看。你看。一貫
清虗。故云。那知身外脫微塵。】

「離相寂滅。五蘊皆空四相絕。慧燈常不滅。雲散家家
月。佛。乾坤普照徹。大地光輝。朗朗銀世界。雪點須彌
一片白。雪點須彌一片白。」

【直下空虗離諸形相。故云。離相寂滅。五蘊皆空者。
乃是色受想行識也。且色者。罣碍之義。若見境逢
物。不著不思。色蘊自空也。受者領納之義。若遇一
切聲色境界。心不領納。受蘊自空也。想者。妄想思
慮之義。若過去不思。未來不想。現在自如。想蘊自
空也。行者。心念不停。迁流之義。若十二時中。心不
外遊。念不煩亂。不被物轉。不被境留。一念不離當
處。行蘊自空也。識者。分別親疎之義。亦乃著物之
理。若見一切境物。一無分別。一槩平等。見如不見。
識如不識。來則應之。去則不思。識見自空也。四相
者。須菩提言。世尊。我今得聞如是般若經典。信解
受持。親見如來。不足為難。若當來世。後五百歲。不
見如來。其有眾生。得聞如此金剛經。信解受持。是
人則為第一希有。何以故。此人無我相。無人相。無
眾生相。無壽者相。無我相者。色受想行識空也。無
人相者。四大不實。終歸地水火風也。無眾生相者。
無滅生心也。無壽者相者。我身本無。豈有壽也。四
相既無。法眼明徹。自心如來。故云。五蘊皆空。四相
絕。若是五蘊空。四相絕的人。不可間斷。時時常照。
是故。慧燈常不滅。若有智慧燈。照破煩惱浮雲。現
出本性一輪明月。故云。雲散家家月。我的佛。若得
煩惱無明散。現出本性當人。照破恒河沙數三千
大千世界。是故。乾坤普照徹。大地光輝。處處發現。
再無異色。故云。大地光輝。朗朗銀世界。好似雪點
須彌一片白。既是雪點須彌山王。那有三界四禪
之相。即見本性光明一片白。咦。亦如千日。放大光
明。】

「持經功德。真經不識。量機大用。萬法歸一。」

【持誦此金剛經者。功德亦如虗空。不可度量。佛呌
須菩提。若有善男子。善女人。初日分。寅卯辰。即三
世。以恒河沙等。身命布施。中日分。巳午未。即三世。
復以恒河沙等身命布施。後日分。申酉戌。即三世。
亦以恒河沙等身命布施。成住壞空。分十二時。性
理中說。天劈於子。地劈於丑。人生於寅。成劫中二
十轆轤劫。每一轆轤。共計一千六百八十萬年。住
劫。壞劫空劫。亦復如是。成住壞空四相劫。每一劫。
分三世。過去莊嚴劫。出一千佛。見在賢劫。出一千
佛。未來星宿劫。出一千佛。如是無量百千萬億劫。
以身布施。若復後有人。聞此金剛經典。信心不逆。
其福勝彼。勝是三時布施。何況書寫受持讀誦在
心。為人解說。一念聞經。其福勝是三時布施。又況
書寫讀誦為人解說。當知此人。決定成就阿耨多
羅三藐三菩提。佛言。須菩提。以要言之。是此經有
不可思議。不可稱量。無邊功德。如來為發大乘者
說。為發最上乘者說。若與小乘人說。決然不信。若
有人能受持讀誦廣為人說。是名檀波羅蜜。如來
悉知是人。悉見是人。如來具六通。豈不知見也。此
等之人。皆得成就無上菩提。不可稱。不可量。無有
邊。不可思議功德。如是這樣人等。則為荷擔如來。
阿耨多羅三藐三菩提。大乘者。智慧廣大。善能建
立一切法。最上乘者。不見垢法可厭。不見淨法可
求。不見涅槃可證。不作度眾生心。亦不作不度眾
生想。是名最上乘。何以故。須菩提。若樂小法者。著
我見。人見。眾生見。壽者見。則於此金剛經。不能聽
受讀誦。為人解說。何名樂小法。二乘聲聞乘。樂小
果。求禪定法。願生禪天。不發大心。不能受持讀誦
此經。須菩提。在在處處。若有此一卷金剛經。一切
世間天人阿修羅。所應獻花供養。當知此處則為
是塔。皆應供敬作禮圍繞。以諸華香。而散其處。此
一卷金剛經。非是紙上的。要人信受。若人口誦般
若。心行般若。常行無相無著之行。此人所在之處。
如有佛塔。感得一切天人。各持供養。作禮供敬。與
佛無異。故云。持經功德。雖然如是。乃是假經。有一
卷真金剛經。在當人分上。人皆不識。故云。真經不
識。若是小乘人。勸他誦紙上的。若是大乘人。勸他
誦本性上的。是故量機大用。小乘人。若誦得紙上
的純熟。明得理。見得性。也到萬法歸一。大乘人。認
得本性。是真金剛經也。到得萬法歸一。是故量機
大用。萬法歸一。】

「　持經功德十五圓
　妙機合盡七支傳
　二分布施無間斷
　明月海底現金蓮」


【持此一卷金剛經者。明得無著無相之理。不著我
人眾生壽者。體得三十二相清淨行。如此之人。由
如十五夜的圓月。無有欠缺。故云。持經功德十五
圓。此一卷金剛經的。玄妙之理。合盡將來。總在七
覺支上。一名念覺支。乃是靈心不昧。一切皆空。二
名擇法覺支。乃是法無差謬。明了義經。不明不了
義經。了義經者。即勝義空。乃是真空法。空而不空。
是也。不了義經者。即世俗法。有求有證。有念有住。
是也。三名清淨覺支。勤修不退。一覺永覺。是也。四
名喜覺支。所修正法。皆樂禪悅。禪悅者。清淨也。五
名猗覺支。除諸煩惱。所覺無覺。是也。六名定覺支。
如所心定明明了了。是也。七名捨覺支。不為世法
所牽。離覺所覺。是也。是故妙機合盡七支傳。二分
布施者。說法度人。乃是法施。布施錢財。乃是財施。
若得財法二施。由如明月海底現金蓮。明月却在
大端。金蓮却在海底。乃是月影。如是之人。上下明
月徹。打成一片。故云。二分布施無間斷。明月海底
現金蓮。】

「持經功德。福等虗空不可說。一花開五葉。至今常不
謝。佛。不生更不滅。不短不長。無圓亦無缺。本性常明
光皎潔。本性常明光皎潔。」

【持此一卷金剛般若波羅密經。福等虗空。難度難
量。佛呌須菩提。以要言之。是經有不可思議。不可
稱量。無邊功德。是故。福等虗空不可說。一花開五
葉者。達磨是一花。傳下二祖慧可。三祖僧璨。四祖
道信。五祖弘忍。六祖慧能。乃是五葉。故云。一花開
五葉。至今常不謝者。後傳南嶽。馬祖。百丈。南泉。鹽
官。歸宗。大梅。佛光。盤山。麻谷。東寺。西堂。第三世。黃
檗。長慶。太慈。平日岸。石霜。古靈。和安通。趙州。共有
七千箇祖。直至今時清虗居士。是故。至今常不謝。
我的佛。不生更不滅者。這箇本來面目。不生。本來
無有父母所生。不滅。本來萬劫不死。不短不長者。
本來無有相貌。有甚長短。無缺無圓者。本來面目。
無有圓缺。處處放光。處處發現。又無相貌。是故。本
性常明光皎潔。】

清虗居士　屠垠　註

註解鐵鋑錎第一卷

註解鐵鋑錎卷下


「能淨業障。魔軍趕散。提起法性。直到彼岸。」

【老子云。若能嘗清淨。天地悉皆歸。復次又叫須菩
提。若善男子。善女人。受持讀誦此金剛經。若為人
輕賤。不得人敬重。是人先世罪業。應該墮三惡道。
以今世被人輕賤故。先世罪業。即為消滅。當得阿
耨多羅三藐三菩提。佛言。持經之人。該一切天人。
恭敬供養。為前世業重。甞被人輕賤。不得人恭敬
供養。自今受持金剛經典。不起人我等相。冤親平
等。心無惱恨。念念甞行般若波羅密行。如是修行。
先世罪業即為消滅。當得阿耨多羅三藐三菩提。
佛又叫須菩提。我念過去。往昔無量阿僧祇劫。直
至於燃燈佛前。得值八百四千萬億。那由他諸佛。
悉皆供養承事。無空過者。佛言。我思過去無量劫
前。行菩薩道時。四事供養遇此數佛。一一佛所盡
心盡力。為求佛故。須菩提。若善男子。善女人。於後
末法之世。有受持讀誦此金剛經者。所得功德。勝
我所供養諸佛功德。百分不及一。我若具說者。或
有人聞。心則狂亂。狐疑不信。須菩提。當知是此金
剛經義。不可思議。功德果報。亦不可思議。是故。能
淨業障。若是能淨業障之人。人我不生。甞能清淨。
魔軍自然而散。雖然如是。不要忘了本主。故云。提
起法性。直到彼岸。】

「　能淨業障再不生
　放下身心好用功
　大道本來嘗清淨
　方知不礙主人公」


【業障者。有五業五障。五業者。弑父。弑母。弑阿羅漢。
出佛身血。破和合僧。五障者。煩惱障。報障。障礙。事
障。理障。能淨業障者。時時刻刻。嘗行般若清淨行。
除却人我貪嗔。除却無明煩惱。如是之人。能淨業
障再不生。身心者。身有三業。貪淫。殺害。偷盜。心有
無數業障。慳貪心。利名心。嫉妬心。計較心。勝負心。
貢高心。我慢心。殺害心。狠毒心。三毒心。怕怖心。邪
心。妄心。無明黑暗心。有種種不善之心。若能放下
身心。好下般若功用。是故放下身心好用功。此箇
大道之理。不用做作。即要身心清淨。故云。大道本
來嘗清淨。如此行持。方知不礙主人公也。】

「能淨業障。前世冤𠎝今世忘。幻化非真相。色空皆一
樣。佛。真如妙難量。自在縱橫。出入嘗收放。徧界明明
不覆藏。徧界明明不覆藏。」

【能淨業障之人。以今世人輕賤故。先世罪業。即為
消滅。故云。前世冤𠎝今世忘。幻化色身。非是真相。
心經云。色不異空。空不異色。色即是空。空即是色。
是故。色空皆一樣。我的佛。這箇真如之體。本無相
貌。隨處現青黃的。故云。真如妙難量。則要行人。把
自已一箇當人。甞要自在縱橫。提得起。放得下。牧
得隴。匝得開。摧得動。撥得轉。如是行持。纔得徧界
明明不覆藏。】

「究竟無我。玄門有鎖。不得鍉開。生死難躲。」

【直下究竟。原無我體。四大六根。總無交涉。一口無
常。盡皆敗壞。百無一用。即因世人。皆執有身。迷已
逐物。棄親向疎。認賊為子。妄將四大六根為實。作
種種業。造種種苦。故有輪迴生死。若有究竟之人。
盡底掀翻。萬緣頓息。故云究竟無我。爾時須菩提
白佛言。世尊。善男子。善女人。發阿耨多羅三藐三
菩提心。云何應該是脩行人的住處。云何降伏其
貪妄之心。佛告須菩提。善男子。善女人。發阿耨多
羅三藐三菩提心者。當生如是般若心住。我應該
滅度一切眾生。滅度一切眾生巳。而無有一箇眾
生。實是我滅度者。如此者。除能所心也。除眾生心
也。除我慢心也。纔得降伏其貪妄心也。何以故。須
菩提。若菩薩。有我相。人相。眾生相。壽者相。則非是
菩薩。若見有眾生可度。即是我相。有能度得眾生
心。即是人相。謂涅槃可求。即是眾生相。見涅槃可
證。即是壽者相。有此四相。即非菩薩。所以者何。須
菩提。實無有我人眾生壽者法。發阿耨多羅三藐
三菩提心者。須菩提。於意云何。如來於燃燈佛所。
有四相法。得阿耨多羅三藐三菩提不。須菩提。會
佛之意。故言。不也世尊。如我解佛所說義。佛於燃
燈佛所。無有四相法。得阿耨多羅三藐三菩提。佛
言。如是。如是。佛又叫須菩提。實無有四相法。如來
得阿耨多羅三藐三菩提。須菩提。若有四相法。如
來得阿耨多羅三藐三菩提者。燃燈佛則不與我
受記。汝於來世。當得作佛。號釋迦牟尼。以實無有
四相法。得阿耨多羅三藐三菩提。是故。燃燈佛與
我受記。作是言。汝於來世。當得作佛號釋迦牟尼。
何以故。如來者。即諸法如義。此句甚疑。如來有我
人眾生壽者四相法。得了阿耨多羅三藐三菩提
法者。燃燈佛則不與如來受記。實無有四相法。不
得阿耨多羅三藐三菩提。燃燈佛受記。與來世。何
不今世就成佛道。咦。科家道。即應著了無得法。點
為來世證菩提。如此者。還在門外。諸法如義者。不
著色聲香味觸法也。佛叫須菩提。若有人言。如來
得了阿耨多羅三藐三菩提。須菩提。實無有四相
法。佛不得阿耨多羅三藐三菩提。須菩提。如來雖
然所得阿耨多羅三藐三菩提。於如是法中。無實
無虗。無實者。此菩提妙法。一切不著。心無生滅。故
言無實。無虗者。此菩提法。本有萬行。大慈大悲。大
喜大捨。用之不少。故言無虗。是故如來說一切諸
法。心無所染。皆是佛法。須菩提。所言一切法者。雖
然說度人。或大乘。或上乘。或小乘。心無能所。即非
一切法。又要利已利他。是故名一切法。佛又叫須
菩提。譬如人身長大。須菩提答言。世尊。如來說人
身長大。皆有限量。則為非大身。法性量等空虗。是
名大身。色身雖大。內無智慧。不能成就。則非大身。
法身雖小。內有智慧。心無能所限量。是名大身。佛
又叫須菩提。菩薩亦如是明白此理。若作是言。我
當滅度無量眾生。若有度眾生之心。則不名為菩
薩。何以故。須菩提。實無有四相法。名為菩薩。是故。
佛說一切菩薩。緣覺聲聞之法。無我無人。無眾生。
無壽者。須菩提。若菩薩作是言。我當莊嚴西方佛
土。是不名為菩薩。何以故。如來說莊嚴佛土者。若
是布施齋僧。拜經拜佛。念彌陀。觀想西方。即非莊
嚴。心淨即佛土淨。是名莊嚴。是勝妙定經云。假使
有人。造得白銀精舍滿三千界。不如一念禪定心。
心有能所。即非禪定。能所不生。是名禪定。禪定即
是清淨心也。佛告須菩提。若菩薩通達無我的法
者。如來說名真是菩薩。故云。玄門有鎖。修行之人。
若無智慧鑰鍉。透開金剛無縫之鎖。切須參訪知
識名師。一一鑿破。纔躲得生死輪迴。故云。不得匙
開生死難躲。】

「　究竟無我路不通
　上呼下吸在居中
　不正不偏長安道
　聲聲喚應主人公」


【四大色聲是命。本來面目是性。見金眼看耳聞鼻
臭口說手拈脚走。是我的安身立命。若是究竟無
我。四大無了。那裡是我安身立命。是故路不通。上
呼下吸者。呼出肝與肺。吸入心與脾。皆在兩腎上
起。左腎父精為人種。右腎母血為人根。故有皮囊。
左腎為丹田。右腎為命門。左腎為嬰兒。右腎為姹
女。號做趙州橋。中間本主巍巍不動。故云上呼下
吸在居中。若說正。眼看耳聽鼻聞口說手拈脚走。
若說偏。本來不住眼耳鼻舌身意。是故不正不偏
長安路。叫張三應諾。叫李四應咳。故云。聲聲喚應
主人公。這箇就是安身立命也。】

「究竟無我。百歲光陰一剎那。行住并坐臥。時時休蹉
過。佛。急急念彌陀。勢至觀音。接引極樂國。九品蓮臺
禮拜佛。九品蓮臺禮拜佛。」

【究竟無我之人。看破了皮囊。一百歲光陰。則當得
剎那之間。閃電之間。有何甞也。偈曰。百歲光陰燃
指間。奔馳不定片時閒。煩君點檢形骸骨。多少英
雄去不還。是故百歲光陰一剎那。苦勸行人。在行
住坐臥。四威儀內。細細檢點。不要放過。故云。行住
并坐臥。時時休蹉過。佛叫須菩提。實無有四相法。
名為菩薩。是故佛說一切聲聞緣覺菩薩之法。皆
修無我無人。無眾生。無壽者。須菩提。若是菩薩作
是言。我當莊嚴西方佛土。是不名為菩薩。何以故。
如來說莊嚴佛土者。六度萬行。假名莊嚴事理。故
云。即非莊嚴。直得心淨。是名莊嚴。我的佛。雖然如
是。世人根基大小。難以化度。故分三乘。故勸世人。
急急念彌陀。勢至觀音。接引西方極樂國。九品蓮
臺上。花開見佛。悟無生。且到不退菩提登彼岸。故
云。九品蓮臺禮拜彌陀佛。】

「一體同觀。八萬四千。利益金剛。透出三千。」

【萬法歸一。更無異觀。故云一體同觀。須菩提。於意
云何。如來有肉眼不。須菩提會意。觀色身不久。皆
歸敗壞。故言如是世尊。如來有肉眼。佛叫須菩提。
其意云何。如來有天眼不。須菩提會意。乃普照大
千沙界。故言如是世尊。如來有天眼。佛言須菩提。
於意云何。如來有慧眼不。須菩提會意。乃智燭常
明。故言如是世尊。如來有慧眼。佛言須菩提於意
云何。如來有法眼不。須菩提會意。乃了諸法本空。
故言如是世尊。如來有法眼。佛言須菩提於意云
何。如來有佛眼不。須菩提會意。自性常覺。本來不
二。故言如是世尊。如來有佛眼。不即如來有五眼。
一切人盡有五眼。為迷所覆。不能得開。修行人。除
却迷心。即得五眼開明。佛又叫須菩提。於意云何。
如恒河中所有沙。佛說是沙不。須菩提會意。恒河
有四十里濶。沙細如麵。故言如是世尊。如來說是
沙。佛言須菩提於意云何。如一恒河中。所有許多
沙。況有如是沙等恒河。是諸多恒河。所有無量沙
數喻。諸佛世界。如是寧為多不。須菩提會意。況一
恒河有四十里濶。河中沙細如麵。又況一粒沙。是
一恒河。故言甚多世尊。佛告須菩提。爾所國土中。
所有眾生若干。種種不善之心。如來悉知。何以故。
如來說諸差別心。皆為非妄之心。識得妄心非心。
是名為真心。是故。八萬四千。所以者何。須菩提。過
去心不可得。現在心不可得。未來心不可得。如來
正徧知眼。見眾生心內。起諸妄心。一一如恒河沙
數。前念後念中念。皆從無明中生。如來清淨心中。
顯現在白如水波。心柴不住水也。過去心以過去。
妄想他甚麼。現在心。真心無相。一切臨危掇不去。
思量他甚麼。未來心。未來未至。想他不來。是故利
益金剛。透出三千界。】

「　一體同觀路不迷
　出入縱橫有誰知
　門前有條中直路
　根深不怕大風吹」


【若是一體同觀之人。上觀天庭。下觀眾生。中觀人
民。廣觀諸佛。細觀萬類。一切山河大地。異類眾生。
再無異觀。故名一體同觀。行人十二時中。如此覺
照。皆是一體。故云一體同觀路不迷。如此觀看。放
出不著境界。收來不住妄想。是故出入縱橫有誰
知。門前有一條虗空大道中直路。憑他黃風刮。黑
風吹。本性巍巍不動。故云。根深不怕大風吹。】

「一體同觀。點破三心不用參。三箇鐵鋑錎。嚼碎囫圇
嚥。佛。滋味總一般。前後三三。將來做一担。五眼圓明
證涅槃。五眼圓明證涅槃。」

【一體同觀之人。上至仙佛。下至昆蟲草木。各各元
本總是同。故云。一體同觀。點破三心者。乃是過去
心不可得。現在心不可得。未來心不可得。此三心。
皆是妄心。若除了無名妄想心。總是如來親弟子。
故云。點破三心不用參。三箇鐵鋑錎者。乃是貪嗔
癡。此三心。皆在貪嗔癡。此貪嗔癡。由如三把鋑利
快刀。故要嚼破囫圇嚥。此貪嗔癡。雖分三事。總是
妄心。是故㘂味總一般。前後三三者。昔日無著文。
入五臺山。遇一老翁。牽牛而行。邀文入寺。翁。喚均
提。童子。應聲而出來迎。翁。縱牛引文陞堂。堂宇皆
金色。翁。踞坐指繡墩。命坐。翁曰。近者何來。文曰。南
方而來。翁曰。南方佛法如何住持。文曰。末法比丘。
少奉戒律。翁曰。多少眾。文曰。或三百。或五百。文。即
問。此間佛法。如何住持。翁曰。龍蛇混雜。凡聖同居。
文曰。多少眾。翁曰。前三三。後三三。翁。喚童子。致茶
餅酥酪。文納其味。心意豁然。翁拈起玻璃盞。問。南
方還有這箇麼。文曰。無。翁曰。尋常將甚麼吃茶。文。
無對。見日色晚。遂問翁。言投宿得否。翁曰。汝有執
著心在。不得宿。文曰。某甲無執著心。翁曰。汝曾受
戒否。文曰。受戒久矣。翁曰。汝無執著心。何用受戒。
文。辭退。翁使童子相送。文。問童子。前三三。後三三。
是多少。童子喚文德。文應諾。子曰。便是多少。文問。
此為何處。子曰。金剛窟。般若寺。文悽然而悟。彼叟
即是文殊。童子稽首。願乞一言謂別。子說。面上無
嗔是供養。口裏無嗔吐妙香。心內無嗔是真寶。無
垢無染是真常。童子言訖。與寺俱隱。但見五色雲
中。文殊騎金毛獅子。往來雲中。忽然白雲從東來。
覆之不見。雪竇頌曰。千峰盤曲色如藍。誰謂文殊
如對談。堪笑清涼多少眾。前三三與後三三。若是
前後三三。一担挑得。轉山河為自已。轉自已為山
河。如是之人。決然五眼圓明。五眼者。乃是肉眼。天
眼。慧眼。法眼。佛眼。如是五眼圓明。照見恒河沙數。
三千大千世界。纔曉得諸佛如來。涅槃受用。故云。
五眼圓明證涅槃。】

「法界通化。達磨傳下。折蘆過江。神通變化。」

【佛身充法界。通達化無邊。楞嚴經云。若一人發真
歸元。十方虗空悉皆銷殞。故云。法界通化。達磨面
壁九年。他有向上之意。是故達磨傳下。昔日達磨
到與江口。無船而渡。折蘆過江。乃是達磨的神通
變化。西天二十八祖。都有神通。因有神通。障了無
為道。東土五祖不傳神通。故云。折蘆過江。神通變
化。】

「　法界通化有功能
　處處相逢路亦通
　今遇明師親指點
　直至西方舊古今」


【本性包含法界。天地一性之中。佛叫須菩提。於意
云何。若有人。滿三千大千世界。金銀琉璃等七寶。
以用布施。是人以是因緣得福多不。須菩提會意。
前世是因。今世是緣。今世脩因。後世受緣。故言如
是世尊。此人以是後世因緣。得福甚多。佛叫須菩
提。若福德有實。不能成就佛果菩提。如是不說得
福德多。以福德無故。他。不究自已生死。不得佛果
菩提。如來說得福德多。即是來世天上人間富貴
報。三千大千七寶布施之福。俗眼為實。慧眼見空。
福歸俗諦。空歸真諦。寸絲不掛。慧性圓明。慧福雙
脩。不住那畔。福即現世。慧了生死。超脫三界。是故
布施之福。百分不及其一。故云。法界通化有功能。
你看有功能的人。迎賓待客。做買做賣。思算計較。
言談語話。吹歌唱曲。造作安排。手拈脚走。是故處
處相逢路亦通。今日。又遇明師親指點。咄。指點那
箇。喏。便是這箇。西方者。自性西方。不從外得。心淨
是也。舊古今者。本來無古無今。四維上下。古往今
來。渾身一箇西方。故云。直至西方舊古今。】

「法界通化。識破塵勞是虗花。萬緣都放下。寸絲全不
掛。佛。精躶赤剎剎。五蘊皆空。好把白牛跨。駕一朵祥
雲直到家。駕一朵祥雲直到家。」

【法界通化之人。識破塵勞。皆是虗花境界。臨危之
時。一件也拿不動。即有一箇身體。又是異物。就是
夫妻兒女。難替無常。故云。識破塵勞是虗花。若要
超生脫死。須是萬緣放下。絲毫不掛。我的佛。如是
之人。精躶躶。赤剎剎。五蘊皆空。跨住白牛。白牛者。
乃是大乘白牛車。非是羊車。鹿車駕祥雲者。祥雲
即是瑞氣。乃是向上之意。是故蘊空好把白牛跨。
駕朵祥雲直到家。】

「離色離相。三玄向上。末後一著。便是了當。」

【色相因緣。妄想生。若離妄想。即得見性。佛叫須菩
提。於意云何。佛可以三十二相具足色身見不。須
菩提會意。故言不也世尊。如來不應以具足色身
見。何以故。如來說具足色身。皆有敗壞。即非具足
色身。若行三十二清淨行。是名具足色身。佛恐須
菩提。認三十二相色身以為如來。為遣此迷。故問
可以具足色身見否。須菩提會意。具足色身。皆有
敗壞。即非具足。內具三十二清淨行。是名具足。佛
又叫須菩提。於意云何。如來可以具足我人眾生
壽者諸相見不。須菩提會意。故言不也世尊。如來
不該應以具足我人諸相見。何以故。如來說。我人
諸法具足。即是妄心識心。乃是輪迴之根。即非具
足。若得妄心識心無明心煩惱心俱無。是名諸相
具足。若是脩行之人。貪嗔癡三毒未泯。言見法身
者。故無此理。皆是大誑語。但能見者。祇是化身。妄
想上來的。非是清淨法身。若要見清淨法身。須是
忘情絕念。獨露玄機。忽然㘞地一聲。徧周沙界。隨
處現身。故云。離色離相。三玄者。體中玄。句中玄。玄
中玄。體中玄者。函葢乾坤句。句中玄者。隨波逐浪
句。玄中玄者。截斷眾流句。又云。得意忘言意中玄。
一句明明體中玄。九月菊花句中玄。向上者。乃是
向上之意。故云。三玄向上。末後一著者。昔日世尊。
正法眼藏涅槃妙心。付與迦葉。故云。末後一著。便
是了當。】

「　離色離相是真空
　撒手揚揚不染塵
　一點靈光自家的
　清淨來往不見踪」


【若得離色離相一箇清淨真空。故云離色離相是
真空。佛云。須菩提。於意云何。如來可以具足我人
諸相見不。須菩提言。不也世尊。如來不應以具足
我人諸相見。是故撒手揚揚不染塵。須菩提言。何
以故。如來說我人諸相。即是妄念識心。非為具足。
若得妄心識心俱無。是名諸相具足。具足非具足。
不從外得。乃是一點靈光。故云。一點靈光自家的。
這一點靈光。在眼曰見。在耳曰聞。在鼻曰嗅。在舌
曰論。在手曰拈。在脚曰奔。通身週徧。徹滿十方。明
者喚做佛性。不明者喚做鬼魂。是故清淨往來不
見踪。】

「離色離相。念佛當生極樂邦。九品蓮開放。出廣長舌
相。佛。彌陀放毫光。接引眾生。同赴蓮花藏。本性常聞
般若香。本性常聞般若香。」

【離色離相之人。不於一佛二佛。三四五佛。而種的
善根而巳。於無量千萬佛之所恭敬供養而種諸
善根。聞此金剛章句。乃至一念生清淨者。所以難
進難解。故勸脩行人一心念佛。當生西方極樂世
界。九品蓮開花開面光阿彌陀佛。出廣長舌相。徧
覆三千大千世界。咦。阿彌陀佛。舌頭徧覆三千大
千世界。頭有幾能大。大彌陀經云。阿彌陀佛。身長
百萬億那由他恒河沙數由旬。佛領頭云。彌陀兩
眼號紺目。紺目澄清四大海。阿彌陀佛。眉間甞放
白毫光。白毫宛轉五須彌。一箇須彌山王。廣高十
六萬八千由旬。阿彌陀佛。身中有八萬四千相好
光明。光中化佛無數億。化菩薩眾億無邊。如此者。
科儀有偈曰。步步頭頭皆是道。彌陀原不住西方。
法身徧滿三千界。化佛權為十二光。若念得這箇
彌陀佛著。接引眾生。同赴華藏莊嚴世界海。是故
同赴蓮花藏。行人若依般若波羅蜜多法者。纔到
得華藏莊嚴極樂世界。是故本性常聞般若香。若
即一念念佛。觀想西方。即到得西方極樂。蓮華化
身。花開見佛。還要悟無生法也。咄。西方是有是無。
噫。一切皆是妄想所生。了妄歸真也。】

「非說所說。不在分別。響亮一聲。石人腦裂。」

【解說非干舌。能言不在聲。說的不是法。聽的不是
經。佛言須菩提。汝勿謂如來作是念。我當有所說
法。我雖說法。無有說法之意。汝莫作如是之念。何
以故。若人言。如來有所說言。即為謗佛。不能解我
所說。故須菩提。我說法者。不在語言上說。不在文
字上說。皆在自性上。建立三寶開導迷人。領見本
性。故云。無法可說。是名說法。凡夫說法。我能我會。
我悟我達。能所不除。雖然說法度人。如貧數富寶
自無半分文。即是地獄種子。如來說法。如響應聲
任用無心。不同凡夫作生滅心說。若言如來有能
所說法。即為謗佛。昔日善星比丘講得十八香象
䭾經。人我不除。生身活陷地獄。雲光法師。講得天
花亂墜。貪嗔不改。墮在堰牛。雜摩經云。真說法者。
無說無示。真聽法者。無聞無得。了萬法空寂。故云
非說所說。不在分別。爾時慧命須菩提。白佛言世
尊頗有眾生。於未來世。聞說如是般若之法。生信
心不。佛言須菩提。生信心受持此金剛經者。四相
永絕。我人不生。彼非眾生。執著人我。四相不除。非
不眾生。何以故眾生。眾生者。執有執無二眾生也。
如來說。眾生心同太虗非是眾生。乃是解脫佛性。
若是執有執無者是名眾生。若有人。明得此經之
理。體得此經之行。講說此經者。乃是法雷響亮一
聲。把這些打死坐的石人。驚得膽戰心寒。故云響
亮一聲。石人腦裂。咄。行到山盡水窮處。懸崕撒手
處。瞬目之時。忽然㘞地一聲。由如轟雷霹靂。掇轉
虗空通身無我。咦。命根頓斷虗空裂。獨露堂堂一
法身。是故響亮一聲。石人腦裂。】

「　非說所說實強高
　要知平地起波濤
　三心頓徹須彌頂
　一點靈光透九霄」


【非說所說者。乃是不說而說。心無住相。如是之人
實是強高。雖然如是不明自已。不斷生死根是故
要知平地起波濤。若知起處。便知生死根源。昔日
劉海月參白雲師父。拜而問曰。弟子念慮。降伏不
住如何。師問曰。是誰念慮。海月云。弟子。師云是誰
降伏。海月似省不省。沉吟微笑。師云。來去都由你。
閙好沒主宰若是敵他不過。即便放下。更要知放
下的是誰。若識得自有主宰。便不被他瞞過。海月
遂省。禮拜而謝。又有石霜和尚問。石頭和尚。舉念。
不停時如何。石頭云。咄。是誰舉念。石霜於此大悟
但只如此。念念不離當處。舉意思慮語言知覺。從
何而出故云要知平地起波濤。若識得了。只要三
心頓徹過去心不可得。現在心不可得。未來心不
可得。此三心頓徹人。現在三界之外。是故三心頓
徹須彌頂。一點靈光透九霄。】

「非說所說。聾漢聽經啞解說。鐵樹花開放。至今無枝
葉。佛。這事委的拙。說者聽者。其實難分別。古佛西來
玄妙訣。古佛西來玄妙訣。」

【講說非干舌。聞聲不是聲。啞子談妙法。聾子隔壁
聽。此言無情說法。乃是潯潺綠水。出廣長舌。出雲
騰鳥飛。水流風動。百草生芽。星移斗轉。昔日蘇東
坡。一見有省。偈曰溪聲盡是廣長舌。山色無非清
淨身。夜來八萬四千偈。今日如何舉似人。此無情
說法。喻如鐵樹開花。雖然開花。却無心也。無枝葉
者。若是有情人說法。便有羊車。鹿車牛車。分為大
乘。中乘小乘。有枝有葉。若乃無情說法。直指人心。
見性成佛。無有枝葉。是故。至今無枝葉。我的佛。無
情人。又不念佛。又不拜佛。又不燒香。又不點燭。又
不誦經。又不打坐。這事其實委的拙。若是說經者。
誦經者。聽經者。聽說者此二等人。會不著西來大
意。故云。其實難分別。昔日如來正法眼藏。神光三
拜。依位而立。又昔日須菩提。講般若法。大梵天王
來聽法。讚云。尊者講得好般若法。尊者云。世尊談
經四十九年。不曾開口。我亦不曾開口。如何稱讚
妙法。天王云。我一法不聽得。實是般若妙法。呵呵
聽的不曾聽。說的不曾說。是故。纔是。佛祖西來玄
妙訣。】

「無法可得。對面不識。父子上山。各人努力。」

【悟性空故。無法可得須菩提。白佛言。世尊。佛得阿
耨多羅三藐三菩提。為心無所得耶。佛言。如是如
是。佛叫須菩提。我於阿耨多羅三藐三菩提。乃至
無有希求少法可得。是名叫。阿耨多羅三藐三菩
提。須菩提言。心上清淨即是菩提。佛言。如是。如是
我於菩提實無希求之心。名叫阿耨多羅三藐三
菩提。乃是自已靈覺真性。咄。要見真性麼。不須覔
火把燈尋。渴飲飢餐常對面。故云。父子上山。各人
努力。】

「　無法可得最為高
　靈山會上轉千遭
　修向蓮臺分明現
　彌陀出現趙州橋」


【五蘊本空。四相俱忘無一法而可得如是之人。最
為高強五蘊空。四相忘的人。由如親在靈山會上。
轉過千遭。面見釋迦牟尼佛。印證是實。雖然如是
請問老師。昔日釋迦佛。靈山說法。雙林涅槃。今在
何處。呀。徧大地都是釋迦佛。的丈六金身。是故靈
山會上轉千遭。金時有等迷人。即知西方極樂世
界。蓮開見佛。不想此處。就是蓮花化生。我今明說。
信受奉行。此地下。金沙輪所持。金沙輪下水輪所
持。水輪下風輪所持。風輪空虗所持。有一大蓮花
所載。一蓮花中。載一須彌山王。七環香海。七環金
山。一四大鹽海。一四大洲。一日月所照。名一世界。
小千世界。小千蓮花。每各一千。有一大蓮花。總載。
名中世界。千箇中千世界。又一大蓮花總載。名為
三千大千世界。為一佛剎土。上下二十佛剎。最。下
一大蓮花所持。名為寶光明剎種。妙光香水海。周
圍十數。中間一數十數之外。又有十數。共二十一
箇寶光明剎種。總該四百二十箇三千大千世界。
又有一大蓮花所持。名華藏莊嚴世界海。是故。修
向蓮臺分明現。趙州橋者。即是兩腎。左腎為人種。
乃是先天父精。右腎為人根。乃是後天母血。精血
聚會。結成色身。呼吸在兩腎起落。呼出是父精。吸
入是母血。此是人的根種者也。號為趙州橋若是
趙州橋攤了。本性彌陀去了。故云。彌陀出現趙州
橋。】

「無法可得。色即是空空是色。色是真空舍。權把房兒
借。佛。無二亦無別。海底嫦娥。却似天邊月。影落千江
月一攝。影落千江月一攝。」

【既然無法可得。自已就是真空法性。這箇真空法
性。無有色相。則不能顯。色相無有真空法性。則不
能生。無垢子云。法身與色身不必論疎親。皆賴東
君力。花柳一般春。故云。色即是空。空是色。此色身
田如客店。主人暫住。主若離舍。屋即假塌。主人常
在。故云。色是真空舍。權把房兒借。我的佛。天地日
月。山河大地。草木叢林。男女相貌。一切萬物皆是
真空發現是故。無二亦無別。嫦娥就是月也。水喻
色身。月喻真空法性。故云海底嫦娥。却似天邊月。
影落千江月一攝也。】

「淨心行善。如露如電。作些透法。通行一線。」

【清淨身心。行諸善法。復次佛又叫須菩提眾生本
性。與諸佛無二。故言。是法平等無有高下。是名叫
做阿耨多羅三藐三菩提。修三菩提人。以無我。無
人。無眾生。無壽者。修一切善法。則得阿耨多羅三
藐三菩提。此菩提法。上至諸佛。下至昆蟲。盡含種
智。故言平等。無有高下。但離四相。修一切善法。則
得菩提。不離四相。修一萬年。不得菩提。何名善法。
於一切法。心無染著。對一切境。心不動搖。於出世
法。不貪不愛。於一切處常行方便。到一切處。為說
正法。領悟菩提。是名修一切善法。佛又叫須菩提。
所言善法者。希望果報。如來說非善法。若心不望
果報。是名善法。故云。淨心行善。一切修行之人。不
識此理。但去參禪打坐。打七煉魔。拜經拜佛。念經
念佛。燒香點燭。修寺建塔。齋僧布施。求生天上人
間。後世福報。報盡還入地獄。這些有為之法。如露
如電。若要超生脫死。離色身外。別參一步。故云作
些透法。通行一線。咦。通那一線。呵呵。裏外一體空。
諸人拿不著。】

「　淨心行善好脩行
　世上有卷無字經
　若還有人尋得見
　便是知識出世人」


【以清淨心。行諸善法。佛叫須菩提所言善法。希望
果報。如來說。非是善法。不望果報。是名善法是故。
淨心行善好修行。雖然說一切善法。不望果報。乃
是無字上發出來的。此一卷無字真經。又不在紙
上。又不在身上。又不在眼耳鼻舌上。又不在手。拈
脚走上。却在世上。科儀有偈曰。數行梵字雲中鴈。
一曲無聲澗底琴。德勝河沙渾不用。清風明月是
知音。是故。世上有卷無字經。若還有人尋得見。便
是知識出世人也。】

「淨心行善。般若堂中去參禪。若要光明現。單單提一
念。佛。著力用心參。萬法皆空。無為真人現。自在逍遙
坐寶蓮。自在逍遙坐寶蓮。」

【淨心行善之人。要在般若堂中。參禪見性。忽然斷
炮一聲信手掀開娘生屋。掇轉虗空無一物。淨然
獨露活真人。若到這般田地。纔進我的大門。今時
有等迷人。不識此理。到去深淨閒處。不見人言所
在。打辦身心晝夜蒲團不倒。謂之般若。呵呵。差之
毫厘。失之千里。此般若堂。乃是般若之理。昔日梵
志。手執梧桐花。獻佛。佛云。放下著。梵志放下一手
花。佛復云。放下著。梵志又放下一手花。佛。亦云。放
下著。梵志言。我兩手花。俱以放下了。時今又叫我
放甚麼佛云。放下中間的。梵志豁然大悟。金剛經
云。無諍三昧。人中最為第一。清淨經云。上士無諍。
下士好諍。上德不德。下德執德。執著之者。不明道
德。所以眾生不能成道者。法華經云。心同虗空界。
示等虗空法。證得虗空時。無是無非法。明白得此
理。纔是般若堂中參禪的人。行人若要自已光明
顯現。切須提起一念。不要放他妄想上去了。便是
輪迴之根。不要放他無明上著脚。便是地獄之種
不要放他慳貪上去了。便是餓鬼根。不要放他煩
惱上住脚便是毒蛇之類。不要放他。我慢上去了。
便是脩羅之種。不要放他。愚癡上去了。便是畜生
之根。時時刻刻。提起本主一念。不要放捨。是故行
住坐臥。不離這箇。若離這箇。當面蹉過。如是行持
纔是佛門弟子。我的佛。著力用心參。直要參到萬
法皆空時節。現出自已無為真人。普覆大千沙界。
纔得自在逍遙坐寶蓮。咄。有一等人。口參大道。心
住貪真何也。呀。此人家事不辦。心又不足。恩愛不
棄。六欲不除。煩惱不斷。蓋覆佛性。到臨危之時。眼
光落地。一切不見。地獄裏去了。非干我事。】

「福智無比。透骨透髓。轉上崑崙。了達生死。」

【福智等虗空。無物可比喻。佛叫須菩提。若三千大
千世界中。所有許多諸須彌山王。如是金銀。琉璃。
珊瑚。瑪瑙。真珠。琥珀等。七寶聚有人持用布施若
人以此金剛般若波羅密經。乃至這四句偈等。受
持讀誦。為他人說。於前七寶福德。百分不及其一。
就是百千萬億分乃至只當算數。譬喻將來。所不
能及。大鐵圍山高至三禪天。中鐵圍山。高至二禪。
小鐵圍山。高至初禪。此三鐵圍山。喻六欲七情。見
聞覺知人我貢高。須彌山高八萬四千由旬。喻八
萬四千塵勞妄想。三千大千世界。喻貪嗔癡。各一
千。若人將自已真七寶布施。勝是你金銀琉璃。七
寶等布施。何名真七寶布施。眼不貪色。名色寶布
施。耳不貪聲。名聲寶布施。鼻不貪香。名。香寶布施。
舌不貪味。名味寶布施身不貪觸名觸寶布施。意
不妄想。名法寶布施。性不起念名佛寶布施。此是
金剛般若波羅密法。故云。福智比。透骨透髓崑崙
者。乃是須彌山王。三界諸天。俱在須彌頂上。若行
人超出三界。故云。轉上崑崙。了達生死。咄。若要超
三界。萬雙草鞋跑。呀。怎麼超得過。咦。打死了識心。
現在三界外。今時有等迷人。運氣冲天透頂皮。尾
閭穴。發了火後起透過背脊雙關。上透紫微闕。穿
過崑崙頂。降下明堂。雀橋重樓。送入丹田。與嬰兒
姹女。懷胎結聖。叫做轉上崑崙。了達生死。若是一
把火燒了色身。崑崙山也燒了也。我看你那裏去
安身立命。呵呵千差萬差。差得者。不曾見也。】

「　福智無比要心堅
　優鉢花開無兩般
　大道分明從此出
　佛的三昧本難傳」


【福者。七寶布施之福。智者。說法方便之智。福智比
愚將來。百分不及其一。若修智慧。先要心堅。是故
福智無比要心堅。世上的優鉢羅花。乃是黃白花。
此花不是世上的。此喻說法方便。由是優鉢羅花
開。無有諍害之意。故云。無兩般。譬如暗中寶。無燈
不可見。佛法無人說。雖慧不能了。是故大道分明
從此出。惟有佛的三昧。實是難說難傳。若得聲聞
乘法。緣覺乘法。菩薩乘法。三界諸天法。求生西方
法。求後世為人法這些有傳有受。有教。有證。這便
好傳。佛的三昧。乃是虗靈。人空法空萬法皆空。纖
塵不起。萬法不識教我傳箇甚麼。故云。佛的三昧
本難傳。】

「福智無比。萬丈玄門過客希。道理非容易。不離方寸
地。佛。真如透漕溪。一點靈光。自然明歷歷。八卦乾坤
合太極。八卦乾坤合太極。」

【修福者七寶布施之福。求生天上人間富貴報。若
脩智慧。由如虗空不可度量。故云。福智無比。此一
卷金剛經。的玄妙之理。最廣最大。即是無人踏著。
故云。萬丈玄門過客希。此經之理不於一佛二佛。
三四五佛。而種善根。以依無量千萬佛所種之善
根。聞是金剛經。文字章句。是故。道理非容易。此一
卷金剛經。不在紙上。又不在字脚上。却在本性上。
故云。不離方寸地。我的佛。真如。乃是本性真如。漕
溪。乃是漕溪六祖。昔日。六祖參五祖時。五祖問。汝
自何來。答曰。嶺南。五祖曰。欲須何事。答曰。唯求作
佛。祖曰。嶺南人。無佛性。答曰。人有南北。佛性豈然。
是故。真如透漕溪。明得此理者。眼看耳聽。鼻聞口
說。手拈脚。走。故云。一點靈光。自然明歷歷。八卦者。
乾坎艮震巽離坤兌。按東西南北。四維。故云八卦
乾坤合太極。今時有等邪人。說背脊中。是。漕溪路。
呵呵。差之毫厘也。】

「化無所化。不分小大。參透正法。自有高下。」

【眾生性本空。化亦無所化佛叫須菩提。於意云何。
汝等勿謂如來作度眾生是念。我當度脫眾生。須
菩提。莫作如此之念。何以故。實無有眾生如來度
者。若見有眾生如來度者。如來。也四相不除。則有
我人眾生壽者。如此之語。佛。不曾度眾生。眾生若
要度。殊非自度自。佛又叫須菩提。如來說。有我者。
乃是自已真。我本無形相。則非有我。而凡夫之人。
看見佛相。我人不除。以為有我。須菩提。凡夫者。如
來說。本來無相。我人不生即非凡夫。執著我人等
見。是名凡夫如來說。有我者。自性清淨一切不著。
我不同凡夫。貪嗔無明。虗妄不實。有我人者。即是
凡夫。我人不生。即非凡夫。不悟般若法。即是凡夫。
若悟般若法。即非凡夫。非是凡夫。乃是解脫佛性。
是故不分小大。若參透了正法。依般若法脩持。體
般若之行。即非凡夫。不依般若法脩持。不體般若
之行。故云。參透正法自。有高下。】

「　化無所化盡超昇
　掃盡塵勞古鏡明
　照徹本來娘生面
　逍遙自在道家人」


【眾生性空。本來清淨。是故。化無所化。盡超昇。雖然
如是還要行人。掃盡色聲香味觸法塵勞。現出本
性一輪古鏡。故云。掃盡塵勞古鏡明。這箇娘生面。
好些人差悞了。有的人說。本來面目。是娘生面。我
且問你。這箇本來面目。是那箇養的。心經作證不
生不滅。不垢不淨不增不減。有誰人所生。又有人
說。本來面目。是無極生的。我又問你。無極生你本
性。本性。可生誰麼。世上有父必生子。大道門中。本
無那話。無極就是本性。本性就是無極。但有二。必
不是。我今直說。信受奉行。父母生我身體。有一箇
面孔。被人罵了。面上生嗔。被人說了。面上通紅。若
還照破心內無嗔。面上無惱。故云。照徹本來娘生
面。逍遙自在道家人。】

「化無所化。一句彌陀被雲霞。提起無生話。萬神皆驚
怕。佛。步步踏金沙。寶葢幢旛。瓔珞垂珠掛。七寶池中
四季花。七寶池中四季花。」

【既然化無所化。單提自已一句阿彌陀佛。即自恩
愛煩惱無明暗遮覆葢了佛性。不得打開。故云。一
句彌陀被雲霞。即要行人提起。父母不曾生的時
節。那一句無生話。良久云。這是無生法忍。此是鬼
神覷不破之機。是故萬神皆驚怕。我的佛。若明此
理。大地皆為佛國。頭頭盡是西方。故云。步步踏金
沙。如是之人。將六塵。改為七寶。那七寶。眼是色寶。
耳是聲寶。鼻是香寶。舌是味寶。身為觸寶。意是法
寶。性是佛寶。如是七寶。瓔珞隨身。是故寶葢幢旛
瓔珞垂珠掛。此四大七寶池中。甞開春夏秋冬四
季心花。纔無。無明煩惱暗遮。顯出本性。一輪明月。】

「法身非相。方寸安上。末後消息。纔是了當。」

【清淨法身。非屬相貌。佛叫須菩提。於意云何。可以
三十二相具足色。身觀見如來不。須菩提。會意報
身。具三十二相。皆靠法身之力。故答言如是如是。
以三十二相觀見如來。佛恐須菩提。有執相之病。
叫言須菩提。若以三十二相觀見如來者。轉輪聖
王。具三十二相。八十種好。於佛無二則是如來。須
菩提會佛之意。白佛言。世尊如我解佛。所說義。不
該應。以三十二相。觀見如來。是故。法身非相。此箇
法身。既無相貌。今在何處。即在做買做賣上。迎賓
待客上思算計較上。故云。方寸安上這箇末後消
息。世尊云。若以色見我。以音聲求我。是人行邪道。
不能見如來。此四句世尊不認人情。乃是掃邪歸
正。世尊說。若是色相上。求見如來者。以念經。念佛。
音聲上。求見如來者。是此二種人。行邪道不能見
清淨法身如來也。如是明白萬事了畢。再不可高
聲念佛。再不可色相求佛。本性中自有彌陀。念。須
正念且道如何正念。開看一些無動著三十棒。咦。
打殺了怎麼好。若得打殺了。免得留在後頭累世。
是故。末後消息。纔是了當。】

「　法身非相好根基
　千門萬戶放光輝
　未曾舉起三界外
　毗盧頂上一聲雷」


【清淨法身不屬相貌。上至仙佛。下至昆蟲。永嘉云。
諸佛法身入我性。我性共同如來令。故云。法身非
相好根基。你看你看。青青翠竹。鬱鬱黃花。徧大地
發現。是故千門萬戶放光輝。咄。怎麼修行人超出
了三界。俗語云。舉心動念。天地皆知。超不出三界。
咦。不舉意以前會。良久云。未曾舉起三界外。毗盧
此云。徧一切處。即是清淨法身。這箇清淨法身。行
人要見。打掃心田。一心清淨。日久月深。由如轟雷
霹靂。信乎盡底掀翻。掇轉虗空無一物。暫然獨露
活真人。故去。毗盧頂上一聲雷。】

「法身非相。智慧圓明得一張。五果并四向。鼻孔都一
樣。佛。無上法中王。四智三身。徧滿虗空藏。體露堂堂
盡放光。體露堂堂盡放光。」

【這箇清淨法身。非青黃赤白之相貌。又無眼耳鼻
舌身意。是故法身非相。若得智慧之眼。圓明普照
十方。張者開也。故云智慧圓明得一開。開者悟也
乃是智慧圓明得一悟。五果者。須陀恒果。即是初
禪天。斯陀含果。即是二禪天。阿那含果。即是三禪
天。阿羅漢果。即是四禪天。阿蘭那行果。即是佛果。
是無諍行。也。四向者。初果向。二果。向。三果向。四果
向。初果喻眼。二果喻耳。三果喻舌。四果喻口。佛果
喻鼻。雖然分眼耳鼻舌口不離一面。是故鼻孔都
一樣。我的佛。無上者再無有上萬法。是他為主。故
云。無上法中王四智三身者。眼識耳識。鼻識舌識。
身識。此五識。為成所作。智意識。為妙觀察智。傳送
為平等性。智含藏識。為大圓鏡智。三身者。妙觀察
智。成所作智。二智轉為千百億化身。平等性智。轉
為圓滿報身。大圓智。智轉為清淨法身。若是行人
一一轉得。故云。四智三身。徧滿虗空藏。觀音經云。
十方諸國土。無剎不現身故云體露堂堂盡放光。】

「無斷無滅。紅爐點雪。千江普照。一輪明月。」

【依空又落空。無生斷滅見。佛叫須菩提。汝若作是
說。如來以具足三十二相。故。得阿耨多羅三藐三
菩提。須菩提。莫作如是之念。如來不以具足相。故
得阿耨多羅三藐三菩提。須菩提汝若作如是之
念。發阿耨多羅三藐三菩提心者。說了諸法。斷滅
頑空。莫作如是之念。何以故。發阿耨多羅三藐三
菩提心者。於發不得斷滅頑空相。須菩提。聞說法
身離相。便不脩三十二清淨行。現成是菩提。佛言
須菩提莫作是念。如來不修三十二清淨行。而得
菩提。汝若言不修三十二清淨行。而得阿耨多羅
三藐三菩提者。即是斷佛種性。無有是處。今時有
等修行人。離色身。而別求法身。永盡煩惱。常住心
寂滅。如此者成於斷見。乃是斷滅頑空。呵呵。不解
色身內有法身。即此色身。從頭至足靈覺之性。充
滿一身。如是會得。色即法。法即色。有即空。空即有。
一體真如。不離色身。超出三界。永嘉云。幻化空身。
即法身。法身覺了無一物。本源自性天真佛。從上
祖師。借此幻身。修成佛道。古人云。欲知佛性義。不
離世間覺離了世間覺。何求佛性義。如來不說斷
滅相。故云。無斷無滅。片雪者。一切諸法乃是參禪
打坐。打七煉魔。拜經拜佛。觀想西方。求生天上。共
有三千六百傍門小教。一千七百則打坐公案。九
十六種外道。七十二種邪法。三千威儀。八萬四千
細行法門。俱是片雪。唯有本性是紅爐。是故紅爐
片雪。一切男女相貌。蠢動含靈。喻如水中月影。總
是空中無極之月所攝。故云。千江普照。一輪明月。】

「　無斷無滅勇猛脩
　團圓正教最難求
　死中活了活中死
　大死三玄響悟頭」


【無斷無滅者。若是著了有。乃是西方東土。天上人
間。即求後世果報。此是凡夫也。若是著了無。萬法
皆空。本無一物。乃是莽蕩頑空。若是一心不染。七
情不生乃是無記頑空。鬼家活計。故云。無斷無滅
勇猛脩。此團圓正教。有無俱不立。一體是方親。是
故團圓正教最難求。初進步之人。就是死人。一些
而不省得。拜了師父。師將他活起性來。纔。曉得眼
看的。耳聽的。鼻聞的。口說的。手拈的。脚走的。提得
起。放得下。推得動。撥得轉。展轆轆。活潑潑便是死
中活了。又要活中取定。萬緣放下。纖毫念不起。如
此者。一定之中。不覺有天有地。兩忘之後。方知無
我無人。乃是活中死也。是故死中活了活中死。大
死者。人法雙忘也。人忘者。忘形忘體。法忘者忘情
忘念。人法雙忘以後。忽然外不見。有山河大地。內
不見。有聞見覺知。㘞地一聲。渾身一箇虗空。普照
大千沙界。此是大死也。三玄者。得意忘言。意中玄。
一句明上。體中玄。九月菊花句中玄。響者斷炮一
聲。由如轟雷霹靂。掇轉虗空。歸於自已。萬億諸佛。
打成一片。纔大死三玄響悟頭。】

「無斷無滅。造化爐中玄妙訣。離火常不滅。坎水溫溫
熱。佛。龍虎左右徹。姹女嬰兒。匹配中黃舍。堪作蓬萊
三島客。堪作蓬萊三島客。」

【若修無斷無滅之人。還要脩真養性。造化皆在爐
中。不要放他妄想上去了。又不要他無明上住脚。
咄。何者是爐。我今明說。信受奉行。咦。自已為爐元
氣為鉛元精為汞。心田中。取出離火。常要不滅。不
要放他出來。燒壞了世界。又要取出腎中坎水。常
要溫溫熱。不要放他流了出去。損壞了房屋。我的
佛。心不動。為之龍吟。身不動。為之虎笑。龍吟則精
固。虎笑則丹成。故云。龍虎左右徹。左腎為嬰兒。右
腎為姹女。此是少陰少陽。先天父精為人種。後天
母血為人根。乃是老陰老陽。是故。匹配中黃舍。中
黃舍。在臍下一寸三分。名為丹爐。用坎離水火。煉
成聖胎。如是脩行堪作蓬萊三島客。咄有一箇人
一些也不省得。是如何。此人一法無得做。】

「不受不貪。真人到岸。了達生死。超出三關。」

【不受者。心不領受。不貪者。愛欲不貪。佛叫須菩提
若菩薩以滿恒河沙數等世界。將七寶金銀琉璃
珊瑚瑪瑙琥珀真珠等。持用布施。若復後來有人。
知一切佛法無我。能所心不生。得成於無生忍。此
菩薩。勝前七寶布施。菩薩所作功德。何以故。須菩
提。以菩薩。自已不受福德。故須菩提。白佛言世尊。
云何菩薩。不受福德。佛告須菩提。菩薩所作功德。
度眾生。不應貪著名利。是故。說不受福德通達一
切佛法。無能所心。名為無生法忍。此人福德勝前
七寶之福百分不及其一。是故。不受不貪。若修行
人。依得一切佛法無我。此人了達生死。三關者。乃
是三界。若依得一切法無我。皆是佛法。此等之人。
決然超出三界。故云了達生死。超出三關。】

「　不受不貪看華池
　悶坐不知是呆癡
　尋著山前漕溪路
　此處便是上天梯」


【既然不受不貪。你還要去看舌頭底下。這箇華池。
便去悶坐。一些須不想。纖毫念不起。是故。悶坐不
知是呆癡。此四大色身。號做寶山。若有行人。尋著
寶山前面。有一條漕溪路。乃是離色身之外。別參
一步。故云。此處便是上天梯。】

「不受不貪。學道參禪息萬緣。放下娘生面。單單提一
念。佛。工夫便現全。密密綿綿。自然成一片。倒坐虗空
駕鐵船。倒坐虗空駕鐵船。」

【不受者。心上一切雜念不起。一切萬法。心不領受
不貪者心上一切愛欲不貪。故云。不受不貪。既然
如是。參禪學道之人。還要把萬緣放下了。面皮破
了。不要怕羞。是故。放下。娘生面。單單提一念。南無
阿彌陀佛。行也念。坐也念。住也念。臥也念。生也念。
死也念。日也念。夜也念。捨身捨命念。即見念念。全
無影響。境上全無作解。言語雙忘。身心俱泯。頓見
如一團清水相似。赤歷歷。隱在虗空之中。活潑潑
的。無頭無尾。無面無背。皎皎明明。念成一片。是故
密密綿綿。自然成一片。若是成一片的人。自已是
虗空。鐵船是世界。故云。倒坐虗空駕鐵船。如此者。
豈有高低上下也。】

「威儀寂靜。要修禪定。參達不透。依舊是病。」

【四威儀中。住淨無染佛。叫須菩提。若有人言。如來
若來若去若坐若臥。在四威儀中。是人不解我所
說之義。何以故。如來者。無所從來。而不來。亦無所
去而不來。故名如來。如來者非來。非不來非去非
不去。非坐非不坐非臥。非不臥四威儀中。甞是空
寂。即是如來。是故威儀寂淨。有一等人。要修禪定。
眼觀鼻。鼻觀心。心觀意。意觀神。五行攢簇。四大本
空纖毫念不起。恐落無記頑空。故云。參達不透。依
舊是病。咄。怎莫是無病的人。咦。行住坐臥的。是誰
圓陀陀。光爍爍。轉轆轆。活潑潑。甞對面。不可捾。科
儀云。妙體本來無處所。通身何更有蹤由。】

「　威儀寂靜三斤麻
　無影樹下法王家
　空中聽得金烏呌
　盡道西方路不差」


【行住坐臥。四威儀中。寂靜之人。心上由如三斤亂
麻。有工夫。將去撚線。無功夫。拿去合繩。故云。威儀
寂靜三斤麻。無影樹者。乃是太虗空也。法王家者。
乃是水流風動。雲騰鳥飛。皆是法王說法。是故無
影樹下法王家。今時有一切脩行之人。即曉得水
中之日影。叫做是我的佛性。便是思量計較的。便
當了了。他不識空中無極的金烏。故云。空中聽得
金烏呌。盡道西方路不差。又有一等邪人。運氣冲
天透頂皮。頭頂氣轉作聲。叫做天上金雞叫。西方
路不差。呵呵。差斷蒲桃柵。來年再不生。若是燒了
四大。連這西方也燒了。】

「威儀寂靜。點起般若智慧燈。根本原潔靜。寂然常在
定。佛。境界更不生。解脫樓前。掛起軒轅鏡。大地乾坤
普照明。大地乾坤普照明。」

【威儀寂靜之人。還要點起智慧之燈。照破煩惱無
明。是故威儀寂靜。心經云。不生不滅。不垢不淨。不
增不減。是故空中。故云。根本原潔淨。又要行人。行
住坐臥之中。寂然不動。甞座定中。我的佛。如是之
人。境界更不生。解脫者。即是寂滅寂滅者。即是般
若。般若者。即是本性虗空。軒轅鏡者。即是軒轅黃
帝。有一面鏡照見肝花五臟肥叟方圓將本性。喻
如。軒轅鏡。要照見一切煩惱無明恩愛七情。俱以
照破。故云解脫樓前。掛起軒轅鏡。大地乾坤普照明。】

「一合相理。如人飲水。溫熱自知。世間無比。」

【本性一合。打成一片。佛叫須菩提。若善男子。善女
人以三千大千世界。碎為微塵。於意云何。是微塵
眾。寧為多不。須菩提會佛之意。世界喻法身。微塵
喻色身。故言甚多世尊。何以故若是微塵眾。實有
者。佛即不說是微塵眾。所以者何。此是世界喻法
身。微塵喻色身。世界一也。微塵異也。碎世界作塵。
塵無。異性念塵為世界。界無異性。譬如全法起應
應無異性。全應起法。法無異性。一異無差。佛說微
塵眾。則非微塵眾。乃是眾生心內微塵。如三千大
千世界。微塵。乃說性上妄念也。即非世上微塵。念
上甞在清淨微塵。是名微塵。世尊。如來所說三千
大千世界。此言眾生心內。貪嗔癡各一千。則非世
界。若是貪嗔癡盡。是名世界此眾生心內貪嗔癡。
不可測度。故名大千。何以故。若世界實有者。此眾
生心內塵勞和合。則是一合相。如來說一合相。眾
生心有所得。則非一合相。心無所得。時甞清淨。是
名一合相。佛叫須菩提。一合相者。即是不可說。但
是凡夫之人。貪著一合相。貢高我慢是非。一切不
除。執著文字念。不行般若波羅密法。無有是處是
故。一合相理。世人不知此理。說也難信。故云。如來
飲水。溫熱自知。世間人無比。】

「　一合相理性道通
　寶珠一粒在虗空
　十方世界都照徹
　三世諸佛體一同」


【一合相理之人。性道俱通裏外明徹。打成一片。無
上無下。無東無西無南無北皎皎明明。由如寶珠
一粒。在虗空之中。照徹十方世界。無彼無此無高
無低。上至仙佛。下至昆蟲。合一箇法體故云三世
諸佛體一同也。】

「一合相理。昔日梁王不識機。達磨西來意。折蘆過江
去。佛。面壁九年餘。祖祖相傳。燈光常相遇。一朵花開
五葉齊。一朵花開五葉齊。」

【本性一合打成一片。再無修證佛言須菩提。一合
相者。即是不可說。但是凡夫之人。貪著其事。人我
貢高。貪著希求。一合相法。便說我能我會。我悟我
達。人我是非。是故不可說。昔日梁武帝。詔達磨。帝
問曰朕造寺寫經度僧不可勝記。有何功德。師曰。
並無功德。帝曰。何無功德。師曰。此伹人天小果。有
漏之因。如影隨形。雖有非實帝曰。如何是真功德。
師曰。淨智妙圓體自空寂。如是功德。不以世求。帝
又問如何是聖諦第一義。師曰。廓然無聖。帝曰對
朕者誰。師曰。不識帝不領悟師知機不契。折蘆過
江。寓于少林寺。面壁而坐。九年有餘後傳神光二
祖三祖。僧燦。四祖。道信。五祖。弘忍。六祖。慧能直至
如今。故云。一朵花開五葉齊。】

「知見不生。借假修真。玄妙消息。點鐵成金。」

【直下打成一片。知見自然不生。佛叫須菩提若有
人言。佛說的我見人見。眾生見。壽者見須菩提於
意云何。是人解我所說義不。須菩提會佛之意。如
來有真四見不同凡夫。故言不也世尊。是人不解
如來所說義。何以故。世尊說。真我見。人見。眾生見。
壽者見。即非妄我。我是人見。眾生見。壽者見。若是
人。明得真上起妄。妄上起真。真妄不分。合而為一。
是名我見人見。眾生見。壽者見如來說。令一切眾
生自悟。般若真智自修。故說有四真見。如來說一
切眾生。皆有佛性。是真我見。說一切眾生。有無漏
智性。是真人見。說一切眾生。本無煩惱。是真眾生
見。說一切眾生。本性萬劫不壞。是真壽者見。凡夫
之人。不解佛意。佛又叫須菩提。發阿耨多羅三藐
三菩提心者。于一切佛法上。應不著真妄。如是知
不著真妄。如是見。不著真妄。如是信解。雖度脫眾
生。不生說法相。須菩提。所言說法相者。能所心還
在。即非說法相。能所心不生。是名說法相。是故知
見不生。借假修真者。如來說的玄妙之理。領人見
性。不離色身。無了色身。何處脩道。故云借假修真。
凡夫色身就是一塊生鐵。無明煩惱。我慢貢高。人
我是非。貪嗔妄想。故有地獄輪迴。如來玄妙之理。
照破無明煩惱。我慢貢高。人我是非。而得成佛。是
故玄妙消息點鐵成金。】

「　知見不生法力多
　離了苦海出娑婆
　大吼一聲轟霹靂
　十殿閻王無奈河」


【知見不生。之人。與三世諸佛同一修證。真證菩提。
故云。知見不生法力多。如是之人。離了苦海出娑
婆。若是大吼一聲。由如轟雷霹靂。掇虗空歸于自
已。渾身一箇清虗。故云十殿閻王無奈河。要拿上
不著。】

「知見不生。銷唱金剛一卷經。人人同恭敬。箇箇堅心
聽。佛。種在八福中。五蘊皆空。心地明如鏡那怕閻王
論世情。那怕閻王論世情。」

【知見不生者。乃修般若波羅密法也。此一卷金剛。
單說般若波羅密法。為四句偈。是故銷唱金剛一
卷經。苦勸大眾。不要蹉過了光陰。故云。人人同恭
敬。箇箇堅心聽。我的佛。種在八福田中。以為菩提
種子。八福田者。大慈大悲。大喜大捨。此四無量心。
加四諦法。乃是苦集滅道俱無。名為八福田。即是
心田也。五蘊空者。乃是無色受想行識也。若得照
見五蘊空。便超生死界。得免輪迴苦。成于無上道。
心地明如鏡者。修行人的心鏡照破了煩惱無明。
我執。妄想貢高。好勇人我是非。如是行持。那怕閻
王論世情。】

「應化非真。見性明心。超出三界。清淨法身。」

【應身化身。亦非真實。佛叫須菩提。若有人以滿無
量阿僧祇世界。七寶持用布施。即是人天福報。有
福有盡。若有善男子。善女人。發菩薩心者。持于此
金剛經。乃至金剛般若波羅密經。此四句偈等受
持。讀誦在心。為他人演說。利益一切眾生。其福勝
彼。勝是阿僧祇世界。七寶施人。云何為人演說。只
是教人。不取于諸相。自性如如不動。如如不動之
心。無希求心。無生滅心。無喜怒心。一心不動。故云
如如不動。何以故。一切有為法。如夢幻泡影。如露
亦如電。應作如是觀。夢者。是妄身。幻者。是妄念。泡
者煩惱。影者。如業障。露電者。倐忽就無夢幻泡影
露電。是名有為之法。豈為常也。真實離名相。悟者
乃是無為法也。號無量壽如來。是故應化非真。若
是行人。不取諸相。自心如如不動。決然見性明心。
若得見性明心。而成佛道。如是修行。超出三界。透
露箇清淨法身。咄。若要超三界。一點心無。如是行
持萬事了畢。】

「　應化非真了三身
　萬道霞光一片明
　森羅萬象當頭現
　顯出丈六紫金身」


【應身化身。非是真實。喻如夢幻泡影露電。豈為甞
也。這箇清淨法身。也是假名。故云應化非真了三
身。若是裏外相連。打成一片。由如萬道霞光一片
明。你看你看。運行星斗日月風雨。乾坤世界。春生
夏長秋收冬藏。是故森羅萬象當頭現。咄。現出來
的是箇甚麼。咦。原來現出釋迦牟尼佛的丈六紫
金身。】

「應化非真。普願人人報四恩。風調雨順。父母生身訓。
佛。日月照臨恩。佛法興隆。好把乾坤鎮。祝讚
皇皇萬萬春。祝讚
皇皇萬萬春。」

【執化非真。即了得妄緣。故云。應化非真。應身者。乃
是四大色身。化身者。在色身之內。迎賓待客。思量
計較的。雖是應化。非真身從何來。故云。普願人人
報四恩。四恩者。天地葢載之恩。日月照臨之恩。國
王水土之恩。父母生身之恩。又保佑風調雨順。國
泰民安。又勸大眾。孝順父母。我的佛。又保佑佛法
興隆。好把乾坤鎮。又祝讚
皇皇萬萬春。

佛說是經巳。長老須菩提。及諸比丘。比丘尼。優婆
塞。優婆夷。一切世間。天人阿修羅。聞佛所說。皆大
歡喜。信受奉行。】

註解鐵鋑錎卷二(終)