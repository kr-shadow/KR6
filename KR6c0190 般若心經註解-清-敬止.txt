#+TITLE: 般若心經註解-清-敬止
#+DATE: 2016-06-11 12:27:52
#+SOURCE: github.com/kanripo/KR6c0190 master 2738e714                
No. 571
般若波羅蜜多心經註解

【世尊在靈鷲山中。入甚深光明宣說正法三摩提。
舍利子白觀自在菩薩言。若有人欲修甚深般若
法門。當云何修學。觀自在遂說此經。即佛說大般
若精要。傳至中華。今從玄奘所譯。般若者智慧也。
波羅密多者。華言到彼岸。眾生由迷慧性。居生死
曰此岸。菩薩因修般若。悟慧性到涅槃。曰彼岸。心
者般若心也。此般若心。人人本具。說此經者。欲令
眾生。斷除妄心。顯發本性故也。經者法也常也。經
路也。此經以單法為名。實相為體。觀照為宗。度苦
為用。大乘為教相。此五者。經中所說之旨也。單法
者。即般若波羅密多也。實相者。即諸法空相也。觀
照者。即照見五蘊皆空妄也。度苦者。即度一切業
報苦厄也。大乘者。即菩薩所行甚深般若也。】

「觀自在菩薩行深般若波羅密多時。」

【觀自在。能修般若之菩薩也。般若波羅密多者。菩
薩所修之法也。菩薩因修般若。觀慧照了。自心清
淨。圓融無礙。故稱自在。此自行也。復念世間受苦
眾生。令其修習此法。改惡遷善。離苦得樂。無不自
在。此化他也。】

「照見五蘊皆空。度一切苦厄。」

【照者觀也。五蘊者。色受想行識也。蘊者積聚也。謂
日積月累。妄想眾惡。藏於性內為蘊。空者真空也。
色者色身也。即人身也。受者領納也。想者思想也。
行者造作也。謂造作諸惡也。識者分別也。謂分別
一切境界好醜也。識即心王。受想行是心所。度者
度脫也。一切苦厄者。世間業報眾苦厄也。菩薩由
觀照五蘊空寂。離生死苦。復憫在迷眾生。顛倒妄
想。悖理亂常。不忠不孝。十惡五逆。致受眾苦。說此
法門。令其修習。皆得解脫也。】

「舍利子。」

【佛之弟子。智慧第一。因其為眾請問。故呼其名而
告之。】

「色不異空。空不異色。色即是空。空即是色。受想行識。
亦復如是。」

【色即四大幻色身也。空乃般若真空性也。眾生由
迷真空性體。而受幻色妄身。譬如水之成冰。堅固
無用。菩薩由修般若。觀慧照了。幻色即是真空法
體。猶如融冰為水也。然色之與空。其體無二。故曰
色不異空。空不異色。如冰不異水。水不異冰。復恐
鈍根眾生不明了。猶存色空之見不忘。故曰色即
是空。空即是色。如冰即是水。水即是冰。若受若想
若行若識。莫不皆然。此一經之要。般若之心也。】

「舍利子。是諸法空相。不生不滅。不垢不淨。不增不減。」

【諸法者。指前五蘊也。空相者。即真空實相也。菩薩
復告舍利子云。既了諸法當體。即是真空實相。實
相之體。本無生滅。既無生滅。豈有垢淨。既無垢淨。
豈有增減乎。】

「是故空中無色。無受想行識。」

【此真空實相之中。既不可以生滅垢淨增減求之。
故總結云。無色無受想行識無即空也。】

「無眼耳鼻舌身意。無色聲香味觸法。」

【真空實相之中。既無五蘊。亦無六根六塵。此空十
二入也。】

「無眼界乃至無意識界。」

【既無十二入。亦無十八界。十八界者。六根六塵六
識也。有六根對六塵。成六識也。五蘊十二入十八
界。不出色心二法。為迷心重者。說為五蘊。為迷色
重者。說為十二入。為色心俱迷者。說為十八界。以
上三科修學之人。隨人根器。但修一科。即能悟人。】

「無無明亦無無明盡。乃至無老死亦無老死盡。」

【此空十二因緣也。無明者癡暗也。謂於本性。無所
明了。非瞢然無知。乃違理強覺之謂也。無無明等
者。菩薩以般若智。觀此無明。其性本空。無生滅相。
故云無無明亦無無明盡也。無老死亦無老死盡
者。義與前同。生相者。無明緣行。乃至生緣老死是
也。滅相者。無明滅則行滅。乃至生滅則老死滅是
也。此十二因緣。亦名十二有支。生從無明生。則一
切生。滅從無明滅。則一切滅。若無無明種子。根莖
何來。因此十二因緣。妄想生滅。纏縛自性。受苦無
有休息。頭名無明。亦名煩惱。亦名種子。二名行。謂
造作諸業。此二支前世所作。惡業種子也。三名識。
謂起妄念。初托母胎也。四名名色。從托胎後。漸生
諸形相也。五名六入。於胎中成六根。而通竅也。六
名觸。謂出胎後六根。對六塵而生喜好也。七名受。
謂領納世間好惡等事也。此五支現在所受之果
也。八名愛。謂貪染世間五欲等事也。九名取。謂於
諸境好醜。生取著心也。十名有。謂作惡業。造有漏
之因。能招來世之果。此三支現世所作之惡因也。
十一名生。謂受來生五蘊之身也。十二名老死。謂
來世之身。既老而死。此二支來世當受之果也。葢
此十二因緣。該通三世因果。何見人生禍福。巳定
此善惡因緣。不肯脩行。妄求富貴安樂。何益不造。
無業無縛。即得清淨法身。若造惡業。展轉因依。如
輪旋轉。無有休息。一切眾生。迷而不知。良可悲也。
故菩薩說此心經。勸誘於人。依而行之。可出苦輪。
此本緣覺之人。所觀之境。大乘菩薩。徹照此境。皆
無實性。故云無也。】

「無苦集滅道。」

【無苦集滅道者。觀四諦清淨也。苦即生死苦果。集
是惑業苦因。此二者世間之法也。滅即涅槃樂果。
道即道品樂因。此二者出世之法也。說此四諦者。
令眾生知苦斷集慕滅脩道。離苦得樂也。此本聲
聞之人所觀之境。大乘菩薩照了此境。當體空寂。
故云無也。】

「無智亦無得。」

【智般若之智也。菩薩以智照境。既無五蘊及四諦
諸法。即人法皆空。智境俱泯。如病去藥忘。故云無
智亦無得也。】

「以無所得故。」

【此結前起後之言。】

「菩提薩埵。依般若波羅蜜多故。心無罣礙。無罣礙故。
無有恐怖。遠離顛倒夢想。究竟涅槃。」

【菩提薩埵者。能依之人也。般若波羅蜜多者。所依
之法也。菩薩之人。依此法門修學。功成理顯。故得
心無業縛。因無業縛。故無生死恐怖。既無生死恐
怖。則無顛倒煩惱。此三障既空。三德乃顯。故云究
竟涅槃。涅槃者。華言大滅度。大即法身。滅即解脫。
度即般若。此三德非別有即三障。是迷即三障。悟
即三德。所謂生死即法身。煩惱即般若。結業即解
脫。然雖障即是德。自非般若之功德不能顯。譬如
磨鏡垢盡明現。斯之謂也。】

「三世諸佛。依般若波羅蜜多故。得阿耨多羅三藐三
菩提。」

【三世過去未來現在也。阿耨多羅三藐三菩提者。
華言無上正等正覺。此言非惟菩薩如此修證一
切諸佛。莫不皆修般若。得成正覺。】

「故知般若波羅蜜多。是大神呪。是大明呪。是無上呪。
是無等等呪。」

【前是顯說般若。後是密說般若。然既顯說。而又密
說者何。良以。眾生根器不同。所入有異。曰神呪者。
葢言般若功用。能破魔障。名大神呪。能滅癡暗。名
大明呪。能顯至理。名無上呪。極妙覺果。無與等者。
名無等等呪。】

「能除一切苦真實不虗。」

【此結般若功用廣大。除苦得樂。決定無疑。令諸眾
生信受奉行也。】

「故說般若波羅密多呪。即說呪曰。

揭諦揭諦　波羅揭諦　波羅僧揭諦　菩提薩婆
訶」