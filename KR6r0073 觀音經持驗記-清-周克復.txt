#+TITLE: 觀音經持驗記-清-周克復
#+DATE: 2018-05-12 10:25:30
#+SOURCE: github.com/kanripo/KR6r0073 master de94aae6                

* No. 1542-A
 觀世音持驗紀序

觀音大士。佛法之廣大教化主也。過去巳成正法明
如來。逆來示菩薩相。立大願。不度盡眾生。誓不成佛。
菩薩云者。言覺有情也。菩薩摩訶薩者。言大覺有情
也。稱觀世音者。謂觀世間。眾生稱名。悉蒙救拔離苦。
從他機而立名也。又稱觀自在者。謂一身現千手眼。
隨類應化。圓融無礙。從自行而立名也。楞嚴云。由我
觀聽圓明。故觀音名。徧十方界。能以眼根作耳根佛
事。故名觀世音自在無礙。此菩薩具十四無畏．三十
二應．諸神通種種。左右彌陀。則為極樂之親臣。顯化
娑婆。則為世尊之良弼。楊枝一滴。遍灑大千世界。尤
與我東土眾生最有緣。凡至心持其名號及經呪等。
隨獲感應。不獨慈雲偏覆南海一隅而巳。雖然。眾生
當苦難時。輒呼菩薩求救。須思救苦救難之前。有大
慈大悲四字在。菩薩不救度眾生。何名菩薩。然不具
大慈悲。將視眾生苦難。如秦越人肥瘠。漠焉無關。何
肯圖救。眾生徒口菩薩之號。而不能心菩薩之心。則
不慈不悲。巳先不能自救。況欲感菩薩之慈悲。救其
苦難。有是理乎。故人無傾險好殺心。則巳之刀山滅
矣。人無慘毒心。則巳之湯火消矣。人無不忠不孝及
淫貪不廉貞心。則巳之地獄枯竭矣。人無慳悋嫉妬
心。則餓鬼之火息。無傲狠驕慢心。則修羅之惡調。無
頑悍不靈心。則畜生之途遠矣。大悲呪云。唯除不善。
除不至誠。則誦持之需善與誠可知。篤哉。唐別駕之
言也。曰。凡䖍奉觀音者。其人必深信因果。生平不與
惡事為緣。所以惡報可滅。吾恐世之人。徒知求救苦
難。而不求諸慈悲之心。一有不驗。遂曰。大士弗子應。
是豈大士之感應。果虗而無徵也哉。故編成。而書此
意。以為之序。庶使世人誦持觀音共聞之。

順治已亥夏杪。荊溪淨業弟子周克復齋沐譔

* No. 1542-B
 勸流通觀音持驗引

經典所在。流通即屬善緣。福報無量。故語云。能以大
乘法傳一人者。當十善。傳十人者。當百善。傳大貴人．
大豪傑．大力量者。當千善。重刊廣布者。當萬善。況淨
土法門。超出生死輪迴。永不退轉。直至成佛而後巳。
是勸一人修淨土。乃成就一眾生作佛也。凡作佛者。
必度無量眾生。彼所度之眾生。皆由我而始。其福報。
信不可窮盡。故欲勸一切見者聞者。廣大其心。以佛
之心為心。使人人知之。而盡生淨土。龍舒所言。自宜
諦信不誣。至法華．華嚴二經。尤佛說妙法中之最上
乘。觀音大士。普度世間。無剎不現。往賢感通事跡。歷
祀昭然。各為纂集。以勸進修。斯誠鈴鐸方來。津梁末
路之最方便門也。戊戌秋。予輯金剛持驗。巳有流通
小引。敬懇同人。茲刻淨土．法華．華嚴．觀音持驗諸紀。
搜採載籍。徵信古今。頗殫心手之微勞。用志皈依於
不朽。伹拙刻板在吳門。未能廣傳他省。既並生莊嚴
佛土之中。安可缺法事流通之勝。復告當世善信。獲
見諸本。不吝廣為刻施。或仍原本。或易新編。其見聞
所及。有關持驗者。尤冀續緝於後。一句讚揚。即是一
句獲持善根。一念鼓動。即是一念消弭罪業。於以續
佛慧命。自利利他。所謂獲法諸神。既獲法寶。自獲弘
法載寶之人。斷斷不爽。昔賢為劈窠圖。勸人念佛。後
以他人念佛。多生淨土。乃歸功施圖之人。亦得生淨
土。法施功德。不可思議如是。願與同人共最之。

同善道人　周克復　敬懇


* 觀世音經呪持驗紀目錄

  
  * 持驗序一首
  * 勸引一首
  * 持驗紀題標
  * 經呪
  
  * 大悲陀羅尼
  * 白衣大悲五印心陀羅尼

  
  * 禮觀音文
  * 辨訛語三則


  
  * 持驗紀題標上
  
  * 晉釋竺法義
  * 晉釋竺法紀
  * 晉釋開達
  * 晉釋慧䖍
  * 晉釋法洪
  * 晉釋法智
  * 晉釋道泰
  * 晉釋洪滿
  * 晉竺長舒
  * 晉王珉
  * 晉呂竦
  * 晉寶傳
  * 晉劉度
  * 晉徐榮
  * 晉張崇
  * 晉南宮子敖
  * 晉富平令欒荀
  * 晉潘道秀
  * 晉梁州司馬郭宣
  * 秦尚書徐義
  * 秦畢覽
  * 宋文帝
  * 宋釋求那䟦陀羅
  * 宋釋曇無竭
  * 宋釋竺惠慶
  * 宋釋道冏
  * 宋釋曇和
  * 宋釋曇頴
  * 宋孫道德
  * 宋太守王球
  * 宋開府王玄謨
  * 宋張興
  * 宋朝請卞悅之
  * 宋張暢
  * 宋參軍伏萬壽
  * 宋車母
  * 齊彭子喬
  * 隊主李儒俊
  * 吳人陸暉
  * 榮陽高荀
  * 史雋
  * 魏釋道集
  * 魏盧景裕
  * 東魏孫敬德
  * 北周釋慧恭
  * 隋揚州僧
  * 唐文宗
  * 唐釋玄奘
  * 唐釋萬迴
  * 唐釋僧伽
  * 唐釋慧日
  * 唐釋自覺
  * 唐釋道憲
  * 唐釋智益
  * 唐中書令岑文本
  * 唐徐善才
  * 唐大理丞董雄
  * 唐杜智楷
  * 唐許儼
  * 唐長沙尉成珪
  * 唐司戶王琦
  * 唐衡陽士人
  * 唐軍典鄭鄰
  * 唐歐陽璨
  * 唐司倉孟知儉
  * 唐李昕
  * 唐桃林令朝光祚
  * 唐馬郎婦
  * 唐張氏
  * 南唐李後主
  * 觀音持驗紀題標下
  
  * 宋釋遵式
  * 宋范文正公
  * 宋司獄張慶
  * 宋翟楫
  * 宋興化尉俞集
  * 宋宰相史浩
  * 宋楊亮
  * 宋賴省幹家童女
  * 宋張孝純
  * 宋李郡君
  * 宋觀音縣君吳氏
  * 宋董母李氏
  * 宋王氏女
  * 宋鄭氏
  * 宋倭使等
  * 元僧惠恭
  * 元學士張蓬山
  * 元王玉
  * 元陶氏
  * 明成祖
  * 明僧法程
  * 明僧垂髻
  * 明吳璋
  * 明周廷璋
  * 明劉谷賢
  * 明林翁
  * 明沈見泉祖
  * 明進士王應吉
  * 明新淦令王立轂
  * 明尚書陸五臺
  * 明徐明甫
  * 明知事焦甲
  * 明吳奕德
  * 明包憑
  * 明尚寶嚴徵
  * 明邑令韓弘儒
  * 明孝子彭有源
  * 明刑科李清
  * 明山東癱子
  * 明龍子翬妻蕭氏
  * 明劉道隆母
  * 明朱德貞
  * 大清釋行仁
  * 大清程伯鱗
  * 大清孝廉虞庶顏
  * 大清梁元徵
  * 大清劉某
  * 大清揚璜
No. 1542
觀世音持驗紀上


** 晉始寧山沙門竺法義

精研眾典。弟子受業常百餘
人。咸安二年。感心氣疾。療治不效。積月困殆。義病中
常至心存念觀世音。忽夢一人為之破腹。出腸胃洗
淨。還納之。寤而病愈。宋尚書令傅亮為紀其事。常云。
吾先君與義公遊處。每聞說觀音神異。聽者無不肅
然信仰。(出太平廣記)

** 晉沙門竺法純

住持山陰顯義寺。元興中。鼎新寺殿。
至他邑買材木。舟經太湖。日暮暴風。波浪如山。純船
小水入。危在瞬息。乃一意誦觀世音經。以祈靈祐。俄
有大船泛流至前。因共扳舷而上。眾甫度盡。回視向
小舟。巳覆沒矣。大舟隨波鼓蕩。頃刻達岸。時巳入夜。
行旅久絕。何得此舟。信是菩薩神力所致。(出法苑珠林)

** 晉釋開達

隆安二年。歲大饑。羗胡日殺人而食。害者
不可勝計。達時適登壟採甘草。為羗所執。置一柵中。
先在柵十餘人。皆為所噉。達自被執。便默誦觀音經
不懈。明日當見殺。及晨。忽有一虎。突逼群羗。奮怒號
吼。羗咸駭怖遁走。虎乃嚙柵木成一缺。可容人過。便
去。達初見虎嚙柵。謂必見害。既柵穿不入。心疑其異。
遂從缺中逃出。夜行晝伏。竟得脫免。(出法苑珠林)

** 晉釋慧䖍

少出家。戒行精確。義熈中。住山陰嘉祥寺。
苦身率眾念佛。後寢疾。屬想樂邦。誠祈大士。北寺有
尼淨嚴。篤行宿著。夜夢大士從西郭門入。輝光照映。
幢幡華蓋。七寶莊嚴。尼驚異作禮問。菩薩何往。答曰。
往嘉祥迎䖍公耳。是日䖍神色如常。侍者皆聞異香。
泊然而化。(出雲棲徃生集)

** 晉沙門法洪

住瓦官寺。義熈十二年。時官禁鎔鑄。洪
前發心鑄丈六金像。不得巳私鑄竟。像猶在模。所司
知覺。收洪禁械。洪至心念觀音。每日百遍。忽夢所鑄
金像往獄中。以手摩洪頂曰。汝無慮。厄即解矣。其像
胸前。方一尺許。銅色猶如集沸狀。旬日有赦。洪得釋。
像即破模自現。(出辨正論)

** 晉釋法智

初未出家。甞獨行大澤中。忽遇猛火延燒。
四面俱至。自知必死。惟禮誦觀世音名號。俄而火過。
澤中草無遺莖。惟智容身處。火不燒及。後為姚興將。
從征索虜。偶失馬陷虜圍中。乃隱溝邊荊棘叢中。復
念觀世音。心甚勤至。既而虜至。搜覔輒無見者。於是
得免。遂矢志捨俗為僧焉。(出冥祥記)

** 晉常山釋道泰

義熈中甞夢人告曰。爾壽終四十二
矣。泰寤而懼。至是年遇病。自分必盡。悉以衣鉢之資
分施作福。一友謂曰。吾聞供養六十二億菩薩。與一
稱觀世音。福同無異。君何不至心歸依。必可增壽。泰
感悟。遂䖍誦四日夜。專精不絕。忽所坐帷下。有光明
從戶外而入。見觀音遙立。足趺間金色朗然。泰亟褰
帷叩禮。巳不復見。驚喜流汗。便覺體輕。所患頓愈。果
獲延年。(出觀音感應)

** 晉沙門洪滿

初在俗時。因染時疾。雙脚欒躄。自念巳
成廢人。唯旦夕誦念觀音求度。忽見一僧。執淨瓶前
立。滿問曰。師從何來。僧答曰。以汝常相懇。故來耳。汝
足患可脫。吾為療之。滿如言求治。但覺膝上如拔去
數寸釘。遂愈。(出善餘堂筆乘)

** 晉竺長舒

本天竺人。專誦觀音經為業。後居吳中。邑
遭迴祿。比隣棟宇。相接皆焚。長舒家正屬下風。火勢
猛烈。長舒一心念觀世音。倐忽風迴火滅。合邑驚異。
時有惡少年。訝其靈異。俟風急夜。束薪放火。欲燒燬
之。凡四投皆滅。少年始心折其神力。至明叩頭謝過。
舒云。我何神力。恒誦觀音經不懈。每有難輒免耳。(出辨
正論)

** 晉瑯琊王珉

無子。妻甞懇禱觀世音。以求嗣。後珉路
行。逢一胡僧。甚敬之。僧曰。我死當為汝子。未幾僧亡。
珉妻果有孕。及生。甫能言。即解西域梵音。聰頴過人。
器度不凡。即晉尚書王洪明也。小名阿練。敘前生時
事。歷歷分明。(出辨正論)

** 晉呂竦

字茂高。兖州人。寓居始豐縣。縣南有溪。流急
岸峭。迴曲如縈。又多大石。白日行者。猶懷危懼。竦父
甞行溪中。去家十餘里。日向暮。大風雨。晦瞑不復知
東西。自分覆溺。唯歸心觀世音。誦念不息。須臾有火
光到岸。如人握炬。前後去船十餘步。照見溪中了了。
遂得歸家。竦每向人稱述菩薩靈異如此。(出法苑珠林)

** 晉竇傳

河內人。永和中。并州剌史高昌．冀州刺史呂
護。各擁部曲不睦。傳為昌所任用。護遣騎襲擊。被執。
同伴七人。共繫一獄。鎻械甚嚴。剋日將殺之。沙門支
道山。時在護營中。先與傳相識。聞其被禁。往候之。傳
謂山曰。今命在頃刻。能相救乎。山曰。若能至心念觀
世音。必有感應。傳遂專心默念。凡三晝夜。鎻械忽自
解。傳念同伴桎梏。何忍獨去。復懇菩薩神力普濟。當
令俱免。言畢。餘人皆以次解脫。遂乘夜啟戶而出。巡
驚莫有覺者。踰城行十餘里。天明。共隱一林中。須臾
追者四出。搜覓殆遍。惟傳等所隱畝許地。竟無至者。
遂得免難。眾還鄉里。咸敬信奉法。道山後過江。為謝
敷具說其事。(出真傳拾遺)

** 晉劉度

平原聊城人。同邑千餘家。並供奉觀音大士。
歲時誦經禮拜。值虜主木末。時此縣屢有逋逃。末大
怒。將屠其城。眾並憂懼。度乃潔誠率眾。叩禱觀音前。
未幾。末方治事。忽見一物從空中下。繞其所居屋柱。
驚視。乃觀音經一卷也。命取讀之。末大歡喜。用省刑
戮。於是一城悉得免害。(出冥祥記)

** 晉徐榮

瑯琊人。甞至東陽。還京定山。舟人不習水道。
誤墮洄洑中。垂欲沉沒。榮無再計。唯急呼觀世音。頃
間。如有數十人齊力引船。踴出洄洑。沿江而下。但天
色巳瞑。雨驟風狂。白浪掀天。不知所向。榮置生死於
度外。一心誦經不輟。忽望見山頭火光透亮。趨之。逕
得達岸。既至即不復見。明旦問浦中人。昨夜山上是
何火。眾愕然曰。風雨如此。豈有火耶。乃知為佛力冥
祐也。榮後為會稽督護。謝敷甞聞其說。時與榮同船
者沙門支道蘊。亦為傳亮具述之。與榮所說同。(出法苑珠
林)

** 晉張崇

京兆杜陵人。年少奉法。太元中。苻堅既敗。長
安百姓望風驚竄。崇時歸晉。為鎮戒所拘。指為游𡨥。
崇與同輩五人。手足扭械。埋土坑中。各相去二十步。
明日將殺之。崇料必死。唯潔心念觀世音。夜中械忽
自破。因得脫走。路經一寺。復稱觀世音名。至心禮拜。
取一石祝云。今欲過江東訴晉帝。理此冤。以救妻子。
心愿獲遂。此石當分為二。崇甫拜。石即分裂。至京師。
發白虎樽。具列冤狀。帝乃加宥。巳為人所略賣者。詔
皆贖為編戶。(出法苑珠林)

** 晉南宮子敖

始平人。戍新平城。為狒狒虜兒長樂公
所破。合城數千人皆被戮。子敖知不可免。但誠心念
觀世音。及加害。群刃交下。不能傷。時長樂公親自臨
刑。驚問之。子敖亦不知所以。因問。汝有何能。子敖聊
且答曰。能作馬鞍。遂得原釋。自後造小像。貯以香函。
晨昏焚香頂禮焉。(出冥祥記)

** 晉富平令欒荀

少奉佛法。甞從征盧循。值小失利。戰
舫遭火殆盡。賊眾交逼。正在中江。風浪駭異。荀惶懼。
自分必死。誦念觀世音名號。忽見江中有一人挺然
孤立。腰與水齊。荀心知祈念有感。乃躍水就之。身既
浮湧。足如履地。巳而大軍遣船接應敗者。遂得濟。(出冥
祥記)

** 晉吳郡潘道秀

年二十餘。從軍北征。戰敗。被掠異域。
經賣數處作奴。欲歸不得。素信佛法。危難中恒持念
觀世音。每於夢寐。輒見菩薩在前。後乘隙南奔。至窮
山中。迷不知道。空隊忽現真形。如今行像。指示歸路。
潘作禮竟。倐失所在。遂得還本國。後精進彌篤。年六
十令終。(出冥祥記)

** 晉太原郭宣

義熈四年。為梁州剌史楊思平司馬。楊
以事害范元之等下獄。宣亦同被桎梏。唯一心歸向
觀世音。晝夜敬念菩薩名號。一夕將眠時。忽覩菩薩
現形。光明照獄。因叩頭懇禱。久之乃沒。未幾。宣獨蒙
恩赦。乃繪所見慈容。併立精舍。供養終其身。(出觀音感應)

** 秦徐義

高陸人。少信法。為符堅尚書。堅末。兵革蜂起。
賊獲義。將加害。乃埋其兩足。編髮於樹。義夜中專念
觀世音。有頃。夢一人謂曰。今事亟矣。尚暇眠耶。義驚
覺。見守防者並疲而寢。乃試自奮動。手．髮忽解。足亦
得脫。亟遁去。行百餘步。隱叢草中。追者馳至。火炬星
陳。竟無見者。天明賊散。歸投鄴寺。乃免。(出冥祥記)

** 秦畢覧

東平人。素崇事觀音。後隨慕容垂北征。沒虜。
單騎奔竄。虜追將及。覧至誠持念菩薩名號。卒得脫
免。因入深山。迷惑失道。又專心歸向。中夜見一僧。法
服持錫。示以途徑。乃得還家。(出冥祥記)

** 宋文帝

御膳烹雞子。忽聞鼎中群呼觀世音菩薩。悽
愴之甚。監宰以聞帝。遣驗之。果然。嘆曰。吾不知佛道
神力乃能若是。敕自今不得用雞子。(出感應篇傳)

** 宋釋求那䟦陀羅

罽賓國王族也。深入三藏。博通大
乘。元喜中東遊。居金陵祇園寺。南譙王義宣等。咸師
事之。王集義學沙門七百餘。欲講華嚴經。師以未通
華言。深懷媿歎。因朝夕禮懺。䖍禱觀音。以求冥應。忽
夜夢神人執劒。持一人首為易之。豁然便覺。自後華
言無不通曉。遂講說至十數遍。聽者傾服。文帝甞問
師曰。朕欲持戒不殺。而身主國政。不獲從願。奈何。師
曰。帝王所修。與匹夫異。匹夫身賤名微。須苦志克巳。
帝王以四海為家。萬民為子。出一嘉言。則士庶咸悅。
布一善政。則人神以和。刑不夭命。役不勞力。則風雨
時。寒暑調。百穀茂。如我持齋。齋亦大矣。如此不殺。戒
亦至矣。安在減一時之膳。全一物之命。而後為弘濟
耶。帝撫几稱善。敕有司供養。舉國宗奉焉。(出高僧傳)

** 宋元嘉初黃龍沙門曇無竭

誦觀世音經。淨修苦行。
與徒屬二十五人。遠朝佛國。備經艱險。將達天竺舍
衛。路逢山象一群。竭誦經稱名歸命。有獅子從林出。
群象奔逸。又有野牛。鳴吼而至。將欲加害。竭復歸命
如初。忽見大鷲飛來。牛亦驚走。(出法苑珠林)

** 宋沙門竺惠慶

廣陵人。經行修明。元嘉十二年。荊揚
大水。惠慶將入廬山。船至江而暴風忽起。同旅巳得
依浦。唯惠慶船飄颺江心。風急浪湧。勢必淪覆。惠慶
正心誠誦觀世音經。洲際之人。望見其舫。迎颷截流。
如有數十人牽挽及岸。全舟獲濟。(出法苑珠林)

** 宋釋道冏

扶風人。為師道懿病。同侶四人。入河南霍
山採鍾乳。探穴數里。遇一深流。橫木而過。冏先渡。餘
皆溺死。炬火又滅。冏默誦普門品。憑誠乞濟。又存念
觀音。忽見光如螢火。頃之明照一穴。遂得路而出。元
嘉十九年。臨川王鎮廣陵。請冏供養。九月。作十日觀
音齋。至九日。夜四更。眾僧皆睡。冏起禮拜。將欲坐禪。
忽見四壁有無數沙門。悉現半身。內一佛。螺髻了了
分明。有偉人手握長刀。貌極雄異。捻香授冏。謂曰。汝
可受香。以覆護主人。倐忽而隱。後又作普賢齋。有二
僧來禮佛。出門飛空而去。眾皆驚異。(出法苑珠林)

** 宋慧和沙門者

京師眾造寺僧。元嘉之難。和猶為白
衣。屬劉胡部下。胡常遣將士數十人作諜。和亦預焉。
行至鵲渚。值臺軍西上。諜眾逃散。和竄至新林。以褶
袴易野老弊衣。作田夫狀。提籃負擔而行。時諸遊軍。
捕諜甚嚴。視和形色。疑而問之。和答稍謬。被摛發斬。
和自散走。便力誦觀世音經。至將斬時。祈懇彌至。既
而軍人揮刃屢跌。三舉三折。軍主驚而釋之。和於是
出家。遂成精業。(出法苑珠林)

** 宋長千寺釋曇頴

會稽人。少出家。嚴持戒行。誦經十
餘萬言。宣唱明朗。天然獨絕。常患癬疾。積治不除。室
供觀音像。晨夕禮拜。求愈此疾。一日。忽見有蛇有屋。
一鼠墜地。涎沫遍身。狀如巳死。頴候鼠活。即取竹刮
除涎沫。因聞蛇所吞鼠。能療瘡疾。遂以涎傅癬。鼠尋
活。信宿之間。瘡疾頓盡。方悟蛇之與鼠。乃是誠祈所
致。後名傳遐邇。國君供養。(出高僧傳)

** 宋益州孫道德

素為奉道祭酒。年踰五十。未有子。居
近精舍。景平中。有僧謂曰。能至心禮誦觀世音經。子
可冀也。孫從之。一日得異夢。婦果有孕。產男。(出冥祥記)

** 宋王球

字叔達。太原人。為涪陵太守。元嘉元年。以在
郡失守。繫獄。防鎻堅固。球素皈釋。居官愛民。至獄。見
百餘人並多饑餓。每食。皆分給之。日自持齋。至心念
觀世音。夜夢昇高座。見沙門以經一卷與之。題名光
明接行品。併諸菩薩名。球受披讀。忘第一菩薩名。第
二觀世音。第三大勢至。又見一車輪。沙門曰。此五道
門也。既覺。鎻皆斷脫。球心知神力。彌增專志。因自釘
治其鎻。經三日。而被原宥。(出法苑珠林)

** 宋王玄謨

太原人。元嘉中。北征失律。蕭斌欲誅之。沈
慶之諫曰。佛貍(魏世祖小字)威震天下。豈玄謨所能當。且
殺戰將。徒自弱耳。乃止。初玄謨將見殺。夢人告曰。能
誦觀世音普門品．大悲呪千遍。可免。既覺。誦之不輟。
忽報停刑。後官至開府。(出法華感通)

** 宋張興

新興人。平居信佛。甞從沙門曇翼．僧融受八
戒。後為劫盜所誣引。興逃避。執其妻繫獄。既而縣禁
失火。出囚於外。會融．翼同行過囚邊。妻號呼曰。闍黎
何以救我。融曰。貧道無力可救。願爾勤念觀世音。庶
獲免耳。妻便晝夜祈念。經十許日。忽夜夢一沙門。以
足踢之曰。咄咄可起。妻即驚起。桎梏俱解。伹時戶猶
閉。防驚殊嚴。不得出。慮有覺者。乃還帶鎻械而眠。又
夢沙門喚曰。戶巳開矣。妻覺而馳出。守卒並熟寐。無
知者。昏黑中行數里。忽遇一人。妻驚懼躃仆於地。及
相訊。乃其夫也。相扶悲喜。亟投僧翼所藏匿。遂得免。
此元嘉初年事。(出觀音感應)

** 宋卞悅之

濟陰人。作朝請。年五十未有子。婦為娶妾。
復積載不孕。祈求繼嗣。發願誦觀音經千遍。其數垂
竟。妾即有娠。遂生男。時元嘉十四年。(出冥祥記)

** 宋張暢

常奉持觀音。南譙王之搆逆也。暢不從。王欲
殺之。夜夢觀音曰。汝不可害暢。遂不敢殺。及王敗。暢
繫獄。誦觀世音經千遍。鎻寸寸斷。獄司易之。復斷。吏
白而釋之。(出談藪)

** 宋伏萬壽

平昌人。元嘉十九年。在廣陵為衛府參軍。
乞假還州。四更初涉江。長波安流。至中而風起如箭。
時尚昏黑。不知所向。萬壽奉法。唯一心歸命觀世音。
念不絕口。倐爾與船中人同覩北岸有光。狀如村火。
迴船趨之。未旦而至。問彼岸人。皆云更盡無燃火者。
方知佛力焉。(出法苑珠林)

** 宋車母者

其子遭廬陵王青泥之難。為虜所得。陷賊
營中。母在家素奉佛。因燃燈七盞於佛前。夜專心念
觀世音。願子得脫。如是經年。其子乘隙南奔。晝伏夜
行。隻身迷向。每見火光七道在前。疑為林落。欲趨投
之。終不可至。如是七日夜。不覺到家。見其母猶伏佛
前回向。七燈煌煌。始悟前因。知是佛力。母子重逢。皈
依畢命。(出宣驗記)

** 齊彭子喬

益陽人。少出家。還俗仍日誦觀世音經。建
元元年。任本郡主簿。以罪被繫。太守沈文龍必欲殺
之。防械甚嚴。子喬憂懼無䇿。唯至誠誦經。至百餘遍。
疲而晝寢。有湘西縣吏杜道榮。亦同繫獄。乍寐乍寤。
忽見雙白鶴飛集子喬身畔。雙足巳脫械外。驚起視
之。子喬亦寤。榮乃告以所見。子喬知佛庇。此難必解。
尚慮獄家疑其欲叛。仍取械着焉。經五日蒙釋。(出法苑珠
林)

** 隊主李儒俊

鎮虎牢。為魏虜所圍。危急欲降。夜踰城
而出。見賊縱橫並臥。儒俊乃一心稱觀世音。便過賊
營。有賊隨來。儒俊匿入草木叢中。賊眾奄至。儒俊怖
甚。惟急念觀音經。忽得馬馳去。(出辨正論)

** 吳人陸暉

繫獄分死。乃令家人造觀音像。祈禱免死。
臨刑連易三刀。其刀皆折。官問之。答云。恐是觀音慈
力。及看法像。項上有三刀痕。因奏宥之。(出宣驗記)

** 榮陽高荀

年巳五十。為殺人。鏁頓地牢。同禁人勸以
努力共念觀世音。荀云。我罪至重。何由能免。同禁再
三勸之。始發心。誓捨惡行善。專念觀世音。若得倖脫。
願造五層浮圖。捨身作奴。供養眾僧。旬日夕用心誠
切。鉗鏁自解。監司驚異。語荀云。若佛憐汝。斬應不死。
臨刑之日。舉刀刃斷。上聞原免。(出宣驗記)

** 史雋

文學過人。奉道慢佛。常語人云。佛是胡神。不足
事也。每見尊像。輒輕誚之。後雙足病攣。不能下榻。醫．
禱俱無效驗。友人趙文謂曰。此病非慈悲大力不能
救。試發心造觀音像。祈之必應。雋以病急。如言鑄像。
像成。忽夢觀音降其室。果得差。雋由此悔過信法。(出宣
驗記)

** 魏沙門道集

行壽陽西山。為賊所獲。縛之於樹。將殺
之。集念觀世音。守死不輟。及引刀。屢斫皆無傷損。賊
怖走。集因得脫。又沙門法禪。山行逢賊。惟念觀音。賊
挽弓射之。箭不能傷。遂投弓於地歸誠焉。(出觀音感應)

** 魏盧景裕節閔

初為國子博士。坐累。繫晉陽獄。至心
誦法華普門品。餘力亦誦全經。俄而枷鎻自脫。主者
以聞於朝。特見原宥。(出法華感通)

** 東魏孫敬德

天平中。定州募士。奉釋教。甞造觀音像。
自加禮敬。後為劫賊所引。不勝拷楚。忽夢一沙門。令
誦救苦觀世音千遍。臨刑誦念數滿。刀自折為兩段。
膚頸不傷。三易其刀皆然。所司以狀奏聞。丞相高歡
表請免死。及歸家。見觀音像項有刀痕者三焉。(出〔宣祥〕記)

** 北周益州招提寺釋慧恭

與同學僧慧達結契。後遊
荊揚。訪道而歸。契潤三十年。夜話次。遠語如流。師默
無所對。遠曰。可不誦一經乎。師曰。惟誦法華普門品
一卷。當為誦之。伹至心聽。乃結壇升高座。始發聲唱
經題。覺有香氣。久之聞天樂振空。雨花零亂。經巳方
歇。遠敬禮謝之。(出法華感通)

隋開皇初。有揚州僧。逸其名。誦通涅槃。自矜其業。岐
州東山沙彌。誦觀世音經。二人俱暴死。至冥府。王處
沙彌金座。甚敬之。處涅槃僧銀座。禮稍弛。僧不平。問
沙彌住處。既甦。從南至岐。訪得沙彌。詢其事。沙彌云。
每啟觀音經。必衣淨衣。燒名香。呪願畢乃誦。從不敢
怠。僧謝曰。吾罪深矣。所誦涅槃。威儀不整。身心未淨。
此冥王禮貌祟減所由分也。(出法苑珠林)

** 唐文宗

嗜蛤蜊。東南沿海頻年入貢。民不勝苦。一日。
御庖獲一巨蛤。刀劈不開。扣之乃張。中有觀音梵相。
帝愕然。命以金飾檀香盒貯焉。後問惟正禪師。師曰。
物無虗應。乃啟陛下信心。以節用愛人耳。經云。應以
菩薩身得度者。即現菩薩身而為說法。帝曰。見菩薩
身矣。未聞說法。師曰。陛下信否。帝曰。焉敢不信。師曰。
如此陛下聞其說法竟。帝大悅悟。永戒食蛤。因詔天
下寺院各立觀音像。則洛伽所從來矣。(出觀音感應)

** 唐沙門玄奘

姓陳。偃師縣人。幼聰慧。有操行。武德初。
奉旨往西域取經。行至罽賓國。道路險阻。不可過。奘
計無所出。乃鏁空房而坐。至夕開門。見一老僧。遍體
瘡痍膿血。獨坐榻上。莫知所自來。奘乃禮拜懇求。僧
口授多心經一卷。令奘誦之。遂得山川平易。道路開
闢。虎豹藏形。魔鬼潛跡。至佛國取經六百餘部而歸。
其多心經至今傳之。初。奘將往西域。靈巖寺有松一
株。奘立於庭。以手摩其枝曰。吾西去求佛教。汝可西
指。若吾歸。即東迴。使吾弟子知之。及去。其枝年年西
向。約長數丈。一年忽轉東。弟子曰。教主歸矣。乃西迎
之。奘果還。至今謂此松為摩頂松。(出唐新語)

** 唐萬回師

閿鄉人。俗姓張。初。母祈於觀音像而娠回。
回生而愚。八．九歲始能言。父母亦以豚犬畜之。年長。
父令耕田。回直耕。去數十里不轉。遇溝坑乃止。口但
連稱平等。其父怒擊之。回曰。彼此總耕。何須異相。回
兄遠戍安西。音問久絕。父母謂其死矣。日夕憂泣。回
痛父母。跪而言曰。今為兄憂泣無益。計兄所需者衣
服．糗糧。請速備焉。我將候之。一日辰起。告親前往。晚
即返家。曰。兄甚平安。有書省父母。視之。果兄迹也。一
家異之。弘農抵安西。葢萬餘里。以其萬里一日而回。
故號曰萬回。先是玄奘向佛國取經。見佛龕題柱曰。
菩薩萬回。謫向閿鄉布化。奘馳驛至閿訪萬回。師禮
之。施三衣．瓶鉢而去。(出高僧傳)

** 唐僧伽大師

西域人。姓何。龍朔初。來遊此土。於泗州
臨淮縣信義坊。乞地立標。將創伽藍。標下掘得古香
積寺銘記。并金像一軀。上有普照王佛字。遂建寺焉。
景龍二年。中宗遣使迎師入內。尊為國師。尋出。居薦
福寺。常獨處一室。其頂有穴。恒以絮塞之。夜則去絮。
香從頂出。芳馥非常。至曉香還入頂。師常濯足。人取
其水飲之。痼疾皆愈。一日。帝於內殿語師曰。京幾數
月無雨。願慈悲解朕憂。師乃將瓶水泛灑空中。俄頃
陰雲驟起。甘雨大降。弟甚喜。詔賜所修寺額。師請以
普照王為名。帝欲避天后廟諱。乃改普光王寺。仍御
筆書額賜焉。景龍四年三月二日。於長安薦福寺。端
坐而終。帝即令於寺中造塔。漆身供養。俄起大風。穢
氣徧滿長安。帝問故。近臣奏曰。僧伽大師化緣在臨
淮。想欲歸彼處。故現此變。帝默然心許。其穢頓息。頃
刻間奇香郁烈。即以其年五月。送至臨淮。今塔現存。
後中宗問萬回曰。僧伽大師何人。萬回曰。乃觀音化
身也。如普門品云應以比丘．比丘尼等身得度者。即
皆現之而為說法是也。師初至長安。萬回禮謁甚恭。
師拍其首曰。小子何故久留。可行矣。及師還化後。不
數月。萬回亦卒。師化跡甚多。具載本傳。(出記聞錄)

** 唐釋慧日

泛海舶達天竺。參訪知識。咨捷徑法要。至
犍䭾羅國。東北大山有觀音像。師乃七日叩頭斷食。
畢命為期。至七日夜。忽見觀音現紫金身。坐寶蓮花。
垂手摩頂曰。汝欲傳法。自利利他。惟念西方極樂世
界阿彌陀佛。勝過諸行。言巳忽滅。師回長安。因普勸
念佛焉。(出丁蓮侶菂商)

** 唐釋自覺

住真州。常發願。願因觀音得見阿彌陀佛。
於是鑄觀音像。高四十九尺。既成。至心祝願。夜三更。
忽有金光二道。見佛自光中而下。觀音．勢至左右隨
之。佛垂手摩覺頂曰。守願勿易。利物為先。寶池生處。
孰不如願。後十一年七月望夕。見一人形如天王。現
身雲間。謂覺曰。安養之期至矣。遂於觀音像前。趺坐
而化。(出徃生集)

** 唐聖善寺僧道憲

開元中。住持江州大雲寺。法侶稱
之。時剌史元某。欲畵觀世音七軸。以憲練行委之。憲
令畵工齋戒運筆。諸綵色悉以乳頭香代膠。備極莊
嚴。元深嘉之。事畢。往預寧斫木排。造文殊堂。排成將
還。忽然墮水。江流湍急。同行欲拯不及。憲墮水之際。
便思念觀世音。見水底有異光。所畵七菩薩俱在前。
謂憲曰。爾但念南無阿彌陀佛。此厄即解。頃出水上。
衣履不濕。今大雲寺七菩薩像現在。兼畵落水事。以
誌其異。(出廣異記)

** 唐釋智益

長沙人。姓吳。甞為征蠻卒。性好漁獵。因得
一白龜。烹而食之。遂遍身患瘡。悉皆潰爛。眉．鬚．手足
指墮落無餘。號呼未即死。行乞於安南市中。有一僧
見而哀之。謂曰。汝可回心念觀音大悲呪。吾當口授。
若能精進。必獲善報。卒依言受之。一心念誦。自是瘡
痍漸復。手指皆生。既平愈。遂削髮為僧。於伏波將軍
故宅。建立精舍住持焉。(出太平廣記)

** 唐岑文本

字景仁。棘陽人。少信佛。誦普門品。甞乘舟
往吳江。中流舟覆。人俱溺死。文本亦沒水中。俄聞有
人云。能誦普門品。水難應免。如是者三。遂浮水面。須
臾抵岸。一日於家設齋。一僧後去。謂曰。天下方亂。君
以善緣。幸不及難。終逢太平。致富貴。言訖不見。及徹
齋。復於椀得舍利二粒。後仕唐。為中書令。(出法華感通)

** 唐武德中醴泉人徐善才

常齋戒誦觀世音經。逾數
千遍。曾往京城延興寺。修營功德。歸時道逢胡賊。將
所掠漢人。併向洪崖殺之。善才知不免。唯疾念觀音
經。當殺時。了不自覺。至夜方知身在深㵎樹枝上。去
崖三百餘尺。以手摩頂。覺微痛而無傷。漸下樹。循㵎
南行約數十里。天曉。去賊巳遠。得路還家。琬法師甞
說其事。(出法苑珠林)

** 唐貞觀中河南董雄

為大理丞。坐李仙童事。上震怒。
使侍御韋悰。鞫問甚急。大理李敬玄．司直王忻等數
十人同繫獄。雄專念普門品。日誦三十遍。夜亦不息。
枷鎻忽自解。驚告守者。其夜監察御史張守一直宿。
親視。甚怪之。更鎻嚴封而去。雄仍誦經。五更鎻復解。
落地有聲。而封題如故。臺中內外聞者奇之。事平。同
室囚俱獲免。(出法苑珠林)

** 唐杜智楷

濟陰人。少好釋典。不仕不娶。被僧衣。隱居
太山。以讀誦為事。貞觀二十一年。自山中還。忽患疾
垂死。以袈裟覆體。昏然如夢。見婦女十數人。屢來相
擾。智楷端然不動。漸逼近前。言欲共執智楷去擲北
㵎裏。有攬着袈裟者。忽齊聲念佛。退後懺悔。請為造
阿彌陀佛。誦觀音菩薩三十餘遍。少間。遂覺體上大
汗而愈。(出法苑珠林)

** 唐麟德中京師永興坊許儼

取魚為業。後患疾。冥然
苦死。身赤如火。痛踰炭灸。自云。伹見火車來燒身。冥
官責其取魚業重。遣現生受罪。巳經數日。乍生乍死。
親戚勸作功德。遂造觀音像兩軀。供養懺悔。仍令合
家茹素。未幾。病遂差。(出法苑珠林)

** 唐成珪

天寶初。為長沙尉部。送河南橋木。始至揚州。
遭風水。遺失甚眾。州司謂其盜賣。拷掠難堪。妄承破
用。州司轉帖潭府。時班景倩為潭府嚴察之吏也。遣
校楊覲。至揚執珪。覲欲婪賄。非刑逼勒。以鏁枷附於
船梁。四面釘塞。唯開小孔通食。珪意若至潭府必死。
發揚州日。便矢心念救苦觀世音菩薩。恒一日一食。
或不食。但飲水清齋。經十餘日。至滁口。心口念誦懇
至。枷鏁忽然自開。乃伺夜深。舟人盡臥。拔除所釘。出
艙呼覲曰。汝如我何。覲驚起問。何得至此。珪曰。我寧
葬江魚腹中。豈甘死汝輩手耶。即跳入水。初至江底。
遇一浮木。抱之得浮水面。憑浪送入蘆灘。天明投村
落中。居民送至滁州。官寮悉為驚嘆。代具行李途費。
勸珪入京。於御史臺申枉。覲既失珪。一時潰散。因此
亦出家焉。(出集異記)

** 唐王琦

大原人。居滎陽。自童孺不茹葷血。大曆初。為
衢州司戶。性喜持誦觀音經。由少及長。數患重病。諷
經無不差愈。又誦時每有異類奇形之鬼。來相觸惱。
以琦心正。不能干犯。自致消滅。(出廣異記)

** 唐衡陽一士人

年高無子。祈嗣靡所不至。忽遇老僧。
持白衣觀音經授之。曰。佛說此經有能授持。隨心所
願。獲福無量。若欲求子。即生智慧之男。有白衣重包
之異。於是夫婦竭誠誦滿一藏。數年遂生三子。果有
白衣重包。衡陽太守親覩其事。重為印施。亦以祈祠。
不逾年生一子。(出白衣經紀驗)

** 唐饒州軍典鄭鄰

死至陰府。王按籍。知是誤追。乃放
還。語之曰。汝還人間。勉力為善。汝見人殺生。伹念阿
彌陀佛與觀世音菩薩。彼得受生。汝亦得福。(出龍舒淨土文
引觀音感應)

** 唐歐陽璨

徐州人。素持諷觀音大悲神呪。家在州南
五十里。偶夏月入城。薄暮方歸。是夕天色暝晦。約行
二十里。雷雨大澍。路之半有山林夾道。密陰䆳谷。向
多猛獸。璨心悸不巳。既達山路。雨勢彌盛。俄見巨物
出於前。長丈餘。色白。首足都不可辨。相去纔十餘步。
同行不離。璨懼甚。欲持大悲呪。假菩薩力以禦之。然
口噤不能發聲。但存心默念。數遍後。方能朗誦。誦之
不輟。怪忽隱滅。雨亦稍息。遂得至家。(出玉堂閑話)

** 唐孟知儉

并州人。少時病忽亡。見衙府如常。時不知
其死。逢故人為吏。謂曰。因何得來。具告知。始知所至
為冥途。吏為撿籍曰。君平生無福果。何以得還。知儉
曰。我一生誦多心經及觀音經。雖不記數。約三．四萬
遍。吏果撿獲之。為白冥主放還。吏問。欲知爾前程乎。
遂以簿示之。上載知儉合運出身。為曹州參軍。轉鄧
州司倉。即掩却不許看。引入一黑坑。遂活。不知運是
何事。尋有敕募運糧。因選授曹州參軍。轉鄧州司倉。
去任。又選晉州判司。未至而卒。(出朝野僉載)

** 唐李昕

善持千手千眼呪。有人患瘧。昕呪之。其鬼見
形。謂人曰。我本欲大困辱君。為懼李十四郎。不敢復
來矣。十四郎即昕也。昕家在東郡。客遊河南。其妹染
疾。死數日。回生云。初被數人引入墓間。中一人云。此
李十四郎妹。今從河南還。將至家。彼善人也。如聞吾
等取其妹。必以神呪窘我等。不如早送還之。女活。昕
亦到舍。(出廣異記)

** 唐桃林令韓光祚

携家之官。途經華山廟。下車謁焉。
入廟而愛妾暴死。令巫請於神。巫言。三郎欲取汝妾。
既請。且免。至縣終當取之。光祚到任。乃召金工。為妾
鑄金為觀世音像。求免此難。五日。妾復暴卒。半日方
甦。云。適華山府君備車騎來迎。出門。有一僧金色。遮
其前。車騎畏。不敢過。因之散去。光祚由是益信內教。
(出記聞)

** 唐馬郎婦者

出陜右。先是此地俗習騎射。不知有三
寶名。元和十二年。忽有美女。挈籃鬻魚。人競欲娶之。
女曰。有一夕能誦普門品者。則吾歸之。黎明能誦者
二十餘輩。復授以金剛般若。能誦猶十人。乃更授法
華全經。期以三日通徹。獨馬氏子能之。乃具禮迎歸。
入門。女稱疾。求止別房。須臾便死。體即爛壞。遂瘞焉。
數日。有紫衣老僧至葬所。命啟視。惟黃金鎻子骨而
巳。謂眾曰。此觀音大士。憫汝輩障重。故垂方便示現。
以化汝耳。言訖。飛空而去。(見宋潛溪像贊序)

** 唐陳玄範妻張氏

精心奉佛。恒願自造觀音像。終身
供養。力不能從。專心日久。忽有觀世音金像。光彩輝
煌。長五尺許。現於高座。眾歎其精感所致。(出辨正論)

** 南唐李後主

手書金字心經一卷。賜宮人喬氏。後入
宋太宗禁中。聞後主薨。自內庭出經。捨相國寺。以資
薦度。且自書於後云。故李風主宮人喬氏。伏遇國主
百日。謹捨昔時賜妾所書般若心經一卷在相國寺
西塔院。伏願彌勒尊前。持一花而見佛。云云。其後江
南僧持歸故國。置天禧寺塔相輪中。寺後大火。相輪
自火中墮落。而經不損。(出默記)

觀世音持驗紀上

觀世音持驗紀下


** 宋釋遵式

台州葉氏。其母䖍禱於古觀音而生師。十
八薙髮。先於禪林寺習律。繼入國清。燃指於普賢像
前。誓傳台教。學高行苦。名冠二浙。博習教觀。專志安
養。甞力行般舟三昧。以九十日為期。素苦學嘔血。處
道場中。兩足皮裂。師以死自誓。一日忽如夢中。見白
衣觀音。垂手指其口。引出數蟲。又指端出甘露注口
中。服之身心清涼。自此宿疾頓愈。出懺。頂相高寸餘。
雙手下垂過膝。聲如洪鐘。皆與舊異。眾咸嘆仰之。師
創下天竺寺數百間。建光明懺堂。每架一椽一甃。必
誦大悲呪七遍。三經𡨥難。火皆自滅。由願力堅固所
致也。度弟子百餘。學徒千數。惟宗淨土勸人。著淨土
決疑行願二門。及淨土懺法．金光明．觀音諸本懺儀
行世。天聖十年坐逝。年六十九。眾見大星殞於靈鷲
峰。時號慈雲懺主。(出蓮宗寶鑑)

** 宋范文正公仲淹

寓居蘇州。母亡三七。夢泣告曰。我
以陽世造業。為泰山府君所羈。受罰不堪。吾兒素孝。
乞誦金剛般若一藏。救拔母罪。公驚哭而醒。即齋沐。
延緇流於玄墓山。諷經七日。禮懺將滿。又夢母曰。緣
兒至誠禮誦。感白衣大士降凡。持經半卷。今母不但
消罪。更得生天矣。明辰。兒入經堂詢之自知。宜以厚
䞋叩酬大士。言畢而去。公明旦備䞋。拜謝眾僧。因問。
眾中持經半卷者為誰。眾俱失色。答曰。所禮經典。一
字不遺。豈有只持半卷之事。旁有一僧從容告云。昨
大眾念經。山僧倚立點看。至第十六分。倐大人至拈
香。便歸厨作務。今承問。敢以直對。公即稽首下拜。䖍
奉䞋禮。僧言。莫莫。忽騰空不見。緇俗無不瞻仰。公因
是創莫莫禪堂。以紀靈異。至今不泯。(出金剛靈應)

** 宋汴京張慶

祥符中為司獄。常以慈慎自持。晨興掃
除濫穢。暑月尤勤。飲食．湯藥．臥具。必加精潔。每戒其
徒曰。人不幸罹於法。我輩若不憐恤。受罪者何從赴
訴耶。生平持誦法華經。每遇重犯就戮。必為齋素誦
經一月乃止。甞教獄囚。有罪當自認。毋誣良善。以重
巳孽。妻袁氏。年四十八染疫死。三日忽甦。曰。我始至
一穢所。思得清涼處。忽見白衣大士謂曰。汝不當至
此。且尚未有嗣。汝夫多陰德。子孫當有興者。乃以手
挈之而出。遂得甦。明年生子。亨官三班借職。慶年八
十二。無疾而終。六孫皆顯仕。(出感應篇傳)

** 宋京師人翟楫

居湖州四安鎮。五十無子。繪觀音像
䖍禱。其妻方娠。夢白衣婦人。以盤送一兒。姿甚韶秀。
欲抱取之。一牛橫隔其中。竟不可得。既生男。彌月不
育。又禱加虔。有聞其夢者告楫曰。子嗜牛肉。豈為是
歟。楫悚然。遂誓舉家不復食。仍夢前婦人送兒至。果
生男。後貴顯。克復按。大士送兒。竟為一牛作梗。豈大
士神力不及一牛。實其人之善福力。不敵惡業力耳。
究竟悔禍。而卒得子。則大士之慈悲靈顯更奇矣。然
則洗心改過。乃承受救度之地也。(出轉劫輪)

** 宋溧水俞集

宣和中。赴任興化尉。挈家舟行。淮上多
蚌蛤。舟人日買食之。集見。輒買放諸江。偶見一筐甚
重。眾欲烹食。集倍價償之不可。遂寘諸釜中。忽大聲
從釜起。光焰上騰。舟人恐。啟視之。一大蚌裂開。殻間
現觀世音像。傍有竹兩竿。相好端嚴。衣冠．瓔珞及竹
葉．枝幹。皆細珠綴成。集令舟中皆誦佛悔罪。取殻歸
家供奉焉。(出感應篇傳)

** 宋紹興戊辰三月史越王浩

初為餘姚尉。偕鄱陽程
休甫。詣潮音洞參禮觀音大士。心求靈應。初寂無所
賭。晡時再至。一僧指曰。巖頂有竇。可以下瞰。扳援而
上。顧瞻之際。忽現瑞相。金光照耀。眉宇瞭然。將暮。有
老僧來訪。云。公將自某任。歷清要。為太師。是一個好
結果的文潞公。他時作宰相。官家要用兵。切須力諫。
二十年後。當興公相見于越。遂辭去。出門忽失所在。
乾道戊子。以故相鎮越。一夕。有道者神貌清異。稱與
丞相有舊。閽人拒不肯通。乃索紙大書云。黑頭潞相。
重添萬里風光。碧眼胡僧。曹共一宵清話。擲筆而去。
浩大驚異。令追之。遍覓不見。回憶補陀往事。始悟道
人即昔日老僧也。

宋淳熈末。建昌走卒楊亮病。見兩吏持符追巳。亮與
之俱出。俄到官府。王問。生時有何功德。對曰。身供趨
走之役。每遇差使。不敢違程限。王曰。不問此事。別有
何陰隲。亮始悟為冥司。曰。但念得觀世音經。又問。既
誦經。曾行若何善事。對曰。小人那得一善可稱。但知
守本分。不害人耳。王命檢籍。如所言。遂得再生。(出善餘堂
筆乘)

宋建寧人賴省幹之卜。天下知名。素挾妖術。殺人祭
鬼。常於浙中覓十餘歲童女。養以供用。其母喜誦佛
書。女隨之習念心經。嗣此女當輪祭。沐浴裝飾。納空
室中。鎻其戶而去。女自分必死。一心誦經。夜半。覺有
物自天窓下。光燁燁然。怖甚。急念揭諦呪。女口中忽
有光出。此物逡巡。欲進復却。良久口中光漸大。出射
此物。鏗然有聲。仆地。其室近街。值夜巡卒過。女大呌
殺人。卒報所屬。率眾破壁取女。見一大白蟒死矣。捕
賴及家人。鞫問伏辜。黥配海外。籍其家。今為詹安撫
居宅。(出談藪)

** 宋張孝純

有孫五歲。不能行。或告之曰。頃淮甸間。一
農夫病腿足甚久。但日持觀世音名號不輟。遂感觀
音示現。因留四句偈曰。大智發于心。于心無所尋。成
就一切義。無古亦無今。農夫誦偈滿百日。痼病頓愈。
孝純遂教其孫及乳母。齋戒持誦三月。而步武如常。
兒患腿足者。誦之皆驗。(出筆乘)

** 宋李郡君

素著賢德。有老嫗李氏。持珠至其家求售。
既去。珠遺於地。郡君收之。怪嫗久不來。一日復至。形
容瘦削。大異於昔。郡君詢其故。曰。向所貨珠。歸途失
去。原主不時逼索。傾家不能償補。憂鬱成病。幾不能
起。郡君曰。珠當時遺此。即取還之。嫗喜出望外。祝謝
不巳。後郡君感疾垂危。夢青衣人驅車出野。至一大
官府。見兩偉人巍然上坐。引問姓氏。郡君方知為冥
司。平日素持大悲呪。遂默誦之。堂廡搖動不巳。左右
皆驚怖欲仆。偉人立語曰。勿誦。放汝還矣。吏持簿書
至案。偉人問曰。記得還李嫗珠事否。郡君曰。有之。一
偉人執筆曰。增汝壽二十年。其一人曰。母太多。執筆
者曰。婦人不愛珠寶昧心貪財。巳為難事。況有持經
功德乎。即命青衣人送還。郡君仍升車。至門而入。見
其尸臥帳中。家人環泣。忽然驚醒。疾亦遂痊。後果歷
二十年卒。(出感應篇增註)

** 宋都官員外郎呂宏妻吳氏

夫婦各齋戒清修。曉悟
佛理。吳虔事觀音有靈感。每於淨室。列置瓶缶數十。
以水注滿。手持楊枝誦呪。輒見觀音放光入瓶缶中。
病苦者飲水多愈。所呪水。積歲不壞。大寒不凍。世號
觀音縣君。有二侍女。亦修淨業。其一奉戒嚴苦。或終
月不食。但日飲吳所呪觀音淨水一盞。巳而忽見佛
及菩薩在目前。三年得往生焉。(出龍舒淨土文)

** 宋德興縣董母李氏

誦普門品三十餘年。後入冥。見
觀音垂手引之。光明如晝。云。爾數巳盡。緣有善根。故
來相授。豁然而甦。(出法華感通)

** 宋吉安王氏女

日誦觀音普門品。及彌陀．金剛諸經。
念佛求度。母死既殮。流血淋漓。女誓云。若我孝心。願
穢氣不作。言訖。血即止。後父娶繼室。與同修淨業。臨
終請僧說淨土觀法。忽索衣。吉祥而臥。攬觀音手所
執幡。寂然化去。(出徃生集)

** 宋鄭氏

錢塘人。日課觀音經。念佛不輟。後病中索浴。
浴畢西向坐。問家人云。聞磬聲乎。淨土諸聖且至。巳
而合掌喜躍曰。佛菩薩來。觀音手執金臺。如來接我
登座。遂奄然而寂。(出徃生集)

** 宋倭使

入貢。船泊補陀洋。見觀音靈異。欲載入本國。
臨行風浪大作。滿洋開鐵蓮華。船不能前。倭懼而還
之。故名蓮華港。

又中宮王貴等。奉旨齎送華幡．寶香
詣山。心竊自疑云。汪洋巨浸中。菩薩安在。皆人自妄
信耳。方解維。滿海生鐵蓮華。風濤洶湧。舟不能行。從
人望山號呼叩頭。風浪稍平。輒有白牛。隔山浮至。盡
食其華。舟始可移。巳而牛返水際。化一白石。至今存
焉。故蓮華洋亦名石牛港。

元至元十三年。丞相伯顏
定江南。部師哈唎歹。來謁潮音洞下。窅無所見。乃張
弓引矢。射洞而去。及登舟。滿洋復生鐵蓮華。遂大驚
怖。率眾羅拜悔謝。俄見白衣大士。并童子像。示現雲
端。

自明洪武初。徒海上居民。而靈異見少矣。然湯公
和。舟至沈家門。猶見浮一金鉢盂焉。永樂二十一年
十月十九日。潮音洞現白衣大士。龍王．龍女等隨之。
辰．巳時。現開長眼。面帶煩惱。午時。現紫色身。面壁。酉
時。善財巖外。現白衣金冠菩薩。坐紅日中。正統二年
二月十九夜。現寶珠。放大光明。相傳如此類神應非
一。(出觀音感應)

** 元平江僧惠恭

病翻胃。不能飲食。夜夢一貓入腹。從
此病日甚。思食魚。恭自知是業報。遂發意誦觀音菩
薩百萬聲。日持大悲呪百八遍。後復夢至山中。遇道
人曰。吾與汝藥。俄有青衣童子。籠一雞至前。貓自僧
口躍出。徑入籠擒雞。驚覺。而病頓愈。(出報應錄)

** 元大德五年集賢學士張蓬山

奉旨𨤲祝。詣潮音洞。
見觀音大士相。彷彿在洞壁間。次至善財洞。童子倐
現。頂上瑞雲中。復覩大士。寶冠纓絡。手執楊枝。護法
神衛翼其前。張率眾作禮。良久漸沒。(出觀音感應)

** 元南京大寧坊王玉

年踰四十無子。至元二年乙丑。
於友人馬公酌家神前。見白衣觀音經。問。此經何來。
馬云。庚申春。大軍南還。擄帶南人。止宿本家。遺下而
去。玉取回。專心持誦不怠。丁卯歲四月十四夜。岳母
劉氏夢白衣人。頭戴金冠。携一童子來曰。吾與汝送
聖奴來。劉氏接抱。恍然而寤。明日巳時。妻張氏生一
男。神氣聳秀。果有白衣之異。即名子曰聖僧奴。夫婦
遂發願刊施五百卷。以酬抱送之恩。

萬曆庚寅。袁公
了凡刻祈嗣真詮載此經。云。經呪原出大藏。名隨心
陀羅尼。受持者。一切祈求悉令滿足。若求子。持誦此
經。往往獲白衣重包之驗。靈應甚多。不具載。(出白衣經紀驗)

** 元陶氏十六娘

常熟徐村人。年二十六。寡居無子。願
生淨土。恒持念觀音普門品。忽夢白衣人。手挈白蓮
花一朵與食之。覺後心神頗異。嗣裝一小閣。西向誦
彌陀經。念佛甫三年。見佛現光明。經函上有火團。如
彈子大。氏恐燒經。手撲之。乃得舍利一顆。終時化佛
來迎。別眾而去。(出淨土善人咏)

** 明成祖

永樂十五年秋九月十二日。欽頒佛經至大
報恩寺。是夜寺塔見舍利光如寶珠。十三日。現五色
毫光。卿雲捧日。千佛．觀音菩薩．羅漢。妙相畢集。續頒
佛典。至淮安給散。又覩五色圓光。彩雲滿天。雲中現
菩薩．羅漢．天花．寶塔．龍．鳳．獅．象。又有紅鳥．白鶴盤旋
飛繞。群臣上表稱賀。上大嘉悅。(出皇明通紀)

** 明溫州醫僧法程

字無枉。少瞽。百端治之不愈。但晝
夜誦觀世音名號。如是十五年。夢中聞菩薩呼之使
前。若有物縶其足不可動。菩薩嘆曰。汝前世為灸師。
誤損人眼。今生當受此報。吾憐汝誠心。當使衣食豐
足。遂探懷中。掬寶珠滿手與之。既寤。醫道大行。衣鉢
甚富。後享高壽。(出唐冥之醫勸)

** 明崇禎戊寅揚州僧垂髻

北遊。道經宿遷。偶患脇痛。
四醫不能治。展轉號呼。不飲食者三十餘日。一晚。友
人謂曰。汝平日講演經論。每勸人稱念觀世音。可以
救苦。今染此篤疾。何不皈命大悲。以求自度。髻昏憒
間。聞言有省。急命具香燭。高聲持觀音號不絕口。至
四更。聲忽寂然。眾驚。謂氣絕矣。啟門視之。髻正鼾睡。
午後忽呼曰。我饑甚。速為具飯。食畢。即能起行。眾驚
問。何緣得愈。髻曰。我初稱名時。痛如刀割。久之空中
忽現祥雲。見觀音以瓶中甘露。灌我頂門。清凉沁骨。
汗流如水。因而熟寐。巳霍然矣。眾咸合掌讚嘆菩薩
之應如是。

** 明吳江縣吳璋

十一歲喪父。母陸氏。永樂癸卯。以孀
婦選給內廷。宣德丙午。隨親王分封廣東。璋往覓母。
舟中設觀世音像。日夕哀禱。願必見母。繼患痢。昏憒
中猶呼母不置。遇僧蘊空。調理得生。及抵廣。王巳改
封江右饒州矣。奔馳沙磧。兩足俱裂。臥野寺廊間。遇
焦道人。施藥敷好。一日過嶺。蛇嚙其足暈地。復見前
道人。以藥塗之而愈。又投宿孤村。有婦人求薦寢。璋
曰。吾半死枯籐。豈有春意。力拒之。出門雪深數尺。匍
匐前進。得古廟憩焉。又見前道人。慰之曰。為毋忘軀。
真鐵漢也。天不負爾苦心。見母在即矣。出餅與啖。天
明尋路而行。至饒。訪王府。母果在。璋屢啟乞母終養。
不允。乃就府東賃一室。中書思親二大字。旁貼云。萬
里尋親。歷百艱而無悔。一朝見母。誓九死以何辭。王
聞賢之。允其請。母子終得相見。人謂璋孝思所感。然
大士變化護持之力。亦彰彰矣。(出鞭心錄)

** 明正嘉間滇南周廷璋

字玉宇。性淳朴。與人相對輒
善笑。人犯之亦笑。治家不計生產有無。不識衡量。而
雅好施。有則散之貧者。每晨起。必虔誦觀音經。暨金
剛．彌陀各一卷。時欣然自得曰。吾豈藉是為行資哉。
吾不離日用。不涉貪愛。庶幾如是而巳。甞晝寢疾。有
胡僧入室。合掌作禮。倐不見。家人憂之。謂翁且逝矣。
俄疾愈。年八十七。以清明日掃墓。辭祖考還。謂婦唐
孺人曰。彌陀迎我。觀音．室利亦至矣。又明日曰。觀音
食我一芉。謂我勿茹葷。齋五日。可西行也。自是每食
一粥一蔬。至期沐浴整冠。令子弟誦如來名號。自誦
經。端坐而化。翊日。體香潔如生。(出金剛靈應)

** 明劉谷賢

黃州人。𨽻虎賁左衛軍。甞從大監鄭和。使
海外諸番國。舟經大海洋。劉忽失脚墮水。時風帆迅
駛。不可救援。和令人升桅竿望之。遙見一人隱隱出
沒波濤中。相去數十里。咸謂無復生理。須臾。劉追及
舟。舟中人大喜。速以物引上。見大魚長丈餘。悠然而
去。人皆異之。劉曰。此魚載我至此。將沒者數次。魚輒
以鬐鬣負起。故水不入口。舟中人問。爾平住有何善
果。致得此報。劉云。但念觀音經耳。(出善餘堂筆乘)

明福州南臺寺。塑觀音像。將毀其舊。塑工林翁。求歸
事之。後數月。操舟入海。舟壞而溺。急呼觀音曰。我甞
救菩薩。菩薩寧不救我。語訖。身便自浮。得一板乘之。
驚濤自天。約行百餘里。隨流入小浦中。獲遺物一笥。
頗有所資而歸。人以為觀音之助。(出筆乘)

** 明沈見泉祖

游黎里羅重寺。見後殿毀搨。觀音首頂
箬笠。嘆曰。菩薩慈悲。能與人智慧。某願重修此殿。求
吾子孫有一．二讀書者。足矣。歸謀之婦。婦曰。今有米
數百石。速易銀。獨力完此功德可也。不日。棟宇．法相。
煥然鼎新。其孫堯中．曾孫夢斗。相繼登第。(出鞭心錄)

** 明王應吉

素䖍奉觀世音。萬曆壬寅。奉使東行。便道
還里。患痰火疾。水漿不能咽者七日。夢乘肩輿。循大
河滸。忽前人失足。王顛墮水中。鱗甲之類種種見前。
因念。此類我甞啖之。今為難矣。恍惚若有人挾王起
崖上。則赤日當空。觀音大士倚巖而坐。王以手捫衣
不濕。因叩謝。大士謂曰。汝家世奉我。故來相救。但殺
業頗多。致有是病。若戒殺即愈。王曰。承慈力普度。此
夙心也。敢不遵命。倐然而覺。身汗如雨。自後遂盟心
戒殺。自作紀靈戒殺衷言。誌其事。(出廣仁品)

** 明天台王立轂

字伯無。領萬曆丙午鄉薦。夢其父大
中丞公士性。有十年五死及植德禳災之諭。及於嘉
禾三寶前。誓奉長齋。受天台殺．盜．婬．妄四戒。後任江
西新淦縣。此事都廢。戊午入覲。舟次荻港。夜為冥府
所攝。主者厲聲叱曰。爾陽算盡丙辰八月。延至今者。
齋戒力也。爾奈何棄之。命取簿以示。見名下年月皆
有註。至丙辰八月輒空。轂覧畢。叩首曰。居官勢不得
不爾。主者曰。奈算盡何。命驅入獄。一坐側宰官請曰。
試取破戒後事稽之。須臾肩兩簏至。皆令淦文卷。并
平日偶書。寸紙俱在。皆有氣騰上。青．白．赤．黑不一色。
主者令各撿之。先撿黑與青成聚。次撿白聚．赤聚巳。
而青者漸隱。黑者縮小如箸。而赤者赫然獨盛。轂旁
睨赤聚中。見所刻金剛般若。及好生編．社倉卷俱在。
主者曰。是尚知植德。損五官。全其軀命可乎。乃命抉
其目。便昏暗無所見。覺有人促之去。一跌而寤。張目
見燈火如剌。了不可開。其夜夢有人復以釘釘目。痛
楚滋甚。遂却醫藥。決意乞休歸里。棄家精修淨業。庚
申七月。禮懺幽溪。夕夢觀音大士。以楊枝灑甘露點
其睛。晨起。豁然見物。兩目復明。後歷遊雲棲．博山之
門。真參實證。再生者又一十二年。號壁如大師。(出同生自
記)

** 明萬曆間平湖陸五臺尚書

有僕與人爭歐。悞傷人
死。懼而求救于公。公曰。殺人者。抵國法也。我堂能狥
情。為汝求免。汝在獄中。宜專心誦觀音菩薩名號。三
年我來赦汝。其人奉命。時時持念不怠。纔一年。遇赦
而出。(出觀音感應)

** 明吳郡徐明甫

赴舘於楚。遂徙家焉。好學篤行。教子
讀書。素供觀音大士一軸。禮敬甚虔。子名鑛。十餘歲
忽遘危疾。夫妻於大士前。晨夕叩禱。至七日夜。夢菩
薩告曰。無憂。汝子明且可起也。忽聞有聲震桌上。驚
而寤。起視所供大士几前。菓碟諸器俱墜地。檢之無
一損者。子口中喃喃。微聲喚曰。菩薩救我。菩薩救我。
問之不應。天明詢其故。子曰。昨夜半。正憒絕間。見大
士至臥榻間。呼男曰。吾救汝。乃以水一甌。命飲之。冰
凉徹骨。遂舉體得汗而爽耳。不數日。病果愈。後子成
萬曆丙辰進士。(出徐氏庭訓)

** 明萬曆中焦甲

以江陰縣吏。選湖廣典史。陞知事。離
任三．四程。泊舟江上。有一南僧。自蜀江來。求附載舟。
人不許。僧因吐情告焦曰。貧僧有募金六百兩。將往
普陀。為觀世音建幢樹剎。幸附而南。此功德誠無量
也。焦與偕行數日。忽萌惡念。一夕大風。竟推僧江中。
發其篋。果六百金。悉入私􂴮。曉起。見僧從水出。向前
索命。撫其背曰。我命巳矣。金乃十方所施。終不為君
有也。自是晝夜現形攪鬧。凌晨起坐。僧巳在側。且云。
吾巳訴上帝。帝怒。將戮汝父子。焦憂懼成疾。坐臥不
寧。所至驛。遞延僧道薦度。疏中又不敢直書其故。唯
叩頭懇禱悔過而巳。逡巡抵家。病益劇。願將此金作
佛事。凡禳謝無所不營。而僧時至。必大呼曰。功德何
益。還我六百金。往南海去。或來從屋上。或走出壁間。
或據床附屏。巳而家人悉見驚走。僉曰。和尚來。百計
哀求。僧終不允。焦歸將一年。僧物．巳物俱巳垂罄。懨
懨待斃。忽一日。亡僧持刺造訪。閽者辭以主人疾篤。
僧叱云。吾非常客。必欲見汝主。救其殘喘耳。時焦方
伏枕呻吟。妻拏環泣。共覩僧形。復聞僧通姓名於外。
焦痛恨云。索命鬼變幻如此。不如速死。遂投身床下。
持刀將自殺。家人力抱止之。而僧巳直闖人室矣。謂
焦曰。我人也。非鬼也。君屏妻子。當語其故。眾出避。僧
曰。去年遊魂于風浪中。分必死。倐見觀世音自空中
降。持一燈引入蘆洲。遇漁人救脫。六百金雖為君取。
隨復募化。巳足其數。今將之普陀。償此宿願。頃過江
陰。人傳君病奇怪。恃爾造見。為君釋杯蛇之惑耳。焦
曰。幸師不死。但金盡無償。奈何。僧笑曰。吾來並不索
金。焦舉家感恩列拜。欲辦衣履相貽。固却不受。僅享
一飯而去。使人跡之。果乘海船往矣。從此鬼形遂絕。
然焦病終不愈。數月卒。止生一子。少有文名。方應舉。
以親喪不能赴。偶步于江。忽躍入浪中以死。僧歸自
南海。聞而嘆息久之。(出感應篇增註)

** 明萬曆甲寅歙縣吳奕德

隨叔正鵾。受業臨塘寺。鵾
叩普門大師有省。遂皈佛法。且晚率諸生持齋。頂禮
西方。奕德尤深敬信。發願書大悲經五十卷．金剛經
三十卷。五月二十九日。浴琴溪。暴病氣絕。掖歸臥屍
於床。忽言曰。我乃佛前左護法關。奕德因悞殺。宿冤
攝入冥府。以彼奉佛許經善念。特來護之。鵾可為念
佛諷經。候其初七還魂。書經酬愿。藉此功德。怨鬼得
超度矣。初七日。奕德果甦。自捧其腰。連呼跌痛。叔問
故。告曰。浴溪時。見兩人執牌來喚。遂從往。心計家人
不及救我。不若我自念佛。須臾進一城。遙望署額曰
森羅殿。左四生司。右四死司。閻君坐堂上。持頭鬼無
數。我至。奮前歐擊。旁坐一烏帽者問曰。汝何言。我躑
躅無措。惟默念佛。被笞掠。覺念佛則痛可忍。終茫然
不省。判官引至清水潭洗胸。見五臟。方知前生為將。
悞殺人八百命。今業滿受生。索償不放。仍赴殿辨理。
泣訴以王事所致。閻君怒曰。大辟應烹。即有火面碧
身鬼卒。舁大鐺沸油。束我將投之。殿前倐現金光一
道。幽黑皆明。左右驚報。西方到。見韋䭾與關帝在空
中。韋䭾舉杵入鐺。鐺悉起金蓮華。閻君合掌叩禮。隨
放我歸。命兩黃幘者送之。經峻嶺。黃幘者撲我下。故
腰跌痛耳。叔扶起。拜謝佛與大士。及韋䭾．關帝。至誠
施寫二經。合室欽奉三寶云。(出金剛果報)

** 明萬曆間包憑

字信之。嘉興人。父為池陽郡守。生七
子。憑最少。贅平湖袁氏。博學高才。累舉不第。留心二
氏之教。尤信持觀音經。東過泖湖。至一寺。見殿後傾
𡉏。大士像淋漓露立。即解索中得十金。授主僧修之。
僧告以功大銀少。不能竣事。復取布四匹．衣七件益
焉。內紵褶新製。僕請留。憑曰。但得聖像無恙。雖裸體
何妨。僧垂淚云。捨銀及衣．布。猶非難事。只此一點誠
心。何可易得。工完。憑夢伽藍謂曰。菩薩賜汝子孫享
世祿矣。後生子忭。孫檉芳。相繼登第。(出鞭心錄)

** 明常熟嚴尚寶徵

字道徹。文靖公仲子。年三十無子。
日者推為艱嗣。置兩妾。俱不選色。容質朴陋。人爭笑
之。偶過姻家。見一侍女。年及笄。未蓄髮。問其主。云以
瘖故。終成癈人。道徹惻然曰。第令蓄髮。吾將娶之。其
姻家未敢信。道徹即為申約。踰年果納焉。文靖聞之。
喜云。吾兒所行。允合天道。必有後繼。三妾皆生子。道
徹素誦白衣陀羅尼。且堅持不殺戒。凡舉子。多重胞
之異。後子姓繁昌。青雲接踵。誠厚德所培也。(出感應篇增註)

** 明紹興韓弘儒

四十八歲除夕。妻金氏夢亡姑曰。汝
夫明年重九。大限至矣。金恐傷夫意。不敢言。惟䖍禱
白衣大士。以祈夫壽。明春。韓赴舘。於表姊家。見有老
婢數人。從容語姊遣嫁之。一月內俱得所配。寒食後。
訪一宦子。几上多新傾色銀。韓正色曰。君生富貴家。
宜輕財樹德。何貪小利。為刻薄事。兄獲微益。而人受
大損。在人祇損利。在兄即損德。是損於兄者更大矣。
宦子悵然。誓弗再傾。端午。歸過一酒舘。見宦僕手持
錦袍。講息人命訟事。百端把持。一語不合。將袍毀裂。
欲以激怒主人。韓隨往謁宦。詳述始末。指天設誓。宦
素服其剛直。責奴遣之。七夕設宴。坐有鄉紳。自言清
正。某親冒勢爭產。某族冒勢搆訟。一一批揭與被害
人。到官罰之。舉座讚嘆。韓微哂曰。禁止冒勢。固盛德
事。然親族情。謂亦不可傷。何如溫顏受稟。詳詢曲直
而諭解之。為兩得其平乎。鄉紳斂容稱善。九月初。門
生五人中式。來謁。韓謂曰。賢契巳進一階。宜益修德。
以祈上達。切勿輕言納寵。傷糟糠之情。勿疎遠故舊。
致窮交之憾。勿多收僕從。啟生事之漸。勿過為奢費。
開妄取之端。諸生唯唯受教。是夜。妻夢大士曰。爾夫
壽終九月。以近來勸戒良言。造福廣大。益壽二紀矣。
韓重九歸。果無恙。妻為述兩夢。自是益勉於善。後以
明經作令。高年致仕。(出勸戒全書)

** 明彭孝子有源

字信宇。湖廣益陽人。幼即䖍誦大士．
三官諸經。以祈親壽。父甞病篤。刲臂肉療之。踰十年。
父卒。奉母吳氏。家貧。勉具甘旨。崇禎丙子秋。母疾篤
不能起。又疽穿手掌。痛不能忍。源日夕憂思。夜夢大
士諭以母壽將盡。得人肝服之。猶可愈。晨起視母。母
正思羊肝。源曰。是菩薩啟我也。乃垂涕跪禱。願剖肝
救母。至夜見大士．諸聖。旛幢而前。源驚醒。汗下如雨。
乃澡身頂禮。舉手捫心。約得肺肝所在。持刀自剌。一
剖而血迸。二剖而膜開。三四剖𥒐然有聲。迨六剖而
心出。遂緣心得肺。緣肺得肝。時痛幾殞絕矣。頃之稍
甦。始呼妻至。令速煑肝進母。母不知。欣為下筯。病即
霍然而愈。事聞。遠近贊嘆。顧其肺稜稜出在外。瘡口
未合。眾為禱於神。大士示夢曰。是孝子肺。收之無難。
末世鮮仁孝者。欲出之百日。令世人遍觀之耳。孝廉
王文南僧其事。(出啟禎野乘)

** 明刑科李清

字心水。廣陵人。初有一子。痘殤。母姜安
人。追悼不巳。日誦白衣觀音經。為子祈嗣。未幾。心水
查盤紹興。夢一婦人。抱兒入室。面帶痘痂。似將愈而
落者。語心水云。如雲如月。覺而異之。晨起。適某生以
繡觀音贈。抱兒如夢。上題一詩。起有彩雲香繞海天
潮。末有還來丹桂月中飄之句。恰應雲月二字。時夫
人甫孕。果生子。

明崇禎辛巳。當塗縣官􂖥。有山東一癱子至。以手代
足。乞食於市。人多厭之。癱者雖病而負氣。被詈罵。輒
不平。聞塘橋菴有修行僧曰水谷。往訴以乞食艱艱
之苦。谷曰。汝能發心出家。仗慈悲大力。或有施主。癱
者從之。遂剃髮受齋戒。雖行乞。不茹葷血。雖被辱罵。
安忍而受。谷又教之念觀世音名號。兼持準提呪。受
持踰二年。戊子秋。忽夜夢一老嫗呼之曰。汝起。汝起。
癱者云。我是癱子。何能起。老嫗以手址其兩足。覺直
而不拳。晨起癱病遂愈。居然一昂藏之僧矣。取號曰
半崖。遂有供養之者。(出唐宜之巳求書)

** 明洪武間吉安廬陵縣龍子翬同室蕭氏

篤於伉儷。
求子甚艱。巳卯十月。其妹淑柔。得白衣五印心經。與
嫂同覧。見卷末祈嗣事跡。種種靈驗。蕭氏悚然敬信。
發願持齋誦經。併許施白衣經千卷。次年八月十六
日舉一子。形容清秀。名桂生。果符所禱。

又宣德四年。
彰德府張貴。隨淮王之國。於廣東得白衣經。六年歸
里。偕妻田氏。發心施經求嗣。未幾得男。經願未酬。十
二歲忽病故。夫婦痛心追悔。焚香䖍禱。施經一千五
百卷。丁巳二月。復生一子。持驗彰彰如是。(出白衣經紀驗)

** 明劉道隆母李氏

年四十。長齋奉佛。不解誦經。修葺
靜室。供奉觀音大士。朝夕禮拜。念佛千聲。雖盛暑．隆
冬不輟。刻施金剛經。聽人禮請供誦。竭貲不恤。如此
者二十五年。將終之前一歲。出督紡所餘。延名衲誦
經。大修功德。事畢。夜夢所奉大士。持素珠一串示之
曰。以此授汝。珠數乃汝往生淨土之期也。夢中數之。
得五十三顆。不解其意。至庚子五月十三日。忽告家
人曰。吾今日行矣。可舉家大聲念佛。助我西去。子婦
輩相與坐榻前。同聲念佛。踰時面西端坐而逝。(出金剛靈
應)

** 明朱德貞

肝江人。益藩輔國常茫第三女。祖翊鍾。有
賢名。甞輯仁孝皇后善內訓．章聖太后女訓．古烈女
傳．女孝經．女誡諸書。為女教大成。行世。女幼淑家誨。
性至孝。八歲。字儀衛王廷卿子重賢。十歲。重賢殤。聞
訃。即素食縞衣。繡大士像。早暮焚修。默有所禱。及笄。
有求姻者。始跪告父母曰。女王氏婦也。自重賢死。而
志決矣。父母怒責之。志益堅。且誓云。必不得為未亡
人。死而巳。遂絕食自經。父母驚怖。不復議婚。天啟辛
酉秋。屇重賢忌日。先叩二親。辭祖廟。于八月二十九
日歸王。素絰執杖。舉哀設奠。出自製文。祭重賢曰。恭
伯蚤死。恭姜守義。之死靡他。栢舟矢志。世有升降。心
無古今。嗟未亡人。誕育宗室。八歲許婚。實有定匹。云
何不幸。夫也遽殤。我雖幼小。默念綱常。祖王好賢。父
母樂善。內則熟聞。芳規習見。宮闈綦縞。永謝鉛華。堅
持節孝。光我國家。茲及笄年。當以死决。籲天叩閽。庶
幾監察。誓不改適。從一而終。僉曰孔臧。稍慰忡忡。登
子之堂。設子之位。寫此血裏。傾此血涕。甘執婦道。事
我舅姑。他日同穴。其無愧乎。按撫上其事議旌。年未
及格。引淮藩隆姬例。歲給膳米五十石。遂掃除淨室。
皈依三寶。晨諷普門品．大悲呪。晚課彌陀經．往生呪。
一切詩文。誓不復拈。遇翁姑．父母誕日。及重賢忌。必
設供禮懺。自昧旦至夜分。儀軌不忒。比丘尼．齋婆聞
風求見。槩禁絕。女使年踰十三。即更去。翁姑亦傾心
茹素。一切菓餌。手整始饋。視疾問安必謹。甲子歲。父
病沉篤。割股進之。父夜夢大士云。汝以女孝延年。病
得愈。肝江人無不頌其節孝。(出啟禎野乘)

** 大清釋行仁

字指一。河南光山張氏。弱冠讀書白鹿
洞。遇異僧戒曰。子有大難。能持大悲聖號。可解。師矢
心受持。崇禎辛巳。獻冠破縣。屠戮及師。刃忽自斷。賊
異之。得不死。遂薙髮。甲申抵金陵。從千華昧和尚受
具戒巳。見戎馬充斥。乃東至崑山。於淨室講法華．金
剛．楞嚴等經。緇素皈仰。壬辰正月二日。端坐說偈化。
(出法華感通)

** 大清徽商程伯鱗

久居楊州。事觀音大士甚虔。乙酉
夏。兵過楊城。程禱大士求救。夢大士謂曰。汝家十七
人。十六口俱得免。惟汝在數不可逃也。程醒。又復懇
禱。仍夢云。汝前生殺王麻子二十六刀。今須償彼。可
令家中十六口。並住東廂。汝猶在中堂候之。勿貽累
家人。程信之。越五日。兵至門。程迎問曰。汝即王麻子
乎。我欠汝二十六刀。可殺我。否則與汝本無仇也。兵
驚曰。汝何以知我姓名。程具告以夢。兵嘆曰。汝前世
殺我二十六刀。致我今世報汝。我今殺汝。汝來世不
又報我乎。乃以刀背斫程二十六下而宥之。

唐宜之
曰。紀此事有三意。一者。見菩薩大悲。能回定業。二者。
見宿業既熟。難脫如是。從今以往。慎勿再造將來之
新業。三者。見目前所受。悉是往因。宜歡喜領受。不當
怨尤。亦不必苦苦以趨避亂心也。又曰。凡虔奉觀世
音者。其人必篤信因果。一生善事必多。惡事必少。善
念必多。惡念必少。此身心不與惡為緣。所以惡報可
滅。豈偶然哉。(出巳求書)

** 大清金壇孝廉虞庶顏

家世忠孝。闔門奉佛。生平常
課。日禮大悲懺。誦金剛經。常刻施觀世音經。勸人持
誦免刼。丁酉冬。以仇家誣陷。逮赴江寧。遠近無不冤
之。庶顏但默持經懺不輟。既入獄。痛楚備常。如入禪
定。伍伯極力掠其股脛。竟無所傷。惟有黑痕數繯而
巳。遂得昭雪。子山修甚孝。每夜為父赤身露禱北辰。
嚴寒不輟。直到事解方已。使佛法無憑。則山修亦足
死孝。況庶顏乎。

** 大清淮安庠士梁元徵

素崇釋教。凡法華．楞嚴諸經。
靡不研究。中年艱於嗣息。且多病。因發心持長齋。日
誦白衣觀音經及大悲呪。仍刻袖珍小帙。硃印流通。
室阮氏亦持準提齋。每晨虔跪諷經。未幾徵病悉瘳。
阮氏連舉三子。仲子汝悰。順治庚子中式。諸孫繩繩。
內一孫復顯白衣重包之異。感無不應。此近事左足
徵也。

** 大清秣陵黃土山劉某

母四十八歲。求子得之。出胎
即吃素。以母尚茹葷。不食母乳。粥湯．糕粉餵長耳。又
十年。父妾亦生一子。巳丑。劉年二十九。弟年十九。同
朝南海。舟中。劉發願求見觀世音菩薩。忽海水面先
現二蓮花。如車輪大。一花中立一童。一花中立一女。
隨見觀音坐大蓮花之上。劉因禮拜。拜起仰視。菩薩
與花俱不見。俄頃風浪大作。舟覆。同行六人及其弟
偕沒。獨劉甫入水。覺眼前通紅。有一僧㩗之同行。頃
刻間忽到門。衣衫不濕。僧即失所在。入門母出。劉尚
如醉如夢。母以茶湯飲之乃醒。為母備述其事。方知
觀音救拔之力。

唐宜之曰。庚寅三月十五日。劉約丁
僧過予。而是日放生。有長者在予寓。丁僧辭之。予至
今觖觖。嗚呼。觀世音菩薩救人於苦難。不必在海中
也。而海中尤多。但二千餘里。頃刻抵家。入水而衣衫
不濕。則此未之聞耳。(出巳求書)

** 大清楊璜

字希周。當塗人。世居官圩栗樹墳。業儒勵
行。厭時文怪謬。趨法先程。坐此困滯。會兵遶其鄉。璜
泣謂家人曰。吾祖．父丘壠在此。何忍棄去。因匿妻妾
與子林中。以身守壠。兵來。見墳內有衣冠者。將執之。
璜急赴水死。子甫十齡。自林間見父溺。亦號哭奔投
於水。時順治丙戌三月十六日。越辰。兩屍相抱浮出。
見者隕涕。妻陸氏悼夫無後。誓斷血肉。迎佛像於家。
旦夕慟哭念佛。忽夜夢老嫗㩗一子曰。遺汝。醒而歎
曰。願妾張氏遺腹生子。則菩薩之賜也。歲暮。妾生女。
陸氏泣曰。巳矣。丁亥春。集族長告曰。夫既無子。薄畝
當分諸侄。吾得粗給衣食。以撫此女。言□復哭。族長
不忍。云。俟小祥。為璜作佛事。議分。及期。具會親族。散
齋之夕。亦三月十六日。女哭不巳。妾抱就枕。張如夢
魘。憒憒不醒。女怪啼益甚。嫡疾呼。始覺。抱女入手。則
巳不復女身矣。陸大驚。家人羣往。見面目依然。惟私
處生長男根。其旁尚有血痕。眾咸詫異。始悟菩薩靈
爽。前夢不虗。競至佛前臚拜。更名佛賜。次日觀者闐
門。聞縣張公。取兒庭閱之。猶未信。問其宗族。異口一
詞。曰。脫兒變非真。侄輩不願分其田宅耶。侯乃不疑。
異哉。佛賜變身之日。即父子死難之日。然非璜之生
平方正。子之至孝殉父。婦之號泣動天。豈能遘此千
百年僅見之事乎。余竊又有說。若佛賜變形。非親族
羣聚時。其又誰能信之。(出唐宜之巳求書)

觀世音持驗紀下(終)

* No. 1542-1
 觀世音大悲心陀羅尼
大唐三藏　不空　譯

「　稽首觀音大悲主
　願力洪深相好身
　千臂莊嚴普護持
　千眼光明徧觀照
　真實語中宣密語
　無為心內起悲心
　速令滿足諸希求
　永使滅除諸罪業
　龍天眾聖同慈護
　百千三昧頓薰修
　受持身是光明幢
　受持心是神通藏
　洗滌塵勞願濟海
　超證菩提方便門
　我今稱誦誓歸依
　所願從心悉圓滿
　南無大悲觀世音
　願我速知一切法
　南無大悲觀世音
　願我早得智慧眼
　南無大悲觀世音
　願我速度一切眾
　南無大悲觀世音
　願我早得善方便
　南無大悲觀世音
　願我速乘般若船
　南無大悲觀世音
　願我早得越苦海
　南無大悲觀世音
　願我速得戒定道
　南無大悲觀世音
　願我早登涅槃山
　南無大悲觀世音
　願我速會無為舍
　南無大悲觀世音
　願我早同法性身」


「　我若向刀山
　刀山自摧折
　我若向火湯
　火湯自消滅
　我若向地獄
　地獄自枯竭
　我若向餓鬼
　餓鬼自飽滿
　我若向修羅
　惡心自調伏
　我若向畜生
　自得大智慧」


發是願巳。至心稱念我之名字。亦應專念我本師阿
彌陀如來。然後即當誦此陀羅尼神呪。一宿誦滿五
遍。除滅身中百千萬億劫生死重罪。

南無阿彌陀如來

南無觀世音菩薩摩訶薩

觀世音菩薩復白佛言。世尊。若諸人天。誦持大悲章
句者。臨命終時。十方諸佛皆來授手。欲生何等佛土。
隨願皆得往生。

復白佛言。世尊。若諸眾生誦持大悲
神呪。墮三惡道者。我誓不成正覺。誦持大悲神呪者。
若不生諸佛國土。我誓不成正覺。誦持大悲神呪者。
若心不得無量三昧辨才者。我誓不成正覺。誦持大
悲心神呪者。於現在生中。一切所求。若不果遂者。不
得名為大悲心陀羅尼也。唯除不善。除不至誠。若諸
女人。厭賤女身。欲得成男子者。誦持大悲陀羅尼章
句。若不轉女身成男子者。我誓不成正覺。生少疑心
者。必不得果遂也。若諸眾生侵損常住飲食．財物。于
佛出世。不通懺悔。縱能懺悔。亦不除滅。今誦大悲神
呪。即得除滅。若侵損．食用常住飲食．財物。要對十方
師懺謝。然始除滅。今誦大悲陀羅尼時。十方佛即來
為作證明。一切罪障悉皆消滅。一切十惡．五逆．謗人．
謗法．破齋．破戒．破塔．壞寺．偷僧祇物．汙淨梵行。如是
等一切惡業重罪。悉皆滅盡。唯除一事。於呪生疑者。
乃至小罪輕業。亦不得滅。何況重罪。雖不即滅重罪。
猶能遠作菩提之因。

復白佛言。世尊。若諸人天。誦持
大悲心呪者。得十五種善生。不受十五種惡死也。其
惡死者。一者不令其人饑餓困苦死。二者不為枷禁
杖楚死。三者不為怨家讎對死。四者不為軍陣相殺
死。五者不為虎狼惡獸殘害死。六者不為毒蛇蚖蠍
所中死。七者不為水火焚漂死。八者不為毒藥所中
死。九者不為蠱毒所害死。十者不為狂亂失念死。十
一者不為山樹崖崖墜落死。十二者不為惡人厭魅
死。十三者不為邪神惡鬼得便死。十四者不為惡病
纏身死。十五者不為非分自害死。誦持大悲神呪者。
不被如是十五種惡死也。得十五種善生者。一者所
生之處常逢善王。二者常生善國。三者常值好時。四
者常逢善友。五者身根常得具足。六者道心純熟。七
者不犯禁戒。八者所有眷屬恩義和順。九者資具財
食常得豐足。十者恒得他人恭敬扶接。十一者所有
財寶無他劫奪。十二者意欲所求皆悉稱遂。十三者
龍天善神恒常擁衛。十四者所生之處見佛聞法。十
五者所聞正法悟甚深義。若有誦持大悲心陀羅尼
者。得如是等十五種善生也。一切天人。應常誦持。勿
生懈怠。

觀世音菩薩說是語巳。於眾會前。合掌正住。
於諸眾生。起大悲心。開顏含笑。即說如是廣大圓滿
無礙大悲心陀羅尼神妙章句。陀羅尼曰。

南無喝囉怛娜哆囉夜㖿(此觀世音菩薩本身)　南無阿唎㖿(此如
意輪菩薩本身)　婆盧羯帝爍鉢囉㖿(此持鉢觀世音菩薩本身)　菩提薩埵
婆㖿(此不空羂索菩薩押大兵)　摩訶薩埵婆㖿(此菩薩種子。誦呪本身)　摩訶
迦盧尼迦㖿(此馬鳴菩薩本身。手把鈸折羅)　唵(此諸鬼神合掌聽誦呪)　薩皤囉
罰曳(此四大天王本身降魔)　數怛郍怛寫(此四大天王部落鬼神名字)　南無
悉吉㗚埵伊蒙阿唎㖿(此龍樹菩薩本身)　婆盧吉帝室佛羅
㘄䭾婆(此圓滿報身盧舍那佛)　南無郍囉謹墀(此清淨法身毗盧遮那佛本身)
　醯唎摩訶皤哆沙咩(此羊頭神王。共諸天魔為眷屬)　薩婆阿他豆輸
朋(此甘露菩薩。觀音眷屬)　阿逝孕(此飛騰夜叉天王。巡歷四方。察其是非)　薩婆薩
哆那摩婆薩哆郍摩婆伽(此婆加帝神王。其形黑大。以豹皮為裩。手把鐵义)
　摩罰特豆(此軍吒利菩薩本身。把鐵輪。并把索。面有三眼)　怛姪他(此劒語)　唵阿
婆盧醯　盧迦帝(此大梵天王本身。神仙為部落)　迦羅帝(此帝神。長大黑色)
　夷醯唎(此三十三天。摩醯首羅天神領天兵。青色)　摩訶菩提薩埵(此實心。更無雜
亂心。即名薩埵)　薩婆薩婆(此香積菩薩。押五方鬼兵為侍從)　摩囉摩囉(此菩薩相
罰語。即為齊也)　摩醯摩醯唎䭾孕(同前)　俱盧俱盧羯幪(此空身菩薩。押
天大將軍。領二十萬億天兵)　度盧度盧罰闍耶帝(此嚴峻菩薩。押孔雀王蠻兵)
　摩訶罰闍耶帝(同前)　陀羅陀羅(此觀音菩薩大丈夫身)　地唎尼(此師
子王兵驗讀誦)　室佛囉㖿(此霹靂菩薩。降伏諸魔眷屬)　遮囉遮囉(此摧碎菩薩本
身。手把金輪)　摩摩(某甲受持)　罰摩囉(此大降魔金剛本身。把金輪)　穆帝􂢉(此諸
佛合掌聽誦真言)　伊醯移醯(此魔醯首羅天王)　室郍室郍(同前)　阿囉嘇
佛囉舍利(此觀音菩薩。把牌弩弓箭)　罰沙罰嘇(同前)　佛囉舍耶(此阿彌陀
佛本身。觀世音菩薩師主)　呼盧呼盧摩囉(此八部鬼神王)　呼盧呼盧醯唎
(同前)　娑囉娑囉(此五濁惡世)　悉唎悉唎(此觀音菩薩利益一切眾生)　蘇囉
蘇囉(此諸佛樹葉落聲)　菩提夜菩提夜(此觀音菩薩結緣眾生)　菩䭾夜
菩駄夜(此阿難本身)　彌帝唎夜(此大車菩薩。手把金刀)　郍囉謹墀(此龍
樹菩薩。手把金刀)　地唎瑟尼郍(此寶幢菩薩。手持鐵叉)　波夜摩郍(此寶金光
幢菩薩鈸折羅杵)　娑婆訶(去聲)　悉陀夜(此達一切法門)　娑婆訶摩訶悉
陀夜(此放光菩薩。手把赤幡)　娑婆訶悉陀喻藝(此諸天菩薩盡悉以集。手把金
刀)　室皤囉夜(此安息香)　娑婆訶郍羅謹墀(此山海惠菩薩本身。手把金劒)
　娑婆訶摩羅郍羅(此寶即王菩薩。手把金斧)　娑婆訶悉囉僧阿穆
佉耶(此藥王菩薩本身。行療諸病)　娑婆訶娑婆摩訶阿悉陀㖿(此藥
上菩薩本身。行療諸病)　娑婆訶者吉囉阿悉陀夜　娑婆訶
　波陀摩羯悉哆夜　娑婆訶　郍囉謹墀皤伽囉㖿
　娑婆訶　摩婆利勝羯囉夜　娑婆訶　南無喝
囉怛郍哆囉夜耶　南無阿唎㖿　婆盧吉帝　爍
皤囉夜　娑婆訶　悉殿都　漫哆羅　䟦䭾耶
　娑婆訶

觀世音菩薩說此呪巳。大地六變震動。天雨寶華。繽
紛而下。十方諸佛。悉皆歡喜。天魔外道。恐怖毛竪。一
切眾會皆獲果證。或得須陀洹果。或得斯陀含果。或
得阿那含果。或得阿羅漢果者。或得一地．二地．三．四．
五地。乃至十地者。無量眾生發菩提心。

* No. 1542-2
 白衣大悲五印心陀羅尼經

「　稽首大悲
　婆羅羯帝
　從聞思修
　入三摩地
　振海潮音
　應人間世
　隨有希求
　必獲如意」


南無本師釋迦牟尼佛

南無本師阿彌陀佛

南無寶月智嚴光音自在王佛

南無大悲觀世音菩薩

南無白衣觀世音菩薩

前印後印降魔印。心印身印陀羅尼。我今持誦神呪。
惟願慈悲降臨護念(此八字念三遍)。即說真言曰。

南無喝囉怛那哆囉夜耶　南無阿利耶　婆盧羯帝鑠
鉢囉耶　菩提薩埵婆耶　摩訶薩埵婆耶　摩訶迦盧尼
迦耶　唵多唎多唎咄多唎　咄多唎咄咄多唎　娑婆訶
(喝音阿。囉音拉。怛音搭。哆音多。羯音揭。鑠音少。埵音朵。迦音吉。咄音拙)

* No. 1542-3
 禮觀音文

清淨三業。一心五體投地。歸依南無十方慈父．廣大
靈感觀世音菩薩。從聞思修。入三摩地。得二隨順．四
不思議．十四無畏．十九說法．七難二求．三十二應。無
量功德。興大威力。發大誓願。同流九界。六道四生。生
死趣中。興百千萬億無量恒河沙劫數善行方便。救
度拔濟一切眾生。無有休息。我今哀求。必賜加被。伏
念(某)夙生慶幸。得遇佛乘。身雖出家。心不染道(居士改身
苦塵緣。心多散亂)。愚癡邪見。諸根昏塞。又恐福力淺薄。壽命
不長。徒入空門(居士改徒得人身)。虗生浪死。我今洗心泣血。
稽顙投誠。終日竟夜。存想聖容。受持聖號。禮拜聖像。
惟願菩薩。天耳聞聲。悲心救苦。憐愍加被。放大神光。
照我身心。傾大甘露。灌我頂門。蕩滌累世怨𠎝。洗潔
千生罪垢。身心清淨。魔障消除。晝夜之間。坐臥之中。
觀見菩薩。放大神光。開我慧性。使(某)即時神通朗發。
智慧聰明。得大辨才。得大智慧。得大壽命。得大安樂。
參禪學道。無諸魔障。悟無生忍。世世生生。行菩薩道。
四恩總報。三有齊資。法界眾生。同圓種智。

南無大慈大悲廣大靈感觀世音菩薩(三稱三拜)

* 辨訛語三則

蓮池大師云。高王觀世音經。世傳高王誦之脫難。此
訛也。其經鄙俚。不成文義。不知譯自何代。以理斷言。
即是法華普門品耳。高王時人仗此脫難。故以為名。
後人不知。別造偽語。稱高王經。因名迷義。俗所不覺。

又云。香山卷中稱觀音是妙莊王女。出家成道。而號
觀音。此訛也。觀音過去古佛。三十二應。隨類度生。或
現女身耳。不是纔以女身始修成道也。彼妙莊既不
標何代國王。又不說何方國土。雖勸導女人不無小
補。而世僧乃有信為修行妙典者。是以發之。

王龍舒云。按藏經。諸佛菩薩。手足六根。皆常端正。故
云八端。觀世音菩薩。本結跏趺坐。其神通變化自在。
故云觀自在。今人作翹足搭手坐。謂自在觀音者。訛
也。