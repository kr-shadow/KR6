#+TITLE: 木人剩稿-清-弘贊
#+DATE: 2016-06-11 12:30:14
#+SOURCE: github.com/kanripo/KR6q0223 master 4bec2a38                

* 本人剩稿序

嘗考古而知世運之隆替與佛法之廢興皆有數
存焉非人之所能為也世運則五百年始有王者
興隨有名世輔長佛法則自釋尊而降代不乏人
大都皆承願力再來誠非偶爾昔張方平謂王荊
公曰儒門澹薄收拾不住皆歸釋氏信不誣也嗚
呼彼諸大知識僉棄我而沒良以法末人漓難為
教化概不肯住世為苦海慈航比諸方據室撐持
祖道者亦既兢兢黽勉弗敢告勞然而經律禪淨
各擅一能兼善之材無多屈指甚矣得人之難也
東粵何幸迭產聖僧向大鑑而下石頭仰山等輩
皆法門角虎覺苑飛龍今也則亡殊堪慨歎猶喜
線傳未滅旋而崛起至人經律禪淨咸稱獨步今
見我
在犙和尚其人也高居鼎湖方丈尋臥麻溪象林
不居祖位如良賈深藏故緇素屢請昇堂不允年
登古稀來吾江南長干及寧波鄧山供禮如來舍
利浮圖晉雲門顯聖位中和尚力請上堂并與眾
授戒皆堅辭不諾頗不類近代堂頭婆心太切多
囑法嗣希圖熱鬧門庭師惟以惡辣鉗鎚陶鎔來
學如大匠繩墨不為拙工改廢故根器稍劣者多
望崖而退師既無心於事無事于心嘗以木人自
目故鼎湖方丈後額曰木人居居可容膝面山而
窗名花好鳥時開時鳴師本體無情對景宴如恬
不為動於是花鳥獲適其性又從而額曰雜花苑
聯曰鳥從歌旦夕花任笑冬春豈非取木人看花
鳥意乎師矜正法下衰禪淨之餘註釋三藏百有
餘卷以利群蒙字字津梁皆發古人所未發如良
醫之應病與藥服者悉瘳緇素叩擊隨機開導莫
不切中肯綮各臻玄奧侍者錄其要語成帙鋟梓
名曰木人剩稿屬予序予儒者也內典未閒惡足
以知師之高深哉然緬師履踐猶宮牆數仞其中
美宗廟富百官有不待入而知其具足者矣因為
剩稿序。

賜進士出身文林郎內府中書科中書舍人加一
級丙辰會試充內收掌試卷官丁巳順天鄉試
同考法弟子江南新都程化龍頓首拜題












* 鼎湖山木人居在犙禪師剩稿目錄

  
  * 卷一
  
  * 開示
  * 答問
  * 卷二
  
  * 警策
  * 尺牘
  * 卷三
  
  * 尺牘
  * 卷四
  
  * 偈頌
  * 詩贊
  * 記銘
  * 卷五
  
  * 序文
  * 祭文
  * 舉火
  * 行實
  * 塔銘











鼎湖山木人居在犙禪師剩稿卷一
侍者開溈錄

* ○開示

** 碧江諸檀越請往開示心經

師陞座。講經題至照見五蘊皆空度一切苦厄訖。時
人眾哄鬧。聽者難聞。乃略示云。當知菩薩所修不同。
名號亦別。從眼根修證故。照見五蘊皆空。得觀自在
名。從耳根悟入。故初於聞中入流亡所得觀世音名。
大眾欲識觀自在菩薩照見五蘊皆空麼。即豎起如
意。復云。大眾欲得觀世音菩薩入流忘所麼。喝一喝。
便下座。

** 莞邑金繩禪院請師說戒

師拈香祝聖訖據座示云。

善男子。諸佛世尊。本為一大事因緣故。出現於世。所
謂開佛知見。示佛知見。悟佛知見。入佛知見。故說無
量法門八萬修多羅藏。法門雖復眾多。而總歸三學。
所謂戒定慧也。然慧由定發。定藉戒生。是知戒為三
學之首。萬善之基。眾聖因茲而趣菩提。諸佛從斯而
成正覺。所以欲得無上妙道。須當至誠而稟受之。(示巳。
次第為諸緇素受戒。)。

** 乙巳結夏安居示眾

原安居一法有事有理。言事則三月九旬之中。身不
出界外宿。即名安居。言理則有大乘小乘。大乘以大
圓覺為自境界。若心念世事。即名破安居。身雖出界。
心存鏡智。不名破夏。所以文殊三處度夏。不名破安
居。以文殊於大圓覺中。未曾動著一步也。其小乘以
身受心法四念處。為自境界。若心離念處。即名出界。
而思世間財色名食睡。即被五欲魔之所纏縛。雖不
名破安居。而煩惱結使瘡疣未除。九旬誠為虛度。如
昔有一比丘。依樹下安居。忽然一念思惟世事。樹神
語言。比丘何以生大毒瘡。比丘聞巳。即自責心悔過。
神言。比丘善自塗瘡矣。比丘復住四念處。神言。比丘
瘡巳瘥矣。所以一念纔生。鬼神得而知之。豈有心念
俗事。而不遠離賢聖。還得與淨行者同居乎。今有修
念佛者。即以六字洪名為自境界。若心離六字。即名
破安居。其參禪者。當以一箇話頭為自境界。若離話
頭。即名破夏。故云暫時不在。如同死人。寧有心思五
欲。而不破夏者乎。苟不遵事依理。則有名無實。不免
於三月中。有徒。喪光陰。虛度九旬之責也。

** 除夕示眾

今乃臘月除夕。諸方叢林。規矩各各不同。或有歌曲
戲舞。或有說法豎義。今夕鼎湖。也不歌舞。亦不說法
畢竟作箇甚麼。者裡須是箇仙陀婆漢始得。會麼。良
久云。若也不會。當別與大眾說箇𡓍雜話也罷。若言
𡓍雜。則諸人滿腹皆是。又何須山僧說乎。倘言我無
𡓍雜。不但慧眼不明。實自昧多矣。今不妨為眾拈出
何如何為𡓍雜。所謂三毒十惡。八萬四千塵勞妄想。
塵沙諸惑是也。然八萬四千。皆由十惡而有。十惡本
三毒而生。言十惡者。身三殺盜婬。口四妄言綺語兩
舌惡口。意三貪瞋癡。云何名殺。非謂不害人命。而飛
禽走獸。蜎飛蝡動。俱稟識心。心無大小。惟形類不同
耳。既心無大小。則上自諸佛。下至六道眾生。同一覺
性。如有傷害。即是殺未來諸佛也。云何名盜。非謂偷
他七寶資財。但非己有。而起貪心。即是盜矣。云何名
婬。非謂干犯他人男女。乃至不淨心生。思念前境。即
是之也。云何名妄言。謂未證聖。自言證聖。未悟道。自
謂悟道。未得禪定。言得禪定。乃至言見神見鬼等。名
大妄言。與殺盜婬罪同科。不通懺悔也。云何名綺語。
謂種種裝飭虛浮不實之詞。惑亂人心也。云何名兩
舌。謂向此說彼。面是背非。令人虛生憎愛也。云何名
惡口。謂口出麤言。罵詈於人。痛如刀割也。云何名貪。
謂貪愛五欲。財色名食睡。又眼貪好色。耳貪妙音。鼻
貪香氣。舌貪珍味。身貪細滑。意貪一切快樂。諸法也。
云何名瞋。謂於違逆之境。煩惱忿起。瞋火滿胸。不思
有理無理。只見己是他非。吐惡毒言。兩目瞋視。不顧
師長朋友上中下座。縱曾沾恩叨澤。悉皆忘卻。只欲
己勝。豈念陷他。云何名癡。所謂愚癡倒見。無有慧目。
不鑒是非。於三教中。不能分別是法非法。此世間法。
此出世間法。於如來三藏十二分經。何者是大乘。何
者是小乘。何為性宗。何為相宗。何名有宗。何名空宗。
云何權教。云何實教。何等了義教。何等不了義教。於
此不能決擇分別。即失趣向。縱饒勤苦精進。不免盲
修瞎練。月往年來。無常忽到。孤負一生。錯足一踏。即
陷墜深淵。千生萬劫。沒有出頭。如此𡓍雜。若多若
自須一一檢過。不可因循。自欺自瞞。生死關頭。業識
種子。此便是也。成佛作祖。亦不外於此矣。故溈山云。
一念頓悟自理。猶有無始曠劫習氣未能頓淨。須教
渠淨除現業流識即是修也。不可別有法教渠修行
趣向。何名現業三毒十惡是也。何名流識。八萬四千
塵勞妄想是也。即如吾人心中。念生念滅之妄識。如
水迅流。使人不自覺知。若無慧目。尚不見其生滅起
止何能窺其迅流面目。一念起即名為生。一念滅即
名為死。生死不停。長劫流轉。此之種子。若不急除。則
生死無汝出分。雖然不能頓除。必須漸漸去離。故經
云理須頓悟。事要漸除。既云頓悟漸除。況其未悟者。
所以古人悟後。水邊林下。正為操履此事。若能除得
一分則便去其一分生死。乃還其一分米錢。諸仁者。
請自檢點看。曾除得幾分倘全未除。則今晚閻羅老
子。與你打算。算到口氣不來日子。盡須一一還他。噫。
各自請回打點去。休將瞌睡錯時光。(仙陀婆。一名四實。惟有智臣能
知。謂鹽。馬。水。劍。)。

** 丁未夏安居示眾

六根淨攝。身心晏然。名之曰安。誓此九旬。足不越界。
名之曰居。然一歲四季。何以但夏三月結制安居。據
律教中。如來為三事故制夏安居。一。為雨盛炎熱。比
丘自當禁足三月。勉勵策進身心。不得一切時。人間
遊行。妨修道業。二。為夏時多諸蟲蟻。舉足動步。莫非
傷損。比丘原修慈行。護生為本。無事不得遊行。三。為
遮諸誹謗。以比丘違前二事。招世譏嫌。由此故制夏
安居也。若據宗門。護生須用殺。殺盡始安居。喚何者
為生。所謂三毒之魔。六根之賊。情識知見。苟不剿除。
為魔賊所縛。終不能解脫獲大自在。何得名為安居。
若山僧則不然。何也。盡大地覓一眾生了不可得。何
有生之可護自無始來。寸步也未出門。何處人間遊
行。從頭至足。中間不見有我。何人受彼譏謗。三毒六
根之魔賊。本是妙明中家具。如指不觸指。空不礙空。
且向甚麼處下手。而言殺盡始安居。良久曰。大眾會
麼。若能於此薦得。則安居已竟。如或不然。且各歸寮
對首受法去。

** 除夕示眾

今是臘月三十日。在家者公私匆逼。債主填門。出家
者閻羅老子打算飯錢諸仁者。請自籌量看。曾還郤
多少也未。若還他飯錢不得。一飲一食。一絲一縷。名
為負債受用。若分文不欠。方名無事道人。亦名解脫
大士。除此之外。還有還得飯錢者麼。唯有參禪與念
佛二種。暫延債主。然參禪的。二六時中。把箇話頭。放
在面前。念念發起疑情如紅爐大冶。觸物皆燒。所謂
魔來也殺。佛來也殺。既然凡聖不立。生死又向何處
安排。縱然閻羅老子到此。且顧眉毛不暇。又何敢與
你打算飯錢。念佛的。行住坐臥把一句彌阤安著胸
中。念念不忘。休云西方淨土。有箇彌陀。然淨土不離
你心你之自性。即是彌陀。諸仁者。欲見彌陀麼。請自
迴眸一看。良久云。見麼。凡所有相。皆是虛妄。若見諸
相非相即見如來。苟於此見得。飯錢還畢如或不然
請自尊重去。明朝當刮目來相會也。

** 己酉安居示眾

六賊不侵自境曰安。六根不躡他界曰居若纔出父
祖門庭即被他擒攫不居陰界法身獨露。若不如是。
且自努力各進己業。參禪者。舉起話頭疑情現前便
當深錐痛劄。如下刀刃。即要見血念佛者。放下萬慮
堅持六字洪名。如輪環轉。無令彈指間歇。即得淨念。
相繫。看律者須達止持作犯。名種性相信如來言。勿
順庸鄙。吉羅無虧。結使自消。看經者。洞明性。相宗趣。
研窮法理。契悟無生。餘此之外。隨力隨能。執役勞務。
供養佛法僧三寶。自然福至心靈。入道無艱。所謂二
嚴備足方證菩提。苟不遵教。竊入法門。避懶偷安。虛
沾信施是魔眷屬。辜負出家。徒名安居。大失律旨。非
世尊意。況人身難得正法難聞。宜加精進。祈超三有。
又今末劫眾生。福輕業重。自應晨昏夙夜。勤行禮拜
懺悔。一消罪累。二長菩提。三為成佛種子。毋致袈裟
下。失卻人身。悔之不及。今老人雖不常在山中。如能
依法奉行。即在吾邊。倘不依言。雖共同住。亦去吾千
里矣。宜各勉旃。

** 七月望日自恣示眾

今晨。是佛歡喜日。云何名佛歡喜。蓋佛于二事中而
生歡喜。一眾僧自恣。於見聞疑三事任他舉發。有過
則如法懺悔。故佛歡喜。二於三月中。精進行道。或階
四果三賢十地。或增益戒定慧學。故佛歡喜今日看
將來佛必不。為我等歡喜。而為我等攢眉何也其有
罪者。自不發露懺悔除愆縱有見聞疑。而畏他瞋怒。
不敢舉發。則於自恣名體俱不相當。故佛為之攢眉。
今日於四道果無所得。於三賢十聖位無所證。於三
無漏學。無所增勝。好生慚愧。何謂於三無漏學無所
增勝。戒以對治煩惱惑為義煩惱雖多。約有二種。一
根本。二隨眠。今當自揣。曾持何戒。而除何惑。若檢點
不出。是則於戒懵然。奚能增勝。定謂四禪八定。諸三
昧門。今當自忖看。巳曾證得何等三昧禪定。苟無所
證。則慧學無因矣。慧以破惑為義。敢問巳破何惑。而
證人空智。曾破何惑。而證法空智。若非如此。徒喪光
陰。倘以識兄妄生邪解。謂本自現成。何修何證。則䧄
墮在邇。是則三學無分。聖道匪階。自負己靈。寧無畏
懼哉。

** 除夕示眾

諸仁者。現前有一物。且問諸人知不知。老僧仔細看
來。四面不相似。言其大非丈尺可窮。言其小。非權衡
能定。欲名名不得。欲說說不出。若云仰之彌高鑽之
彌堅。瞻之在前。忽焉在後。總是捕風捉影漢若云予
欲無言。無言即是言矣。且輸他維摩老子一著已。何
也。在昔維摩居士示疾於毘耶丈室。彼時文殊大士。
與五十餘位菩薩。并諸賢聖。同往問疾。維摩乃問。諸
仁者。何者是不二法門。諸大士既各各自呈所得。後
問文殊菩薩。文殊云。我於無言無說。無示無識。離諸
問答。為不二法門。文殊卻問。居士以何為不二法門。
維摩默然無言。維摩敗缺且置。若是老僧當時在會。
即拂袖而出。免使在會賢聖。一場懡㦬。老僧今夕。欲
吩咐木橛。為諸人說破。又恐煩及于他。不如各各放
下。休歇身心。即自見自知。如啞子喫黃連始信老僧
今夕。言不欺也。

** 元旦示眾

師云。老僧昨除夕。所示現前有一物。四面看來不相
似。你等諸人。不以為意。不向此討箇明白。畢竟似箇
什麼。老僧今日不惜舌頭。為諸兄弟下箇註腳。所謂
不似佛。不似祖。不似人。不似馬。你等若能於此不似
中。端的箇落處。方有修行話分。亦可以了生死不然。
生死到來。道眼不明。便被生死拘繫。墮落三塗。無有
出期也。你等諸人。若有能端的得可出來試道看。首
座出云。某甲截舌有分。師曰猶須更道始得。座云。待
某甲有口即道師曰。敗缺了也。座云。和尚也有一半
在師曰。放你三十棒座云。謝師可棒。師曰。首座且置。
你等諸人。又作麼生。當下便要取決。方為好心出家。
亦不孤負老僧恁麼不惜眉毛。為你掉盡婆心。諸兄
弟。既不能出來道取一句老僧今更以方便。為諸兄
弟。別說箇摩訶般若波羅蜜話。令你等修行。知箇趣
向。只如者箇般若波羅蜜。覷之即瞎。擬之即死。向前
則。喪身失命。退後即墮坑落塹。你等人人有此波羅
蜜。老僧亦有此波羅蜜。三世諸佛亦有此波羅蜜。只
是諸佛能善解受用。你等不解受用。你諸兄弟。既知
自有。便應自保重。不可向外妄生愛。惡見諸佛便生
敬愛。見眾生有不順己情便生憎嫌違此則不達凡
聖平等之法一切眾生既有即是佛也。若知眾生是
佛。憎嫌何由得起。諸兄弟。今後切須保重自己者箇
波羅蜜。勿於眾生有分別異見。始得免不輕他咎。所
以我釋迦世尊因地時。為常不輕菩薩。每見四眾人
等。俱禮拜稱云。我不輕於汝等。汝等皆當作佛。彼時
四眾惡口罵詈云。我等不用汝虛妄授記。爾時菩薩。
不生瞋恚。仍向前禮拜。諸兄弟。看他是何等謙卑忍
辱。蓋因他信得眾生確確是佛。自信信他。自保保他。
故能行此難行希有之事。老僧也願諸兄弟。及早克
念。以此菩薩為師為鑑。自信自保。始有脫離生死日
在。

** 庚戌夏安居示眾

大眾。安居既竟。須當勤策身心。所謂幻事場中一法
不捨金色門頭一塵不立。不立一塵如大冶洪爐相
似。不捨一法即六度萬。行空花佛事。皆悉隨作。倘若
錯過。再遇難逢。若以枯木禪。為一塵不立。則未免他
日野狐身在。諸兄弟。可向事事。無礙中做去。則自他
兼濟。福智日新。始不孤今夏中三月資益者也。

** 和尚五十一誕前示眾

某命生不辰。出值末劫。根鈍識暗。福薄慧淺。上乏德
以酬四恩。下無法以資群有。既生無能有益於世。死
復何顏以見佛祖。曉夜思忖。淚沾簟枕。茲屆母難之
晨。益加愧切。食息尚不能少安。又何面目與眾慶誕
知我者。為祝先靈早登上界。三途有情頓息苦輪。勿
傚世俗。設齋辦供。增我慚顏。添我痛結。足感厚德。更
祈眾兄弟。挺身向前。各出手眼。努力衛持佛法。匡護
父祖門庭。放我骸骨歸于巖壑。得與清風為伴。明月
同倫。則肝膽塗地。亦未能報君於萬一矣。

** 斐然宋元戎初入法門求示修心法要

經云。人身難得。佛法難聞。難得而居士得之。難聞而
居士聞之。既聞之則當著力求進。以步躋堂奧而受
用無盡矣。但進趣之方。其路不一。若近世所遵尚者
唯參禪念佛二門。禪謂直指人心。見性成佛。即達磨
祖師。所遞相傳授者。昔古人於一言半句下。洞明心
地。與諸佛祖同一口氣。無二無別。後人根機稍鈍。不
能於言下契悟。故古人不得巳。而示以一言一句。深
參實究。行住坐臥。未嘗暫離。以悟為則。吃緊做去。豁
然疑情頓破。則生死大事了當矣。然此一門。最玄最
奧。參者難得其妙。多墮情識。光影坑中。埋卻不少。必
須要依明眼善知識。時刻提撕。始不錯認石火電光
為自己也。念佛一門。謂眾生不聞佛名。不見佛性。沉
淪生死海中。無解脫期。故如來愍之教令念佛。以稱
佛名。滅卻無邊生死之罪。如其心心念佛。即心心是
佛。不假方便自心便是淨土。自性即是彌陀。捨此虛
幻報身。直趣極樂世界。親睹彌陀至成正覺。今居士
夙植靈根。雖處塵勞。而不為塵勞所惑。知有三世輪
迴。欲求出生死之法。必須於如上二種法門。深進共
一。若要念佛。當將一句彌陀名號。惕於心中。六字歷
歷分明。猶如連珠。不使間斷。設有妄念倏起。即須早
覺。還續前念。不可隨妄想境遷流無有底止。日久月
深。自然淳熟。便證念佛三昧。縱未證三昧。現獲三種
利益。一者。經云念佛一聲。滅卻八萬四千億劫生死
重罪。二者。蒙佛大悲願力攝受。經云。若有眾生持我
名號。我當接引其人來生我國。三者。此心刻刻妄想
扳緣。即是流轉世間之因。當來必招六道生死之果。
若一稱佛號。即此妄念變為佛心。便是返本還源復
自性佛矣。若欲參禪者。須看自己現前者一念妄想。
從何處生起。滅向何處於。二六時中。刻刻尋究。以必
窺見為了手。忽然一日覷破。則歷劫塵勞生死種子。
一朝解脫矣。然此必須把定正見。切不可錯認目前
光影。亦不可將心穿鑿。亦不得暗地湊泊。直須發起
勇猛精進。驀直向前。討箇落處。以為究竟。如是用心。
縱未開悟。巳種般若種子。千生萬劫無泯。此是初入
法門捷徑工夫榜子。唯居士明而鑒之。

** 辛亥和尚周甲誕晨緇素弟子設供張錦申祝和
尚齋訖示云

昔世尊降誕。一手指天。一手指地。云天上天下。惟吾
獨尊。後雲門禪師曰。我當時若見。一棒打殺。與狗子
吃了。貴圖天下太平。我某甲今日生茲末季。前不睹
釋迦老子開大慢言。後不遇雲門老漢惡辣鉗鎚。若
遇惡辣鉗鎚。今日便與黃面瞿曇出氣。不致帶累諸
仁者。跋涉而來。華錦稱祝薄德山僧。好生慚愧。斯事
且置。只如知恩報恩一句。又作麼生道。良久云。露柱
打破石人頭。

** 辛亥除夕示眾

今日除夕。世云除舊布新。我等釋子。喚甚麼作舊。甚
麼作新。詗首座出曰。適和尚教除舊布新。本來無物。
除箇甚麼。布箇甚麼。師曰。只者箇甚麼。也須除卻。甚
麼與不甚麼。並皆掃蕩。座曰。從何處下手。師喚曰。開
詗。答諾。師曰。便好下手去。座禮拜。師良久曰。古人道。
如牛過窗櫺。蹄角通身俱巳過了。因甚麼尾巴過不
得。書記出云。前後際斷。中無一物牛。與窗櫺。俱不可
得。師曰未夢見在。座曰如來禪。許公有些子分。記云
只如首座。又作麼生。座曰好箇畜生。被人賺向者裡
走師曰依然未端的。猶欠腦後一搥在。座禮拜而退。
次早元旦。座禮佛。稽首纔起。忽腦迸香桌。聲轟如雷
不覺身心廓落。即入方丈呈偈曰。腦後一槌。虛空迸
裂。四方八面絕遮欄。大地山河齊漏洩。牛尾巴。親捉
倒。始信鳳凰兒。不向那邊討。師曰今日乃知吾不你
欺誠不媿為博山兒孫也。座曰。承和尚記莂。禮謝而
退。

** 新正示眾

今日獻歲初三世云彌勒世尊降誕芳晨。既云彌勒
降誕。為甚麼不見現身說法聻。詗首座出曰。且喜說
法已竟。遂禮拜復立。師曰。你既肯承當。為甚麼還自
退讓。座曰。灼然無諱避處。但曹洞家兒孫。事應側立。
師曰。老僧除夕示東山水牯牛公案。次早你因緣時
至。腦迸香桌。始知吾婆心徹困。你既如是。老僧亦不
可放過。遂擲拂子。座手接得。師曰。東山一頭水牯兒。
腦後一槌奪卻尾。大地山河無覓處。原來落在者箇
風顛漢手裏。座即禮謝曰。蒙和尚吩咐。敬當奉持。掃
除魔佛。以報不報之恩。師下座歸方丈。

** 示晨昏課誦

二時課誦。是修行之要術。出生死之靈符。固不可得
而簡略。又豈可得而輕忽者哉。晨諷楞嚴咒者。淨除
業障。成就所修。晚誦彌陀經者。彰顯西方。注想淨土。
次誦八十八佛洪名。以滅罪之根源。復修菩薩五悔。
普賢十願。成就六度萬行。回向淨土。棲心寂光後加
施食。福利群生拔其劇苦。令餐法味以獲解脫。是則
每日晨昏二時。自利利他之行無間。猶須於二六時
中。善用其心。屏息諸緣。不馳外境。念念不忘始得所
修圓備。若夫情念不休。妄心不了奔逐六塵。如窮子
逃逝。忘返家念。即晨昏課誦。而成說路人。何日云歸。
又況於課誦而不注心專誠者。何異童蒙課三字經
乎。其中經文懺理。未解者。速當博問究明。方為智者。
善懷要術。而佩靈符。乃不落童蒙之誚。而自事成辦
矣。(五悔者。一眾罪皆懺悔。二諸福盡隨喜。三請佛功德。四願成無上智。五迴向無上菩提。)。

** 示半月半月布薩

佛制半月半月布薩。為淨三業。以潔六根。有過者即
當發露說悔其罪。無犯者。依法淨住。以戒淨故煩惱
結使因斯解脫。未來生死種子。從此凋謝。故布薩翻
為淨住。由吉羅無犯。乃名淨住。亦名長養。謂離諸罪
障。功德長養法身漸圓。是以持戒為功德妙因。獲證
法身極果。故經云如來三十二相。無差別因。皆由持
戒而得。又云。戒即汝等大師。若無戒者。是則無師。師
既無矣。奚名釋子。而故違者。即是逆師命。叛師教。既
為脫生死出家。豈可不遵如來聖制。況今一衣一食。
皆藉如來白毫。相光之福分及。而不念報恩。復加違
教可乎。又於半月半月。在伽藍前。不畏神明。自欺心
口可乎。經云。犯戒之人。滴水難消。伽藍淨地無容足
處。行則鬼拂其跡。可不慎哉。其有智者。無論大戒非
大戒。自當時時防非止過。有犯則發露悔過。無則加
勉故。律云。有二白法。一者不犯。二者設犯即能懺悔。
既許悔過。還成白法。烏可自覆而為黑業者乎。能如
律教修持。是則世間良祐福田天人導師。如佛言曰。
若山谷中。有五清淨持戒比丘。能令世間正法不滅。
可無自懷慶幸。於波羅提木叉。而不深生珍敬者哉。

** 示持齋

齋乃仁術也。大人君子之學。非婦人女子之事也。今
人侈口腹之欲。而惡言齋。夫口腹之欲。不可縱意。孔
門訓之詳矣。孔子曰。士志於道而恥惡衣惡食者。未
足與議也。孟子曰：飲食之人則人賤之矣。許人縱口
腹哉。何學孔子之學。以口腹小事。而與孔訓相違不
自知其非。且謂齋之一字。專於釋學。不思子之所慎
齋戰疾。又曰。齋必變食。孔子曷嘗無齋也。更若孟子
之言。則曰齋戒沐浴。則可以事上帝。事上帝者。顧諟
天之明命。顧諟天之明命。是帝玉明德新民之學也。
非大人君子之學哉。齋為婦人女子之事哉。吾愧今
之丈夫。不及女子者多矣何也女子能齋。是能操術
於仁。男子不能齋。是乃絕術於仁。仁人之生理也。是
所異禽獸之幾希者也。可絕乎哉。故人當急急乎齋
也求乎仁也。

** 示分齋素

師一日與二三子話。示學道人。貴腳下無絲。始得去
來自由。時有高士雍容作禮。問曰僕末俗愚夫。未達
圓頓之旨。今始麤知歸向法門。而於齋素尚懷疑惑。
竊見時人。有食海參海蜥蠔蜆為齋者。以為無血。故
無所妨。豈其然乎。師曰器世界中眾生。亦殷充矣。所
謂胎卵溼化蠢動蜎飛俱稟識性。咸知希生怖死。食
息苦樂與人無殊。唯形質不同。故血有赤白。骨有內
外。白者如蠔蜆之屬外者如龜玳之類。或依水陸而
居。或依虛空卉木而住。盡名眾生。蠔蜆等。乃眾生之
一耳。若噉此為齋。非我佛教之謂齋也。士曰。敢問齋
義師曰。齋之為言齊也。齊身不殺盜婬。齊口不妄言
綺語兩舌惡口。齊心不貪瞋邪見。而履夫中道。故佛
制齊日中一食。使不倚有無之偏邪。而直處乎中道。
第一義中。今人有身齋。而口不齋。口齋而心不齋者。
全乖中道也。士曰。中道云何措足。師曰。根塵不偶。心
體離念。即名中道。士曰。初學鈍根。罔諳進趣。可有方
便乎。師曰念佛參究修。觀三門。隨履其一。即是登中
道之階梯。士曰。還用持齋否。師曰。豈不聞齊身口意
耶。齊身口意。即名持戒。若戒不持。如人無足。尚不能
登躡階梯。豈能窺其堂奧乎。士曰。今時持齋。多不中
食。亦有益耶。師曰。古人云。一日持齋。天下殺生悉無
己分。安得無益。若不中食。但名斷葷持素。不得名齋。
有違中道之義也。士曰。中道在心。非在夫齋。師曰。心
體無依。理因事顯。卻事言理。如棄燭期明。滅色求空。
猶不免邪見稠林。況得中道第一義哉。士踴躍禮謝
曰。非師指示。幾沒邪途。今承明誨。雖殞身未足酬其
萬一矣。

** 示緇素禮儀

凡為共住之眾。無論老少。與久修近進者。要須屏絕
名利。備修禮儀。苟其名不捐。則好譽惡訾日生。而人
我是非交集胸中。廢德喪行。自茲而始。利不除則希
得畏失。而情馳外境。交結往來。狎近時深。心行日濁
愛欲貪恣。蘊滿腹內。污道忘修。由是生焉。儀不具則
表乖僧體。陋符庸俗。人天失所宗仰。志氣日虧。僧寶
從此漸替矣。禮不修則失上恭下敬之誼。見上忘尊。
見下缺慰。不接待往來。深違和敬之道。至於稱呼應
諾。罔知尊卑之式。準如律教。上中下座。彼此皆稱大
德。上座或喚下座字號。下座或稱上座為長老。尊者。
今依叢林規法。彼此悉稱師父。若稱檀越。則云居士。
居士者。以有才大。富好談名言。清淨自居之謂也。或
稱檀越。理亦當焉。古稱帝王。皆云檀越。檀者施也。越
者度也。謂彼能行布施。即能越度貧窮生死苦海也。
若老若少。皆此稱之。居士於僧。亦當輕心敬仰。何也。
凡為僧者。皆稟如來出俗之教。乃世外之士。處一切
人天之上首。故帝王稱之為上人。是以天帝釋。每出
東門即禮佛。出南門即禮法。出西門則禮僧。如來在
昔。親以百頌而讚僧德。縱其無道。猶囑天龍護祐。雖
知非聖。亦當屏自慢心。以聖視之敬之。則自獲殊勝
福田。此是如來親說。故知無問長幼。有道無道。皆應
稱為師父。所以者何。凡有一言可法者皆為我師。是
故經中。教令依法不依人。譬如陋瓶盛寶。穢囊藏珍。
不可以其囊穢而棄其珍。嫌其瓶陋而捨其寶。固道
無長幼。尊人即是尊己。虛心便能納物。如來說世間
有四不可輕。所謂沙彌雖小不可輕。能說法利人故。
王子雖小不可輕。能殺活人故星火雖小不可輕。能
燒萬里岡山故。龍子雖小不可輕。能摧山傾海故。若
能彼此恭順。則人人自德。翕翕法立。是故儒門禮儀
三百。威儀三千。釋宗則三千威儀。八萬細行。自古聖
賢。莫不由斯嚴身進道。倘忽此以為輕。則道喪有日。
法滅在邇矣。(師初住西來山。彼間僧俗不知禮法尊道。故示之也。)。

** 乙卯四月十五子夜師夢緇素雲集設新高座請
示法要(時素多緇少)

師曰。自漢明帝。法流震旦。人皆依教修證者多。爾後
人逐名言。依經解義。證悟者寡。故我達磨初祖。航海
而來。掃蕩糟粕。不立文字。直指人心見性成佛。既云。
不立文字。又教老僧今日向什麼處開口。所以昔日
維摩。被文殊一問。直得咳嗽不得。而今還有能為維
摩大士出得一口氣者。不妨出看。眾無語。良久曰。眾
既為法而來。不可入寶山空手而歸。老僧常為大眾
別唱箇舊家曲調也罷。僧出云。雖然是箇舊家曲一
番提起一番新。師曰。昔日白侍郎。參鳥窠禪師。窠曰。
諸惡莫作。眾善奉行。自淨其意。是諸佛教。白曰。者箇
話。三歲孩童亦說得。窠曰。三歲孩童雖說得。八十公
公行不得。彼時侍郎。直饒舌頭吐出三寸。亦不能下
口。屈殺屈殺。便下座。

** 示得戒因緣

佛制受戒。必須心境相應。然後戒體成就。缺一則戒
不可得矣。言心者。謂行人志期出離生死。專心希得
戒法。至誠懇師稟受。心無異念也。言境者。要具法界
僧緣。僧者。謂三師七證。三師者。一和尚。十臘滿足。善
解經律論三藏。如或三藏不能備達。亦須律藏通曉。
得作和尚。二羯磨阿闍黎。三教授阿闍黎。並須善閑
軌範。戒德清高。此之二師。不論年臘。但戒律精通。便
許為師。七證者。言其極少。方云為七。邊地許二。並要
戒德清淨。堪作證明。缺一不可。數雖滿七。而非大戒。
及不清淨者。俱不聽為作證明。受者亦不得戒也。法
者。謂依如來聖教。白四羯磨如法。文無差舛。方得成
就也。界者一自然界。二作法界。若無此界。一切羯磨
受戒。皆悉空作。以無界攝故。戒不成就也。作法界者。
有二。先結戒場。次結大界。結法如律文。若不在場內
受戒。在大界內受者。一切比丘俱要齊集。惟除說欲。
有一比丘不集。諸比丘俱得別眾罪。受戒者不得戒
也緣者。謂三衣缽具濾水囊。六物備足。不得苟簡。及
借替等事。受沙彌戒者。須備上下二衣。及缽濾囊。上
衣者。謂縵條。不得割截。若披五條七條割截之衣。律
制不許。深為罪累。下衣者。謂涅槃僧。此云裙。當依律
制。非俗裙也。倘現未備。後應造之。若與上相違。無作
不發。戒不沾身。是為濫廁僧倫。罪過彌天。何能消他
信施。既知戒為出生死之舟航。趣涅槃之徑路。為師
者。不可不慎。依律作法。方免自誤誤他之咎。其受者。
豈當輕心苟簡從事。既無作不攝。難逃賊住之愆。授
受者鑒諸。

** 示沙門衣食論

佛制出家修道。當依四聖種住。一依衣服知足。二依
飲食知足。三依臥具知足。四依醫藥知足。或有以醫
藥攝前第二。其第四云。依樂斷樂修。此謂饒益病比
丘故。以防病比丘。有少病。即求勝藥。不能勤修聖道。
故云樂斷。斷謂斷諸煩惱。樂修謂樂修聖道。是以受
比丘戒時。即為說四依法。一依糞掃衣。二依乞食。三
依樹下坐。四依腐爛藥。由少欲知足。一切諸佛聲聞緣
覺。皆從此生相續不斷。故名聖種。又此能令正法久
住世間不滅。故名聖種。斯是如來大慈。為諸弟子。安
立產業。及所作故。說此聖種。前之三種。是安立產業。
而捨四種世業。一捨農務。二捨商賈。三捨傭作。四捨
自在。捨此四種。惟以乞食一種。為出世業。此乞食。以
無貪解脫善根為性。故心地觀經云。如是四事。隨有
所得。麤細稱心。遠離貪求。是無垢性。諸佛如來。三十
七品菩提行法。皆從此生。能令佛法僧寶。常不斷絕。
今之沙門釋子。四種全違。而求勝妙衣服。具足飲食。
倘有少病。即圖貴價藥石。得之不念來處。缺之則憂
惱障起。甚至退失道心。是故一切諸過。皆從此不知
足起也。智者當其勉諸。(糞掃衣者。是他所棄。縱有所污。拾回七次浣之而著。迦葉
尊者。終身服之。腐爛藥者。亦名陳棄藥。是陳年腐爛之藥。人之所棄。有病取而煎服。)。

** 示鐵橈比丘(法名開楫)

菩薩利生。必以般若大慧為舟楫。六度萬。行為櫓棹
恒順眾生為風帆。煩惱苦海無邊。非開般若慈航。莫
能濟渡群有。眾生未盡。行願匪窮。苟不堅固萬。行之
鐵橈櫓棹。豈能超登彼岸者哉。

** 示非渠比丘住山

修行無別法。休向外綢繆。世間多少人。鏡裏特迷頭
欲覓真蹤跡。步行騎水牛。非渠不是汝不汝復誰儔。
覿面不相識。孤殺一雙眸。六處皆玄門何待一根抽。
直下須薦取。擬議隔山丘。驅心踏玄路割肉作瘡疣。
不存迷悟見。凡聖豈能收。游戲毘盧藏。坐臥彌勒樓。
任他劫海燒。松下自優遊。

** 示洞先禪人

夫為真衲子。應具參方眼。此心自圓成。豈從他鑄篆。
自當穩腳跟休逐時流轉。所依師要正。所近友宜選。
四儀必須嚴。調心在休遣。欲知吾祖道。先將佛魔辨。
向外覓新奇。即是法身癬。所以真道人。不嘗空王膳。
觸對不忘玄。拈䊚把指吮。萬法本逍遙。惟人自作繭。
但情不附物。憎愛自除剪。我先曾告子。戒德為首件。
次明伊自心。隨力通經典。佛祖所設機。搓圓復捺匾。
肯心不輟疑。直透重關鍵。近步古哲人。潛蹤密履踐。
頂門眼忽開。滿盤惟一臠。龍天推將時。隨宜代敷演。
老人於斯際。雙眉向空展。欲道末後句。開口便巳殄。
聊率老婆言。書為吾子勉。

** 示飛石侍者(求書卷)

道無古今。人有利鈍。古人於一言半句下。即便了當。
後人根鈍。故知識不已示之參究。不知一法立。一弊
生。遂以參究二字。目為實法。二六時中。將一句陳年
公案。左猜右摸。苦挨瞌睡。便當工夫。甚至以打七為
奇貨。苦練為參禪。余昔與古雪兄。在顯聖密和尚處。
亦曾入此社火。而雪兄體弱多病。獨虧他不顧身命。
兀坐終宵。一時值彼昏沉。余以香板一打。彼遂連吐
黃水數口。結冬期滿。於自分中。依然沒交涉。昔我釋
迦世尊。以正法眼藏。付囑大迦葉。展轉傳至能祖。亦
未嘗有教人參究一事。後代知識。雖多設方便。不無
利益。乃無奈鈍根者何。反生種種穿鑿。賺自悟門。何
故聻禪之一字。早是強生節目。況容葛藤蔓引。而復
云參究者乎。今飛子求指參究工夫。余只對之呵呵
大笑耳。子不契。復以紙懇求開示。余曰開之即瞎。示
之添頭。何不看你眼裏眸子。安在何處飛子擬議余
曰。許汝參遍諸方。或時觸著磕著。始老人言不虛
也。倘或隨今時流。認龜作鱉。被人以冬瓜印子印之。
以當生平受用。非吾子也。見既不同豈能窺老人繩
床上轉側時咳嗽者哉。飛子其勉之。

** 示亦愚禪人

學道須識學道方。識得方時休問道。含元殿裏覓長
安。古今多少迷顛倒。斷除煩惱雖增病。迷頭逐影病
更狂。分別法塵知見立。現前歷歷失家鄉。暗地追求
鑽鬼窟。千劫伶俜吃枉屈。心心要覓祖師心。孰肯將
心當下歇。本無一物全體露。一物圓陀和用吐。今人
不解殺活機。錯夢南能䟕兩路。或云隨時方便示。大
失祖師直指意。子今欲學祖師禪。剎竿踏倒翻身出。

** 師七十一誕晨講觀無量壽佛經上品上生章畢
曰

昔日世尊降誕。一手指天。一手指地。曰天上天下。惟
吾獨尊。今日山僧。有手不能舉。有口不能說。好生慚
愧。故將經文。為眾重添註腳。聊申諸仁者遠來。為山
僧慶祝。須知壽者原無相。大眾恁麼祝。前後三際斷。
古今不可得。若問未生前。開口咽喉噎。若問娘生後。
對面不相識。別尋無位人。鼻孔即打失。畢竟是如何。
吩咐東風為眾說。便下座。

** 示禪律

禪無律。則妙行難操。律無禪。則玄微莫徹。禪非律。而
僧俗渾淆。律非禪。祖燈誰續。各執一以廢融。未免徐
六之誚。僧俗渾淆。則三寶缺一。人天何所歸向。祖燈
不續直指寧傳。是故雞足山中。在昔禪律並行。猶加
十二頭陀之行。孰不知之。今時法末人訛。多習俗情。
取雞足之心。而棄雞足之行。然心無表示。人天靡睹。
行可目觀。起生敬仰。是則不言而自信。不化而自行。
明矣。

* ○室中答問

貴州峨半胡居士問。參究做工夫時。還屬妄想否。師
曰若論參究。真妄不落。當做工夫時。只心心要明此
事。真且不見。何處有妄可得。一知真妄。便落狐想。去
道轉遠。如人鑽火。盡力鑽求。只要見火。寧暇顧其竹
木鑽具。及有得與不得之心哉。

碧江歐章臣居士。謁師就坐。師曰。居士入道久如。答
曰。可以久則久。可以近則近。師曰。此中儱侗不得。畢
竟有箇時節因緣。答云。今日見和尚。便是入道之始
師曰。吾道無門。居士向甚麼處入。士無語。(有僧代云)。

弟子已蒙和尚攝受。臣云。弟子終日閉門了此心。為
什麼此心不可了。師曰。居士有心否。士云。豈得無心。
師曰。有心即可了。

廣州梁義倩居士。問云。不斷酒肉。修得道否。師曰。說
著修。即要斷。

碧江蘇電生居士問。金剛一經。切要在那一句上。師
曰。在應如是住。如是降伏其心。復問前後二偈。是同
是別。師曰。前偈要人親見法身。後偈欲人了幻即真。
羊城霍用之居士問云。法身不可以色見。不可以聲
求。未審向甚麼處得見。師曰。向東圊頭見去。

西湖淨寺。五百羅漢像。被火焚𤊒。有僧問瞎堂禪師
云。既是漏盡羅漢。為甚麼被火焚卻。堂云。為伊有業
識在。時識者。咸謂失旨。有僧問師。師曰。孤雁撲蘆灰。
進云。意旨畢竟如何。師曰。漏盡了也。

新塘居士湛翼周問曰。本來心性法。請師為指南。師
曰山僧無法。無可與人。士曰。可有方便某甲處也無。
師曰。喜怒哀樂未發之時。看取那箇是你心性。士云。
六祖所謂不思善不思惡。正恁麼時。那箇是汝本來
面目。莫是者箇道理麼。師曰。似則亦似。是即未是。士
云。未是之言。乞師再示。師曰。你不是我。士曰。娘生面
目雖不同。者點靈光豈有異。師曰。猶須親見始得。士
曰。何曾欠缺。師曰。雖然不欠缺。爭奈隔關何。士無語。

僧問。昔人問趙州和尚云。狗子還有佛性也無。州云。
無。後有問云。狗子還有佛性也無。州云。有。此兩轉語。
請和尚。為學人分析。師云。者漢固是箇迷己逐物。趙
州古佛。得稱巧手。沒凡聖量。檢點將來。不無滲漏。何
也。不合恁麼惑亂人家男女。令後來一隊著有無漢。
亂向有無邊錯會。

僧問。高峰垂問。人人有個影子。寸步不移。因甚麼踏
不著。

師曰。鷂子不污自頂。又云。指不相傷。

僧問。大徹底人。既脫生死。因甚麼命根不斷。

師曰。寐語作麼。生死既脫。且問喚甚麼作命根。

僧問。既是無孔笛。且道向何處下口吹。

師曰。教設問者漢。近前來遂向耳邊一吹。

僧問。博山粟如禪師設問。修證即不無污染即不得
畢竟如何修證。

師曰。既無一物。何染何證。勿錯會好。又若要證。饑餐
渴飲。

夏秘三近事至。禮拜訖。師曰。什麼處來。事云雷峰來。
師曰。彼有何言句。事云。昨七月十五。方丈和尚。上堂
云。今七月十五。是佛歡喜日。眾僧自恣日。正是山僧
大罪過處。有僧出云。如何是和尚大罪過處。尚曰珍
重。僧云南無阿彌陀佛。而退。師曰。老老大大。自言有
大罪過。纔被者僧一詰。遽惶珍重。真敗缺不少矣。事
云。只如和尚又作麼生。師曰你試舉看。事云如何是
和尚大罪過處。師曰天不容。地不載。事欣然禮謝。

紹興沈居士至舟中。問曰。頃聞有人往海幢問阿字
大師。大千世界壞時。如來舍利歸在何處。得不被他
壞也。阿曰。歸在龍宮海。藏後來問和尚。答彼云。歸在
金剛際。未審是否。師曰。金剛際同是一大千世界。壞
則同壞。吾無此語。勿捏老僧好。士曰。畢竟歸在什麼
處師曰。在居士眸子裏。士無對。師曰。當面失卻。士作
禮而退。

淨棠李居士曰。弟子近閱今時金剛經諸註。各解不
一其中玄理奧義固非俗子所知。至於事相。亦各不
同即如胎卵溼化四生。事當楷定不易之論。何以各
解亦異。且如溼生云是魚鱉之屬。然魚鱉。亦是卵生
何云溼生。言化生謂是蟬蝶之類。然蟬則俗子未審。
蝶本卵生。卵成蟲。蟲出殼為蝶。人皆知之。今請和尚
詳示以決俗疑。師曰。余亦久見其謬。但未有咨者。今
為子略而言之。凡從胎臟出名為胎生。從卵殼出謂
之卵生。藉溼氣成。故曰溼生。無而倏有。稱為化生。俱
舍論云。溼化染香處。謂溼生嗅知生處香氣便生愛
染。隨所愛合。而便結生。即如物久。不被日暴。便生白
醭。蟲染醭氣而生也。化生染處者。謂化生隨業。見當
生處。染著結生也。其魚鱉蝦蜆等。俱屬卵生。由蜆蛾
散卵於水上。而成蜆。如蜻蜓點卵於水。而成六足蟲。
巳具頭尾硬翅。出殼為蜓也。蚯蚓與草蟲交染(草蟲俗云
蛞)。蚓在地鳴。聲巳似蟬。蚓上樹縮而成殼。退殼成蟬。
於六道中。天及地獄。皆化生。鬼有胎化二生。即人中
亦具四生。昔佛在世。毘舍佉母。生三十二卵。出為波
斯匿王三十二將。此方寶誌公。生于鷹巢。足猶鳥足。
溼生。昔柰女生於柰花中。由藉露潤香氣而有也。化
生。如西域二女。生于地下。出家為比丘尼。皆證阿羅
漢果。眾生業報。受萬類之形。皆由識心差別而成。非
凡所測也。士曰。非師莫決世疑。遂禮謝而退。

師昔在瀛山雪和尚室。侍立次。瀛曰。先老和尚有垂
語三則。汝還委悉麼。師曰請和尚舉示。瀛曰不萌之
草。為甚能藏香象。師曰。者畜生。欲隱彌露。瀛曰古澗
寒泉。水作什麼色。師曰。五眼窺不得。瀛曰徹底無依
向什麼處安身立命。師曰。鋤破虛空帶活埋。

馬法雲近事問。無位真人。常在面門出入。未有面門
時。又向什麼處出入。師曰。斫卻頭來對你說。事云便
請和尚抽出活人劍。師震威一喝。事直得面赤。作禮
而退。

僧問。明眼人過後。安身立命在何處。師曰。五蘊山前
撒手。毘盧閣後翻身。進云。乞請直示學人。師曰。待你
踏倒鐵圍山。方向你道。

吳君虯居士問。六祖大師云。心平何勞持戒。行直何
用修禪。佛言因戒生定。因定發慧。佛祖之言。豈不互
相乖耶。師曰。佛祖元同一箇鼻孔。言無有二也。心平
者。菩薩本源心地戒也。菩薩之心。猶如大地。輿載一
切。生長萬物。初無分別。是以用香塗之而不生愛。以
穢塗之而不生嫌菩薩之心。亦復如是。觀大地如赤
子。眾生禮拜讚歎。而不生喜眾生瞋罵毀辱。亦不生
嫌。故曰能忍如地。是為心平。心平即戒。戒外無心。何
勞更持。更持則頭上安頭矣。禪。亦云定。亦云三昧。梵
語三昧。華言調直定。亦云正定。亦云正心行處。謂人
之心。從無始時來。常曲不端。得此正心。行處。心即端
直。心。行既直。何用更修禪耶。是則因戒生定。因定發
慧。佛祖之言。互為始終不相乖異明矣。但今凡夫淺
識。執泥文字不悟佛祖隨機說法搓圓捺匾。以甜易
苦之權宜。故多生疑惑而障自悟門也。居士曰。弟子
不因此問。焉得萬目開張。便禮謝而退。

王公輔從仙城來象林。禮和尚訖云。昨大佛寺。石蓮
禪師上堂。田居士出問云。竿木隨身事如何。蓮曰逢
場作戲。進云如何是逢場作戲。蓮曰者箇。進云如何
是者箇。蓮喝一喝。某甲不甘。特來請決和尚。師曰你
試舉看。公云竿木隨身事如何。師曰要行便行。要住
即住。進云如何是逢場作戲。師曰明來明打。暗來暗
打。公欣然禮謝。次日一僧到參。復舉前話云。竿木隨
身事如何。師曰捩轉乾坤。進云恁麼則逢場作戲去
也。師曰。竹梢上搖鈴。


僧問。路逢死蛇莫打殺。無底籃子盛將歸來。既是死
蛇為甚麼莫打殺。師曰。再犯難容。進云籃子何時失
卻底。師曰問取提籃人進云。盛將歸來作麼生。師曰
供養驢脣長老。僧禮退。

藩下田居士問。前公爺。甚信用天主教。擇日改造衙
門。皆依其教。而公爺不及見工竣。而卒於外。某未諳
其教。請和尚示之。師曰。天竺亦有天主。或事大自在
天。或事大梵天王。然梵天王。前生為樵夫。見火燒山。
而救滅之。因存無量生命。住壽過一劫。此天地初成
時。梵王獨住一劫。未有梵侶。後起念云。願諸有情。來
生此處。作是念巳。梵子即生。天竺外道不測。便執梵
王是常。梵子無常。故天竺四品人皆事之。一婆羅門。
執云從梵王口生。(婆羅門。華言梵志。亦云淨行。似此方之儒者。)二剎帝利。
執云從梵王齋生。(剎帝利。是大國王種。)三商賈。執云從梵王脅
生。四農人。執云從梵王腳生。故各各事之。其大自在
天王。住色界頂。字威靈帝。主領三千大千世界。梵王
是娑婆世界主。住色界初禪二禪兩楹之中。主領小
千世界。今西洋天主邪教。妄無根本。不知以何天為
主。余三十年前。巳見其書。杜撰俚語。其名其字甚鄙
陋。又謂一切人民。及三教聖人。皆從天主生。故不宗
事而事天主。今有無識之人。多信其教。昔雲棲大師
三筆。巳有三辯。余不須重論矣。竹窗三筆云。一老宿
言。有異域人。為天主之教者。子何不辨。予以為教人
敬天善事也。奚辨焉。老宿曰。彼欲以此移風易俗。而
兼之毀佛謗法。賢士良友。多信奉者。故也。因出其書
示予。乃略辨其一二。彼雖崇事天主。而天之說。實所
未諳。按經以證。彼所稱天主者。忉利天帝也。一四天
下。三十三天之主也。此一四天下。從一數之。而至於
千。名小千世界。則有千天主矣。又從一小千數之。而
復至於千。名中千世界。則有百萬天主矣。又從一中
千數之。而復至於千。名大千世界。則有萬億天主矣。
統此三千大千世界者。大自在天王是也。彼所稱最
尊無上之天主。大自在天視之。略似周天子。視千八
百諸侯也。彼所知者。萬億天主中之一耳。餘欲界諸
天。皆所未知也。又上而色界諸天。又上而無色界諸
天。皆所未知也。又言天主者。無形。無色。無聲。則所謂
天者。理而巳矣。何以御臣民。施政令。行賞罰乎。彼雖
聰慧。未讀佛經。何怪乎立言之舛也。現前信奉士友。
皆正人君子。表表一時。眾所仰瞻。以為向背者。予安
得避逆耳之嫌。而不一罄其忠告乎。惟高明下擇芻
蕘而電察焉。(一)。又聞彼云。梵網言一切有生。皆宿生
父母。殺而食之。即殺吾父母。如是則人亦不得行婚
娶。是妻妾吾父母也。人亦不得置婢僕。是役使吾父
母也。人亦不得乘騾馬。是陵跨吾父母也。士人僧人
不能答。如之何。予曰。梵網止是深戒殺生。故發此論。
意謂恒沙劫來。生生受生。生生必有父母。安知彼非
宿世父母乎。蓋恐其或己父母。非決其必己父母也。
若以辭害意。舉一例百。則儒亦有之。禮禁同姓為婚。
故買妾。不知其姓則卜之。彼將曰。卜而非同姓也。則
婚之固無害。此亦曰。娶妻不知其為父母。為非父母
則卜之。卜而非己父母也。則娶之亦無害矣。禮云。倍
年以長。則父事之。今年少居官者。何限其舁轎引車。
張蓋執戟。必兒童而後可。有長者在焉。是以父母為
隸卒也。如其可通行而不礙。佛言獨不可通行乎。夫
男女之嫁娶。以至車馬僮僕。皆人世之常法。非殺生
之慘毒比也。故經止云。一切有命者。不得殺。未嘗云
一切有命者。不得嫁娶不得使令也。如斯設難。是謂
聘小巧之迂談。而欲破大道之明訓也。胡可得也。復
次彼書杜撰不根之語。未易悉舉。如謂人死其魂常
在。無輪迴者。既魂常在。禹湯文武。何不一誡訓於桀
紂幽厲乎。先秦兩漢唐宋諸君。何不一致罰於斯高
莽操李楊秦蔡之流乎。既無輪迴。叔子何能託前生
為某家子。明道何能憶宿世之藏母釵乎。羊哀化虎。
鄧艾為牛。如斯之類。班班載於儒書不一。而是彼皆
未知。何怪其言之舛也。(二)。復次。南郊以祀上帝。王制
也。曰欽若昊天。曰欽崇天道。曰昭事上帝。曰上帝臨
汝。二帝三王。所以憲天而立極者也。曰知天。曰畏天
曰律天。曰則天。曰富貴在天。曰知我其天。曰天生德
於予。曰獲罪於天。無所禱也。是遵王制。集千聖之大
成者。夫子也。曰畏天。曰樂天。曰知天。曰事天。亞夫子
而聖者。孟子也。天之說。何所不足。而俟彼之創為新
說也。以上所陳。倘謂不然。乞告聞天主。倘予懷妒忌
心。立詭異說。故沮壞彼主教。則天主威靈洞照。當使
猛烈天神下治之。以飭天討。(三)。

(三筆判其以忉利天帝。為天主。忉利天人間一百歲。彼天為一晝夜。壽一千歲計人間歲。三千六百萬年。
此是欲界第二天。居須彌山頂。名地居天世界壞時。則同壞。何能出於劫數。其大梵天王。壽一劫半。大自
在天王。同色究竟天壽。一萬六千劫。世界壞時。此天不壞。以有阿那含三果聖人居住也。今此娑婆世界
共有萬億日月須彌山四天下乃至梵天。故釋迦如來化千百億身。教住眾生。以一日月周行四天下光
明所照臨。是為一世界。如是千世界中。有千日月。是為小千世界。爾所小千千世界。是為中千世界。爾所
中千千世界。是為大千世界。○一小千世界。如一貫錢。一中千世界如千貫錢。一大千世界如千千貫錢。
故有萬億世界成則同成。壞則同壞。所言劫者。梵語劫波。此云長時。成住壞空。各有二十小劫。共為八十
箇小劫。總名一大劫一箇小劫。共計一千六百八十萬年。二十箇小劫。共計三萬三千六百萬年。成劫巳
過。壞劫未至。今當住劫第九箇小劫減時。一大劫。共計一十三萬四千四百萬年。忉利天帝。梵語釋提桓
因。華言能天主。謂能為三十三天主。昔為人時姓憍尸迦。修建迦葉佛舍利塔。三十二人助修。共生三十
三天。憍尸迦為帝。三十二為王。共為三十三天。儒云上帝。道云玉帝。梵語忉利。華言三十三。)。






吳震飛居士問。維摩經中。維摩居士。凡見諸二乘聲
聞弟子。即云唯而見諸菩薩大士。則云仁者。如是遇
五百諸大聲聞阿羅漢。初皆云唯。如見舍利弗。便云
唯舍利弗。唯目犍連。今據唯字之義。無非切。音微。是
專辭。語辭。又訓獨也。又烏賄切。音委。諾也。應聲也。如
曾子曰唯。凡彼人有語。此人方應諾。而舍利弗遇維
摩未曾有語。維摩何以云唯。若作語辭訓之。應音微。
似非本文。如遇諸大士。亦可云唯。何以遇諸聲聞。獨
云唯。古今諸註。亦未見有釋。今請和尚。為弟子開千
古之疑。師曰。此非華言。亦非胡語。乃天竺梵音。但有
語而無義。天竺人見諸尋常同輩者。及後輩人。別久
忽遇之。即呼云唯。然後乃敘餘事。現今廣州府。常人
相見。猶作此語。由昔晉齊梁唐宋代來。天竺賈客。并
諸國商侶。常泛舶至廣州。而諸譯經法師。及高僧。多
有附舶而至者。故昔廣府人多解梵音。兼海中諸國
人語。以便貿易今之廣州鄰郡肇慶府。猶多作外國
語。如稱外祖父則云公帝。外祖母則云婆帝。陽江縣。
(肇府屬)喚外祖父為罨打。外祖母為阿低(阿俗作亞)。僧祗律
云。比丘共公語時。不得喚阿公。阿郎。摩訶羅。應言娑
路醯多。共母語時。不得言阿母。阿婆。應言婆路醯帝。
然婆帝低。三字。與律文及外國言音。皆相近也。

何以呼諸大士云仁者。而獨呼聲聞二乘人云唯。此
維摩經。是大乘典。有彈斥二乘之意。故無尊稱之辭
也。雲棲楞嚴摸久記中。以唯字作此方義訓釋。是以
終不能決也。士曰。承師釋久疑滯。遂作禮而退。

順治壬辰。師在順邑沙灣。何隆將居士館度夏。時有
二僧從曹溪來。化繡千佛衣以供六祖。居士問。師云。
何名千佛衣。師曰斯謬也。著如來在王舍城天帝石
窟前經行。見有稻田畦畔分明。差互得所。佛告阿難。
從今日後。作衣當用是畦畔法以刀割截而成。不為
怨賊所劫奪。是諸沙門賢聖幖幟。過去千佛弟子著。
如是衣。當來千佛弟子。亦著如是衣。今時法末人訛
不諳經律。繡千佛像在衣上。雲棲大師正訛集中巳
有辯矣。集云近世袈裟上編繡諸佛。云千佛衣此訛
也。佛像止宜頂戴在首。負荷在肩而巳。懸挂胸膈巳
涉褻慢。況羅綴一身。自腰膝而下皆佛也。其過可勝
言哉。輪王福傾。諒非虛語。而成風久襲。不自覺知。願
高明俯察芻蕘。慎勿著此。或曰。然則千佛衣果無之
乎。曰有之。即今二十五條衣者。千佛相傳之衣。也佛
告比丘。我此僧伽黎。過去未來諸佛。皆著此衣而得
解脫。是其證也。(袈裟舊作加沙。又作𣮫毟。華言壞色。亦云赤色。謂用草木皮葉泥等染。以
壞五大色也。義淨法師云。梵語加沙野。譯為赤色。即乾陀之色。元來不干東夏之言。何勞下底置衣。葛洪
字苑。始從衣也。如是因色名衣。非今應赴所著五彩者。佛言。當來將我袈裟變為五彩。是末法之衰相也。
若以義表。或名福田衣。能生眾善故。亦名解脫服。以解脫貪瞋痴諸煩惱故。又名離塵服。由斷六塵故。又
名蓮花服。由不為六塵所染故。其義非一。詳載標釋畦音奚。畔音叛。皆田界也。僧伽黎。華言重複衣。謂割
之合成故也。亦名雜碎衣。以條數多故。乾陀。華言赤色即赤色樹皮也。)。

省城。李慧菴居十問。今有長髮不剃者。謂之頭陀。復
有剃髮留鬚者。謂之表丈夫。以為宗門有道之相。佛
教中。果有是乎。師曰佛之教法。萬國皆同。無有二制。
天竺梵語頭陀。亦云杜多。華言抖擻。以能抖擻三界
貪愛等諸煩惱。謂比丘當離憒鬧。不樂飾好。心絕貪
求。清淨自居。以修正道。其行故有十二。一住阿蘭若
(寂淨處。離村五六里。牛羊所不到處。)二常乞食(不受他請)。三次第乞(不擇貧富常行
平等。)四一食(日中一食。午前不數數食。妨廢修道。)五節量食(不飢不飽。身心輕安。易修
道業。)六過中不飲漿(以果壓汁名漿。及糖蜜漿。以絕愛著貪求也。)七著敝衲
衣(亦名糞掃衣。拾他所棄敝物。浣濯令淨。納成為衣。以絕色好。不招賊難。)八但三衣(一五
條衣。二七條衣。三二十五條衣。不多不少。足蓋形體。勤修道業。)九塚間坐(觀他屍骨作不淨想。
深生厭離。他既如是。我寧免之。不惜自身。勤修道行。)十樹下坐(樹蔭清涼。心易寂定。)十一
露地坐(隨意快樂。月光遍照。令心明利。易入空定。)十二常坐不臥(行住坐臥。四威
儀中。坐為第一。氣息調和。心易入道。若懈怠。諸食瞋痴煩惱魔常得其便。是故脅不著席。)此十
二行。迦葉尊者。終身行之。未聞有披髮之事。故佛讚
其德超人天。除佛一人。無能及者。若比丘行之。則自
莊嚴二百五十戒法。不行亦無過。昔高峰大師悟後。
復於懸崖上。立一丈室。榜曰死關。不設床座。不用
人。三年後出關。髮長過肩。即遣人剃除。非任其自若
也。或云髮不礙道。殊不知正礙道。正像法時。有在家
修行。能證得須陀洹初果。斯陀含二果。阿那含三果。
而不能證阿羅漢四果。若其出家。鬚髮纔落時。即證
阿羅漢果。若在家菩薩不剃則可。出家為僧。受二百
五十大戒。是住持三寶之一數。佛制比丘住蘭若。無
人剃髮。極長二指(可一寸餘)今非無人剃。又非閉死關。以
馱髮為頭陀。名實俱謬。正訛集云。有既不剃落。又不
簪冠。剪髮齊眉。號曰頭陀。此訛也。頭陀梵語。華言抖
擻。具足十二苦行。擺脫塵垢。清淨無染。故云抖擻。佛
言。有頭陀行。則我法久存。無頭陀行。則我法滅。頭陀
關佛法盛衰。而乃以異色人。濫其稱乎。若夫在死關。
而髮長不剃。如天目高峰大師者。斯真頭陀矣。復有
剃髮不剃鬚者。駕言削髮除煩惱。留鬚表丈夫。此訛
也髮云煩惱。則鬚之煩惱尤甚。鬚表丈夫。則孟子所
稱大丈夫者。乃在躬仁義。貞窮達。一死生而巳。張良
狀貌如婦人女子。而心雄萬夫。奚以鬚為哉。如是違
佛明制。顯異惑眾之流。擯而斥之。毋令混入於緇門
可也。(阿羅漢。華言無生。謂不受後世死生也。正像法佛法有三時。佛涅槃後。正法有一千年。次像法
有一千年。三末法有三萬年。今時當末法。人有修行。不能證果。)。

鄧實峰居士問。牛乳是素否。師曰。乙未歲。余受鍾山
徐子伯昌請館中結冬。時昌母年鄰八旬。曾從余稟
奉歸戒長齋三十餘載。然昌性至孝。見母耄弱。齋戒
彌謹。無可以為甘旨。私衷怵然。邈思古媳有將巳乳
哺姑。意欲以牛乳奉之。母弗聽。猶豫未決。乃就余請
曰。餌乳將無違齋乎。余睹其孝念惓惓。因語天竺國
人無論葷素。悉尚乳酪醍醐。凡所敬尊讌客。咸皆用
之。其醍醐本乳鍊成。能痊百病。故其俗多牧牛𤚲乳。
必留餘以飼其犢。佛因順俗而聽食之。如子飲母乳。
故非葷也。向聞此方𤚲乳者。惟利多乳。不留餘以活
其犢。是即因乳傷命。不可食也。昌曰。比來牛價頗藉。
人多愛惜其子。𣪬分其乳。以鬻耳。余曰。如若言者。權
食無妨也。邇聞牛直不充。𣪬乳多戕厥犢。是知乳從
奪命中來。固不合食也。如有虛損重病。及衰耄者。飲
食難進。藥餌不瘳。必非戕傷其犢。生大慚愧。服者庶
幾。脫無重病衰老。決不可食也。
鼎湖山木人居在犙禪師剩稿卷一

* 音釋

修多羅
(此云契經。謂佛所說經。上契諸佛之心。下契眾生之機也。今單言經。是略也)。
三藏

(經。律。論也)。
十二分經
(佛所說法。教分十二。以統八萬法藏。一曰修多羅。如上釋。謂直說法相長
行之義也。二曰重頌。謂重頌上長行直說也。三曰授記。謂佛授三乘人得道記也。四曰孤起。謂不重頌名
孤起。即偈頌也。五曰無問自說。謂無人請問。佛自說也。六曰因緣。謂佛說緣起事也。七曰譬喻。謂佛假言
辭以說諸法也。入曰本事。謂佛說聲聞弟子前世事也。九曰本生。謂佛說菩薩行因。本曾為事也。十曰方
廣。謂佛說大乘方廣之理也。正理為方。包富名廣。十一曰未曾有。謂佛說希有之法。或現神通。眾生歎未
曾有也。十二曰論義。謂佛答其問者。釋其所以也)。
玳
(同瑇。音代。瑇瑁。狀似龜甲有文。可飾器物。瑁音
妹)。
雞足山
(在中天竺。摩竭國王舍城東南。雞足山。直上三峰。狀如雞足。迦葉尊者。捧袈裟入中
寂定。二峰歛覆。當來彌勒佛登山。彈指峰開。迦葉授衣與彌勒。月空化火焚身入滅也。因迦葉入定。亦名
尊足山)。
四料揀
(永明壽禪師戒無證悟人。勿輕淨土。故示以料揀。一曰。有禪無淨土。十人九錯
路。陰境若現前。瞥爾隨他去。言陰境者。謂於禪定中。五陰魔發現。如楞嚴經明十種魔事。其人初不覺著
魔迷惑。自謂得無上道。死墮阿鼻地獄也。二曰。無禪有淨土。萬修萬人去。但得見彌陀。何愁不開悟。三曰。
有禪有淨土。猶如戴角虎。現世為人師。來生作佛祖。四曰。無禪無淨土。銕床并銅柱。萬劫與千生。沒箇人
依怙。謂死墮地獄。臥銕床。抱紅銅柱萬劫千生。不復人身也)。
堪忍
(亦云能忍。梵語娑婆是也。謂此
世界眾生。堪能忍受貪嗔癡。及諸煩惱眾苦之噁。不求解脫。出離生死。故名忍土也)。
八苦
(一生苦。二
老苦。三病苦。四死苦。五恩愛別離苦。六所求不得苦。七怨憎會苦。八大小諸橫憂悲苦)。
黐
(音癡。黐膠
所以黏鳥獸也)。
蜢
(音猛。蚱蜢。似蝗非蝗。有尖頭。有大頭。翅有兩重。能飛能跳。食草木葉。江南名草蟲。嶺
南名蜢。蚱音責。大者能鳴。由其聲嘖嘖也)。
醭
(音撲。物久生白醭)。
圊
(音青廁也)。
𣪬
(音遘。取牛乳也)。

比丘
(此云乞士。外乞食以資身。內乞法以資心。亦云怖魔。謂比丘受二百五十大戒。魔王驚怖也)。












舍利
(此云靈骨)。
師父
(為人模範曰師。謂教人以道之稱也。生我戒身。長我慧命曰父。有作師傅。
師傅是官名。俗稱名儒能講論六藝者。曰師傅)。
弟子
(學在師後名弟。解從師生名子)。


六賊
(色聲香味觸法之六塵也。能劫奪眼耳鼻舌身意之六根)。
罨打
(上遏合切。音姶平聲。下音
打平聲。此皆外國語。非天竺梵音也)。
維摩
(梵音俱云維摩詰。華言淨名。是東方無動佛。妙喜世界菩
薩示生此娑婆界贍部洲。中天竺毘耶離城。原是金粟如來示現也。即如觀音菩薩是古正法明如來。為
化眾生故。今復示現菩薩身也)。


習氣
(大經云。煩惱名字。略說則三毒。廣說則三界九十八使。煩惱習者。名煩惱殘氣。若身業口業。不
隨智慧。似從煩惱起。非實煩惱。久習煩惱故起如是業。二乘聖人雖得漏盡。而有煩惱習。如火燒薪巳。灰
炭猶在。火力薄故。不能盡。若世界盡時。劫火燒三千大千世界。無復遺餘。由火力大故。佛一切智。亦復如
是。燒諸煩惱。無復殘習。○煩惱者。煩燒也。惱迷惑惱亂也。即一切善惡妄想。從無始來。被此妄想。燒然惱
亂迷惑驅使流轉三界。不得故。亦名惑。亦名使也)。

鼎湖山木人居在犙禪師剩稿卷二
侍者傳調錄

* ○警策緇素

世界空花。人身夢幻。一切諸法。悉屬無常。無可恃怙。
若不修行。則隨其幻境飄流。長劫無有返期。是故如
來愍此。出現於世以法教之。令其息煩惱火。竭愛欲
流。處涅槃城。脫生死殼。然修行徑路非一要而言之
有三。曰參禪念佛修觀禪本無門。非夙具靈根。多墮
岐途。末劫庸流誠難悟入。觀心微細。如無般若之慧
罕能階證。惟有念佛一門。最為捷徑。自古至今。愚智
同修。男女共趣萬無一失。如四料揀所明。秪要自辦
肯心。勿疑自之不得。但心心不忘六字洪名。目觀耳
聽。歷歷分明。稍不分明。非昏沉即散亂。速宜發起精
進。續前淨念。光陰不棄。自然淨念相繫。縱未相繫。而
心心淨土。念念彌陀。即寸步不移。現處極樂。又何待
身後神歸安養。有斯勝利。可不努力向前。將此數十
年之幻質。換得常樂。我淨之法身。寧不快哉。寧不快
哉。頌曰。三界猶火宅。八德本清涼。欲離堪忍土。棲心
安養鄉。六字如輪轉。淨念自相將。彌陀非別有。智人
當自強。八萬四千相。不離我心王。何勞再按指。方為
極樂邦。(西方淨土。池中。水有八功德。一澄淨。二清涼。三甘美。四輕軟。五潤澤。六安和。七除患。八增
益安養。即極樂)。

** 策西來山主朱玉翠

道曠如空不可睹。有錢難買百年老。罪福將來皆自
見。勸君努力修行好。老人去來皆無他。只愛他人作
佛祖。西方有路須當去。地獄無門切勿造。持齋即是
極樂。因念佛由來生淨土。此語真實決不虛真是保
身妙靈符。

** 策具五近事還潮陽(來時途中遇綠林)

冒雪求真道。中途遘魔羅。直趨無有疑。得禮阿彌陀。
終心不退轉。必定度娑婆。要浴八德池。淨念滌煩波。
淨土從心得。自性即彌陀。行深功復滿。金臺桂薜蘿。
欲求早解脫。此去勿蹉跎。若悟苦海深。急須好回柁。

** 策劉閏心近事

人生如夢幻。備足八種苦。當早求解脫。棲神安養好。
若問彼中因。信為第一步。淨念是真行。願堅即徑路。
直趨無有疑。出斯堪忍土。

** 策禪堂

生死呼吸。何無怖懼。汝經不明。汝律非著。心地未了。
佛祖何似。說著心性。瞠眼相視。一言相觸。瞋火遍地。
情諛相交。互為癡喜。寸絲粒食。不思來處。心識茫茫。
夜眠小死。一聞曉鐘。翻觔落地。魂不依形。眼尚膠黐。
隨堂演課。如波搖柱。食未到時。猶打瞌睡。食畢歸堂。
聚三說四。三板敲來。捱香到未。不是狐思。便亂猜議。
眼光落地。何能作主。天堂既非。地獄難避。牛胎馬腹。
安能免之。縱得人身。愚癡無智。要如今日。誠難得矣。
我此實言。決不相欺。其如不信。自看腳跟。穩未穩未。
倘再閑談。不遵規矩。速出山門。必不。

** 策淨業堂

欲修淨土。須清三業。三業既潔。淨土可成。三業不淳。
淨土無因。故於二六時中。勤策身口意業。身勤則坐
禪禮拜。口勤則諷誦默言。心勤則淨念相繫。如是晝
夜六時做去。即淨土現前。三昧可辦矣。六時之外不
得言談接對往來相看。以廢淨業工夫。如有違此規
約者。堂主舉罰。三諫不從者。任汝出堂東去西去。

** 策老堂

不烹而飲。不炊而食。要溫則溫。要熱則熱。聽板過堂。
碗缽他洗。肩不挑兮。物不拈指。堂房精麗。床帳斯備。
聖相巍峨。誠難值遇。任汝瞻禮。任汝想憶。何因而至。
樂巳云極。事事皆足。王宮何異。晝夜思來。實應慚恥。
年既風燭。寧無恐懼。一朝臥疾。百苦交逼。眼光掩卻。
方悔晚矣。淨念不純。被業牽去。此生不了。曠劫難避。
欲脫輪迴。及時努勵。彌陀在望。時未忘伊。汝何不念。
剋酬慈意。但得一心。迷悟休擬。忽然觸著。彌陀即汝。
若了惟心。淨土在此。生即無生。去亦奚去。倘未契悟。
且向蓮池。同居彌陀。為汝指示。豁然解了。生佛者是。

** 策鼎湖眾職事

夫為職事。本是輔翼叢林。供養佛法僧寶。成辦所修。
自利利他之務。故須盡心竭力。猶恐心之不盡力之
未竭。何可厭煩託事偷安。至有所失。彼此不備。然供
他即是供己。各各成辦事業。所以搬柴運水無非是
道。作用唯在當人。豈可欣彼厭此。憚勞自逸。胡不見
曹溪負舂。雪峰司飯。溈山典食。徑山洗籌。百丈不作
不食壽昌終身力耕。俱有榜樣。悉成傳燈諸祖。由斯
觀之執勞服役。殊非分外事也。現前共住將二百眾
而常住各職事。每每缺人。有力者即宜挺身向前。奚
當退縮私避。除其不樂為佛為祖者。吾末奈之何也
矣。

** 策知客

知客之職。乃叢林之屬望。主人之代履。故須迎賓有
禮。接物和光。毋存。好惡。謙下自卑。出語必須柔和。心
地務宜慈愛。至於款待。豐儉隨時。雖曰山蔬麤糲。不
失殷勤。理亦無過。凡有緇素客至。倘有贈遺。不可輕
受。始得公而無私。遵佛遺制。順古清規。無忝厥職。如
或不然。心懷怖愛。情露瞋癡。違律明誡。自招愆咎。察
出。決不輕恕。

** 策典座飯頭

一飲一食。乃檀越信心殷重。為求福故。割妻子分。減
自口腹。以供眾僧。誠如金屑。易食難消。若無修行。未
免披毛戴角酬還。靜夜思來。可不警心。其為飯頭者。
固宜儉約。不可浪廢。儉則不奢。約而有準。觀眾多寡。
以設粥飯。不得多剩。致生三過。一者暴賤信施。二者
虧損常住。三者宿餿眾食不安。粒米七斤。可不畏之。
其典座者。更宜檢點。苟無護惜之心。自招愆于長劫。
倘有偏私。誰當代罪。因果歷然。豈容不懼。慎之。慎之。

** 策司鐘鼓

凡鐘鼓犍稚之聲。利益幽顯。上根聞之。立證圓通。故
佛敕擊鐘。令阿難悟。下根聞之。三業肅清。心意寂然
故古人臨終之際。遣人長鳴鐘磬。以助正念。鬼神聞
之。合掌敬禮。幽途息苦。地獄清涼。昔寶誌公。借武帝
道眼。見地獄苦相。乃問曰。何以止之。公曰。唯聞鐘磬
聲。其苦斬息。遂敕天下寺院擊鐘。須徐舒其聲。又南
唐高帝。誤殺降民。墮在獄中。囑還甦人。以奏嗣主。令
諸寺院。鳴鐘須延其聲。俾受苦人聞聲。得暫休息。由
是觀之。凡擊鐘時。須細心輕手。長延其聲。餘音將盡。
方續後聲。使幽途眾苦而長息。洪音萬古而不竭。即
此便是救苦之大士。昔莊嚴寺釋智興誠可鑒之(智興
載六道集五卷中)。

** 策禪律學

文字之始。本乎伏羲氏畫八卦。至五帝文而(詳矣)皆以
聖教化民。淳朴之風存焉。迨至周衰。淳朴之風凋散。
而孔子刪詩定樂。以易道教人。契自本性。未嘗攻詩
詞歌賦。及至漢晉稍興。詩賦之盛。莫若唐宋也。釋氏
之教。始自漢明。至于晉宋齊梁。皆以實學教人。與儒
道併化。嗣後人多于佛經。目為文字道理。知解由是
生焉。知解生。悟門絕。故鼻祖初來。掃卻文字。示以直
指見性之宗。二祖嗣其旨。皆以文字為糟粕。使人默
契心源。不落語言文字知解。是為佛祖直指之宗。自
唐宋五代至元。皆純金朴玉。祖祖相傳。不悖佛祖之
宗。明初亦不異先朝。俱禪律並行。明代將末。禪律陵
夷。人多怠惰。不遵佛制。自號宗門。不拘小節。放縱自
恣。食無晝夜。過午飽餐。違佛明制。茲不但孔門失子
淳儒。即釋門亦失于真僧矣。嗚呼。法之末矣。豎拳豎
拂。遍滿大地。誠非釋門盛事。吾憂其為釋門之衰相
耳。其有智者。當念如來臨涅槃之際。諄諄誨囑。俾依
木叉為師。始不媿為佛弟子者也。

* ○尺牘

** 與嚴清江伯

世間事業居士幹辦巳極。出世機緣。當求有大了徹。
為金粟再世。攝化同事。無負此生昂昂丈夫。向索拄
杖。衲舉有拄杖與拄杖。無拄杖。奪拄杖之句。曾力參
實究否。此非慳吝拄杖。借句搪塞。確欲居士了明。親
送拄杖來也。別後懷思惟此。便風勒布。亦惟於此。冀
我拄杖得蚤出山為快。

** 與佟六孩居士

天下第一等人。堪肩第一等事。所謂第一等事者。功
名富貴。固非其業。即道德文章。亦非其具。是當人無
量劫來。生死之一大事。此事當明。甚於饑渴。而人莫
之顧問。最可悲痛者。厚植般若緣者。時能頓覺。悔悟
為遲。若居士者。真是頓覺天下之第一等人也。故乃
有昨來猛擔荷。衲喜不勝。今暫歸山。他時定出相訪
出家人。不妄語也。詩扇一握。非為芹敬。蓋以作箇念
頭。令記憶不忘耳。

** 與李友三學憲

春澤既深。物生日茂。即天文之觀。是人文之所化成
者也。故文章為天下之生氣。唐虞誕敷文教。達天下
之生氣也。生氣牿亡。天下斯講武而尟文。今中興文
教寄於居士。寄天下之生於居士也。生天下之福。其
福無量。得為居士賀。但文是生。而非所以生者。所以
生其性命之修乎。修性命之學。實惟釋氏。而得其傳。
於諸黌宮。肯賜表彰釋學一二。則天下性命修。天下
文章無不煥矣。居士真不負天子寄託而得其大生
天下者矣。辱在法契之所當饒舌者。故用具陳。

** 與陸義山中翰

鳳翥南來。五嶺為之彩溢。貧道固深居窮谷。亦知景
仰天人。第自慚疏野。未易摳瞻光霽耳。暑月辱承大
作金扇。正捧誦間。不覺仁風涼徹。又何啻廬山寒瀑。
覿面飄飛乎。居士般若根深。不忘靈山付囑獨不知
聞樨香公案。曾對幾長老舉揚否。台旌未云北指。倘
獲枉顧荒山。傾論林竹。與有欣輝焉。嘉惠疊頒感戢
無巳。率此鳴謝。臨楮無任瞻溯。不宜。

** 與侯商丘伯

藉緣圖悟。猶有玄慕。佛山得面。未肯泛常置之。故和
尊韻成偈。存為法門佳話。曾在錄呈。想博笑覽矣。人
世福位功業。於居士已備。復少何事。所少者衣線下
一件大事耳。伏願一切時中。提句話頭。究此件大事。
於生死去來。絲毫不昧。若古龐老之參馬大師。張無
盡之嗣兜率悅。殊絕為何如哉。不勝祈仰。

** 與梁同菴孝廉

四大本空。五蘊非我。誰為病者。倘能於此當下覷破。
則四百四峰。一時摧落。獲大自在。方知病乃修行者
之良藥也。斯時正可將日前所得工夫。一一驗過。中
有得力的。便可向前進步。如或用不著。即須徹底掀
卻從頭做過。取箇灑落處。始不負居士向人開口自
肯也。

** 與吳幼更孝廉

去歲一晤。便知居士是世間挺特丈夫。蓋世知見者。
第於出世丈夫未立出世知見未證。若真挺特漢子。
當須趁時決取證入。即世出世間丈夫知見俱備。斯
為真實挺特者矣。雖然如是。還要做到不丈夫。不知
見。不挺特。無可名。不可似。是世間。非世間。是出世間。
非出世間。瞻之不得其形。覓之不得其蹤。閻羅老子
到此求禮。一場懡㦬。諸聖欲與說法。不能吐舌。何生
死去來而不自由者哉。如或不然。未免有喫閻羅老
子鐵棒日在。又豈能脫其驢胎馬腹者乎。同菴卓金
二公。實世間伶俐丈夫。但惜其不遇作家鉗鎚手眼。
剝卻伶俐知見。脫皮換骨一番。故至今日。總沒交涉
去矣。光陰不住。居士好著眼看。道人無可相遺。唯此
奉贈。勿嫌不中口味。反生呵責。今時雖用不著。他日
或如不龜手藥者有之矣。

** 復吳幼更孝廉

來諭。盡屬心識卜度知見。知見立知。即無明本。縱饒
說得是。亦是名言。名言不到法身邊。俟公心思路絕。
咽喉塞斷時。方來與公說(其後臨終。預前數日屏絕妻子。獨處一室。端坐而逝)。

** 與徐伯昌文學

世事如夢。在夢非無種種事物。學道人。如從夢醒。既
醒不可復執夢事為實。所謂在寐做夢猶可。最怕醒
眼作夢。寐夢終有醒時。醒夢了無覺日。居士宜將慧
目。於此觀之。自然塵勞解脫。暢快平生。

** 與徐聖甫明經

不晤久時。想必別有一段風光透漏。雖然如是。還要
徹底生輝。始得不被電光閃爍。錯認定盤星也。衲去
冬下山。路冒風雨。遂為病困。不獲面言。今憩錫鳳城
註刊又為法絆。明春獲暇。徑向丈門搖錫。勿謂黃面
比丘闖至。原是過勘老婆子之行腳僧耳。(渠祖母久歸依師。深
究壇經。年將八十。篤志彌切。)。

** 與陶智量老優婆夷(徐伯昌母。年將入十。長齋三十餘載。俗言不涉于口。出語
皆文。可謂女中丈夫矣。)

三界唯心。萬法惟識。識空則萬象湛然。心寂則六道
斯滅。一念纔生。百千塵勞相續不斷。是故。諸修行人。
不成聖道。皆由識心障礙。故佛示種種法門。令之解
脫。愚智共修。男婦同學者。無過念佛一門。是以念念
彌陀六道自寂。心心淨土。寂光昭然。爾年既老矣。信
向修行亦有日矣。斯時正好放下緣慮。絲毫勿罣。著
力向前。如上急水灘頭。得力惟在後篙。猶遠行人。入
門只在末步。後篙若緩前篙盡廢。漂流從此為始。末
步苟遲。千里無用。永為伶俜之客。家鄉此失。何日云
歸。將此啟勸。安心淨土。注念彌陀。眼底既無寸土。胸
中何有子孫。秪要世念解脫。莫憂淨心不純。解脫即
彌陀現前。貪著。便六道穗生。美惡自知。不勞老人多
說。老人此去。未審何時下山。苟能念念彌陀不輟。老
人時時在目。所言三界唯心。萬法惟識。此之謂也。

** 與曹俊仲工部

世交乍親。而久疏。出世交。初淡而終厚。初之淡也。將
有擇焉。終之厚也。漸而進焉。非若世交乍親以利。而
久疏則怨也。要其始。一本自利之心。一本利人之志。
無自利而利人。初必為厚。終必為淡。而衲與居士亦
既見矣。初何其淡。而今不其厚乎。所以為厚。則志居
士契佛理。功名是假事。毋太認真。生死是大事。毋當
兒戲。欲得不迷於生死。其急學佛法乎。佛法多門。學
之有要。生從何來。死從何去。朝夕勤勤研究於此。則
得契佛理之要矣。風便具勒。意甚懸切。毋曰臥雲野
漢。說沒要緊話也。

** 與李文之居士

夏初得接清光。本昔緣之有在。知居士日課金剛般
若。衲為如來使者。得以金剛要義。為居士言之。夫金
剛般若。金剛何在。居士日用中。遇色見色。遇聲聞聲。
此能見能聞者。曾。為聲色所損壞否。若有損壞。則見
聞損於前之聲色。後之聲色無復得見聞矣。惟無所
損壞。故隨聲隨色。無不見不聞也。此無所損壞者。即
是金剛。幸居士當前識取。然既當前識取矣。則父母
未生前一口氣不來後。此識取者。放在何處。參之參
之。

** 與鍾恒璞近事

學道人。須要真誠虛心為本。寡慾為先。晝三夜三。彌
陀不輟心口。晨昏頭膝不離於地。以彌陀為父。芙蕖
為母。淨土為自家鄉。娑婆是暫僑舍。所有家業猶如
桎梏。現前妻妾視之如清淨海眾。他日方能向八功
德池中洗濯。四色華裏跏趺。若癡心不了。日過一日。
光陰不與人期。忽爾無常到來。不免閻羅老子階前
下跪。如此時節。欲求一禮一念。不可復得。爾時勿怨
老人不為公說破。老人畏此。故為預啟。莫謂他日放
下。然後總修。只恐時不待人。宜須逐日努力幹辦方
會打算。勿俟倉虛下種。難救目前饑急。倘不嫌老人
所說。他日彌陀為公授記。

** 與馬來若居士

自一見面。便意子從般若中來。必為出塵之士。至今
竟汩汩。為世緣中人。非道人之眼不明。則子之情欲
心重。不顧蜜中毒泥裡刺。現前百年。如駒過隙。當來
三途苦報。拂石難窮。宜靜思之。況子孝人也。夫為至
孝。無過立身行道。以報親恩。親既往矣。何暇於塵勞
世上挈挈波波。終日為他忙忙。拖泥帶水。何日云休。
一朝無常到來。如落湯蟛蟹相似。若真丈夫漢子。急
宜秉起金剛眼。觀此四大之身。如癰如蛆。如幻如化。
身尚不可得。況身外之妻子田園產業者乎。回頭澄
目一看。空花自落。夢幻斯消。然此一看。即成佛作祖
亦憑之也。不可將此以為等閒平常故事。此時錯過。
他日難逢。切思切思。

** 與斐然宋都統

山僧與居士一期機契。誠非偶然。今大駕奉旨移師
將有千山之隔。後晤未時。曾記古云。富者贈人以財。
仁者贈人以言。今山僧愧無財可贈。秪有一語奉勸。
諒高明必不見訝。所謂居士夙具善因。今生報得尊
貴之位。既位居尊貴。則威怒易興。群下莫敢當其鋒
者。獨不知群下。亦天地間從父母所出。不過欠些福
力。若論輪迴果報。則貴賤賢愚。似未可一定也。倘處
高能慈忍。則其德莫大焉。故山僧特敢勸居士。常當
慈愛仁物也。又凡尊貴者。多荒酒色。不知酒色二端。
實敗德損身之器。今居士欲期聖道。當於酒色二端。
常加戒慎。若此不疏欲期聖道者。恐難為說矣。至於
隨緣修福。如造寺齋僧。興隆佛法等。尤宜著。意勇為。
以此良因。能令人生生世世中。受人天勝樂殊報。山
僧於居士愛過。故不意率此逆耳。惟明察而行。幸甚。

** 與吳東三宗伯

衲錫端時。居士勞國而不遑家。尚圖終日之談。竟不
可得。聞今續有家矣。則出而謀國。入而教家。懷想忙
狀。無不為之悚畏者。雖然古德有言。從內打出者其
力強。從外打入者其力弱。衲輩原為弱力懦夫。故外
塵勞而打入焉。居士氣魄精神。學識才膽。色色過人。
從塵勞內打出。是其本事。但向忙時。急切捕覷。未可
暫置昔人承教知識。急切處提撕。一日登廁。因聞臭
氣。忙掩手不及。遂獲捉敗鼻孔。者些消息。非是學見
識揣度。得來者。唯居士念之。

** 與並賢道人(洪西嚴少宰夫人)

夫人以女身。而志參究。期了生死大事。可謂具丈夫
智矣。又知現前身子。安頓無處。但說諸法空。為不濟
事。可謂具丈夫智之聰慧者矣。參究若不實。實得此
身子有箇放下處。說有悟門。果是假話。夫人既具此
見。不愁他日得悟不真實也。但時時提句誰字話頭
捱拶將去。有日將他挨倒。自得真實悟門。自得身子
放下處。今當說者。夫人志參究了生死者。為學道也。
學道者。學佛也。佛何道度眾生也。夫人一發學道之
心。即當知度眾生為事。度眾生不必捨近求遠。環對
夫人之身。丈夫兒女。婢僕之屬。即眾生也。事夫以敬。
勿有以發其瞋心。即是度丈夫之眾生也。教子以義
勿有以長其癡性。即是度男女之眾生也。禦下以恩。
勿有以起其怨恨。即是度奴婢之眾生也。至於嚴內
外婦人衣裾之物。不暴露中堂。令往來者。服我夫子
齊家之有教。即是度外來之眾生也。若捨眾生不度。
而求參究了生死。此便是知頭而不知尾。有乖佛道
也。故為夫人言之。又見先佛世尊。教化在家優婆塞
優婆夷。多此等語。今夫人及夫主。既資道人受優婆
塞優婆夷戒。是道人所當教化者。故如佛而教化之。
勿以為異。

** 與林直衢居士

面隔周除。時如瞬息。未審比來道念情念。優劣何如。
莫謂妄本真如。奚優奚劣。如此非但認賊作子。元是
箇混沌禪婆。何名禪家子弟。必是碧眼胡兒。自然還
他真偽。於此檢點得出。方許無第二人。具大信者。須
具大慧。以慧觀察。始不自昧。而亦不受他瞞。切忌本
自現成。何勞頭上安頭之說。

** 與玄翎菴主

夫欲修行。先須厭世。人命無常。口氣不來。前路茫茫
不知何往。未離三毒。必墜三途。淨念不純。何能往生
極樂。是為袈裟腳下失卻人身。自當痛念生死精勤
行道。動靜不離彌陀。心心念歸極樂。此身尚當深生
厭離。何況身外之物。口勿談世事。心不涉俗緣。非賢
不友。非聖不宗。幸勿我是他非。亂自心源。徒眾少畜。
世利莫貪。煩惱無明。必定要除。貪瞋邪見。不可安在
胸中。既是好心出家。當聽吾言。如或不信。他日勿怨
老人。不為你說。

** 與曾續慈清士

聞子失孫。生大憂惱。然子今失正念。老人憂惱尤甚。
以子不自覺空花而作實想。空花本由瞖生。瞖若無
時。花將奚在。故曰。境因心生。心若無生。境亦不有。又
夫有生必滅。有聚必散。愛別離苦。子寧不知。苟實不
知。則學道俱成水月矣。倘實知之。而故作小兒戲。可
一大胡盧也。若是智人。應以智眼觀此生滅別離之
境。縱不能入無生。而亦增一分道意。豈不見龐居士。
被女靈照奪先而逝。居士即呵呵。而隨之坐脫。龐公
手段固子無有。而反生愁惱。自失正念。取笑旁觀。速
宜知省好。

** 與西來山朱玉翠眾居士

鼎湖。與白象林。相去不千里。屢擬買棹還山。竟為事
緣淹滯。頻年虛約。其過深矣。然非厚彼薄此。蓋實葛
藤未了。惟有道者。能諒之耳。今夏閒能閒。當即料理
歸帆。與眾居士坐松風。談水月。此時不得說實相無
色貌。真言有義路也。

** 與尚世明副戎

昨接名言。語投針芥。信非夙緣所至。莫能有此。且承
飽我香飯。至今毛孔馥郁未巳。獨不識末法鮮慧比
丘。何以報德耳。雖然自愧慧鮮。猶喜具些肉眼。見遍
界人。雞鳴昏夜。名利填胸。放恣六情。奔逐塵境。未嘗
返照知非。以釋重擔又不知現前。念生念滅。即是當
來生死種子。流轉三界根株。居士夙植福慧。靈根迅
發。不受物欲所惑。不被阿師所瞞。是超群拔萃挺特
丈夫矣。然向上一事。雖人人有分。而機有大小敏鈍。
功有死活延速。悟有時節因緣。今居士具大根利器。
須在活路上著足。凡舉心觸目。當下即要討箇明白。
不可放過。看渠渠是誰。畢竟是何物。倘有會處。切勿
便作聖解。恐是暫時岐路。況悟有淺深。邪正難分。所
以古人教人立在轉處。勿死一路。方得活潑潑地。一
日因緣時至。便階大自在無疑之地。斯時順風唾去
咸是妙用。信手拈來。無非丈六金身。又何生死之可
了。三界之可出。噫。婆心沙門。不覺卒此醜陋。幸為一
皆掃卻。感謝感謝。

** 與昂溪大師

空王風化。與法兄同歸。獦獠家鄉。與法兄同出。自天
湖判袂後。唯向別峰相見耳。頃聞法兄修行不密。被
人天子見知。此又因緣不偶。視弟才如枯櫟。跡類閒
雲。則相去天壤矣。數年因忞著佛祖葛藤。未遑修候。
殊抱歉然。何時移錫桑梓。俾弟得以面教。幸何如之。
拙刻呈覽。臨楮瞻溯不宣。

** 與何象宣清士

昨一書邀子到山。共話林泉。久望不至。將無道心有
所退步乎。抑無竟為俗緣所羇絆乎。二者皆非慕道
人所宜也。然處家世事。雖云不無。而不可全身坐在
其中。甘為火宅中人。必須從火裏發出蓮花。方是居
家佛子。日月如箭。轉息即是來生。心識既被世事所
昏。何能定其生方。人身若失。三途難免。豈不辜子在
佛門走一遭耶。須知世間。乃夢幻境界。此身尚是棄
物況其身外所有者耶。速當著眼看破。早歇世俗任
馳。即此便是入道階徑。他日方保子有歸家日在。不
然千生萬劫。猶為貧苦僑客也。

** 與何壬生明經

別來多歲。知居士必植無限福因。第慮於自心自性。
想未有箇入處。然居士自童年歸依老人。實乘宿緣
感發。天性自然。然非慕玄微。而稽首于北。無乃求福
壽之所至。故老人向來。皆以平淡話奉勸。曾未與一
滋味言相益。斯非道人之咎。實知居士未識三界火
宅人生夢幻。五欲淤泥埋盡世間多少伶俐漢子。百
年之後。竟作何如。唯隨業識升沉。誠難保免淪墜。人
生百歲福鮮業多。即一日中。造福無幾。慕善可知。殺
生忿嫉。婬欲愛染。驕奢人我。貪名邀譽。縱蕩身心。慳
惜分文。唯知己有。豈念他乏。只曉自樂。寧知他苦。如
此校之。十二時中。善如毫芒。業乃難紀。所以輪迴三
界者。皆由不善業識。業識不斷。生死牽連。故云。一失
人身。萬劫難復。其有欲斷牽連者。唯秉起金剛王寶
劍。此劍即吾人現前般若妙智。能斷無明業識種子。
能趣涅槃彼岸。若真丈夫。下刀即要見血。業識命根
若斷。方來與老人一驗。何如。

** 與博山穎學禪師

自贛州與老兄及羅峰兄。聚首團樂。此時相得歡甚。
不知俱在化城中。判袂以來。忽忽將三十餘年往矣。
固聞問雖疏。而別峰相見。曾不隔于纖塵。今夏機上
座來。知老兄法席日隆。慶甚快甚。弟恨碌碌庸。不
能振奮開化一方。為父祖出氣。深自愧恧。乃欲覓一
荒山活埋。無那頂湖雞肋。不獲自由。想老兄天耳聞
之。不大胡盧絕倒乎。

** 與華山見月律師

佛日垂暮。魔風久扇。老兄從菩薩誓中來。扶揚律學。
啟人天之覺路。為一代之作家。蓋弟景欽有年。每以
未獲披晤為歉。豈其分緣之獨慳耶。弟年來。著得律
釋二部。共五十餘卷。其中麤明律旨。誠堪為後學指
南。道兄宴寂之餘。不妨一鑒及也。

** 與江景升總戎

別教瞬息數年矣。川嶺迢迢。魚鴈荒疏。想大作用人。
一片仁心。為國。為民。自應隨時納福。不煩貧道贅祝
可知。獨聚首劇談。不知為何日在耳。向承寶幡見壽。
足仞雅情謝謝。茲類隨比丘來。便勒一言詢候。倘或
明春興到。摳衣庭階。未可期也。世諦空花。有身皆幻。
唯勤猛省。深入道。是禱。

** 與曉湘李宗伯

老居士現宰官身。而說法。遠近爭傳。貧道固深居巖
谷。而披沐遐風。亦云久矣。前載接教。雄談臭辯。不啻
淨名。別後還山。而未嘗不憶居士得心無礙。應物自
由也。啟者。先師歸寂。眾弟子輩。議塔全身於本山。茲
欲得居士揮撰塔銘。增飭輪相。惟老居士。與先師針
芥莫逆。必不慳此數行珠玉。為先師揭露光明于不
朽也。萬惟鼎諾。則不但貧道與諸子感荷。即先師圓
寂照中亦欣慶無量矣。
鼎湖山木人居在犙禪師剩稿卷二

* 音釋

諛
(音于諂諛)。
黐
(音癡。膠黏鳥獸)。
餿
(同餿。音搜。飯壞也)。
犍稚
(稚。訛作椎。凡木石銅鐵。打能鳴
者名曰犍稚)。
僑
(音橋。旅寓之居)。
捱
(音涯。延捱。又拒也)。
拶
(音贊入聲。逼拶也)。
挨
(音矮平聲。
推也)。
三毒
(貪瞋癡)。
三途
(畜生。餓鬼。地獄)。
涅槃
(此云圓寂。如來萬德巳備。名圓。諸障永盡。
名寂)。
木叉
(梵語具云波羅提木叉。此云保解脫。即戒也。謂保任持戒者。解脫生死也。今人謂持戒為
執著。是則。不執著。生死不得解脫也。豈不見古知識午後過訪。惟煎橘皮湯款敘。何曾別設飲食。又宋楊
億。清規序云。齋粥二時均遍。表法食雙運也。是知古之叢林。無一不遵佛戒律也)。
訝
(牙去聲疑怪也)。

四百四峰
(身之地水火風四大。一大有百一病生。四大共有四百四病也)。

(或作覘。窺覘也)。

覷
(音娶。伺視)。
倘
(應作儻。今隨俗作倘)。
伶俐
(應作靈利。今隨俗作伶俐。使易曉)。
苐
(應作第。今
隨俗作苐)。
瞞
(應作謾。音滿平聲。今隨俗作瞞)。
三業
(身口意)。
六根
(眼。耳。鼻。舌。身。意)。
六塵

(色。聲。香。味。觸。法)。
分衛
(即乞食也)。
六度
(即六波羅蜜。一布施。二持戒。三忍辱。四精進。五釋定。六智
慧。是為六波羅蜜。以自度度他。故云六度)。
八萬四千相
(謂阿彌陀佛。身具八萬四千相好也)。

過午
(正言過中午有八刻前四刻名時。後四刻名非時。不得噉嚼。律云。日過西一線。即名非時。凡出
家受佛十戒。二百五十大戒。皆制不得非時噉嚼。今以食噉無時者自號宗門而以非時食噉為宗門。阿
誰不會。但不敢逆佛違律耳。然宗門亦受佛二百五十戒。除其不受佛戒。即無犯戒罪也。雲棲大師竹窗
二筆云越地安禪。夜作齋。其名曰放參飯。競為侈靡。勝於午齋相沿成習久矣。昔有尊宿聞鄰房僧午後
作食不覺。泣下悲佛法之陵夷也。故僧禁過午食。況夜食耶。律言。人間碗缽作聲。餓鬼咽中起火。乃於漏
深人靜。而砧几盤盂。音響徹其耳根。又煎煮烹炮馨香發其鼻識。忘慈悲之訓。恣口腹之欲。於心安乎。況
持過午者。午後至明。不食纖物。我等晚有藥石。何不知足之甚。○藥石。謂八種果汁。及薑。椒蜜。石蜜也。
唐。釋智燈恒持金剛般若。勤不知倦。貞元中遇疾。而死。弟子啟手猶熱。不即入木。經七日還穌。云。初見冥
中若王者。以念經故。合掌降階。因問訊曰。更容上人十年在世。勉出生死。因問人間眾僧日中後。食薏苡
仁為藥食。還是巳否。王曰。此大違本教。燈報云。律中有正非正開遮之條如何。王曰。此乃後人加之。非佛
意也。遠近聞之。諸客僧至。乃至有中後不飲水者。智者睹此。自當警之)。

　　　(弟子正雪等奉資敬刻
　　剩稿一卷四恩總報六道咸資與諸有情
　　　生極樂國
　　　康熙癸亥孟夏吉旦識)

　　　(弟子等融等捐資奉刻
　　剩稿第二卷不墮三途八難生死永離得
　　　生極樂成等正覺
　　　康熙癸亥孟秋吉旦識)

鼎湖山木人居在犙禪師剩稿卷三
侍者開溈錄

* ○尺牘

** 與竺菴和尚

獅絃朗奏。妖籟沉音。洞風方慶。其大颺矣。遙空作讚
固已多時。而別峰相見。又昕曛不。隔纖毫也。不慧自
方外回。即僻居荒隅。不與世接者。幾十年來。近為鼎
湖先師歸寂。眾乃苦勸住持。然每愧樗櫟非材。秪堪
鈍置窮谷。無何勉強從事。正藉德光遐映耳。茲洞禪
人回。特修片札奉候興居并拙註塵覽不盡。

** 與石塔梅逢和尚

瑞應優曇。普天欽仰。老兄握夜明符出世。適當其時
弟嚮往高風。巳非一日。獨未覿面遘談。覺慳良緣耳。
然松風水月。又不可謂有纖塵之隔。剎那之異也。所
愧弟因方外回。鈍煨瘴麓。無能為洞宗出指。殊自嫌
面目。今則撐護有人。弟何嘗而不謦欬揚眉哉。茲因
洞禪人回。特勒八行訊候。尚容親圖握敘。為一期傾
倒也。

** 與檀度南菴和尚

深山大澤。必產龍蛇。信乎古言之不謬也。我博山師
翁。以行解相高。為中興曹洞之尊宿。三十餘年。不捨
鉗鎚。當時英傑所從出者。則瀛山先師。與令師法叔
數人堪稱大澤中真那伽子。而令師。道德才品俱勝。
又得法兄光紹前烈。實令人謦欬彈指也。仰惟法兄
再來大士。正好於斯法衰魔盛時。大出手眼。振作一
番。俾佛日晦而重輝。吾宗微而更著。則人天俱賴有
津梁焉。客春澗法叔。以刻師翁廣錄與謀。因寄。有法
兄大集。披覽間頓見口光徹照益信再來大士。乘時
演化。以救今之訛弊也。弟欽羨又何如哉。茲因鴻便。
率勒數行。一通高山流水之意。臨楮無任馳戀。不宣。

** 與位中和尚

禪林下衰。如今日撐拄。正須過量大人。法兄從般若
中來為法門上將。具見聞根者。孰不景仰。而加讚乎。
弟駑駘鈍鳥。不能有所振奮甚自愧虛負圓顱。所幸
三十餘年前。隨人行腳。獲親近東山令師叔。及二三
古尊宿。見其作略為人。誠堪可師。獨是碌碌庸材。終
以活埋為得計。若高視法兄權衡佛祖。舟楫人天。自
又應搥罵不少矣。客春。因澗老叔遣侍者通信。曾著
行人隨還。擬順走寶山謁候。適值老叔圓寂。行人急
欲回報。其書并土物。送附博山轉致。不知曾達記室
與否。茲復付博山一菴書。并儀物走敬法座。想老法
兄。清風朗月之懷。必頷之一笑也。臨楮無任依依。

** 與程周量方伯

居士坐菩薩乘。現宰官身。凡在法門。皆藉弘護。可謂
不忘靈鷲付囑矣。曩者。于分衛中。得一接晤。具見道
意汪洋。令人欽羨無巳。別後。想慧眼廓佛祖之心宗。
造履極聖賢之物格。不假聞樨。而頓明無隱。直掀翻
維摩老子信然也。俟他日有緣。當親訓姓秤官人一
喝茲因便鴻。率勒寸楮。奉訊興居萬福。隨附拙註呈
覽。臨楮不盡神飛。

** 與黎常谷文學

相隔三秋。猶之一日。誠為白駒過隙。生死迅速。得無
令人著。忙者乎。比來興居想獲清勝。但未審道念有
所進步否。苟不日新。難以中立。則後必有退踵日在。
如此皆由不信自靈明之不昧。死復更生之定理。因
果影響。鷺白烏玄必無爽也。今貧道為緇白二眾。苦
延住持鼎湖。日欲居士昆季。到此林泉一話。或能觸
發宿因。覷破娘生面孔。不惟慶快一生。而亦喜於千
劫不為生死累也。

** 與楊無見居士(出家號石鑒)

前日過館。飽我香飯。至今八萬四千毛竅中。尤作眾
香界氣息。但愧空腹沙門。無可為報耳。感愧感謝惡
濁世中。尊翁能知歸向法門。請余與授歸戒。萬中無
一。他日定為樂邦中人。居士亦應牢把鼻巴。於市廛
街頭伸腳。千魔無能嬈。八風莫能搖。始不虛在妙喜
國中來。作有家漢子也。

** 與宗符比丘

老人昨在勇猛菴。住二十餘日。見菴眾有學律者而
不專志。志苟不專。則難以融會持犯未免有觸途成
滯之艱。久之便有隨流日子去矣。復見有學禪者皆
墮今時知見。多輕毘尼咳詆律學。以為執著。寧知輕
詆毘尼。叛逆聖教而執病尤甚。縱遇藥王大士。扁鵲
神醫。亦無下手處也。古人咳唾掉臂。無非妙用。何獨
毘尼而非妙用乎。斯則不但不知古人受用。而且不
達如來聖智。何也。如來在昔。不以正法眼藏付囑彌
勒文殊。而付囑大迦葉尊者。尊者位居聲聞。頭陀終
身。午前不雜餘食。過中不飲果漿。古板子。無過此老。
今奚取此老心而棄此老。行耶。嗚呼。如來婆心。專為
末代作箇對治陶鎔習氣榜子。而末代專與如來作
箇諍門。殊不知隨自習氣。阿誰不會。何俗不曉。如此
豈特為習氣所使。實自失大利益。復於末世中。作箇
斷滅正法種子。自誤誤他。過非小也。昔日親和尚嘗
曰一善知識出世。即壞一正法。又寧知度一徒出家。
便壞一正法乎。故老人長夜懼此。所以不敢廣納徒
眾。恐力誨之不及。教之不全。即為獅子身中蟲矣。子
昔依老人住十餘年。老人未嘗有不遵禪律。而互相
詆毀者。吾初勉子參方。仍贈以草鞋錢。衣襲等物。可
謂欲子成人至矣。子於嶺外得遇羅峰和尚禪律教
三宗並行。是再來古德也。和尚後住日親山你復得
親侍數載。受益不淺。奚可不奉日親之教。以教徒眾
返順近世之徐六可乎。當自勉之。

** 與嚴石行文學

聞居士去冬為魔所妒。然今世界。舉目皆然。能不被
他困者。指不數屈。惟堅自定力。力行善款。信因果之
無誕。則惡魔不能致其大禍。況者段公案。乃居士多
生與他結得來。所以今生未免累及。茲魔既自衄。獲
太吉利。即是消除宿業。勿造新殃。是所深願也。

** 復何壬生明經

三教之為言也。不離心性。心性之言雖同。而道迥異。
何也。孔老之為道。志在一生。忽三世之論。昧因果之
談。故其道落斷常。性窒六合。既窒六合。塵不可出。區
區于寰宇之內。輪轉六趣之中。由斷。則迷善惡之因
而不知響應。是以難免。當來有為之果。果復造因因
果循環。生死不巳。由常。則堅執世間有為之法。而不
達無常。雖有逝川之歎。而無不滅之論。吾佛所謂道
者。性自如如。本既不生。今亦不滅。而教。則離名言。絕
數量。無大小彌綸六合之局。論大。則圓包法界。言小。
則細入鄰虛湛然常住。而不變不遷。寂寞虛靈。而不
迷不昧。歷今古而無去無來。即一念而周三世。無凡
聖之分。越心識之見。尚不得以有無而為論。豈可以
斷常而為言。若佛所言有無者。以眾生一念不覺。自
作妄因。妄受果報。如影隨形。猶響應聲。理之必然。毫
不有爽。果成因謝。果謝因無。本不有因。妄造而受。妄
無實性。故說為無因果不亡。故說為有。此吾佛之謂
有無。非同孔老之有無。若有信生死因果不虛。自性
靈明不滅者。於上言句檢點明白。則不妄作妄受。妄
流生死。可於二六時中。恒自返照。看自現前一念。落
在何處。忽也窺破。則不隨其生死流轉。而大事辦矣。
然初心入道。必以福善為門。不妨多種。以為助道之
因。故云。修慧不修福。入道多辛苦。是知入道福高易
進善淺難成。賓頭盧。令釋道安浴僧。誠為可鑒。紙墨
難窮太虛理。名言豈露佛祖心。請自酌量。惟善觀察。

** 復洪西嚴少宰

世出世法本一無二。於諸有為無為法。了達其性則
是行於出世法。不了達其性。則是流於世諦法。故有
動涉有為。而不昧無為者。亦有靜向無為。而轉涉有
為者。明昧之間。雖毫釐無差。實天地懸隔。言之誠未
易易接教。知巳稟受菩薩大戒。與決意林泉。幹辦出
世業去。事之佳勝。孰有過此。窮巖棲苴愧無稱賀謹
達斯言是用遠將。想高明諦理。不以為贅譚也。

又

別後每懷尊體。想今調適矣。曾覺病來。有所得力否。
凡入一番紅爐。必有一番銷落。便中幸詳舉似在今
相與。不敢流於世諦。向言有所未直者。以奉法於君
子之信而後諫。今既不鄙寡德。資受佛戒。不信之疑。
毋容在念。當必忠告惟是懸說多端。不知應病一語。
故索。來教。俟有嗣陳。明教嵩公之言曰。為道不。為身。
為法不。為名。實竊膺之。倘能成就。舒我老婆心。以報
佛恩。曷勝感藉。

** 復曾自昭文學(出家號更見)

自禁足沙灣。時詢鍾山諸子。及往來僧眾。知居士關
中兀坐。晏然自若。深懷慶慰。第未審腳跟下事。若何
措足。茲接來札。頓見心目矣。然向上一事。既非識見
所到亦非理會能及。若於言下薦得。乃是宿具靈根。
纔一用心。便落工夫邊事。即須猛著精彩。把定在前。
看渠渠是誰。步步立在轉處。不可死在一路。自然抵
至也。縱使熟境雜念現前。如電掣長空。紅爐片雪。不
用將心掃除。自然去不留跡。苟以心除心。心心相續。
妄無休日。猶如病目。惡見空花。花轉非一。一念回光。
空花自滅。雖云心本無二。而用之非一。故致每多墮
歧途。然根有大小。性具剛柔。做工夫人。誠有緩急。若
英雄憤發之漢舉起。當下即要決了。如人捉賊。當前
扭住。立目便要見贓。又如猛將入陣。以擒賊帥為心。
雖千鋒萬刃交途。而單刀直入。無暇顧其餘者。話頭
現前。尚不見真。何得見妄。所謂直取無上菩提。一切
是非莫管。斯乃超群拔萃禪和子之捷徑工夫。倘纔
見妄生即是念不專一。工夫不得力矣。其根性柔者。
久參疑情不破。心無間歇。工夫由是綿密。異念不生。
切不可認此為是。只當發起勇猛。以破疑情為志。自
然有觸著。磕著。日在。倏爾靜境現前。身心輕安。見靜
裸裸地。斯乃識情澄凝所至。心境暫寂非是聖證。若
作聖解。即墮群邪。若能於中急著眼睛。忽然覿面則
虛空粉碎。大地平沉。方為撒手。若英雄憤發無箇入
手處。正是大路當前不可暫歇。脫有廓然。即當遍參
知識。以求證驗。得遇作家手眼。方有竿頭進步。最怕
自認電光。亦忌他冬瓜印子今觀來札。知近日所得
不出妄心暫歇。正當發起疑情勇往向前。自有一番
大受用在他日始不被天下老和尚舌頭瞞。老人於
居士心熱。不覺率此逗漏。為鄰人作醜。與我一皆抹
卻為幸。

** 復黎哲斯居士

欲以世間法。而求出生死者。其猶形曲。而覓影端。聲
暴而求響順。寧得有之乎。言脫離思想。無箇覓處。即
當看此想。從何處起。去至何所。復覓不得。可看此想
面孔何似。倘或窺破。可來與老人驗過。萬不能下此
工夫。因果不可不信。齋戒不可不勤。三寶是良福田。
不可不深加歸敬。佛是世間慈父。念眾生如一子。若
人想念佛名。如來即入其人想中。是則以此思想妄
念。易之而為佛心佛心既成。則不隨其世間生死流
轉矣。

** 復伍鐵山兵憲(香山縣古名銕城)

鐵城。湖峰。山川雖阻。而雲月是同。猶影現澄潭兩兩
相接。非遠非近。非一非二。既無二月。必無二人。故判
袂來。寒暑疊遷。而未嘗與老居士纖隔。邇來懸念之
思。水月未足為喻。想居士亦必然也。承惠墨丹佳章
四壁為之生光。非月裏兔毫。神力變化。莫能有斯也。

** 復嚴定生居士

貧道母難之晨。自惟無德可報。好慚好愧。乃累居士
偈言見祝。直得繩床震動。來云。是箇鑪鉗。未卜向甚
麼處安炭火。咄。無你棲泊處。西照禪人來意得恁麼
孝順寄與三十棒。著定生領過。

偈曰。閑搦龜毛筆。
繪出虛空樣。博得居士嚴。謂予真拙匠。居士若誠然。
如群盲摸象。居士若不然。月非離指上。說似即不中。
獨許衡山讓。當鋒毒棒馳。問渠誰痛癢。立要斯石人。
打翻奇伎倆。白日嚴公眼。莫自生花障。知我不相瞞。
斯為真供養。拈卻金剛經。何有相非相。直下欠承當。
知復沉比量。(來云。我聞般若經。壽者本無相。)。

** 復劉璞公文學

貧道擬樹白石浮圖用報佛恩。已經歲未竣。比昔賢
插莖草。而寶王剎成。似尤省事。居士旁視。應失笑我
也。兩承捐助。福自有歸。須知當前了無受者。勿貴無
禮沙門。不致謝也。來諭不斷煩惱而入涅槃。是則直
捷之甚。但不斷婬怒癡。亦不與俱。於此又覺反案。未
審居士曾酌量與否。世諦浮蝣行陰不駐。惟居士如
時自愛也。

** 復何見五司寇

人生世間。須憑福力所滋時逢末劫。不假善因。曷獲
祥臻之果。然福從善生。善由心發是以日用中。須善
用心纔有毫芒不與道德相應者。即須揭除無至萌
生漸長。不覺滋茂難钁其根。言不相應者。首則殺生。
次則驕恣。不念人身無常。三界火宅。目前所有悉屬
空花。智眼靜夜觀來。於己毫無分在。惟有生平所造
美惡兩業。雖千生萬劫。亦不系亡。是故智人。須擇其
善者而力行之。斯是善用其心者也。如居士昔處驚
濤。大獲晏然。莫不皆由宿之良因。今之善德而至也。
茲聞齋戒無倦。信念愈堅。非具智眼。看破空花。無能
如斯。更能百尺竿頭再進。是為盡善盡美。道人老病
日至。明春決罷剞劂之緣還山。與泉石同優。以待天
年耳。後與居士晤話難期。故以婆言訂及。幸無嫌瀆
可也。

** 復徐聖甫明經

真幻虛實。已知居士知之。世出世間諸法。亦已知居
士知之。然於知之。而未曾勘破。是衲之所知之。衲所
如之。久已啟之。唯能啟之。不能為居士肩之。故歷劫
塵勞擔子。還須自己回頭一看。廓爾放下。即千生萬
劫夢事。了不可得。當處即見古佛解脫場矣。如或不
然。則未審擔至何日云休。信知知之一字。眾禍之門
也。

** 復李仲藏文學

面後滿想居士工夫日有所進。不料為地水火風四
大所滯。然病生起。必由於心。而心非四大。雖非四大。
亦不離四大。苟能於斯言下窺著。不但病無處所。而
維摩老人。亦被居士勘破矣。

** 復劉中雷司李

昨與居士一語相投。非百劫千生之緣。無能有此。茲
來偈語。猶是途路邊事。道人意欲居士不涉程途。當
處家鄉。乃不廢力。是真不打之遶者。若也不然。猶費
草鞋錢在。昨癡心相為。不得已向居士嘔臭糟水。為
我一皆瀉卻為妙。既知是無明本。自設欄頭板。是暫
睹堂奧門限。方知。知非二字。受用不盡但言者漢是
者漢。只恐猿猴窺水中月耳。道非今古。人無彼此。唯
居士初年。不遇作家鉗鎚。縱得遇之。而亦未嘗咬指
相為。或自未肯著死工夫。至今年邁氣衰。心力不如
豈非輸他如何。果肯徹底掀翻。即自另有箇消息在
故大慧杲。教人做工夫。當立在轉處。勿死在一路。此
其自驗的家具。故有十八。無數之差。然亦不可死在
十八無數之裏。如或不然。便當死心淨土。莫踏兩船。
以自賺誤。來云用昨方子不必定要數珠計數但放
下諸緣。驀直念去自然得入三昧。此時要見面孔。亦
是不難。誠哉是言。苟能放下。則面孔自露矣。(劉公少年。歸依
憨山大師年至八十。始參本師。師時逼拶之。一夜端坐。工夫逼切。豁然惺悟。通身汗洽。年八十二。未終前
七八日。聞蓮花香。臨終語其子曰。在大師。恩大難報汝當為我敷座堂中。我出坐化。令人知學佛有驗也。
其子畏天寒。不依語。遂寂然而逝)。

** 復澹歸禪師

接手札。知瓶缽端溪。何不我顧。以解積懷耶。別來雖
云寒暑再更。而山色依然。故於此間。足見具壽顏面
道體常如也。久傳丹霞形勝。未及親瞻。茲閱佳刻。誠
不虛聞。是知山靈有待。因緣時至而瓶翻大地也。他
日梵剎丕成。留一半席。與行腳僧何如。倘未言旋即
著。人迎錫共話數日。亦見末法中之水乳也。(具壽云長老)。

** 復曾續慈清士

佛法。子巳知矣。而未能行之。世法子巳知矣而未能
捨之。其未能捨處。必須捨之。未能行處。決要行之。不
可以時待人。而人不待時也。眼底兒女現前風光。實
非身後莊嚴牌子。子須善察。幸無錯認鏡像水月。虛
度一生。再生難逢。即此生亦未能保如今日之安也。
來云。四十五十。不知尚能幹辦否。老人不言不能。但
於子二事。弗敢許也。一是天命。二乃衰邁。臥起尚假
人力。何能措志加勉。復更添數十年塵習而欲一朝
蠲滌。恐未能也。老人憂此。故每念子耳。子今來問。如
有人問八十公公。能負百斤。日行千里否。豈不益旁
觀者笑哉。真梵菴。每得匡護。實子之赤心也。亦當韋
天將一橛杵矣。誠知子護他拳拳。猶須自護諄諄可
也。言自護者。勿縱六情。被五欲魔縛。是老人之深願
也。

** 復何壬生明經

言面邈隔。巳及四載。時思晤話。每悵無緣。忽接來翰。
深生慶慰。知居士興居。與道念皆勝。是即心即佛之
關犍矣。心佛既無二途。但識其心。何勞更問其佛。須
於二六時中。猛著精彩。覓心所在。要得親見始得不
可穿鑿。以理解會。失卻本源唯當仔細用心。佛祖決
不欺人。一朝廓落。心佛了不可得。何處更覓生死塵
勞。於此倘未薦得。不妨篤志西方。發願往生。彌陀親
為說破。一生當證無上菩提。豈不慶快者哉。

** 復劉璞公文學

久闊玄話。殊抱悵然。客冬濟令姪持手教相訪。甚慰
遠懷。此來道念增進。不問可知。但于日用頭邊。能不
被聲色轉漂否耳。光陰易邁識浪飄人。居士時當自
發猛省。于生死妄想輪中。決要尋箇出路。始不孤在
閻浮提中走一遭也。山中甚清淡而松風水石。亦可
遣興延談。居士儻能撇下俗緣。不遠一到。得數日相
聚者。何快如之。

** 復宋斐然都統

劣德山僧。僻居寒谷。忽枉台車遠顧。問法殷勤。可謂
夙具靈根。能于崇勢福樂中。特求覺悟。真足楊眉嘉
羨矣。茲復承健騎齎施白粲朱提。山中衲子。俱汗慚
飽腹。為祝福無疆矣。儻移鎮未期。尚冀雲乘再降。以
得話徹心源。一日千載也。

** 復梁顒若明經

聖賢之學。求為真切力行。及有所得。此自古已難其
人。況乎末代。所謂失道而後德。失德而後仁。失仁而
後義。仁義失而譎欺浮靡日馳。殆不知返。豈世風使
然耶。頃於鳳城旅館。曾獲一瞻眉宇。知為端介沉養。
之士。別後魚鴈荒疏。徒懷悵切。昨元夕後。自新州還
象林。忽辱華翰佳什先施。捧讀至再。愧喜交衷。真言
言顯道具見學力所操。獨間所獎譽者。覺文過其實。
貧道何德以當此。然如居士以碩望淳儒傾心學佛。
則又何讓馮濟川張無垢諸大老專美於前乎。且聞
居士欲捐盛產為祗林梵宇。以善誘同人薰修淨業。
期於菩提必證。經中謂末法中。有諸菩薩現王臣身。
興揚佛法。今居士欣然以慈門德行自利利他。誠為
菩薩心懷歟。來作有願乞賢師一藥方句。但居士妙
明真體。迥絕塵煩。縱有靈藥。未審何處容施。願居士
其毋瞞山僧矣。俟白蓮送香。丹荔呈玉。當策杖前來。
為居士笑破。

** 復博山雪澗和尚

先師翁老和尚。誠一代尊宿。行解圓備。節操孤高。中
興洞宗。為法門所倚。故當時德風所被海內傾心而
博山一脈至今猶存且振者。蓋憑老法叔支持鼎力
也。仰惟法叔接引人天不倦陀羅之臂。弘揚祖道。先
標結集之。心作用難思。宛為妙則。法門深幸。良在斯
乎。某自念緣慳附驥。才愧守株。昔從方外行腳回。即
擬活埋窮谷。不意戊戌間頂湖得度先師歸寂。眾遂
強推住持。今以年漸衰邁。只得掣肘退席。獨是修營
如來窣堵波。宿願未能頓滿而祖庭掃塔丈室還拳。
雖屢憶惕中懷。無那因循致慢。愧赧又當何如哉。茲
者深沐慈意。法語遙頒。拜而披讀。具見婆心念我。為
法求人。然擔荷法眼。人人應奮丈夫。第恐駘質樗根。
不堪鞭繩為慚恧耳。聞粟兄已膺命出世。某忝連枝。
曷勝欣忭。靈苗蕃茂。可拭目而觀之矣。承諭鐫先師
翁全錄。此實慧命尤關。豈惟恩酬法乳。兼為後哲南
車。某敢不效誠。以副尊囑乎。茲因貴侍言旋。敬勒片
言。恭候杖履。外容別圖抽身請益。聞所未聞也。

** 復博山粟如大師

久嚮玄風為日已積。每以未獲披晤為悵。而水光山
翠。與法兄旦夕嘗之。又未曾有異纖毫也。弟頃自方
外還。即陸沉寒谷。無出頭念。蓋以福淺慧微。不敢望
諸哲匠。為愧當何如矣。邇聞法兄芳年德備。挺住傅
山光振門庭。令祖風不墜。弟私衷慶慰。寧有既耶。茲
承手諭。以鋟梓先師翁法錄為謀。可謂知恩可報。他
時流布海內。俾無量緇素人天。因斯得開正眼。其功
德可言喻哉。弟雖薄於福緣。收不罄衣缽資隨喜。今
上首回。敬勒寸言附候興居尚容另圖握話。以暢渴
懷拙刻塵覽不宣。

** 復壽昌觀濤和尚

大澤產龍。南山伏豹。故知神變之物。非高深曠遠處。
無以養成其頭角爪牙。令師老和尚法門巨匠從其
爐韝煆煉出者必皆意氣威獰。作用超群狂瀾砥柱。
此正老法兄今日應運再來也。弟昔于丙子間不揣
獠民固陋。也曾隨例行腳。得禮二三尊宿。獨愧蹇驢
跛鱉。終乏致遠良才。今年漸衰憊。匿跡邊望。法兄領
袖法門。為龍天擁戴。不啻雲泥相去也。夏初某禪人
回。辱手書大作。法錄先施。披讀間光徹南海。真現前
古佛。非言舌所能讚揚。至於別品佳儀。又何愛弟之
深。不知何以報璚耳。茲特著某來奉訊動定萬安。為
法利生。不有疲勞耶。附有一香遙供老祖支提。值因
時艱福薄。殊不成展于孝思。慚愧何如哉。何時謁祖
曹溪。俾弟得藉聆謦欬。并一敘天際孔懷則喜山望
外也。外拙刻塵覽。微物引敬。臨楮無任神馳。

** 復黃文侯孝廉

某回。知居啟康勝。道意汪洋。殊為欣慰。來翰所談。甚
有理致。信向幽衷。具見札下。第學道之士。必先發勇
銳決烈之志。如輪刀上陣。立要勦除怨敵。不然紛華
聖道。交戰胸中。則旋進旋退。率未有以證詣也。今居
士。大有靈根既知欲泥沉象。則須疾奮出離。若徒有
厭煩惱之縛。不急截斷根源。將恐染緣易就。道業難
成。二鼠催侵。四蛇競背。何以勝此也。居士既要自性
必明。生死必斷則宜先空世見。穩踏腳跟。勿落宋儒
偏局迷窠。致善惡殃慶自生矛盾。竊佛法之玄微。回
為己說以邀聲譽于時人浪誹釋教。高築慢山。誘引
一類撮囊流輩。誤陷邪途。又何怪不墜泥犁。而為龜
身業種乎。居士高明博達於書無所不窺。但性理一
宗非麤心。浮意可能造極。倘不以貧道管見為非。可
與共談則期放下家緣。至荒院一同徵詰。或如趙清
獻公。有撞彩磕著時也。(二鼠日月也。四蛇身之地。水。火。風。四大也。泥犁。地獄也。)。

** 復吳震飛兵憲

令弟持手札辱臨深感存注道念。且悉動定清和。與
春光俱暢。孰不加額所言。劫運流行。群生遭劇。凡在
含齒。誰不痛懷。今居士有心有力。能不惜泥水。正是
菩薩利行方便之時。不獨道人為之欣躍。即佛天好
生成物之仁。亦已默祐之慈光矣。事出有名。緣自應
順。率此暫復。諸容另佈。

** 與尹瀾柱銓部

曩者過金繩禪院。叨承香饌。尟慧沙門。不識何以報
德。惟深慚恧耳。及後同舟。復接名言為暢。談敘間。居
士謂西方只是此心。別無方所。時未及詳論然西方
淨土。有事有理。言事即從此娑婆世界西去過十萬
億世界外有世界名曰極樂。是阿彌陀佛應化之境。
廣大無邊。娑婆世界。如牛毛頭一滴水之量。極樂世
界如四大海水之量。彼佛現在說法。觀音勢至。是彼
佛左右二大菩薩。馬鳴龍樹諸大菩薩。及廬山蓮社
諸賢。皆生彼處昔善財童子。五十三參。最後見普賢
菩薩教發十大願王。往生極樂。親近彌陀。彼土無生
老病死。及三惡道寒熱諸苦。思衣衣來。思食食至。黃
金為地。七寶宮殿。自然備足。故名極樂。亦名淨土。然
淨土有四。一凡聖同居土。即九品往生。四色蓮花。如
四大海水者。今人念佛。雖得往生彼土。猶是凡夫。未
證聖位。而與諸大菩薩共住。見化身彌陀。故名凡聖
同居土。二方便有餘土。謂聲聞緣覺。巳斷三界見思
惑盡得生彼土。尚餘無明之惑未盡。故名方便有餘
土。三實報莊嚴土。周圓無際。眾寶莊嚴。純是三賢十
聖等覺。諸大菩薩所居。見盧舍那報身彌陀。故名實
報莊嚴土。四常寂光土。即理性土。無有。相貌方所。是
妙覺果佛所證三德涅槃。法身所居者。能居即法身。
所居即土。三德者。法身。解脫。般若。常即法身。寂即解
脫。光即般若。是為三德。惟佛與佛乃能知之。言理。
此心本來清淨。無諸妄想塵勞煩惱。自心即淨土。自
性即彌陀。若卻事談理。則九品無分。苟執事迷理。淨
念心純猶生下品。故匹夫匹婦。鸚鵡鴝鵒皆得往生。
若事理雙修即生上品。故維摩經云。欲得淨土。當淨
其心。隨其心淨。則佛土淨。茲冀居士。事理一貫。行解
圓修。與馬鳴龍樹。蓮社諸賢。同遊極樂。親睹彌陀。是
衲之所深願也。

** 復番禺增城眾居士

諸佛御世。秪為欲撈盡大地群生。列祖出興。不過要
打殺普天下命根。即如洞山老祖。密施金針。剔開靈
利漢子頂門法眼。以至先瀛山。亦別無伎倆。只是隨
例向人天眾前。撒添沙土。貧道則愧德無可賢。齒徒
虛長。濫承推愛誠非所安。惟羨眾居士。具大根器。勇
猛丈夫。正宜不除妄。不求真。曜起金剛王正眼。當前
一覷。直得凡聖平沈。獨露堂堂。恁麼時方好來問畢
竟喚作阿誰。今欲為公道破。恰值口門塞卻。(來云曾睹水影。
是渠是我畢竟實是阿誰。)。

** 復秦汧甫居士

不晤多載。無緣促膝。舊歲旅中暫遇。未盡懷抱為歉。
茲接來札。不勝欣慰。耒云連遭蹇厄。斯是定數。愛別
離苦。世難免之。故佛教人早修。以超八苦。尊目復明。
非信心所致。不能有此。又云百累關心。焦勞倍甚。何
不觀龐居士。推金落海。賣篱度日。夫婦男女共修。故
得去來自由。(既無)愛別離苦。況有百累焦勞乎。來云依
經應無所住。而生其心。研求無住已難。生心尤難。然
此非再來人。觸著磕著終難下手。又言世事累人。不
得常時靜坐。何不於四威儀中。聞聲見色。舉動言談。
迎賓接客。穿衣飲食時是箇甚麼。他毫不違我念。而
我不識他。當急覷捕。若心不放捨。必有箇下落處。古
云。佛法無多子。久長難得人。但辦肯心。決不相賺。若
知下落。方來面決。復不妨早夜於阿彌陀佛前。稱名
禮拜發願。一者至誠念佛一聲。滅除八萬四千生死
之罪。二者縱得開悟。猶有無量劫來。習氣種子未除。
親近彌陀。淘汰宿習。得階聖位。龍樹是初地菩薩。尚
往生極樂。況其未悟者。所謂有禪有淨土。猶如戴角
虎是也。此復。


















鼎湖山木人居在犙禪師剩稿卷三

* 音釋

昕曛
(上音欣日出時下音熏日入時)。
駘
(音臺駑駘下乘也)。
八風
(一利二衰三毀四譽五稱
六譏七苦八樂謂此八法人所愛憎而扇動人心故名為風)。
毘尼
(此云律)。
咳詆
(上音孩笑
也下音邸訶也)。
搦
(音諾按也)。
祗林
(祗陀太子所施之林即給孤長者之園)。
陀羅
(母陀羅即
菩薩拯接眾生之慈柔臂也)。
忭
(音便喜樂貌)。
璚
(同瓊音煢)。
龜身
(是庾信故事載六道集第
五卷趙文信篇)。
趙清獻公
(宋神宗時與天缽重元禪師為方外友而咨決心法一日聞雷有省
即說偈曰退食公堂自憑几不動不搖心似水霹靂一聲透頂門驚起從前自家底舉頭蒼蒼喜復喜剎
剎塵塵無不是中下之人不得聞妙用神通而巳矣)。
鴝鵒
(上音渠下音育八哥鳥也)。
苴
(音疽苴菜)。

支提
(即塔)。
那伽
(此云龍)。



見思惑者
(謂三界見惑為一住三界思惑分為三住根本無明為一住共成五住地惑也方便
土者謂二乘人修方便道斷見思惑所居之土也實報土者稱實感報故也謂菩薩斷惑有未盡者居
此土也)。

　　　(弟子一享等捐資敬刻
　　剩稿第三卷身心離障福慧日增臨命終
　　　時
　　無量壽佛親垂接引
　　　康熙癸亥仲冬吉旦識)

鼎湖山木人居在犙禪師剩稿卷四
侍者傳調錄

* ○偈頌

** 庚戌元旦別慧弓首座號石箭

「　一弓纔秉須彌殞質毒箭仰施虛空失色聞者膽喪擬即敗闕唯有瞎驢不避斯的」


** 辛亥夏日別犢蹤溈侍者字薦犎

「　溈山犢一物兩名誰敢酬饑惟食渴趣流牽向溪邊喜哮吼一回放一回收臨溪兩兩眸對眸芒繩斷失鼻頭牧童交臂自綢繆月到中天兩不立體用全彰一袋收不了此中端的意奚能薦得犎兒祐」


** 空石比丘(法名傳意)

「　祖師西來意空中一片石欲得識渠渠切忌頭磕著」


** 片石侍者

「　南泉滿口道含糊賺殺當年陸大夫直下拈除得不得空中石佛跨蟾蜍」


** 解牧侍者(求書執杖視之字復示之以偈)

「　堪笑南泉王老師牛兒不牧溪東西東西言犯王水草隨分納些滿路遺執杖視之世尊語老人親切為你舉不知纔擬執視間牛兒打失無處所汝今解牧真箇解解者為誰牧者何當下若能端的去白牛迥迥露前坡」


** 馬玉文法名法雲更字別山

「　咦者箇馬郎子真是偷心不死既與法名又要更字好不知足貪不知恥大似今人求買拂子噫非非非畢竟何是果不知足貪不知止恰如後覺祈先覺記噫非非非畢竟何是本自現成奚用粉脂故諸大士不欲聞記噫雖然如是曲為今時世諦流布名言豈離是不獲已因而書之免使錯認驢駑喚作驊騮駒子」


** 宋斐然元戎回朝索記

「　倚天長劍也大奇明仙授與不須疑金雞啼破青牛夢北斗南看正是渠(其酉年奉旨出嶺至江右復奉旨丑年回粵)」


** 壽陳汝德居士

「　問君舉踵自何來不種菱花愛種梅香風入座雙眉展惹得虛空笑滿腮」


** 壽何隆將文學七十一

「　知君曾見鐵花開何年移向此中栽石女時溉猶未已鴈歸北去燕南來」


** 壽李淨業居士

「　鐵榦凌霄白玉堆從來無影向空培若問何年親手植泥牛入海漫追回」


** 贈空渠禪人往海南住靜

「　大隱沒蹤跡韜光失卻眉石女臨夜鏡相看不識渠」


** 贈林直衢居士

「　流水傍溪直高低亦隨衢隨流認得性兩腳任卷舒」


** 壽承乘長老六十一(初受和尚菩薩大戒)

「　六十餘年事若何居俗日鮮為僧多天命既知非分外牛尾拾得唱哩囉童顏鶴髮世希有難學者點孝慈和他日聲名震四海肯留半席老人麼」


** 贈覺溪王近事(法名開澤道號滌渠)

「　聊將曹溪水滌盡昔時非忽從大夢覺方知我是渠天堂并地獄也無安身處休忘火宅內澤汝宿同機」


** 贈羅定文總戎

「　曾向靈峰受莂來龍泉湧出嶺南臺箕茭階前香拂鼻歸庭又覺百花開」


** 和尚七十一

「　杖底風生吳越遍芒鞋又羨五臺巔率爾不從心所欲依然身臥鼎湖邊昨夜芙蕖芳拂鼻今朝日午月初圓勞君為祝清涼壽我為君祝老彭年(師年七往南浙禮
供舍利塔欲上北五臺山禮文殊菩薩自寧波回至蘇州聞嶺南波濤之作遂還粵故不果行也)」


** 壽劉中雷司李八十一頌(自號石洞老人)

「　曠哉無上道非智莫能周唯有過量人澄潭徹底透經歷微塵剎侍多千眾祐建諸總持門深入那伽寶名高臘復長慧深德倍茂蟠桃經幾摘泥牛漫記秋弗耕金粟壟貪遊妙喜州錯腳踏毘耶共議不二酬眾口既喃喃忍噎難咳嗽跳入石洞中掀翻他窠臼撞破娘生面寒光爍斗牛秪因婆心切白雪來堆頭或為童子戲時作種蓮叟蓮花輝四艷品階逾重九惹得東西里稱賀無量壽我以海墨志忘卻第一籌(眾祐是世尊舊稱毘耶城是維摩居處前身是金粟如來後為東方妙喜世界不動佛之菩薩那伽是大禪定也)」


** 己亥元旦舉筆頌

「　新雨籠元日春色滿山疇田夫陳播植行者須上求修行無別法秪要曉綢繆隨執一句子百千一齊收久修不通達總由情未休了卻心意識前塵本自浮說甚根與塵三祗劫歷修聖諦尚不為何言階級周天下本太平縱橫任自攸一見雲門老奚更問趙州橫身歌白雪側掌泛壺舟問我意何似西江水長流」


* ○詩贊

** 遊新州龍山國恩寺恭謁　大鑒祖師喜賦(二首)

「　道無南北與中原五葉同歸此一根初祖骨皮分付盡大師衣缽且留存峰頭環伏真天畫寺額金標是國恩擬把妙心求印可目瞻香篆已忘言」


** 用憨山大師韻(萬曆間大師親筆書國恩寺壁至今康熙猶存)

「　本來無物豈沾塵千載同欽見地真道在寧妨磚累塔性空留得肉生身當時呈偈非關字今日拈香是舊人正欲弘傳師法意可容錫井鑒前因」


** 贈黎居士

(和尚于己亥前聞黎子有出塵之念因以書勉之時黎子以親緣未了未遂拂衣荏苒因循又覺十
餘年往矣黎子之心猶不退也今庚子冬日欣然持和尚舊書來謁和尚嚮其真誠占此贈之)。

「　夢裏相逢十餘年今朝覿面豈曾嫌此回莫更南柯去好向湖峰學米禪」


** 李長華總戎承　平南王命至山炷香賦贈

「　詩書名將孰云無獨愛將軍仁且都弱冠登壇人共仰親承王命謁浮圖」


** 壽李慧菴居士六十一

「　翻卻龐公省事禪笑將婚嫁作閒緣老來自得安心法萬不干懷一等仙」


** 贈斐然宋元戎(法名開嶽號德峰)

「　特達英雄漢揮戈不昧禪金風吹勁草識取未生前」


** 壽陳公孺山主(法名開諶道號玉蕖)

「　羨君宿植信根深世上豪華不著襟花藥頻添冬日務經禪偏長晚年心園蔬預遣供僧饌租鈔先除髹佛金無限風情兼月話不妨居近覺皇林(瑞塔寺後即其宅)」


** 壽新興李邑侯乃翁卓然居士

「　羨君曾踵昔賢來自種高槐作棟材近結耆英為九老香風披拂壽眉開」


** 贈王榮我高要邑侯

「　仙令翩翩蒞瘴鄉犬無吠野雉馴桑政閒時理修因事重把祿金布法堂」


又

「　難兄琴鶴化蠻城難弟金吾侍禁庭可待功成作相後肩將瓢笠事空生(弟是御前總戎)」


** 贈亨扶蔡居士

「　七寶財豐長者家上根單設白牛車如今法法成三昧匝地清風笑未涯」


** 壽實峰鄧居士(法名開權)

「　憶昔威音劫共遊今來又復聚閻浮宿緣豈上三生結針芥非惟一旦投我趣非家慚懶拙君因入世羨
風流六旬才德巳兼勝三代檀那孰與儔鄰里沾濡聲載道兒孫卓犖氣吞牛榮華花報何關意淨土莊嚴是取繆笑我叨為辛亥長輸君幾種福緣周色身聊把岡陵祝慧命難將海墨籌」


** 次韻酬顒若梁隱士(居鳳城)

「　鳳凰儔隱鳳城旁笑視昏鴉嚇鼠忙老氏擯知為魏塞曾翁守約始成長目前好景皆陽炎世上浮萍只電光若論無生斯可貴昔賢曾是嚮西方(昔賢是指十八蓮社)」


** 復印東陳居士

「　煙鎖茅堂靜緣閒白日長空懷陶隱士遙隔淡雲鄉」


** 酬青原藥地和尚

「　昔年隨腳轉曾步千金臺何處大山佛飛光直到來」


** 寄懷陸義山中翰

「　先生生便心明了自說前身是德雲山院可能今又到木樨香甚不遮聞」


** 和尚六旬作

「　古今十世圓當念六十年前此日生巳豁空花不捏目從教水牯強呼名無星秤漸酬機懶折腳鐺存逸老情便欲移茅更深入聖凡欣厭一時冥」


** 壽柱庭鄧居士(與和尚同庚)

「　我生仲夏末君誕季秋前知有宿緣在同為辛亥年羨君德方勝愧我道何全檀信誇三代桂芳喜二賢善功既廣積嘉慶自長綿不慕神仙藥惟欣佛土蓮佛稱無量壽君亦壽無邊」


** 壽崇梵闍黎六十一(曾在柄和尚羅峰和尚本師處作闍黎)

「　禪鋒淨論不諍贏嶺海爭知高座名臘長心閒無事事摩尼百八手常擎」


** 次韻酬瑞卜何居士

「　入社人稱羨姓宗竹林幾度慰過逢究來知識道仍隔黜去聰明理始鎔庭柏砌花呈祖意天雲瓶水豁
迷封無懷在在饒真適何事鱸蓴漫憶淞」


** 次韻酬壽昌觀濤和尚

「　鐵船高泛千峰頂不犯清波誰巧並窣堵紅詹人再來家風近喜君重整祖庭雄踞吼如雷外道天魔盡破摧峻絕信知非雪嶺那能產此棟梁材逸足神駒追電駕蒼蠅徒戀焉容借知音獨許深心人欲露全明窺半夜節拍聊將大眾憑赤窮隻手舞何能凝眸遙睇皋亭上圍匝黃雲一萬層」


** 壽麗初簡居士六十一

「　慧植多生信入深福田逢處滿鋪金道高耳順勤精進欲誘兒孫證佛心」


** 和尚七十一

「　逸老孤峰計已施萬年松自長虯枝泥牛千古誰人覓木橛一椿任我癡午夜天空聞謦欬有時機叩只揚眉獨憐七十余生晚堪笑雲門棒下遲」


** 山居雜詠(十首)

「　一根歸攝六根收我也無心境亦休昨夜西風驚鐵馬今朝瞥地駕泥牛溪中歷歷分長角月下明明露白頭世諦榮枯閒自若常隨萬物度春秋」


「　病容消瘦興偏多閒月清風共琢磨山靜瓦爐香縷盡一聲謦欬意如何」


「　虛谷松深野思微蓽門苔長客來稀等閒獨自溪頭晚坐斷晴雲幾片飛」


「　梅樹根深都巳老重披蘚荔禦冰侵有僧花下癡獃坐欲得薰開太古心」


「　數朵梅花先日放薰聞不及作香知憐渠七十詩僧者鼻識應慚落鈍遲」


「　雲鎖千峰寂溪空一鳥啼欲描此中意懼失老僧眉」


「　坐看溪雲散山花意欲飛無人來語話長嘯付清機」


「　曾到東山寺沿溪折野梅逢僧三五輩笑坐白雲堆」


「　坐看山花笑臨溪戲游魚忽睹娘生面吾今不是渠」


「　桃花幾欲放野色映山新攜得無心輩分裁門外春」


** 山居

「　佛祖真宗絕掩藏溪聲不斷為宣揚叢蘭抽蕊點山徑疊嶂排雲護草堂鄰老病虛頻夜惺行童癡重慣時忘人來欲借無縫塔為道好皮莫剜瘡」


「　素雲晴鎖萬峰秋丹嶂危居一比丘活得百年只是氣悟無少法不如漚鷃鵬休互嗤高下椿菌何須論短修教意宗乘莫我識砂鍋蔬熟笑無油」


「　鳥韻花香春自鬧窗閒林寂道如宜一條楖栗逢溪度半卷楞嚴倚樹披高下隨平田有在玄黃忽略馬何為菩提妙法非空色緣念未忘被物羇」


「　數擬出山訪故人松門觀鶴每逡巡自閒白社荷衣老不是黃農木食民秋夜小亭懷蜆子西風磐石夢驢脣真成獨往空千古一抹溪光姓字淪」


「　太虛終本無明晦萬象都來一鏡空松塢晝清人倚樹岩臺秋好月和風總休計彼居迷悟不必從予較達窮聽徹溪聲千疊響只今道與泰峰崇」


「　傍崖築屋遠𡾓城滿甕蓮花物外情漁父莫知幽澗趣樵童安辨隱人名輕霜草樹芳桐老暴雨松坡紫菌生一笑古今成夢事幾回禪起獨經行」


「　峭絕青山匝萬重中無一物可消容養來病雉應知法放去閒雲好自縱猿向斷崖巔樹挂蠆尋枯壁孔泥封隔林舊有育王寺隱隱猶聞清夜鐘」


「　千章古木繞茅齋曝暖閑麋臥土階盤藕遲花都可意山蕉充紙亦舒懷雲橫斷壁人何遠月照斜峰境愈佳端合無渠知住處真強哉矯把名埋」


「　光陰迅速事如何及健提撕休更蹉拙斧攜將山去住碌磚堅作鏡來磨冰鎏蘚石添蘭氣霧鎖蒼岩長桂柯任爾物情趨勢利寂寥長對古彌陀」


「　事得無心理自圓松聲艸色現成禪石頭何意硬成佛鰲足空聞直拄天月被雲遮光不下水因槎礙澀難前一時塵剎俱空去誰辨中間與二邊」


「　世途巇險欲何之草菴歸去青山陲百念盡凋持貝葉一身輕健飯靈芝石窗散誕忘乎我盧谷迢遙訪者誰咫尺華胥遊未遂暫沽明月暢佳思」


「　天地未應同我闊何妨山裡石岩岩懶隨雲水出人世樂愛煙蘿住草菴撼木風生饑虎怒釀花酒熟老猴酣閑閑較歷娑婆國無似枯禪百不諳」


「　世上人誰識渾金聊攜缾錫入荒岑拓來瘦地三餘畝苫得虛齋兩半尋壅有疑情勞面壁苦無閑步訪山陰悟迷由汝無多事獨自盤桓朗夕吟」


「　寂寂寥寥似可依坦然尚覺去時非碧光匝嶺客塵斷翠色盈軒道意微風怒晚林摧敝葉月憐秋冷為長暉坐來竹露成珠顆猶自聽泉未掩扉」


「　毀譽不干欣厭盡塵緣終省到茅齋嚼苗辨藥神農暢臨水觀經意自佳暖谷護花雲裊裊疏林飫果鳥喈喈滄桑任變寰中事一榻高眠萬慮埋」


「　半兼禪律半耕樵自昔攜笻不限橋活句每從苦究得光陰多為懶磨消白翻遠岫銜花去黑起深潭怒雨飄故我住山忘籠辱一龕高臥傲神堯」


「　秪許閒雲伴拂衣逍遙物外與誰歸落花滿澗思樵藥寒日半山歌采薇入戶青猿依磬定出林黃鳥破煙飛人間世事多如幻六代繁華今巳非」


「　百年底事竟何如一入青山五十餘眼惺不生蝴蝶夢心空寧受青牛書月沉曲彔猶蒙衲春盡幽園方罷鋤賴有白雲攔谷口是非不得到吾廬」


「　竹深茅屋靜蒲團竹杖時閒出遠觀翻把山中無少慮焉知世上幾多難風輕絕谷聞蘭臭鳥盡豐枝厭桔酸空劫以前何必問日斜敲磬思漫漫」


** 毘盧遮那佛贊

「　如來以大悲願力入如幻三昧攝化群生所以有降生成道說法涅槃之相而凡夫不了大權示現悉起斷常生滅之見惟有沒量大人證文殊智蹈普賢行遊華藏海見毘盧遮那如來身心不動於一毛孔中坐十方界轉大法輪教化無量有情未嘗休息噫休息與不休息且置如何是毘盧遮那如來聻咄好著頂門眼」


** 月智如來贊

「　華嚴藏海中明鏡世界月智如來晝夜恒說法音十方四眾悉現其身往集聽受因為之贊曰」


「　當臺明鏡絕遮攔螟睫彌盧莫自瞞欲識廣長無間歇溪聲依舊水潺潺」


** 阿彌陀佛贊

「　肉髻浮千嶺紺目徹四瀛六八深弘願九品悉歸源坐寶蓮華上光明遍界清有願咸拯攝無生不出欲得躋彼岸觀想及持名心裏無他物彌陀胸中現」


** 無量壽佛贊(即阿彌陀佛)

「　十方諸善逝福智皆平等惟有度生慈彌陀佛稱最六八深願王普攝群生界施列九品蓮隨根各蒙濟威德相嚴嚴巍巍出心量今此墨圖形聊爾存瞻仰咦即相非相二俱非春風先入梅花國」


** 西方三聖贊

「　十方諸如來同出廣長舌窮劫贊彌陀演之莫能及有情歸向者遠離四山逼纔爾一稱名妄念從此釋欲趣八德池須識第二月淨念之樂邦返聞歸常寂心境若長空彌陀當面立(淨念即勢至返聞即觀音)」


** 廣博樓閣三聖圖贊(一心近事請)

「　手羅千眼法界露布寶閣凌空象王迴顧師子嚬呻虛空骨腐月前薦取波澄月皓一色一香無非中道
舉掌低頭家鄉已到千生不逢萬劫難遭一心供養叵思妙報(圖中畫千手千眼大悲右文殊左普賢上廣博樓閣)」


** 靈山圖贊

「　山名耆闍崛非文亦非質秀出眾寶峰言辭匪可述十方薄伽梵時亦共遊適是故釋迦尊說法曾未畢劫火燒海時毘嵐風相擊此山常安隱凡愚詎能識唯有末量人天台親證得五百無事僧授決猶未息我今稽首禮長接如來膝(梵語耆闍崛華言靈鷲山山頂西垂似鷲頭也昔釋迦如來與五百羅漢授成佛記天台智者大師誦法華經忽見如來為五百阿羅漢授記猶未息故今寫五百羅漢薄伽梵乃如來眾德之稱)」


** 觀音大士贊

「　巍哉觀自在古佛正法明威披弘誓鎧不空絹索長四八應如幻九界沐悲光佛容浮寶髻法雨灑塵方圓協如來慈遍處火宅涼由昔了聞性於今應如響無緣咸拯接況禮及稱揚摩尼隨所現功歸無畏鄉」


** 觀音菩薩擎蓮花贊

「　手擎紅蓮面輝慈芳心似寒潭澤及萬方本既非男奚得女裝一極悲心四八形彰不離本際月印千江心境交徹未易思量喚驢喚馬一任安將乃佛乃祖亦恣敬仰咄還有識觀音菩薩者麼驢嘴未張金臂現泥牛入海浪翻天」


** 千手眼大士贊(謝慕真請)

「　大悲觀音千手一心無緣慈運護照群萌一雨普滋受益隨根稱名禮拜猶響應聲當處返聞獨露全身入流亡所即見法明謝子奉供斯為慕真」


** 準提菩薩贊

「　法身非相非無相毘盧頂上炳圓明體用妙融彰二九特顯如來不共乘照護群情猶響應所求悉地隨心成俱胝沒馱由此證稽首步步踏前程(俱胝萬億也沒馱即佛也十八臂表佛十八不共法也)」


** 十六羅漢贊

「　十六大羅漢受佛親遺囑至今未泥洹為世作良福各領諸徒眾分住洲山谷外現諸神變內心無三毒面貌雖不同鼻孔皆無肉欲得識渠渠急著眼睛豁爾解翻身二八元來一十六(十六阿羅漢今現在世間各領眾徒或數百或千條住諸山諸洲護持佛法為施主作福田若人齋僧即變作凡僧來應世謂十八大謬也泥洹亦云涅槃此云圓寂德無不備曰圓障無不盡日寂)」


** 達磨祖師贊

「　此老度生心急反招藥毒面黑梁皇不契無聖折蘆少林面壁躲身熊耳峰頭敗闕蔥嶺沙磧咦還有識得達磨者麼惡」


** 布袋和尚影贊

「　眼掣流星口懸半月晏坐街頭橫舒木橛逢人即乞無言可說淨穢皆收一袋囊卻八苦交煎安閒自若撞頭磕額人莫之識臨終自露一場敗闕何故如此只為當初願力牽今朝特地婆心熱(像持布袋橫按拄杖地坐有八孩子拔杖奪履抯耳摩奶入袋取物種種戲之以表八苦)」


** 和尚影自贊(王莫愚居士請)

「　此老無道可尊無德可稱形如枯木心似寒冰五十餘年依村傍山佛也不念禪也不參問其終日何為未能學箇閒閒」


又(田居士請)

「　像在此僧在何休言一箇兩箇若問其中意旨如何不妨為你說破懷州牛喫禾益州馬腹皤」


又(濯足影贊錫缽在旁)

「　生在威音窟裏死被蝦蟆吞卻目前不識伎倆只曉傍溪洗腳乞得半缽破盂飯歸來分作三口嚼有問西來意旨如何仰面呼天苦殺苦殺」


又(戴居士請)

「　此老無長處便宜一世懶書詩無渠分筆硯不相關
參禪眉先攢看經黑漫漫欲要持淨戒舉心即便犯如何度歲月朝晨三盅稀粥水午來兩碗老米飯」


又(本山大眾請)

「　者漢不入羲皇室那識老婆家初耕湖頂地鋤頭反手把愛春盧能米渴種趙州茶狂心猶未歇撞破嶺外霞僵臥瀛山巔天童驀腳䟕翻身入缾窯卻噉雲門鮓歸來醉未醒乘興弄胡笳石人擬欲和聽絕不成嗏舒腳月下坐松風瀟灑灑面目一何似鬍子連嘴巴有問箇中意如何倒拈拂子劈口打(影持拂子瀛山雪闢和尚天童密雲和尚缾窯永覺和尚雲門爾密和尚)」


又

「　者箇老漢把你當佛你又不為把你當驢你卻不類畢竟把你當箇甚麼咄畫不成底秪者是日出銜山露不全」


** 李芝木明經影贊(立蒼松下道號淨業文武兼備)

「　此翁何所似恰如老金壁靈格自天成非承渠恩力四十九年前揮戈說詩易忽爾知天命胸中無一的詩魔與酒魔化作維摩翼撇御鬼畜餐學佛中道食竟日口喃喃自哦還自適樂矣松風下貌歟奚似昔僧兮為俗兮安排即便失畢竟恁麼是首羅覷不得你欲知少分頭頂天兮腳踏地」


** 良生馬元戎影贊(道號鷲翁手扶笻常誘人受八戒)

「　似則似矣是則未是錯認驢脣老喚作馬郎氏秪因婆心切杖遊堪忍地時示將軍身或為道藝士應現既無方誘進難思議畢竟是何人咦雖然相逢不相識卻被天湖號鷲翁(鼎湖亦名天湖娑婆此云堪忍)」


** 王莫愚影贊(公善醫化千餘人結放生會法名法諝)

「　者漢手不似佛而能應病與藥腳不似驢而能踏破筌蹄隨機接物而不俗鬚鬢雙垂竟非僧那吒不得命其名首羅豈能窺其體畢竟是箇甚麼人直待虛
空失卻鼻自當為汝分別分別」


** 本心近事坐蓮影贊(花池中寫一月輪)

「　識得娘生面勿疑此老拙世法頗精通念佛口不輟兀坐蓮花臺鼻孔穿水月恰似無事僧休疑龜作鱉豁然曉本心彌陀為記莂」


** 一心近事影贊

「　生自空王家覿面不相識目光爍太虛齒懸數片雪一心若湛然萬法當處息咄領取一口西江水方來為汝出長舌(其影露齒)」


* ○記銘

** 西來山白象林小龍湫記

言象林之勝則小龍湫得其奇湫在象林院外左廂
其水源去湫數十步即聖露泉迸出於山凹叢石間
翻瀾迅疾成小澗流湫當澗流奔逸處廣不踰四尋
縱不盈十仞而蜿折高低疊作三層級每層級接連
橫石脊為關限隆起嶄然巧於彫鑿水行艱澀激淵
而成短瀑其聲潺潺涓涓緩急中節如鳴琴如鼓瑟
兩岸之石狀皆譎異參差聳卓又其石出水面者嶙
峋突兀而繡蘚錢浸水下者岩宕溯匝而織苔茸石
縫罅生瘦菖蒲秋海棠諸小芳草根葉蔓延縈艷纈
鮮然湫三疊中者減淺下者稍闊上者淵莫可測底
布璨石明沙與莓毛相牽帶水色湛徹如吠琉璃臨
之者鬚眉頓鑒余雅愛其奇嘗與二三徒侶列坐湫
邊亂石言談余搖犀牛兒扇自謂金谷蘭亭無以過
是以彼一時暢敘名士高僧樂甚乃境興情歡斯樂
則情生境外而即境無生耳見目聞無非妙用三摩
提者湫下流不遠合左右溪灌作放生潭潭上古木
叢林為楓為松皆百尺摩霄鷦鷯鶯雉巢厥枝柯樹
下復多巨石方者危者而盤而峭俱可充床座恣禪
寂快雄談因為是湫增勝云爾時會坐有居士忽問
余曰湫在此龍在什麼處余急捉其鬚曰在什麼處
士茫然余拓開曰者曝腮漢當面失卻龍矣。

** 寶象林瑞塔舍利函記

恭聞如來三祗樹德百劫修因行滿果圓成等正覺
住世七十九年說法四十九載度盡有緣雙林示寂
復以悲智碎金剛體而為末舍利施諸群生而作良
祐福田俾植人天妙果永作三乘道因貲自惟無始
劫來惑業障重汩沒三界之內輪環六趣之中弗睹
佛興寧蒙記莂不預涅槃末會奚獲最後申供幸宿
蒔微因得值能仁遺身舍利一瞻一禮滅我怨愆一
香一燈為世間眼粉骨難酬塗膽莫報茲謹捐衣缽
淨資與諸四輩建立寶殿并白石浮圖舉高一丈八
尺六面玲瓏彫鏤成就奉供能仁調御金剛之體泊
安諸佛栴檀聖像以此殊因回向無上菩提不歷阿
僧祗劫次生即成正覺再乘大悲願輪遊戲生死海
中眾生未盡我願無窮更祈人天四眾瞻者敬者遠
離三災八難一花一香皆生安養不動佛國頌曰。

稽首能仁設利羅無邊勝德所成就不捨洪慈悲願
力施作眾生良福田他方此土流光燭咸令吉祥獲
善利我樹浮圖殊勝因次生願證無上覺(舍利亦云設利羅)。

** 瑞塔然燈記

余建白石浮圖石產於端州星巖潔白如玉舉高一
丈八尺安於殿內表如來十八不共法也七層六面
彫鏤玲瓏以明七覺支六波羅密之和會也面各開
一門門各坐一栴檀佛像令人就面面門門親睹清
淨法身也一一像前各置一枝珠蓮花花上然琉璃
燈一盞一一燈左右復設珠蓮花一枝花上置鮮花
一缾塔層數既七燈數也七六七燈映交光復以種
種香花燈燭周匝於外羅列焉每然燈則修敬緇焉
素焉合輒百千指圍繞一讚一禮訖旋轉如輪光重
重影重重光影交攝互相徹見其燈也微風吹動炯
炯光輝轉轉燦爛於是乎塔也通身光明不復能辯
其為白石乎白玉乎巳爾。

** 匾竹杖銘(上匾下圓)

圓者圓匾者匾渠得我力我得渠健徹底風生雲飛
霧卷歷遍煙波歸來依然。

** 雙杖銘(其杖頭二寸下開兩枝中則合而為一下復開為兩枝相交)

不二而二不一而一同住同行無勞無逸點破苔階
衲僧不識捩轉機關孤危靠壁傑出諸方者杖楖栗。
鼎湖山木人居在犙禪師剩稿卷四

* 音釋

鱸蓴
(上音盧魚名下音純菜也)。
窣堵
(梵語窣堵波此云聚相謂如來舍利乃萬德所聚即佛塔
也)。
四山
(生老病死)。
叵
(音頗不可也)。
毘嵐風
(即壞天地世界之風)。
摩尼
(此云如意
珠王)。
八苦
(一生二老三病四死五愛別離六怨憎會七求不得八大小橫禍)。
䟕
(音叉去聲踏也)。

首羅
(梵語摩醯首羅此云大自在天王三目)。
嶃
(音暫平聲山尖銳也)。
嶙峋
(上音鄰下音荀嶙峋
山崖重深也)。
宕溯
(上音唐去聲洞室又過也下音素逆流而上曰溯洄水欲下違之而上也)。
茸

(音戎草生聚貌)。
罅
(音去聲裂也孔罅)。
纈
(音賢入聲結也文繒也)。
白石浮圖
(亦云窣堵
波亦云塔波如前釋石出肇慶府七星岩其質瑩瀠如白玉初和尚欲建塔喚白石匠二十人至鼎湖山
議取無瑕淨白石匠謂石必有黑斑文難得全白者和尚言汝只盡心往取是夜無故岩前山頂石自墜
下穿木月宮後墻而入殿內離殿柱二三寸不然殿即傾矣次早水月宮僧喚石匠碎石出殿匠至以尺
度之每段開為二三塊以足塔用尚少塔腳方墩和尚言既全白難得當取紅文勿取黑斑果得紅文然
四段合成結方六尺鐫巳以水磨瑩始見其文而四段各處以合之則文相湊斯皆神力所至誠非人工
所能為也塔坐麻奢鄉寶象林瑞塔寺後殿未建塔前其地有紫氣祥光衝天如晝鄉人咸訝之及建寺
工竣晨旦有紅蓮花現千簷前大七八尺光燄四發緇素咸嘉焉舍利入塔時現諸祥瑞載如條處)。

貝多
(梵語俱云貝多羅此云岸形似此方棕櫚直而且高高四五十尺花如黃米子其葉長廣其色
光潤天竺書寫而采用之)。
三摩提
(亦云三摩地華言等持謂定慧平等任持者也)。
十八不
共法
(謂諸佛之智內充無畏之德外顯一切功德智慧超過物表不與凡夫二乘及諸大菩薩共有
也一身無失二口無失三念無失四無異想五無不定心六無不知已捨七欲無減八精進無減九念無
減十智慧無減十一解脫無減十二解脫知見無減十三一切身業隨智慧行十四一切口業隨智慧行
十五一切意業隨智慧行十六智慧知過去世無礙十七智慧知未來世無礙十八智慧知現在世無礙)。

* 續

** 三教圖贊

「　一人周法界二老居六合居六彰世教周界佩三覺面貌雖不同誘善則不錯欲得識渠渠應看此一喝咄」


** 亨民鍾居士影贊(士文學善丹青而能寫自影影坐磐石上蒼松下道號南溪)

「　快哉盤石上樂矣松風下目光徹四瀛胸中無滓渣一枝月兔毫揮出自與他聖諦尚不為何處覓真假咦畢竟是何人喚之則錯名之則差」



** 棲老和尚影贊

「　乘大願輪再來無別欲誘群生遂參南浙既晉雲棲受惟心訣心猶未了要得腦裂翻身江右歷盡煙雪撞趙州門入博山室遭渠毒手命根頓絕問其意旨如何兩口原來無一舌」


** 和尚牧牛影贊(和尚交臂坐柳樹下牧牛上有喜鵲一雙)

「　生來七十一芒繩忽打失牛兒飽困眠我亦閒自適交臂樹下坐鳥鳴聲唽唽月纔到中天人牛無處覓」




* 音釋

十六大阿羅漢
(一賓頭盧二迦諾迦伐蹉三迦諾迦跋釐惟闍四蘇頻陀五諾詎羅六跋
陀羅七迦哩迦八伐闍羅弗多九戌博迦十半托迦十一羅怙羅亦云羅喉羅十二那伽犀那十三因揭
陀十四伐那婆斯十五阿氏多十六注茶半托迦此十六大阿羅漢皆具三明六通無量功德承佛敕命
以神通力延自壽量各領徒眾皆阿羅漢住於世間守護正法為世福田至今猶未入滅乃至將來第十
小劫人壽八萬歲時釋迦如來法已將滅彌勒佛不久出世十六尊者聚集天上人間釋迦如來所有舍
利建七寶塔禮拜供養訖舍利即下入金剛際十六尊者上昇虛空自出三昧火焚身入滅矣今此是第
九個減劫當人壽六七十歲間過五十六億七千萬歲至人壽八萬歲彌勒世尊來此成佛坐龍華樹下
三會說法度無量眾生釋迦如來今之遺法種福弟子皆得在彼三會中悉蒙度脫)。
闡提
(華言不具
信謂不信因果不信三世輪迴善惡業報故)。

蕉
(音蕉芭蕉也廣東深山不植自生高一丈餘尺葉長五六尺大二三尺有子長大如黃瓜
酸澀不堪食家植有數種子甘甜大小不等若香蕉子小而長甚香甜)。

善逝
(是佛十號之一)。

鼎湖山木人居在犙禪師剩稿卷五
侍者開溈錄

* ○序文

** 四分律藏名義標釋序

原夫律之為教也乃三乘之寶筏四雙之雲階諸佛
從斯而趣菩提眾聖由此而昇泥曰譬若明珠喻如
淨雪外眾不預其傳內徒為之秘授三寶藉之而彰
五輩因之以立其為法也豈不重哉在昔金河重誨
波離嗣宣西域聖人師資肅佩分㲲傳持千有餘載
逮流東夏漢晉刱聞齊梁漸備隋唐盛興迄夫宋代
巳來人皆首學俱出樊籠僧同遵軌咸超有岸邇世
訛鋒互舉禪律競分見既不同資受不無其謬致使
後進無門初造失序展卷不識其名循文詎能知義
贊始臨壇還同昏穴惟此奮翅三藏獵目群章稽彼
西天之梵言釋此東華之音議端取曇無德律所有
文句難通者僅標其名纘釋其義傍採諸家之辯正
述經論之玄雖引四部之要文然不雜彼之宗緒恐
紊持犯難為防護間所述者並是通途行事及略顯
開遮庶知持犯有其同別非取輕條以替重篇卻大
愆而易小過蓋本聖意未許律旨全遮偷心不絕難
言信戒是以獨舉一部隨事標釋不舛餘宗俾刱學
者覽卷無滯溫習者不觀他面罔致迷文失旨意莫
適從遂舉手於高閣不再顧以終身律學於斯頓止
僧寶從此漸替維念於茲敢興短聞集為部夾統釋
事相略明樞義若夫開遮持犯廣備律詮性制輕重
翫之即得對治煩惑要在深研此不預述況贊之淺
識豈能窮其淵府俟學充足戒光自朗其餘纖悉玄
軌疏律乃陳此所先標後不重出以彼疏意易彰理
獲線貫帙今成矣但愧庸才難免鬻乳之併所缺
疑未備者總冀來哲共昭南極輝戒珠於長夜昺慧
日於中天正法得之恒存聖階固而永久是所慶願
智者鑒諸。

** 四分戒本如釋序

夫戒本者何乃比丘之規矱涅槃之津要規矱失則
心慮無整津要迷則彼岸難到故如來首自鹿苑終
乎鶴樹諄諄誨囑俾依木叉為師視同如佛今人背
遺囑詆毘尼何異逆子而抗慈父善星而侮聖言背
遺囑是非佛也詆毘尼是非法也見持戒者而嘲𠿝
是非僧也三寶既非而且毀奚名釋子蓋戒法乃對
治無明業種之醍醐修證五分法身之妙術業種不
斷因流瀰漫法身不圓解脫無日違此而修縱得妙
悟禪定現前終是魔業經有明言非人臆語今時妄
修謬證置木叉于言外取己見為自規尺自不能持
欲他而同己僻毀法滅律無堪視之予因睹此每勸
初學著目毘尼使定慧有址正法而得久住第律文
旨奧止持作犯名種性相閱者無不茫然乃忞自庸
力取戒本如律釋之故曰如釋釋而未盡附餘部以
悉之僅為律之首鑰以學者而疏通蹊徑文蹄雖約
而義階實周其有欲登舍那殿閣者可向此跨上一
足。

** 授比丘戒錄序

恭惟如來御世觀眾生機有上中下故教設三乘所
謂菩薩緣覺聲聞也乘雖分三莫不以戒為定慧之
本是故如來初坐菩提樹下即為諸大心菩薩傳誦
盧舍那佛三聚淨戒次至鹿苑王城為諸二乘漸制
五篇七聚立十人僧白四羯磨授比丘具足戒然佛
初出世邊地尟聞正法出家五眾亦希時迦旃延尊
者居西天竺阿槃提國彼有長者子名億耳出家求
尊者為受具戒而彼國無十人僧不得受具彼馳往
白佛佛聽邊地持律五人僧得作羯磨受具五人中
須一人持律善解羯磨即以羯磨師為第五人其教
授師要聞軌範餘證戒僧必須清淨方許為證明也
所謂中邊者中即中天竺居東南西北四天竺之中
也邊地者中天竺東去至東際有白木調國國外是
邊地南去至南際有靖善塔塔外是邊地西去至西
際有一師黎仙人山山外是邊地北去至北際有柱
國國外是邊地今此震旦在白木調東去天竺五萬
七千餘里如來出世一千餘載未聞佛法至漢明帝
永平三年帝感瑞夢乃遣將軍蔡愔等一十八人使
西域訪求佛道六年愔等至月氏國遇摩騰法蘭二
法師得梵本經六十萬言相與東還明帝大悅由是
此方王臣士庶漸知歸向至十四年司空陽城侯劉
峻與諸官人士庶等一千餘人出家陰夫人王婕妤
等與宮婦女二百三十人出家時二法師與諸人出
家剃除鬚髮著縵條衣授與三歸五戒十戒而巳以
不得滿十人五人僧授具足戒後至漢第十桓帝一
百餘年內猶三歸五戒十戒遞相傳授至漢靈帝建
寧元年有北天竺沙門五人來到漢地與僧受大戒
一名支法領二名支謙三名竺法護四名竺道生五
名支婁識其時大律未有支法領口誦出戒本一卷
羯磨一卷在此流行至魏初(邵陵厲公)嘉平三年有中天
竺沙門曇磨迦羅(此云法時)善誦諸部毘尼至雒陽立羯
磨受法準用十僧於是佛法大行震旦為東夏受戒
律之始也後至前秦建元二年天竺沙門曇磨持(此云
法海)譯出十誦戒本三部建元十四年竺法念譯出毘
奈耶律十卷後秦姚興弘始十年天竺尊者卑摩羅
叉(此云無垢眼)來遊關左闡揚毘尼鳩摩羅什所譯十誦
律大行者叉之力也弘始十一年有中天竺佛陀耶
舍尊者至譯出四分律藏而關中先行僧祗江南盛
行十誦至元魏法聰律師始弘四分律宗聰傳道覆
覆傳惠光光傳雲暉願願傳隱樂洪雲雲傳洪尊尊
傳智首首傳道宣宣傳法勵滿意意傳法成成傳大
亮道省亮傳雲一道岸惠澄澄傳惠欽皆口相授受
臻於壺奧自此之後廣矣(詳載高僧傳中)至宋元已來代不
乏人元末明初戒律稍異明中諳律者巳希至明末
時律之一宗掃地矣余從受具來閱大律藏目不交
睫者數年而不得其中宗趣遂遍參諸方以求明哲
而無一習學毘尼者經云毘尼藏是佛法壽命毘尼
藏住佛法亦住余慮法不久住晝夜悲傷不能自安
時余年三十有四興往天竺之念求請梵僧數人還
歸震旦再傳戒法俾戒燈熄而更著壽命微而復續
遂于甲申春抵閩地欲取海舶人夫從閩濱約泛一載
餘至東天竺海隅耽摩立底國可六十餘驛到中天
竺那爛陀寺不意時值滄桑弗果所願至今年過古
稀猶悵昔之無緣也比見諸方叢席與人授戒不依
佛制盡是非法別眾非法者何不知白四羯磨惟抄
寫他人杜撰閒文唱誦或師自心所作佛制受具者
至多惟許三人同壇若過即成非法縱依羯磨而誦
文生澀事多舛謬尚是非法況杜撰者乎別眾者何
不知依律結大界及戒場既無戒場即一人受具同
住比丘或百或千盡要共集與彼授具有一比丘不
集是名別眾眾既獲罪受者亦不得戒而終身得假
名比丘虛受信施公然自謂上座受他禮拜罪莫大
焉或在白衣沙彌前作羯磨三十二十同時一齊授
之大違佛制若不依佛言教何名從佛口生從法化
生世無二佛法無二制斯則非法為法以訛傳訛遞
相踵習不覺其非誠為末法之滅法矣然此則關係
法門非小若有如法受得戒者自當保重如護明珠
其住持弘紹之賓特宜遵木叉之教依法依律依佛
所制俾戒珠朗于長夜木叉固而永久是為弘正法
傳教之大士焉(授比丘尼戒錄序式叉摩那戒錄序文多不錄壇者即是戒場在大界內
結大小法式如標釋如釋所明)。


** 刻二教論序

教鼎列三中古襲之矣今論為二者非彌天之辨莫
能擬議焉其法條分十二明九流洞百氏道歸儒宗
釋超六合教羅三諦理極離微故不可得而思議唯
通方先生獨發千古之幽覆楷定萬世之司南捨此
孰能賾其少分哉讀是論者須頫空涯涘之見始可
覷尾閭之汪洋歟。

** 刻通極論序

夫佛理至極非達士通人莫能底之而九流百氏各
泥教跡競生異端是由不知一真靈覺終古無泯強
立名言妄談氣生氣化見封世典遂疑貝葉之非理
執域中故昧出世之妙未睹梵行先生何識古皇法
化是論之由作也破世術絕競流比月指類耀拳讀
者須虛其心空其見腳跟不帶纖塵自然踏翻窠臼
始不孤是作又何虛是刻哉(二論出廣弘明集)。

** 心經添足序

如來出世本為眾生發明心地然心無跡難以形容
不巳於虛空中畫出一條鱉鼻蛇首尾宛然可觀而
不可觸今不自量為蛇添足得無取笑於人乎咦蓋
欲令人識足知蛇如標月指讀是解者見蛇遺足得
意忘蛇方為善用其智且不咳余如或不然未免毒
氣所中切忌切忌。

** 歸戒要集序

夫三寶者性相常住體周法界接物應機如日曜於
千江為世舟航非三畏之可比故其始心入道首則
歸依三寶受不殺盜婬妄酒戒似儒教仁義禮智信
之五常然五常慶在一生五戒功歸多劫故云五戒
不持人天路絕如來三十二相皆從持戒而得苟不
持戒尚不得疥癩野干之身況得如來功德之體若
能持戒現獲名稱終超有頂是故現見奉戒去殺不
徇仁而仁自著持戒離盜不崇義而義自敷守戒除
婬不修禮而禮自立遵戒息妄不期信而信自成受
戒斷酒不履智而智自明夫斯之實可謂振網持綱
萬目開張破無明殼出長夜夢復何功可以加之何
德可以配之若不是修昧於所欲徒役慮於名形勞
心緣於百氏倦形神於宵夜虛耳目於良晨何乖道
之遠逝而弗及者乎得其本則無欲而不辦去其實
則何從以措心是以梵忠捨異學而歸投三尊菩薩
奉禁戒而位同大覺如斯之教孰得而思議哉。

** 刻地獄生天記序

湛然禪師接曹洞之正脈為一代宗匠探賾三藏尤
善華嚴得遊戲三昧於藏經中拈出漁翁一段公案
織為戲文目曰地獄生天記至於屠沽往生不無所
本或曰梨園歌舞沙門亦預言乎曰華嚴五地百工
技藝靡不綜練故諸大士以六度萬行利生見有一
法益於世者即為之舉示然則湛公於華嚴海中興
波作浪就場屋裏哨月嗏雲又何疑哉梵行比丘弘
戒得本欣然捐衣缽資重梓屬余為語余喜曰是亦
藏海之一渤歟用筆諸簡端。

** 刻金剛經後序

我釋迦如來一代說法隨機大小教分十二而為八
萬四千修多羅藏今此金剛一經乃六百般若之精
要八萬四千之力用如金剛王寶杵擬山山摧擬空
空碎破一微塵出大千經卷而無一字可得安一切
眾生於無餘涅槃而無涅槃之相橫揮直抹妙用無
方不可得而思議者故空生歎之莫及曰希有世尊
今梁子某睹是希有弗覺展眉擊節用剞劂以流通
俾受持讀誦者應無所住而契無餘涅槃是則梁子
誠為荷擔如來矣山僧由是歎而莫及故特表而出
之。

** 壽孩若何司馬八十一序

器界中有閒賢散聖灑然物役之外蕩乎寥廓之間
其道以不壞色身為最勝所謂壽者相也故得其道
者則年與世異雖造化不能以一多數限之若彭子
之八百東方氏之三千此猶未達其源也比世之人
多徒慕其年之修永而不思厥德修之當鑒是烏能
善其道者哉唯孩翁老居士則不爾居士妙齡以詩
書攻品器中歲以劍術濟時用晚臘以善根學菩提
而溫恭明厚恥宣人短好行惠施不自有其德以為
天性之致然喜放生戒宰殺刷竺墳老典以流通延
法侶而轉金剛藏口持無量壽之洪名心蘊無量壽
之萬德則又其篤誠時事也夫以居士生奕世文學
之家而善韜其矯傑安於積代豪富而樂志澹如非
其心冥至道蹟高閒賢散聖者又孰能與於是哉則
其享不老之遐年固不可以八百三千齊限矣居士
常訓二英孫曰古先達名賢多從三寶門中乘大福
而轉身者如李鄴侯呂申公其人也爾曹當亦幸自
勉今二英孫弱冠巳著聲泮水他日定應木天石渠
之選而酬志於野院山門知復留玉為鎮矣茲乙巳
夷則朔越之日乃居士九九懸弧之辰諸釋氏子嘉
居士行邁前哲履道幽玄實今之龐老子特欲得山
僧一言為慶祝山僧愧無繡口不足以揚令德爰念
與居士數十年莫逆是不敢以疏拙辭者乃為之頌
曰有隱君子兮河之濱與世相違兮道是循佛是吾
師兮僧是親性嘉仁施兮每出俸而活羽鱗誘蘭孫
以修福慧兮指般若而為津都無閒心於逆順兮安
得有喜瞋今則歷年巳九九兮貌如童之誾誾問渠
何因而致斯兮知巳久證金剛身吸西江于一口兮
曾不動兩脣出瓶鵝而不雙損兮自諾何須人聞桂
吹而無隱爾兮觸鼻皆春。

** 題程君縉居士浣月軒

月為煙雲霞霧修羅五事所翳不得明淨人被色聲
香味觸五欲所迷不見自心良可慨哉今君縉居士
負英標豪邁之資出歷宦途五欲自恣而不昧晚歲
歸心道法構靜軒開月池以自娛余因題浣月而贈
之蓋擬一入此軒者塵垢廓清心月宛然呈現矣雖
然如是猶須好著金剛正眼始得。

** 刻博山無異老和尚廣錄後序

拈花微笑靈山父子無事生端斷臂安心少室師徒
一期特地然而別通線路曲為今時所以總屬葛藤
怪由昔日矣我博山先師翁無異老和尚因邪打正
翻古案一千七條逐浪隨波承洞宗三十二葉憫時
救敝滿空法施棘蓬誘素規緇遍界聲撾毒鼓三十
餘年落草幾翻徹底為人故當時喪命根于辣鎚下
者紀不可勝即今分法化于震旦中者數難枚舉惟
我兩雪和尚不出戶庭隆興家業可謂嚴提祖令克
振芳猷歟茲澗法叔彙集師翁所遺葛藤公布諸方
永為法乳屬余分任冀早奏功俾他時有超宗異目
者于師翁言句上覿睹尊堂踏翻玄路使瑞苗蕃茂
播宗風于無窮貴胤彌昌逆洞流於不竭是為跋。

** 刻十七帖序

世間字書竟俗而非僧也僧或間而為之乃率其自
然非攻之也而或攻之至於花卉丹青是俗竟非僧
也予於方外得右軍十七帖觀其墨蹟化而龍也由
是藏之三十餘載今欲以其神化布於天下因而鐫
之俾不沒其胸襟千古洋洋焉。


** 好生集序

夫血氣之屬莫不稟天命而成殊形異族俱託四大
而有所謂天地同根萬物同體根體不殊故性是一
所以希生怖死痛癢苦樂曾無有二豈可割彼身命
益自幻形一針剌體苦楚難當半甲離皮痛徹骨髓
何忍釘貫頂門刀刎喉咽生剝毛鱗活就湯火痛心
未絕已上刀砧假其苦痛異人則任烹任割苟或無
殊便當縱躍縱翻回萬物於己體推性命於天地物
我一如自他無閒返本之道誠在斯焉所以莊子得
物之逍遙孟氏懸符於悲體湯君解網素王不綱是
亦戒殺之漸然終媒乎其本故孔門目之為權漸釋
宗稱之為頓乘乘頓則縕乎權漸未有執漸而廢其
頓又況權漸之不為安稱仁人之心哉忽此心者猩
鷹何異且因果皎然響應無爽影逐形遷業隨作受
未見植麻得粟殺生而獲延年果報不殊致有修短
之別放生自感福壽無患少病皆其餘祉故劉之亨
放雙鯉而得延年陳元植護生命壽增百歲楊序生
活魚子得越中夭採樵夫救焚山生梵天壽過一劫
天帝釋護鳥卵而戰退修羅韋丹老贖烹黿報以祿
位楊寶童療病雀得玉環四世三公李進勍放一船
魚度厄獲金釋真表棄畋獵彌勒親與授戒永明壽
空庫錢而贖生命德大道成隋天台建陂池魚盡生
高麗流水長者救十千魚俱生天上報以珍寶位至
成佛即我釋迦如來也自古聖賢無不好生愍死不
畏後世乃為殘戮只圖現滋三寸舌根不顧怨結萬
代世世生生於六道中伺相酬報相害相吞至有兵
戈劫亂業果未盡復造新殃如輪環轉無有休息如
來愍此教令斷殺放生使因不作果報自泯其有智
者頓悟同體一旦捨之則慈施天下十方剎土悉自
安鄉三界內外皆我樂國啟諸仁德淨信佛子共欣
斯旨遵修慈行贖放毛鱗縱其飲啄使逍遙於雲漢
之間任優游於湖澤之內或聞法以脫輪迴或承咒
而生天上同立仁壽之基齊罷干戈之響迴舜日於
當時扇慈風於斯際願既不減于天台功奚異於流
水殊因妙果豈可得而思議哉。

* ○祭文

** 掃雲棲大師塔文

如來滅度千年至漢明大法始流東夏于時宗奉者
不少而歸根得旨者誠希自晉東林遠公振起馬鳴
龍樹之風道高德隆一時緇素名賢翕然趨附猶百
川之趍大海洋洋乎誠一代之慈航矣迄今末法人
訛口口談空而行在有中識想紛飛滿胸三毒非極
樂為寓言詆念佛為下根嗚呼眾生之福薄至於此
耶唯我雲棲師翁老和尚愍彼狂愚中興淨土豈但
繼東林而實代佛宣揚於末世矣某自愧生晚不獲
師翁慈顏一面一言以示獨於三十四年時趨赴窣
堵波下得藉三禮茲欲再親禮支提而恨年巳衰邁
摳趍不前乃特遣侍者某齎辦香酌清泉搥胸三禮
曰佛愍群蒙膺生死苦故開方便持名徑路助佛獎
化永明壽祖禪淨雙持猶添角虎師翁同手彈琶弄
鼓接引三根競昇淨土心無垢染孰知濁污一念不
生凡聖皆倒堵波巍巍天龍歸護誰識師翁為人末
著古佛現身非凡測度生平說法救病良藥如昔文
殊親示無著普賢曾授善財願躍念佛一門度世慈
舶天上天下師為獨尊狂瀾砥柱人皆仰欽隨緣示
化薄福寧親衣缽久失憑誰示珍再乘願輪度盡迷
津緬師高風千古一人和南尚饗。

** 掃壽昌太師翁大和尚塔文

維某年某月某日前住端州鼎湖山近居南海寶象
林法曾孫某敬具清香素饌上供太師翁大和尚窣
堵坡前曰先瀛山曩在祖庭上堂曾對眾舉揚傅大
士空手把鋤頭究竟成何事業我師祖則一生腳踏
實地惟把箇沒柄鉏頭第一鉏翻起三大古名剎第
二鉏掘開大地人腦門復云欲識傅大士後身麼則
我師祖是欲識師祖前身麼則傅大士是今日不肖
某安敢揭父攘羊秪圖證龜成鱉何故傅大士當時
一鉏不了帶累太師翁太師翁當時亦有一鉏不了
帶累先瀛山先瀛山不為不盡力但爭奈鉏不完如
今少不免向太師翁窣堵坡前痛下一掘以了此不
完之鉏伏惟太師翁忍默不呵且作麼生是不完底
那一鉏直斷諸佛祖命根太師翁也須好生迴護於
是稽首作禮而言曰禪林下衰宗風怠弱至明季間
殆為極矣嗚呼倘不藉太師翁乘大願輪再來西竺
古佛出妙手眼振起揚廣家風則洞上一宗幾乎將
墜其為功也何非接懸崖之樹蔭覆天下人哉若夫
高抽寶鏡君臣五位以齊彰平舉蓋函賓主三玄而
貫徹權衡佛祖規範人天此皆太師翁餘事也只如
太師翁生平一段風流灑脫處且又如何冒雨衝風
去披星戴月歸交互明中暗覿面示全提伏惟尚饗。

** 掃博山異老和尚塔文

鼎湖法孫某自惟生晚不睹師翁雷舌親宣中興洞
宗之祖道乃於三十四年時踏到窣堵坡邊三禮而
白雪三墮時不自揣猶恨弗獲師翁一面一言以示
遂迷頭狂走雖然歷盡諸方至今猶寒徹膽髓毛骨
凜然寧知師翁當時全身獨露聲振三千為我徹困
不淺而我於制底前錯過不少矣嗣後弗覺絡索因
循光陰幾許不獲再趨德相展謁罪犯難逃過非空
界所能容也今澗法叔仔肩法門欲使法旨彌綸宇
宙以師翁遺言集成部帙熱腔授我重梓入藏為人
天之眼目續萬代之心燈某拜而捧之不啻寶鏡親
承合指微諾今特遣職事某稽首師翁窣堵坡下伏
媿劣孫脣不似驢腹不類馬無空王膳如妙高聚既
不用鹽醬那希胡餅唯以法界為盤羅列森羅萬象
翠竹黃花於窣堵坡前鼓沒絃琴吹無孔笛擊半邊
板歌明月調供上毘盧殿裏赤體老師翁異大和尚
惟願揚眉謦欬俯鑒微誠尚饗。

** 上瀛山雪和尚塔供忱

靈峰一會惟大龜氏能契真機洞上一宗非我和尚
莫續其燄恭惟和尚猊座妙齡拔俗穎悟天成親先
師翁提命三十餘載大臻圓奧足不越閫而首眾博
山由是法化兩江道震天下某丁丑春於杭之接待
寺獲依座下復於橫山光明古剎忝同室處雖惟自
愧不識師之婆心而師之面目亦瞞某甲不得時為
業風飄墮瘴鄉不復再侍巾瓶緬想真容深恨水影
茲特將丹忱稽首窣堵坡前爇瓣香酌清流物雖芹
微赤心遍界詞慚石女淚灑天風伏願和尚常寂光
中無靳昭鑒。

** 上鼎湖棲老和尚供忱

順治戊戌八月七七之晨弟子某謹備瓣香蔬筵敬
奠于鼎湖堂上圓寂老和尚猊座前曰嗚呼師於空
王佛所乘大願輪遊戲法界出沒娑婆欲誘群蒙而
示現有生託質同凡而妙齡出俗度嶺遍參杖履南
浙聽貝葉而性相宗洞徹晉雲棲而受惟心妙訣撞
趙州門入博山室遭其毒手命根頓絕歸自蒲澗翻
貝多而教羅三諦坐白雲而範圍大千播惟心鼓毒
殺活全提無容擬議某夙緣感至得禮座下自愧
皮頑膚厚不納風薰狂心未了踏遍諸方雖逢哲匠
無奈櫟根終非良楮擬欲歸來再侍巾瓶還拳丈室
不意師厭末世遽遊寂滅大海使我銜哀望斷淚似
雨傾肝腸痛絕踰於喪親法幢斯倒四眾失怙角虎
潛蹤孰為哮吼惟冀電光再掣影落千江任其撈漉
縱彼欣觀覷破則頓悟無生踏著則同歸性海圓師
悲智滿師願輪和南尚饗。

** 祭華首空隱大師文

維順治辛丑歲迦提月十一日鼎湖山法姪某謹遣
副寺某化城監院某知客某侍者某敬以香燭茗果
致奠于華首和尚空大師之靈曰於戲日月逝矣詎
弗云來法幢已折良可痛哉將謂泰山而無其頹今
遽失仰云胡不哀緬維大師天縱寧馨靈根智種發
自妙齡纔方剃落即志上乘曉夜翹勤脅祖斯型依
吾和尚受二華經同居白雲切磨咨傲頃曏攜提參
老博山遭渠毒手簇破生顏鐵虎蛇吞須彌坑陷首
羅哭救血淚濺濺師從脫露遁跡投閑于彼黃岩重
坐死關星霜頻易饑寒頓忘妖松不燒銜花亦荒心
冥境蕩卉木騰光福智資糧咸是齊彰德光行勝龍
鬼推將出而範世賴振宗綱鑄陶衲子誘發冠裳剛
柔赫著遙邁石霜粵鄉閩地法浸汪洋顧我胡為宿
緣蹇甚先師歸寂未三五稔恨猶未剪孤零可噤方
切瞻依冀渥露潤而忽訃聞使我心燼哲人違世一
何其迅嗚呼慧日潛輝黑風怒號魔邪方熾龍泉反
韜花鬘失貫牛耳誰操禪林無幸耆艾凋槁凡我緇
素孰不為忉未了無生寧契師旨師視涅槃無異生
死生死涅槃如夢如瞖大寂滅海為師遊戲聊存世
禮薄薦蘋儀尚饗。

** 祭博山雪澗和尚文

維康熙十年歲次辛亥某月某日粵東南海寶象林
瑞塔禪院法姪某甲謹遣行者某等齎瓣香清稽
首敬上啟於博山澗翁法叔大和尚常寂光中曰洞
上一宗幾將墜而復振者誠藉我老法叔大人為之
扶豎也自壽昌老祖脫聖凡窠沒三乘見以那伽力
挽頹風於當時翻身拶入魔界硬操犁耙耕開彌天
險阱於時被生陷者不少喪身者無數唯我博山先
師翁素稱手眼而親陷徹底通身糜爛氣薰遍界是
以三十餘年抱冤難雪適遇我瀛山老和尚久侍師
翁巾瓶親得其旨晏坐萬仞峰頭直下騰身受用不
淺故繼席二十餘載唯於荊棘叢中拈出一條爛刺
待人接物務求其知痛癢者以為大法之寄適年高
臘長德望方隆為一時四眾人天所仰乃忽唱還鄉
之曲遊戲於無住大寂場中而法運下衰憑誰砥柱
姪於三千里外聞之不禁臨風淚墮因展哀衷曰嗚
呼法門秋晚邪濁混流清珠云失孰任其憂緬維老
叔慧深德稠溫粹其容空正其眸毀譽不關如彼崇
丘以德感人人皆自投微言辣語真世慈舟生死涅
槃如夢如漚臨行飄然自怡自由示同能仁八十春
秋千古高風誰敢與儔唯口生子長踞哮吼千里微
誠薦茲茗甌寂光不移靈鑒遍周槃談尚饗。

** 祭蘆田穎學大師文

維康熙癸丑六月朔越十四日法弟某因瀛山人來
得聞穎老法兄大師圓寂深痛法門之不幸也敬具
清茗麤蔬遙空和南致奠曰始余行腳撞入妙行睹
千人叢兄為氣豪知堪種草非凡羽毛於先師門久
受薰淘余慚鈍劣空負同條兄常勉余整翮南翱及
余歸嶺送我輕舠舟中衷言徹曉叨叨分攜之後山
川寂寥余既陸沉兄亦光韜庚子一書聊敘鬱陶擬
完拙圖話炎颼豈謂一旦示我難遭法門無幸憂
心孔勞緬惟法兄德高臘長面忽云徂後昆誰仰生
平一味孤嚴厚養克振先型爰成碩望諸方咸推人
天哲匠而兄竟然不輕拈杖惟具眼人賞其高唱方
諸賣弄何啻霄壞如今太息縱橫魍魎白澤不存孰
為袪蕩千載音容徒令懷想我薦茗蔬不殃鹽醬地
陷紅輪海底燈亮尚饗。

** 祭公孺陳山主文

維康熙癸丑年五月望越二日寶象林沙門釋某遣
副院侍者謹以茗果蔬飯香燭錢帛致奠於開山火
檀越公孺陳老居士之靈曰言夫公之出世當萬曆
之戊申沒於康熙癸丑五月五夜將寅得年六十有
六可與古稀而同論吁壽固惟公宜有兮又孰知夫
有德而始臻洎自弱齡即負奇氣兮睨視富貴等浮
雲任豪俠而不淫蕩兮率曠達士之天真性耿介而
不黨偏兮敦直道乎鄉鄰行從儉而非固兮名為實
賓而薄徇乃若令尹之與冏卿兮結為子女之婚姻
人不多公之千箱萬倉兮而惟羨公之蘭裔振振況
公之暮年猛省兮亟尋苦海之通津歸大覺而執弟
子兮願修真以脫迴輪謀余建剎而捨地兮期與人
天樹福因今人見聞是美舉兮莫不爭並亞仙而稱
陳茲既禪林之落成兮擬披緇以違世塵不謂心真
而身幻兮遽把黃粱付欠伸嗚呼世之人代公猶恨
有遺餘獨我知公往巳昇化樂居由公崇功德千載
堪歎譽吁人生如寄孰不歸歟公歸得所誰無仰諸
蓋公所未了知者生死即涅槃煩惱即真如然吾今
日徹困為公也眉毛豈復能惜於微塵國土不隔毫
端兮心佛眾生誰親疏十世古今不離當念兮芥石
徒然何終初於斯薦取莫躊躕菩提目前湛碧虛欲
識此中無隱意清茶清果間清蔬薄言申奠惟神鑒
且尚饗。

** 祭高要王邑侯文

嗚呼世間萬法遷變無常所以此身喻如輕霜三萬
光陰殊非久長有生必滅孰能免將惟達道人生死
兩忘緬維居士天性溫良器識恢宏愷悌慈庠以金
吾長出蒞蠻邦救癆瘵民傾菩薩腸惠政方成口碑
道旁恨才未展如漢龔黃我隨世人為斯感傷賢人
早歿君子道荒況公願輪為法金湯倏焉告逝誰繼
優光我本期公大潤遐方宰官說法普施慈航云胡
中折失予良望嗚呼愁雲慘淡東風颯吹草木雖榮
終至必衰哲人巳往不復見之德音千古式動人悲
我念與公道心相知公亦愛我法語相資聊酌盃水
弔清白遺惟靈高蹈西方寶池嗚呼尚饗。

** 祭空白禪師偈

生來八十齊能事皆巳備不學祖師禪唯持殺活機
殺盡歌太平掉臂歸來去不住彼此岸橫身臥太虛。

* ○舉火

** 為崇梵闍黎舉火

般若如大火聚四面不可入般若如清涼池四面皆
可入大眾者闍黎梵行已立所作已辦亙古亙今唯
此一人其來也月落波心了無實體可得其去也鴈
過長空亦無蹤跡可留以不壞假名有此幻軀今欲
赤手露其娘生面目故有茶毘之舉師秉火苣云此
苣若喚作火則無安身處若不喚作火則無立命處
畢竟喚作箇甚麼若出得此中句盡十方界是箇常
寂光土即以苣打圓相云者裏便是四色蓮花擲下
苣云者箇就是金剛不壞軀。

** 為鐵橈比丘舉火

鐵橈具壽汝六十餘年來在俗是箇儒家君子出家
是箇梵行比丘今日脫體無依既非俗而復非僧畢
竟是箇甚麼人噫佛祖不能命其名五眼焉能窺其
體會麼你若薦得生死當下了卻若也未會我以此
靈苣送你往西方極樂世界彌陀為你說破。
鼎湖山木人居在犙禪師剩稿卷五

* 音釋

涘
(音詞上聲水涯也)。
咳
(音孩笑也)。
德相
(即塔也謂眾德所聚之相也)。

槃談
(即和南華言禮敬)。
飆
(音標暴風從下而上也)。
睨
(音詣邪視也)。
韜
(音叨藏也寬也)。

舠
(音刀小船)。
三德
(若分言之法身般若解脫名三常淨我樂名德)。
那伽
(大禪定也)。

　　　(弟子一伎等捐資敬梓
　　剩稿第四卷早獲正法眼藏頓悟如來心
　　　印度盡一切眾生然後成無上覺
　　　康熙甲子仲春吉旦識)

　　　(弟子正童奉資敬刊
　　剩稿第五卷三障頓消四智早圓與諸眾
　　　生同成正覺
　　　康熙甲子中秋吉旦識)



泥曰
(亦云泥洹又云涅槃此云不生不滅)。
鬻
(音欲賣也)。
贗
(音雁偽物)。
矱
(音穫度也)。
曏
(音
不久也)。