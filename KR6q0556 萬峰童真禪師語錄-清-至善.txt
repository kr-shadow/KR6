#+TITLE: 萬峰童真禪師語錄-清-至善
#+DATE: 2016-06-11 12:30:33
#+SOURCE: github.com/kanripo/KR6q0556 master 639b2cf9                

* 童真和尚語錄序

迦文之道自菩提達磨來我東華至臨濟為大振徑
山為再振山十四傳及明啟禎間而有聚雲吹萬老
人宗風丕顯聲藉一時吾蜀自宋元以來未有能或
之先也老人高弟有三首曰慶忠鐵壁禪師如聖門
之顏子予童時即聞其名錦江玉壘上至王侯卿士
下及黎庶編氓無不欽承折服師出世三十餘載均
嗣法者自朝宰士夫而外親承入室僅十八人童真
和尚居第十焉師乃吾郡相國江公之後太守年伯
海籌公之少子也與予稱世好師自髫時穎異絕人
能目過成誦予嘗下之先年伯靡不以隆顯是望而
師淡如也三十年來鴈杳魚沉辛酉之春客有來京
師者以師語錄見示予且駭之始知師荷擔釋門為
一代知識承徑山之後矣嘗憶予與師窗下時每談
世外空宗之學則津津然而於政事文章則藐焉頤
佇退而與家君言之安知今日之舉豈非疇昔之意
也哉信之出世丈夫果富貴功名之所難單威武貧
賤之莫屈移先儒之言誠不誣矣間讀傳燈見崔欽
因緣謂出家乃大丈夫事雖將相有所不能予以為
妄今覲禪師以高門華胄如是體才蚤能擺脫紅塵
秕糠富貴上躋祖域成一代之宗師豈非大丈夫也
哉予也桎梏一官碌碌塵勞日月逝兮去師遠矣何
時解此束縛與師相聚於古松流泉間一洗塵纓是
所願也至語錄一道予且未夢安敢負水河濱置糞
佛頭聊述師之始末為同人輩一臻勸善云爾。

賜進士出身前翰林院太常寺少卿今奉　旨巡撫
江西戶部左侍郎郡人劉如漢撰














* 萬峰和尚語錄題辭

大慧老人說法如雲如雨語錄三十卷具存龍藏參
學家尊為天球河圖一披其書宛若面命耳提傳燈
所載能有幾人竊怪其嗣裔寂寥淨慈以下不見燈
錄意必有默契潛證克家嫡傳者隱於山陬海澨如
西山大梅其人而吾又未之見也今年公車罷後自
孝昌抵漢陰買舟東歸借宿九蓮僧舍或謂予曰此
間有一禪師嗣法大慧子知之乎予愕然曰天下寧
有是哉大慧去今五百年矣安所授受得母謬歟或
者英彥挺生從大慧錄中打失眉毛飲水溯源不忘
所自因而遙承如古塔主之嗣雲門者殆未可知也
次日走晴川詣臥雲問所謂童真和尚者闃然不在
止晤一雲水上人坐而詢焉答曰非謬也亦非遙承
也蓋大慧之嫡嗣隱於梁岷之間累代不絕元元本
本灼有定據此則其後裔耳予益加迷悶愕然曰天
下寧有是哉大慧去今五百歲矣繩武繼徽燈錄缺
如即有授受安所憑藉歟終夕躊躕不遑安寢詰朝
再走晴川詣臥雲披簾啟戶而童真和尚儼然迎焉
觀其狀貌莊而且和聆其言辭條而有章考其付受
之次第自西禪需傳鼓山永永傳淨慈明明傳苦日
益益傳筏渡慈慈傳一言顯顯傳小菴密密傳二仰
欽欽傳無念有有傳荊山寶寶傳鐵牛遠遠傳月明
池池傳吹萬真真傳鐵壁機迄十五代確而有證閱
其祖先之錄暢而有文廣而不雜宏而不肆既乃讀
其開法之語與贈答之偈豁然而曠達秀外而惠中
波瀾大見識寬所謂善說法要稱法性說其母乃大
慧再來乎不然何以酷肖若祖也嗟乎今天下紹臨
濟者虎丘一枝獨步震旦而已即斷橋而下猶且若
存若滅渾無稽考矧慧祖之後久而鮮徵其能免於
悠悠之疑論乎然則童真和尚當絕續之關履方新
之會振千載己墜之緒乘一絲九鼎之勢危同投子
微等風穴挽頹綱而振新猷剪稠林以扶落暉予安
能不重望之和尚哉其函出之以告叢林母令徑山
窌塔久淹豐艸也。

康熙丁未孟夏吉州學人屏山李道濟龍孫和南題






* 目次

  
  * 序
  * 示眾
  * 法語
  * 真讚
  * 偈頌
  * 機緣
  * 雜著
  * 宗統頌
  * 華嚴圓頓頌
  * 湘山頌古





























萬峰汶翁童真和尚語錄卷一
侍者德林記

* 住湖廣德安府孝感縣簡堂禪院語

康熙七年夏六月師在鄂州大別山臥雲庵受請八
月初九日進院。

三門　一椎便就已落二三把斷要津不通凡聖既
不通凡聖作麼生入山僧有箇方便汝等一齊隨我
進來。

佛殿　坐斷報化的人且向左邊著掃蕩建立之士
且向右邊著新長龍到來不圖色色丕顯且要齊整
門風旋顧左右云我觀法王法法王法如是。

護法殿　師良久云此是吉祥處此是解脫處是止
處集處汝等一齊來到如一不到笤帚柄鄲與三十。

祖師殿　日月星辰趁向西山川艸木趁向東你者
一隊無孔鐵錘置之何處高聲云且待冷來看。

僧堂　烹佛烹祖大爐韝鍛凡鍛聖惡鉗錘要汝諸
人立地搆去兩肩荷去若作佛法商量說甚鎮州出
曹門。

方丈　八萬四千金毛一時擒下九十六種異類掃
向一邊新長龍到來不貴屈辱家風且圖天下衲僧
永脫窩臼箇箇􂻦髿地喝一喝。

上堂至座前拈請疏召大眾云澴川諸大護法從不
思議塵劫以來所積光明種子自古及今更無一人
正眼覷著今日於沒所見處偷窺一看只得無地藏
身文彩彌露諸上座還見麼若見不勞山僧特地舉
揚乘便下坡正在此時如或未然不妨通一線道喝
一喝遂陞拈香云這瓣香光凝四域潤澤兩間贊高
厚之勳猷續羲黃之鼎算熱向罏中端為祝延
今上皇帝聖躬萬歲伏願金輪倍御寶馬時臨又拈
云這瓣香卷舒自在縱奪臨時奉為蒲朝文武本省
護法在隱在顯諸大金湯現前四眾等惟願夔龍再
歌南風於舜田伊呂重逢頌棠樹於周道末上拈
云前月臥雲已曾熏著事無重科撿點將來未為分
外敬為　現住西川重慶府巴子城東治平堂上傳
曹溪正脈三十一世慶忠老和尚以酬法乳眉山和
尚白椎師拈拄杖畫一畫云不得過限眾中有作家
戰將麼僧問簡堂重興法令初行把住關頭如何進
步師便喝進云且莫漏洩師又喝僧歸位師復喝又
僧問一曲陽春若共相和只如泗洲大聖揚州出現
意旨如何師云萼前柳後溪西溪東進云為復神通
妙用為復法爾如然師云山僧從無這箇消息進云
明月堂前無影木臥雲深處露全枝師云你看亦無
分進云高提祖印法幢始建且置心一上座迎登寶
位一句又作麼生施設師云山僧正荅汝進云人天
有頓去也師云這一箭射不著　乃云善言言不及
處切忌商量善跡跡不到處罔通消息露迥迥山明
水秀風浩浩日往月來只得忘聲於色忘形於物衲
僧門下正好買艸鞋行腳不見道善言言者言所不
能言善跡跡者跡所不能跡既無言又無跡長龍拄
杖子無端惡發直過恒沙世界之外驚動妙喜佛土
三千世界剎海震動不動如來出大音聲普告四眾
過此無數阿僧祗世界有國名娑婆剎名長龍新長
老出世慣打葛藤驀收杖云今日剛纔入山入事朱
盡無端脫空妄語成甚麼事不見道真龍行處雲雨
自隨喝一喝下座。

進退兩序上堂拈拄杖云辨龍蛇眼擒虎兕機固是
衲僧日用尋常事新長龍號令初行條章約法不同
小小所有僧堂裏風穴廚堂裏雪峰客堂裏重顯磨
房裏法演淨房裏佛日侍寮裏洪準一齊歸向拄杖
頭上任渠寬行大步隨緣自在且道奇特在甚麼處
靠拄杖云有意氣時添意氣不風流處也風流。

開罏上堂僧問罏韝未開寒光寂寂鉗錘既動烈焰
騰騰淆訛在甚麼處師曰還聞流水聲麼進云不設
二途的到來作麼生鍜煉師曰半是秋兮半是風曰
若然剿把斷要津鍼劄不入去也師便打僧喝師又
打副寺問三十年家風安置何處師曰茶鹽錢該多
少曰作麼生用師曰你分上事也不知曰太平本是
將軍定聻師曰還要第二杓麼　乃曰譬如鴈過長
空影沉寒水天衣老人大似釘樁搖櫓看來看來果
是果是何以故一二三四五倒指河沙數雪竇聞之
直退三千里緩緩道箇拈郤一去卻七上下四維無
等匹。

當晚小參喝一喝云便恁麼去佇見冰消瓦解大眾
各自歸堂又喝一喝云全生全殺雙放雙收入林不
動艸入水不動波復喝一喝云密能如是當下插標
紹立宗緒合水和泥便向一莖艸上現瓊樓玉殿更
無玉殿瓊樓之量召眾云昔臨濟老人於河北建立
黃檗宗旨據他本文約有四喝山僧是他直下遠孫
於茲建立臨濟宗旨只用三喝汝等諸人若於三喝
之下搆取得去便知從上本文元無少剩如或未爾
不免泥水葛藤重理舊案所以道有時先照後用有
時先用後照喝一喝云當時會中若下得這一喝免
被後人撿點又舉四喝四賓主三句料揀等師又喝
一喝云當時會中若下得這一喝亦免被後人撿點
復喝一喝云自唐至今有無數善知識出興於世拈
提者不少其實發揚先聖本文者能有幾人今夜與
諸人同在山中激揚斯事不合傍若無人敲骨打髓
平空鍬窟平地挖坑引惹將來重重撿舊幸山僧有
箇出身之術且如何是出身之術聽取一頌聲前一
句無消息便見龍門萬仞高昨夜波斯穿市過蚊虻
睫內鼓波濤連喝三喝下座。

楊侍御生日請陞座豎拂子云此是不生句是不滅
句是無上句是無等句如天普蓋如地普擎所以大
復居士於此乘智慧乘而以翰墨作諸佛事如遊園
觀左逢右遇在在成就霆翻雲漢瀑瀉千江此箇時
節便與三世佛祖同一眼見同一耳聞同一鼻嗅同
一舌嘗同一身觸同一意思純一清淨無二無別長
龍今日轉此無二之法奉為侍御公七十之辰惟願
色身清淨壽踰太十方三世諸正遍知而作證盟
一切靈祗同垂加護喝一喝。

治平老人計至上堂正法摧正眼滅百億山河空索
索見麼　慶忠老人道播寰宇四十餘年偶於前九
月念一日滅度目睛齒骨不壞金剛鎖骨數莖五色
舍利無數巴蜀大震昨竺峰和尚音至始獲哀聞者
老子一生慣用不平欺他漢地竊幸如今和根剿絕
不肖兒也只得從傍助喜且道如何助喜淚隨流水
急愁逐野雲飛。

挂真拈香這尊慈無向背以生死為解脫之場以去
來為遊戲之地平生霧驟雲馳電鋒雷句未足觀光
獨是末後一著非干論戲緩緩道得箇似打瞌睡哀
哀。

佛成道日陞座縱橫截毘盧之印斷送渾家剔脫開
少室之門風情越量若也於斯提去何勞扣戶椎門
更若帶齒沽牙未免重樓次第先佛儀式權且聽著
至晴川禮先老和尚舍利拈香師以手指舍利云者
一顆從來動他不著為甚落在晴川江上一眾悉見
悉聞旋顧左右云五九盡處又逢春。

迎舍利還山潤上座請陞座拈拄杖東覷西覷曰長
龍不濟到處覓先師靈骨乃舉舍利云者箇若是辜
負先師者箇不是辜負長龍是與不是一筆勾下汝
諸人還見師翁麼復云今扆比丘如法為先老和尚
修設清供山僧特為舉揚須知此供不從天得不從
地得不從人得畢竟從甚處得良久曰釋迦既然皆
拱手何愁彌勒不攢眉。

解制上堂破落門戶件件缺短蓋古之嘗兄弟東去
西去總為雲堂少剩不消老汾一陌紙兩塊肉斷送
精魂慶快平生還知麼舊閣閒田消息在蒼池夜靜
月華來。

戊申夏四月東明高峰二大師持　慶忠老人信衣
至上堂東明和尚度衣師拈示召大眾云此是慶忠
老人末後全提消息遙自錦江發來到者裏爭敢辜
負遂披搭云也要大眾相委喝一喝遂陞座拈香云
者瓣香全生即殺全殺即生昔年太平山中寶勝院
裏深遭毒辣至今氣骨猶寒只得盡情拋出敬為。

現住西川治平堂上慶忠老和尚以酬法乳高峰和
尚白椎問話畢師拈拄杖卓一卓云向上一路迥絕
羅籠喝一喝云末後一著全無消息既絕羅籠又無
消息直下如吹毛利劍誰敢當頭擬犯其鋒伏屍萬
里到者裏還許你向高高峰頂立深深海底行得麼
還許行棒行喝拈椎豎拂得麼還許絲來線去帶水
拖泥得麼硬糾糾活卓卓孤迥迥峭巍巍所以道恁
麼也不得不恁麼也不得恁麼不恁麼總不得便恁
麼去尚隔千重直須高懸缽袋放下鐵枷著著有出
身之路始見衲僧行履且道如何是衲僧行履從前
汗馬無人識只要重論蓋代功喝一喝卓一卓。

* 住德安府孝感縣高峰禪院語

康熙十七年戊午閏三月十二日孝應兩邑紳士請
師住高峰禪寺。

三門　十方無壁落四面亦無門伶俐漢欲知高峰
室裏事須向此間進步。

大殿基　師以手指基座云這一尊巍巍堂堂底古
佛向甚處去也諸人還知麼且向驢糞堆頭識些氣
息始得。

後佛殿　前面是無相底遮天蓋地後面是有相底
烜赫今時山僧今日到來一筆勾下且向冷處著把
火遂大展具三拜。

上堂僧問選佛場開心空及第如何是向上事師曰
脫殼烏龜飛上天進云和尚莫瞞人好師曰汝且禮
拜著僧便拜師曰莫道無事好又僧問四眾雲臻放
光動地如何是高峰境師曰春日晴曰莫是目前事
麼師曰黃鶯鳴曰如何是境中人師曰更聽落崖流
水聲僧歸眾　師乃曰春日晴黃鶯鳴更聽落崖流
水聲汝諸人直下搆取得去山僧未離晴川時已與
相見了也武昌府亦與相見了也及至到來擊動法
鼓特地周遮又見箇甚麼所以道欲識佛性義當觀
時節因緣即今是甚麼時節驀豎拂云見麼擊法座
云聞麼聞見分明是箇甚麼若論此事在天同天在
地同地在聖同聖在凡同凡既一切皆同為甚有凡
有聖有地有天只為不了目前所以大道寥寥知音
者少還知新高峰落處麼老僧笑指猿啼處更有心
蹤在上方。

師四十歲兩邑善士請陞座拈杖曰本自無事從我
何求老夫耄矣何不有事令無事無事令有事是謂
淨佛國土成就眾生錦上舖萼三五重是以山僧四
十年來只要尋箇不受人瞞底便了由此自西而南
自南而北從兩浙過吳門歷晴川渡澴水而今踏到
高峰頂上無端被孝應兩邑眾居士強推上曲彔床
頭又非迦維降日嵐園示期要向那邊開口復拈杖
曰只有這箇知端的從教暗裏自抽枝。

慶忠老和尚小祥拈香舉南泉為馬祖設齋乃謂眾
曰馬大師還來否明洞山作沙彌出眾曰待有伴即
來泉曰此子甚堪雕琢山曰和尚莫壓良為賤去年
此日治平堂上老和尚涅槃今年此日不肖至善於
此千華院中不莊伸敬且道眾中還有洞山奴麼出
來為汝證據如無不免自杜撰去也祖堂既有空界
月何必重挑不夜燈。

師到藍田曾謝楊王領闔鎮居士等請於護法院陞
座僧問鐘鼓交參四眾雲集琉璃殿上誰是知音師
云重疊關山路進云只如國祚王化野老謳歌法王
正令塗毒當軒與麼時相去幾許師云一箭中紅心
大地無寸土進云即今眾居士迎登寶座利生一句
又作麼生師云老僧今日失利又僧問四眾雲臻請
師陞座如何是第一句師云你年高多少進云亙古
亙今師震威一喝進云還有麼師云你不會退去乃
云向上一路千聖不傳喝一喝云白雲萬里向上一
路千聖不然又喝一喝云白雲萬里昨日有人從天
臺來郤往南岳去復喝一喝云白雲萬里老僧不是
近代師僧攢華簇錦四六尖新東冊子上抄來西冊
子謄去磨稜合縫鬥湊得恰好以當宗乘玷辱祖家
不少咦若不是陷了華山八十一州揭開頂門正眼
的敢在人天眾前開張大口你輩茄子瓠子須識些
痛痒始得喝一喝下座。

象山華嚴菴說戒陞座豎如意云老僧到此正覓起
處不得從上諸聖百計提撕亦何嘗動著些子所以
象山門下田地穩密石頭土塊也解放光須是明取
始得若也依稀彷彿何啻雲泥寥遠不免向第七第
八中按本宣科俾汝諸人漸次增進迴向聖倫自納
一場敗闕那裏是敗闕處先佛儀式權且敷宣。

上堂舉長沙示眾云盡十方世界是沙門一隻眼盡
十方世界在沙門眼裏又道盡十方世界是摩訶般
若光光未發時汝等諸人向甚麼著倒師云大小長
沙五臟六腑一齊披露老僧看來正是短販經紀汝
諸人還知節絡處也無聽取一頌兩株桃杏映籬斜
裝點商州副使家何事春風容不得和煙吹折枝
萼。

說戒上堂僧問法鼓初鳴萬靈稽首釋迦成道今古
亦然和尚陞堂獲何功德師云驢撿濕處以如何是
戒師云驢撿濕處臥斯言更不差如何是定萼雨滿
庭空如何是慧師震威一喝進云虎逢山勢展威猛
去也師曰且信一半乃曰四來咸集法鼓鼕鼕惜
勤劬只得以紫磨金臂擎缽至梵宮取彼香飯漸展
入地至金剛輪際取被甘露得心自在者乃可同食
雖則如是只如東毘提訶行益西瞿耶尼納履非非
想天今年是甚麼曆日乃曰萼簇簇錦簇簇復舉先
師住平都上堂慣弄靈蛇之勢赫赫萬層活捉生馬
之威昂昂千里撒縵天網打稱意魚放破空矢落翀
霄鶴點即不到到即不點師云扶豎濟北門風重閒
雙徑法眼須是與麼始得然有一處畢竟撿點不到
那裏是不到處待汝諸人親見千華臺上赫赫威光
的自然分曉復說一偈我觀智慧藏光明無不燭諸
波羅密門一切自具足。

丁卯六月十八日師誕期藍田起名眾居士請陞座
問話畢　乃曰我於過去劫中以平等印印一切法
無有少剩值茲賢劫第四尊釋迦文佛像法之中丁
卯六月於茲藍市叢邊安邑界內未敢以閻浮檀網
相光手發此寶函俾汝現前諸人各各證入平等本
際獲玅覺心雖則如是仔細撿點將來老僧今日失
利不少那裏是失利處喝一喝下座。

小參參學之人大須仔細非以一事一理一法一行
而能決了成辦乃於一切事一切理一切法一切行
細密確明打屏淨盡還有大法宗旨不同小小夫參
學者須從捷徑省力處勞心苦志先聖礪齒磨牙教
人於活句下搜求良有以也敢問諸人何名活句乃
拈拄杖云汝等諸人一齊向這裏斷送始得所以屏
山居士折裏一舉雖為青原雪焰二公發揚實為末
世參學之本觀渠發藥如老吏斷獄是非立定看他
從始至終不死在言下若大法不明宗綱未透者亦
難委悉錄中所舉如南泉牧牛風穴上堂與圜悟無
盡洞山臨濟雪竇雲門諸語剔抉殆盡至風穴一則
猶為關鍵老漢昔在晴川與渠邂逅時雖未盡發蘊
底已知渠非常流可測也今年潤能二禪自西江回
攜折衷一冊老漢閱罷時潤在側乃顧謂曰屏山先
得我心先我而言邇來據位稱師者十箇五雙難脫
此圈繢老漢見渠提風穴一案良快人意忍俊不禁
亦欲從傍要與古人相見遂舉風穴上堂若立一塵
師曰殺人須是殺人刀家國興盛師曰行住坐臥甚
處去也不立一塵師曰活人自有活人劍家國喪亡
師曰從來動他不著雪竇拈杖師曰頭上霹靂足下
電光還有同生同死底衲僧麼師曰杓柄郤在長龍
手裏所以風穴和尚係臨濟老人四世孫南院之子
師承稟受最有家法如南院上堂云赤肉團上壁立
千仞師曰有多少奇特僧便問赤肉團上壁立千仞
豈不是和尚道師曰逐塊韓盧有甚交涉院曰是憐
兒不覺醜僧便掀倒禪床師曰且喜救得一半院曰
這瞎漢亂做師曰收得燕南又憂塞北僧擬議師曰
莫是壁立千仞麼院便打趁出師曰面目猶在又風
穴於汝州上堂云祖師心印狀似鐵牛之機師曰不
消一捏去即印住師曰一封書未返住即印破師曰
千樹葉皆飛只如不去不住師曰湘之南潭之北印
即是不印即是師曰把斷要津又云水洩不通還有
道得的底麼師曰特拋香餌時有盧陂長老出云師
曰果然一釣便上某甲有鐵牛之機師曰太輕日生
請師不搭印師曰我也為你著忙穴云慣釣鯨鯢澄
巨浸郤憐蛙步展泥沙師曰何患知之者寡大眾你
看他風穴父子竊得祖翁些子氣息各自撐門啟戶
要你學者向他劍刃上行冰輪上走你若偷心不死
大法不明欲入這般門庭何啻十萬八千良久驀拈
杖云心眼活句一時閒了也汝等諸人直下薦取靠
拄杖下座。

江南善士紀懷元為薦先考彥樓老居士小祥請小
參以拂子向空畫一畫云還委悉麼若也直下知歸
便請各自回堂如或未委不免從頭註破良久云有
大陀羅尼名為圓覺流出一切清淨真如菩提涅槃
及波羅密所以諸佛於此處兜率天放大悲光攝受
群品及至初生手指上下震動一切世界網以至坐
吉祥降魔軍入涅槃諸大菩薩於此以金剛心蓮如
幻智能以眼處作耳處佛事鼻處作舌處佛事意處
作身處佛事無有增減聲聞於此具八解六通遊戲
自在翫水娛山辟支於此出無佛世以無生忍耽取
涅槃歷代祖師於此豎拂拈椎橫說直說隨處安隱
諸天於此離生喜捨念盡知樂厭寂修羅於此破三
有城斷除驕慢地獄於此覺悟無生得究竟空不起
罪性現前四眾等於此發菩提心將來畢竟證入圓
明且道彥樓居士分中還具些子也無野色更無山
隔斷天光直與水相通。

張雪嵒居士請為先文林公對靈小參師豎拂云只
這是相隨來也釋迦彌勒一齊退位百千諸佛同
降旗山僧何處有第一句第二句與諸人商量只
一起現成公案不免舉似只這文林公贊堯老居士
本貫西蜀渝州人以鄉貢進士於吳於晉作從官
簡刑清視民如赤不下羊叔之峴首處事極有家法
片言折獄晉人至今稱之居恒喜讀佛書又當作
淡惺世語以警悟流俗緇輩進門無不受其澤者惟
同里僧未預其數後來捐館時眷屬並不提及
世諦事惟高聲朗誦願生西方淨土中數十聲而卒
豈非前報世中事恒沙佛果因成就故爾首擊尾應
者乎然則山僧今日於此黃藤山中靈室之前又何
以進之居士遂拈香云戒定慧解脫解脫知見香嚴
雲網遍罩十方有情無情遇斯香者決定作佛汝諸
人聞見麼聞見分明未是好手昨日有人從湖上來
不得秀州信雨過石苔青山行屐齒印百事不干懷
自然心無病又以拂子擊案一下。

江寧林德甫居士為亡友馬應龍建法華會請小參
山僧未離晴川時己為華劈了也還知麼若知黃面
瞿曇一時義墮說甚彌勒起疑文殊為說智如鶖子
底且居門外不退諸菩薩插手難入此事如大火聚
近之則燎郤面門鐵山岌岌玉海沉沉如斯舉唱率
土望崖垢面灰頭罔稱作者放一線道郤有商量
拈杖云一切障礙即竟究覺得念失念無非解脫成
法波法都名涅槃智慧愚癡通為般若啐為甚抄他
古聖文字他家閒曰曠地界至自明朽大碗小不消
提得何須驢呼菩薩馬漢羅漢然後著如來入
來室坐如來座對現色身色身三昧是甚麼閒今日
德甫居士耑為亡友啟建法華勝會禮請山僧特為
表揚敢煩緇白大眾朗誦一句伽陀用資冥福良久
眾無出乃撫掌高歌曰秋風颯颯墮闌干冷月斜飛
映水寒彈指便超生死地不勞筋力向南參又彈拄
杖一下下座。

雲石禪人請為亡師佛智禪宿百期小參拈拂子向
空劃一劃云有法門名無盡燈三世諸佛歷代祖師
若聖若凡情與無情盡在這光影子裏既向這裏現
前諸人睜眼看著側耳聽著舉步踏著何須山僧從
新起爐作龜打艸驚蛇然後得哉則佛智禪宿未離
蜀時此段光明也不曾減發足南來又何曾增既無
增減總是一箇清淨平等法門山僧今日轉此清淨
平等之法敬為佛智公百期之辰耶作現前佛事敢
問諸人如何是現前佛事良久曰河橋新漲藤萼雨
山路無人空鳥啼。

雪巖居士請為先周太孺人對靈小參(孺人法名行圓)師高
聲喚云行圓道人曠大劫來事瞞道人一點不得道
人日用事瞞山僧一點不得既瞞不得為甚有凡有
聖有生有死有苦有樂有智有愚病在於何所以道
真如淨境界一泯未嘗存能隨染淨緣遂成十法界
驀豎拂云這箇是能淨的真如那箇是所生的法界
又舉拂云這箇是所生的法界那箇是能淨的真如
若喚作真如郤是法界喚作法界郤又是真如擲下
拂云畢竟喚作甚麼到這裏苦樂智愚凡聖生死一
點也著不得既著不得行圓道人安置何處殊不知
他是從故鄉田地上翻出來底故爾四十年中精進
堅卓直要尋到界至分明處便了尋來尋去尋到結
角羅紋處可謂因該果海果徹因源只得和盤托出
將謂無人不料山僧以同里之故悄地一看頓見冰
銷瓦解又高聲喚云道人道人還知界至分明底道
理也無喝一喝。

晴川洛伽院主領江右劉伯玉居士請為立塵禪人
淨髮小參拈拂子擊案云一法未起山堆獄積一塵
纔收壑塞溝填不是目前機亦非向上事若是得的
人自然知些冷暖敢問在筵大眾且道立塵禪人還
知有也無苟或未知且將無始生死根苗一齊去卻
再聽山僧大眾喝采為渠唱箇新豐曲子良久高聲
曰洲晚江寒霜露濃主人無事過前峰萬家衰柳空
堤外贏得朝朝暮暮鐘。

丙午住龍會庵示眾露一縷於千聖頂𩕳之上塵塵
爾剎剎爾擲一塵於萬億剎海之中恢恢焉恍恍焉
遠發千鈞弩倒弄金剛王也須退後三步衲僧門下
事非小小隨拈竹篦云這箇不屬塵不屬縷猛火燒
虛空法身藏北斗便與麼去猶落今時窠臼未免喪
我兒孫須是從前所得無量解脫一時蕩盡洒洒地
作箇無依無倚道人火不曾燒著口風不曾吹倒樹
無邊無中無前無後泥蛇飛入畫屏間野狐變作師
子吼卓一卓。

示眾高亭直趨而去辜負德山趙州洗缽盂了瞞他
作者直須揭郤頂蓋剿絕根株一一玅明一一天真
風清皇路月映江樓猶是無風匝匝之波務要掀天
作用整葺頹綱挽他滹沱未墜之緒今日不免為諸
人約法三章第一不得權實並用第二不得賓主雙
看第三不得照用齊舉須向他古德未屙已前驀行
一步庶得祖風不墜千古生光還有具如是操略也
無有則出來為古人雪屈時聞扳聲鳴師起身歸方
丈。

示眾龍以角聽蟻以身聽普賢大士以心聽拈拄杖
曰此以誰為聽昨夜北風起寥聞打窗聲。

示眾以的破的以空破空衲僧門下切忌羅籠喝一
喝云祝融峰頂上露滴萬󵊮松。

示眾踞虎頭收虎尾第一句下明宗旨如何是第一
句有道未開口前錯有道請和尚歸方丈有道用第
一句作麼有道此是第二句拈拄杖一齊打散復召
眾云且來且來眾方回首師曰來日大悲院裏有齋
因雪示眾者段事下來許久一片落在你頭上一片
落在你肩上猶且不會只得不見一色始是半提更
須知有全提時節韶陽老人歸家穩坐日出後大有
事在汝諸人切忌向淨潔處躲根近來巴豆不值一
文。

示眾截瓊枝節節是玉柝旃檀片片皆香且道阿耨
達池龍王年多少肉重幾許良久曰五更侵早起已
有夜行人。

示眾真正過量人聞佛法二字如生冤家始有說
分不見道參須實參悟須實悟的的是箇真
人腳踏實地自然要做到徹頭徹尾處方纔了手不
是倚艸附木依稀相似摶量卜度來的是從艸莽裏
鬧市中握一柄金剛王劍逢佛殺佛逢祖殺祖遇凡
殺凡遇聖殺聖那管明暗色空聖解凡情直到大休
大歇田地是他本領所以洛浦和尚道欲知上流大
士不將佛祖言句貼在額頭上如靈龜自
身之兆直下透出鳳縈金網趨霄漢以何窮所謂石
人機似汝也解唱巴歌汝若似石人雪也應
柰大法久淹名存實亡又何須說實踐真操蘊研積
稔一番體才學者稍有箇螢火之光已被冬瓜印子
印了不但得少為足一心只安排出世張本一盲眾
盲便是此輩瞎郤人眼山僧康熙初行腳時叢林
方盛尚有一二老成已見露出如許敗闕今二十年
來禪林下衰日甚一日猶有不堪聞見者悲哉悲哉
汝等既來親近山僧雖將諸方這些惡習洗得乾乾
淨淨全身放下拚一生不想出世受得山僧鉗錘入
得山僧閫奧十年五年若不徹頭徹尾蓋天蓋地山
僧為汝入地獄。

普請摘二茶示眾舉一不得舉二乾峰老人一場特
地雲門奴見婢殷勤出來南山起雲北山下雨懞懂
的只是懞懂惺惺的只是惺惺仔細撿點將來各與
二十棒一棒也較不得汝諸人還知落處麼􂢛。

* 法語

** 示雙林居士

一椎打透底人猶落雲門病處直須寒灰發焰枯木
萼開轉折周旋件件不在別裡所謂大休大歇安樂
法門也此事如鬧市街頭交易濃處戥秤一般絲毫
也瞞他不得雖瞞不得郤無可指示處雖無指示處
銖兩自明一度拈來一度新南嶽謂馬祖曰汝學心
地法門如下種子我說法要譬彼天澤汝緣合故當
見其道蓋心地法門非口傳心授而可得者得一步
便得一步受用何妨在熱鬧處鬧處得力便是靜處
省力也古人淳誠且三二十年方得成辦非若世人
讀文誦字一目便了臨濟云離相離名人不稟吹毛
用了急須磨事務冗遏時不須排遣拈起一物云是
什麼復拈一物云畢竟是什麼不可坐在淨潔處便
作受用連者一段亦須打脫打脫了再看僧問雲門
弒父弒母佛前懺悔弒佛弒祖向什麼處懺悔門云
露山僧恁麼告報全身坐在荒艸裡也問話了荅話
了拈郤棒去卻喝無二無二分無別無斷故夜來風
起吹上壁角須看此外大用如何是此外大用。

** 送卓雲上座參方

未得知有直須知有既得知有坐斷知有法中細大
磊落丘山種種殊勝一時蕩淨始具得半隻超方眼
便爾拈一莖艸走殺衲僧解開布袋正令全提方於
百眾人中劍下鋒頭橫身自在逢場把戲如入無人
之境吾宗定上座廓侍者其殆庶幾焉是以濟上門
庭所貴臨機轉握主賓互換在覿面提持間昔人謂
如馬前撲良有以也近代多以格則程限定論先宗
而每遭輿議心竊鄙之昔余在眾時聆之啟禎間太
保良玉秦公將兵伐渝起師時諸將議曰請將軍策
公曰茲時耳目交加臨陣有酌為將者尚貴臨陣況
綱宗中事庸詎等閒益州卓雲戒公始參德山次覲
大老復以桑梓之懷謁余鄂渚　康熙丙午余開法
漢上公亦與焉每來室中咨決真要余知其入手處
實則俊辯逸格乃若大法深杳濟上閫奧雖未盡豹
而大樣可觀僅非學地得少為足者比邇來多有未
賞一橛者欲冀師家印授而亦有欲速成者不分緇
素遞相虛統皆所目擊者室中與公嘗嘆古宗師如
老汾之作縣之峻有今刻意而弗能也余與公雖
未近古亦非今之體段至於遍歷諸方先聖所範昔
無德參見七十餘員猶以未見聰公為憾蓋不可不
行雖然母蹈開聖後轍取登座之慨惟公念焉浙西
有大覺吼老孤陋寡聞爪牙劍刃不下神鼎德嶠倘
若扣渠定有以誨也因書二偈以贈徑庭舒廣海雲
吞六合攢將共一門逢著賊身休薦取潛鋒且看別
乾坤綱宗透脫絕羅籠拶著渾身八面風送子南征
無可贈祖庭端在凌霄峰。

** 示陳玉甫居士

真實悟心之士自然如珠走盤活活鱍鱍不是倚艸
附木見人東說東西說西影響音聞是從無量劫來
一齊翻出的故爾隨處作主遇緣即宗左逢右遇能
大能小皆以海印三昧一印印定現量一著子先聖
得此印所以不起滅定現諸威儀不捨道法示凡夫
相拈香撥火運水搬柴何曾障著些子風行空而舟
御水脫脫洒洒豈不快哉到這裏正永嘉所謂亦無
人亦無佛大千沙界海中漚一切聖賢如電拂非是
強為法如是故莫看前輩如是說話坐在無事界中
一切落空又不是也須知當人親證之時直下求空
了不可得故曰般若如大火聚近之則燎郤面門如
喻太末蟲處處能泊而不能泊於火焰之上旨哉言
乎近代佛法可傷為師者既道眼不明學者又為聲
色所扇且不問撥艸瞻風畢竟為著何事徒快一時
從此一盲眾盲沿之不息轉相授受而正宗微矣玉
甫居士遍參諸方二十餘年　康熙丙辰見汶叟於
晴川從前所學盡形披露汶叟亦不肯以近代息氣
相待一味以本分期之雖向上眼未開而腳跟己正
因緣到來自是不差我又觀之居士如己成之龍只
次點眼藥信若發何怕你不掣天飛去則山僧所說
都是剩語也。

** 示彭君甫居士六十法語

○此是一切諸佛毘盧遮那如來藏身三昧能於法
界示眾影相法界海旋靡不隨入出生一切三世諸
佛智光明海法界所有諸安立海悉於中現如是則
酒樓上市肆中無二無二分無別無斷故釋迦不先
彌勒何後一代時教是甚麼熱大千七百則葛藤且
喜沒交涉塵塵爾剎剎爾象王行處自絕狐蹤獅子
返躑無容顧佇有如是威神有如是自在只許老胡
知不許老胡會放下钁鋤揭開腦蓋我此法印為欲
利樂一切眾生小根劣器勿妄宣傳苟或如是豈不
佛法斷滅掃蹤絕跡也哉須知如是之人始學如是
之法以如是法接如是人如是如是權作居士六十
生辰一段佳話也呵呵。

** 示程聖裔居士

此無比法如難信珠真正過量人不須抬眸己落吾
彀中了也世間有可見可知之法人自信而無疑
此無可見無可知所以信之者少信之既少又誰為
行之者乎其或信之既篤則便有行之路矣故曰信
為道元功德母長養一切諸善法又曰信能增長
功德信能必到如來地則知三賢十地諸位賢聖亦
是以信為入道之初因故能成就五十五位真菩提
路以至妙覺果海成無上道究其所以亦不外乎信
向之深故有如是之果感不昧也聖裔居士漢城
舊識高學富信道有年惟於向上一著不能前
於室中咨其要領余蓋嘗以福州名品因緣似之
矣既退其殼又剔其肉而居士猶不下口斯道
之難歟總之念不一而心未耑耳李文和參
開悟之後作偈曰學道須是鐵漢著手心
取無上菩提一切是非莫管此便是古人一
的極切方莫今日也與麼明日也與麼弄到三十自
未免空度一生了況此時落日啣山之際風燭艸
之年一寸之陰當以百寸之金是警若得朝聞其
而夕死是大幸也戊午春予因受應山之請臨別無
可為念聊書數語為居士勗焉更有箇要緊方兒欲
學此道須做一箇有氣死人把十方世界情與無情
若聖若凡一齊坐斷來喫山僧手一頓拄杖子。

送明愷二化士出山示語青山萬朵白雲數封有條
攀條的要向紅塵堆裏聚落叢中插一隻手扶起淨
山巴鼻正是科發少年第龍頭屬老成莖艸瓊樓再
開生面老僧只得從傍喝彩唱箇善為道路曲子良
久曰囉囉招囉囉搖囉囉送還有末後一句待渠新
化歸來為渠說破。




　　　寶慶府邵陽縣弟子謝學禮法名
　　　德智捐資刊行
　　萬峰出山王錄卷一惟冀當來
　　　世中得大總持成一切智


萬峰汶翁童真和尚語錄卷一

萬峰汝翁童真和尚語錄卷二
侍者德林記

* 真讚

** 出山文殊大士(并敘)

攝大千於一毫端中收法界於微塵影裏鞭艸血
流頑石吼聲此蓋文殊普賢大人境界非諸凡小
而能信受惟證者知之耳予觀永豐隱上人所存
出山文殊師利之相神觀靖深儀容淡遠如性起
妙德未曾度再使予深生渴仰謹拜首稽首為之。

讚曰。

「　從一毛端上突出金剛圈倒騎雲中獸還我未生前手中如意得自在剎剎塵塵午夜天」


** 須菩提

「　千山與萬山都在腳板底一缽與一杖多嗔而少喜倩我來題讚萼開於碓嘴咦從此播揚於諸方百眾人前喚不起」


** 初祖(本維那請)

「　西天既無此土安有別井離鄉枉自生受梁王殿上納敗一場少室門中罕見知有一瓢一履在人前面皮曾有幾多厚木禪千萬莫學伊學伊和你一下醜咦日月逝兮且頻頻猴愁樓兮狗走𢪠」


** 趙松雪十六羅漢圖(仁敘)

畫家之妙在元世松雪盡之矣松雪不獨艸萼木
石山水翎毛而猶刻意人物兼擅諸家諸家不能
較一籌者此十六大阿羅漢是其一也神情杳靄
悠然靖深去千百年生氣還發光相奪人不待維
摩大士入不二門而超然火點明燈者金沙李君
龍孫得之古郢歸以示予遂再拜稽首為之。

讚曰。

「　古藤摵碎楊萼夢疾栗空山水霞凍赤腳撐開去路
行野調無絃再三弄趙家畫譜古今騰韓幹道子孰焉勝幹唯畫馬無他說道子傳神亦可矜豈如此卷光芒久情怡意暢猶相守厥工靜悍毛髮寒冷焰驅馳煙波走二八阿羅去就輕停停滄海夜空沉普陀嵒下尋高士碧浪堆前問故津曾索龍眠繪煙下於今趙氏猶堪把精微浩豁臨天人欲使空生遙讚野金沙有叟李龍君軒昂大坐遠囂氛相逢尚不言祖意何暇去補南天雲」


** 藥王大士(有敘)

大士之載方冊也事多不同或謂肇自神農以其
射味百艸作療億兆後世遂以藥王預焉首楞嚴
謂藥上藥王同為昆季遍探大地旋味旋知證圓
通門味因為上成法王子而法華又謂出於妙莊
嚴王未詳孰是此特就其所知而言爾漢陰李子
持大士像俯祈讚詠發揚流布予懼朝三暮四恐
多為大士哂者遂再拜稽首為之。

讚曰。

「　本來無病亦無此想見聞覺知如拳與掌手本自然拳掌各偏咄哉神農起病之源百艸纔嘗平者自顛況復藥王而為先導證味圓通能用能照萬世儀型當明而妙智藥療心世藥療身維心與身瓶盂一金智之與世二義儼存我以正眼觀此法門如箭中的如水合冰掌拳之義事合如此非即非離乃疆乃理卓彼太虛風動塵起稽首藥王如是而已」


** 聚雲老和尚

「　曠百世而上視億代以下無釋迦無彌勒雲興霞海湧波飛星移霧馳至我師翁我師翁起十四隆之道鏗鏗其揚玉玉其彰如雷如霆浩浩汗汗小子所以弗敢拜首伸辭鳴鐘伐鼓者為其道大而不能覆藏也」


** 慶忠老和尚

「　巴勒不死宣杲未亡二千年不揚之化日而月之七百歲未整之綱大啟廟廊雷發濤立玉振金聲海宇之人欲模形而無路豈後生小子能摸索其鬚龐老師宿德跂之斗絕電光石火追之未嘗夫是之謂岷江古佛安不為之燒香散萼時時日日日日時時勤勤供養」


** 東明甫和尚

「　碎臨濟金剛寶劍大振西川斷雙徑攪地之龍稱雄法海德嶠之手雪峰之口一條竹篦活如蛇兩樹孤眉絕如斗如斗絕似青萍凜凜高風淡淡微痕我今讚禮稽首要問渠是何人良久云果然慶忠老人之嫡子即是長龍至善之法兄」


** 題靈然禪宿像

「　謂公是大闡提人郤又輪珠在掌謂公是善演法人郤又離言說相且喜一段胸懷到處隨緣放曠袈裟杖缽依身梵貝香萼是傍更有一著過人處要你自裁自量」


** 彭君甫居士小像

「　維摩再世龐老重來佛祖至道豈偶然哉雖居聲色不墮塵埃大火聚中優缽華開示無言說其猶春雷惟道人陳好肉作災湘水悠悠湘山崖崖不憚艱險千里持來智子啟予拜首庭階彭君久親郤不是纔俯祈讚詠福彼孫孩子方晏坐出緣生海安詳而起指顧蒼苔命管城君想像音偕是耶非耶且掛高齋乳成酥酪金置瓶釵要識彭君清風下載」


** 題總持道人小像

「　柔順利貞坤道儀型冰清玉粒如木舍熏佐相夫子女中之英持家治業率先以身幽閒鎮靜閭巷皆欽易言舍章君子所尊宜爾子孫螽斯衍慶吾聞先聖
降跡人倫或為帝女或現王臣終不自言蠱惑生民唯除命終陰有遺音彭氏道人皈予多春字曰總持諱曰德聞龐家之婦􃈗氏之母為厭五濁樂斯淨土幻海波清月臨當戶」


** 徹鑑上座請題飛鳴宿食寒鴈圖

「　何處飛來雙羽輕霜天月下一聲聲分明夢在蘆萼裏只為饑虛到鳳城」


** 自讚

「　爇南天之木話東海之濱計算在驢年前後收效於空外垂輪伐毛洗髓鏤臀斲筋以為龍驤雲聚虎嘯風生大似鎮州出曹門如說如行無一法為天下式而欲步夫古之後塵其人其人慚惶積得三兩村」


** 淳奕禪人請題惟證大師小像

「　我未見其表求予為之讚望空而啟告非謗即成訕想像古儀容依稀舊公案春至百華香雨過千峰淡惟有過量人達此無邊岸證成無作心非秦亦非漢奕禪持此歸展向虛堂畔」















* 偈頌

** 青州頌送靈峰禪人

「　青州衫子搆未得何處披來拜祖翁趙州老人好解事到處逢渠撞木鐘我做沙彌領略時科頭負痛有誰知頻年喫盡辛酸苦畫餅不能療朝饑是時乃謂豈如此丈夫窮源須到底放下雲頭與麼參不扣他人扣自己忽然摸得現前句有口難為對君訴潦倒白雲屋數間買絲閒過青楓渡從頭細算茶鹽錢撿點環溪幾樹煙一歸何處處何說夜行船載明月圓趙州老趙州老別處討鎮海明珠不在南無端傾出一栲栳」


** 壽彭君甫居士

「　江水重添百尺波贈君圖畫又奚何我庵恰在晴川岸兩地風光未較多秪有尋常一段事與君話說非關戲勿耽靜妙與空沉天外出頭非所思龐老曾參馬簸禪西江吸盡又涓涓而今露滴依然在浸殺渠儂鼻孔酸蓋天蓋地如何說胸次突然自天則言前薦取已天涯句後承之爭見得到此如何為君壽聊通一線非虛謬黃鶴樓在江之南大別峰從漢水右」


** 破屋吟

「　鑿穿鼻孔娘生路薦得渠儂第二句牢把肝腸反覆看虛簷漏壁清光吐春雨夜來水國分舊履如舟信不聞是日天明經磉下未全之器那堪文小窗故硯偏知有動予書笈呵雙手細展楊岐屋裏情光芒何患肘生柳袁州小院古名庭錯落珠珍冷袖馨來日上堂嗟漫項令人空自想先靈破陋由來莫可把飛光散玉無冬夏只為頂門一線天室內從他飛野馬」


** 悼高峰億和尚

「　歸根聞道葉非遙強展雲箋雨淚拋薄幸法門何太苦千筋擔子倩誰挑」


「　奉命持衣到楚天為予缽袋尚悠然岷山萬里空長在淚落晴江冷逝川」


** 輓東明眉山和尚

「　力荷宗綱二十年慣拈白刃示參玄晚來更有堪傳處赤腳捎空上錦川(尚臨終偈有赤腳上西川之句)」


「　憶昔同參老慶忠每成荒句羡予工牛山竟夜松風亂殿閣今惟冷畫中」


「　偶憶當初譚笑裏先師強健送行時野田淡晚蒼煙外留得空亭翠幾枝」


「　胡波清霽曉江開幾度傾思想舊懷門戶潑天何日啟援毫空把淚珠來」


** 夜坐

「　屋角江聲遠汀過窗斜月影初停夜來小鼠窺禪室半匣寒光映膽瓶」


** 補船

「　半載閒雲半載空老漁無意理衰篷凄涼煙雨湘江岸絲網徐垂綠水中」


「　幾年活計在江湖秋雨蘆林對遠浦聞道維揚風色好郤乘煙棹下三吳」


「　棹尾漁童小樣身未通水性向人詢疑他懷老離丹翠想見青絲破晚春」


「　荒艸無情是幾秋南湖初月漾江流歸帆倒影疏星外誰道飛槎犯斗牛」


** 答澴川諸子

「　前年偈語多寥落此日談心味覺深石塌無錢可堪供暮雲催鳥出高林」


** 鏡湖法華庵募修圍墻請言

「　桃李晴陰缺一圍遺來山市想非衣當年愧殺祗圍事此日何妨回竹扉」


** 師因學者往往多不薦竹篦子話久之乃演成
六頌

「　畢竟喚作甚麼肝膽一時盡露直饒伶俐衲僧到此猶較百步」


「　畢竟喚作甚麼初三初四初五拈來色色現成何用禾山打鼓」


「　畢竟喚作甚麼擬議知君不是蓋天蓋地一著不比尋常小事」


「　畢竟喚作甚麼非龍非神非鬼咨爾參玄上人何妨直下薦取」


「　畢竟喚作甚麼一齊為你說了現前不假思惟何用南詢諸老」


「　畢竟喚作甚麼當人切須仔細照顧頭上霹靂撒手巖在此」


** 師學者請益世尊初生話不契師意者再進
師曰聽取一頌

「　平生尊貴忽然墮莫是羅㬋入命宮南北東西無著處是誰收在一塵中」


** 送行腳

「　削竹為杖刳木為瓢蹈襲春衢以歌以調趙州驢腳過橋斷橋風吹古道不消不消」


「　古道無已窮之無底問水尋山彷彿千里千里持來捨事就理哀今之人如是而已」


「　蹈古驅今料水打碓多少癡兒隨行逐隊費艸鞋心把春風碎退一取三裂機而對」


「　世事如也都莫可把朝東暮西驟馳乎下不知明鏡為君傾瀉咨爾禪流無從打瓦」


** 古德十頌

*** 初祖

「　冷壁挨將九箇春剛纔東到又西行宋雲蔥嶺相逢日無限癡腸徹底傾」


*** 黃檗

「　大唐國裏何消說不道無禪是沒師沙場自古無人到總為腥風遠嶠迷」


*** 睦州

「　蚯蚓驀過東海水大藏小藏拔不起活計生涯說現成現成何必來問你」


*** 德山

「　一口吹殘燭影滅師長恩愈海樣深溈山老大無人相為爾全拋一片心」


*** 嵒頭

「　堂上高呼末後句雪峰飯裏有生氣山頭老漢空缽回莫把從前當小事」


*** 雪峰

「　山店上機緣熟打轉當年七尺身須知更有超宗句庵內誰分庵外人」


*** 雲門

「　靈樹口邊已漏洩入門枉把關兒裂神光腦後再添椎抖擻屎腸為你說」


*** 法昌

「　機裏呈機爭見得新磨大斧霜華色小搆精廬山之傍杖子橫吞潭底月」


*** 浮山

「　好怪兒郎不識羞纔開鋪面擬來求罰錢擯打無餘說總要渠儂得自由」


*** 雲峰

「　化米方歸尋化炭緣疏纔交堂裏換須知老漢有肝髑者盆頭光爛爛」


** 日用偈(有敘)

湧泉四十年打成一片趙州使得十二時晦堂
伏後方得事事如理信腳尖頭上也踢出箇佛
來三老人可謂病多諳藥性得效敢傳方也余
世緣深重道力衰微作日用十章非敢妄比隆
三老之長實所以痛自治焉。

「　於一切境郭遍塵沙了彼世間夢幻空華」


「　精麤隨分母妄貪著念彼落迦安然自樂」


「　萬事隨緣勿生貪著念髻中珠忍把錯落」


「　順逆之境不可計憶正眼觀來空萼問蒂」


「　本無活計安有倒想清淨界中勿使遮障」


「　寂滅性海隨汝啗啄擬欲求之千錯萬錯」


「　一念不起其病尤深大火聚中拾取一莖」


「　稱性之印豈用思惟迅雷不及電火難追」


「　拈一莖艸切勿顧佇那吒喪威作者罔措」


「　神符密印那怕爛著示與非人不如燒郤」


** 紫雲山藥師聖燈成擔公禪師請頌

「　海印停涵四面時玉光遙向盞中施無根樹裏勤栽植照耀人天不可思」


「　樹雲深鎖夜珠寒海湧金蟆萬姓歡不是如來親指示幾年幽壤盡迷漫」


「　重重玉蕊出龍脣漏出些兒越樣新莫是心萼時一粲枝枝勇出少林春」


「　大光明藏絕羅籠照徹音雷劫外空今日拈來堪一笑通身遍體自玲瓏」


** 贈鑑上座戒珠頌(有敘)

予昔隱居象山距三角不一俱盧舍鑑公與予朝
往夕返尚矣逮予主領萬峰與三角又隔一帶水
略為險遠而公與予神往契洽有不可解丙寅冬
偶因四來禪學請演毘尼法於山中公不畏寒霜
弼於荒墅予因觀近代時風深為長喟如鑑公者
豈多得哉因作戒珠言二章為異日法中左劵云。

「　戒珠圓淨逼天涯錦縫重重秋故家回首遠山蒼綠
隱夕陽西射晚峰斜」


「　眉宇豁開鴻陣外海山依舊畫圖新勞勞亭畔敲春雪誰聆清商向紫宸」


** 示松書狀(并敘)

甲子春予始領萬峰石松來參便問生死到來那
裏是安身立命處老僧向他道無間地獄裏松於
此稍知些屎臭氣是秋因事出山往芙蓉大溈福
森諸處咸有印授松始終不忘予無間獄話聿來
湘中依實供通不忘所自固知渠非近來趨火赴
炎者此子嘉其為人因書二偈昭示來者。

「　躍冶精金非瑣碎前箭猶輕後箭深毛錐子上翻身轉箇是出頭天外人」


「　叩予安身立命處波吒無間一悠哉不是等閒相誑惑老僧曾向此間來」


** 示寶明

「　寶明妙性不離塵勞瞻之仰之惟此最高」


** 示行滿

「　水月空華無在不在如是修持六賊自敗」


** 示靈應

「　塵勞之儔為如來種左右逢原隨機變動」


** 示長源

「　其流既清其源必長方知海印只在尋常」


** 示涵照

「　坐臥去來惟憑空慧達本還源不須理會」


** 示初修

「　無上寶印照耀兩間惟在力修莫作等閒」


** 示清和

「　雲廓天際海浪澄波無邊剎境不離愛河」


** 示見昇

「　如月之恒如日之昇迥超群象爍彼太法」


** 示慧力

「　一塵翳天一芥墜地慧力難思是真實義」


** 示惺源

「　伸手摸著舉步踏著日用尋常惟汝自樂」


僧請益德山托缽話師拈杖約退僧再進師曰我
恁麼泥水自合喫一頓了僧曰豈無方便師便打
僧曰某甲話也未問因甚便打師曰汝作如是會
耶隨後又打僧禮拜師曰聽取一頌

「　太阿冷處逼人寒潦倒嵒頭把事探若向三年尋活計白雲依舊覆青山」


臨濟示眾云山僧今日見處與佛祖不別若第一
句薦得堪與佛祖為師第二句薦得堪與人天為
師第三句薦得自救不了

第一句

「　不向劫空求寸地那容栖泊未生時夜來得箇楊州夢騎鶴腰錢過隴西」


第二句

「　纔涉言思已不堪擬裝珍御好羞慚林稍未見羚羊術和煙摧折玉闌干」


第三句

「　諸佛眾生水上波四海參尋會也麼只因病入膏盲甚空令歲月易蹉跎」


第一玄

「　爍然全無縫從教海岳昏打破秦時鏡內外絕疏親」


第二玄

「　扷去眼中屑抽來腦後箭不動(一)絲頭請觀舊時面」


第三玄

「　出頭天外去何處是爾家面前三畝地只合種桑麻」


第一要

「　第一要迥絕威音兆四面沒遮攔無容通鳥道」


第二要

「　第二要無人踏得到唯有謝三郎撥轉蘆灣棹」


第三要

「　第三要華亭剛罷釣一橈落水中拈了膱脂帽」


先照後用

「　先照後用電掣雷轟只知驟雨不見游龍」


先用後照

「　先用後照孫臏減灶事在臨時無容作造」


照用同時

「　照用司時作者須知思量擬議便落今時」


照用不同

「　照用不同南北西東隨處作主遇緣即宗」


又示眾云有時一喝如金剛王寶劍

「　金剛王劍無容擬議擬犯其鋒伏屍萬里」


有時一喝如踞地獅子

「　踞地獅子其風凜冽不動纖塵諸聖腦裂」


有時一喝如探竿影艸

「　探竿影艸不遲不早大用現前紅日杲杲」


有時一喝不作一喝用

「　不作喝用何曾定動趁得老鼠打破油瓮」


* 佛事

** 為東明和尚入龕

以杖指龕云本無位次底人郤有位次本無安排之
地合共安排雲從龍風從虎南北東西不覆藏此是
吾兄真落處且道落在甚處以手指龕。

** 封龕

者條金鎖玄路以被法兄把斷久矣還要如何折合
顧眾云一齊緊封密釘。

** 起龕

盡大地承他不起盡法界籠他不住去此二途合作
麼生道卻請老法兄證盟。

** 秉炬

兄為弟持衣而來弟為兄送行而去雖然來去不同
途要知各有出身一路且如何是出身一路飛星過
水和天碧日出屏南嶺外看。

** 收骨

捧骨云今辰乃二月十日午時了只者時節我法兄
本不曾生天蓋地擎我法兄本不曾滅光前顯後白
雲去而復還閒鳥飛而弗度此猶是現前句子尚未
見末後句子敢問諸人何名末後句子以骨送瓶云
高著眼。

** 為心一上座封棺

拈杖云淨法界身本無出沒大悲願力示有去來如
是則生而無生又拈杖云真如淨境界一泯未常存
能隨染淨緣遂成十法界如是則滅元非滅既無生
滅心公上座畢竟歸之何處我聞并信受都是假名
陳。

** 起棺

天不能覆地不能載心公上人得大自在見麼繡出
鴛鴦著眼看會得金針在誰手。

** 下火

豎火炬云井星入斗牛彤雲眠玉兔豁開三要關便
是生前句既是生前句也須煆過始得。

** 安骨

以手指瓶云外內虛敞止正吉祥是安樂法是解脫
場千聖齊立下風萬靈一一歛藏若能如是上座權
且踜著。

** 雲石禪人請為亡師佛智禪宿封龕

以手指龕云此大解脫法門惟我佛智禪宿證入久
矣現前諸人有眼者共見有耳者共聞既是聞見分
明但請一齊封釘始得。

** 起龕

驀拈杖云不動道場烜赫威光智公於此要行即行
要去即去何有障礙直饒山僧到來鼓兩片皮己是
無端了喝一喝。

** 下火

豎火炬云紅日照山村白雲藏玉兔無二無二分無
別無斷故此箇時節乃智公禪師放身捨命之時同
里分中郤又如何餞送良久云欲得腦後神光現須
從滔裏捨莖毛。

** 為聖則禪人起龕

清淨界中本無遮障平白地上郤有淆訛則禪人惺
惺著玄關金鎖一時開脫郤籠頭卸卻角馱喝一喝。

** 下火

以火炬指云大光明藏迥絕羅籠本色場中了無遮
障吾兒撒手還鄉莫守寒巖景象絕幻妄之根苗脫
群生之伎倆好乘般若大舟航莫肖南浦三生上遂
下火。

** 為自隱禪人起龕

驀召靈室云自隱盡天地是罏炭鑊湯汝作麼生來
盡大地是刀山劍樹汝作麼生去師微哂曰幸有這
條路許汝出入便起。

** 下火

師以炬指云目前無闍黎逼塞虛空此間有老僧白
雲萬里今日良辰美景節屇應鐘乃我自隱上座放
捨四大之時老僧只得打開大涅槃門掀倒寂滅性
海使汝撒手還鄉榮家樂業還知麼惡水潑來成第
二鈍根錯過問前三遂攛下火炬。

** 為蘊空禪人起龕

師召云蘊空者段烜赫威光汝未遇山僧時亦何曾
減今日山僧送汝出山又何曾增既無增減渾是一
箇安樂法門汝可撒手還家受用自在那裏是撒手
處喝一喝。

** 下火

師以火炬指云大火聚裏不許藏身此是汝安身處
塗毒鼓邊未容側耳此是汝信受處汝於淨山建立
功隆迎請山僧開正法眼此是汝將來受用處惟有
末後一句未容無說還知麼以火炬畫圓相云無量
光中自在身等閒莫受他家惑遂下火。





　　　寶慶府邵陽縣弟子王之明率男
　　　王(鼎合　鼎玉)捐資流行
　　萬峰童真和尚語錄卷二惟冀當來
　　　世中一聞千悟得大總持


萬峰汶翁童真和尚語錄卷二

萬峰汶翁童真和尚語錄卷三
侍者德林記

* 舉古

舉睦州上堂云觀自在菩薩行深般若波羅密多時
信受奉行問僧我適纔念甚麼僧云和尚念經州便
打云此老古錐心不負人面無慚色師云睦州好一
段經文叵耐念得不全何故心不負人向甚處去也
舉僧問趙州如何是和尚意州云無施設處師云者
僧探頭太淺趙州有話難圓千華當時值如是問但
劈頭便打何故免使他坐在者窠窟裏。

舉明招偈云師子教兒迷子法進前跳躑忽翻身羅
紋結角交加處鶻眼龍睛失郤真師舉了時有僧入
室乃召僧僧進前師拈杖約退僧作怕勢師云洎被
打破蔡州。

舉僧問玄沙大耳三藏第三度為甚麼不見國師沙
曰爾道前來兩度還見麼雪竇拈云敗也敗也師云
錯錯。

舉僧問趙州如何是靈者州云淨地上屙一堆屎僧
云請和尚的旨州云莫惱亂老僧師云不然不然如
是如是。

舉雪竇一日見二僧來拈起拄杖云與你二人分取
僧云只恐和尚不平第一僧云那上座先到雪竇竇
云有功者賞師云雪竇好根拄杖柰者僧承當不下
反合有頭無尾山僧若作者僧待雪竇與麼道即向
前將他拄杖折為兩段管教雪竇有口分疏不下。

舉僧問智門空王殿中以何為侍者門云樓至佛師
云且道渠是甚處人。

舉雲門一日云三祖道一心不生萬法無咎乃云秪
者裏悟了拈起拄杖云乾坤大地有甚麼過師云更
要買艸鞋。

舉僧問慶忠機和尚趙州佛之一字吾不喜聞是何
意旨忠曰趙州二字吾不喜聞師云長者長法身又
云買帽相頭。

舉僧問慶忠如何是正法眼忠曰烏龜開夜市師云
難為牙保人。

舉僧問首山如何是和尚不欺人底眼山云看看冬
到來僧云畢竟如何山云即便春風至師云應如是
知如是見良久云移取廬山來。

舉僧問趙州世界變為黑穴未審此箇落在何處州
云不占僧云不占是甚麼人州云田庫奴師云趙州
老人無大人相只管膽小千華則不然設問不占是
甚麼人向他道進前來為汝分曉。

舉僧問南院凡聖同居時如何院云兩箇貓兒一箇
獰師云可知禮也。

舉僧問聚雲真和尚如何是當機一句雲打云速道
速道僧擬議雲直打出問僧你道老聚雲意作麼生
僧曰須是恁麼人始解恁麼事師曰你作如是會耶
乃拈棒亦打出。

舉僧問聚雲薰風自南來殿閣生微涼意旨如何雲
吹一口師曰錯會者如麻。

舉法眼上堂云盡十方世界皎皎地無一絲頭若有
一絲頭即是一絲頭法燈云若有一絲頭不是一絲
頭師云一人船行一人陸走拈拄杖劃一劃云連者
般道哩也無。

舉趙州一日上堂云兄弟但改往修來若不改大有
著你處在師云常見趙州具掃蕩建立手段何故到
此兢業知麼曹溪波浪如相似無限平人被陸沉。

舉瑯琊上堂云句中薦得遊子返於故鄉意中薦得
方解事於尊堂師拈拂子擊案云者是句那箇是意
又拈拂子擊案云者是意那箇是句隨擊案兩下。

舉智門綱宗歌曰昆明池裏失卻劍曲江池內撈得
鋸䶥䶥齖齖且過時莽莽鹵鹵河沙數糲竭節拽露
布伶俐衲僧通一路師云可恨者一路引人墮坑落
阱。

舉盤山道向上一路瑯琊云滑師云大通車馬南院
云壁立千仞瑯琊云險師云細不通風臨濟道石火
電光瑯琊云鈍師云劍去久矣。

舉僧問聚雲一句當軒八萬門如何是永絕生死句
雲曰毘盧頂上行師云我見燈明佛本光瑞如此。

舉僧問長沙南泉遷化向甚麼處去沙曰東家作驢
西家作馬曰學人不會沙曰要騎即騎要下即下師
曰可謂真南泉之子矣。

舉古人因雪上堂云雪雪大地山河一齊說師云說
即不無爭柰凍殺法身。

舉古德云髑髏常于世界鼻孔磨髑家風師舉此高
聲喚云行者將糞箕笤帚來。

舉吳尚書訪睦州至門首便問三門俱開弟子從何
門而入睦召尚書書應諾睦云從信門而入師云
州好箇話端叵耐紆曲了也若是千華值如是問亦
不負尚書使他別行一路免得後代邪師輩往往效
󰸞坐在睦州窮臼裏良久云我恁麼道也是閒(分解)。

舉天衣室中問僧無手人能行拳無舌人解言語忽
然無手人打無舌人無舌人道箇甚麼師云千華當
時值如是問但禮拜而出。

舉南泉遷化陸亙大夫到院主云大夫何不哭大夫
云道得即哭師代云苦苦。

舉徑山問僧我前日有一問在你處你先前日答了
我也即今因甚麼瞌睡僧云如是如是山云道甚麼
僧云不是不是山連打兩棒云一棒打你如是一棒
打你不是師云顯諸仁藏諸用鼓萬物而不與聖人
同憂盛德大業至矣哉喝一喝。

舉徑山問僧恁麼也不得不恁麼也不得恁麼不恁
麼總不得僧云總得山曰拋郤甜桃樹緣山摘酸棗
師云者僧膽大如斗豈知徑山有陷虎之機仔細撿
點將來也是憐兒不覺醜。

舉僧問智門三身中那身說法門云闍黎鼻孔塌師
云者話且止要問智門畢竟那身說法。

舉龍門佛眼上堂眉毛眼睫最相親鼻孔唇皮作近
鄰至近因何不相見都緣一體是全身師云可惜當
待座下無箇衲僧但打一盆水來看渠面皮厚多少
舉僧問雪竇如何是實學底事竇云針答不入僧云
乞師方便竇云水到渠成師云昔有僧問予如何是
實學底事答曰長街鬧市進曰某甲不會答曰背山
臨流且道與雪竇差多少咄。

舉慶忠示眾三教門下不許鑽龜打瓦一味本分艸
料肚飽學人有與伊喫肚饑學人無與伊喫十數年
前口邊即得十數年後口邊不得一向釘樁搖櫓又
是當面錯過師云只饒將來他亦不受。

舉石頭參同契曰謹白參玄人光陰莫虛度師云有
理不在高聲。

舉晦堂和尚示眾擊繩床一下云一塵纔起大地全
收諸人耳在一聲中一聲遍在諸人耳師云無病服
藥又云土上加泥又一重。

舉睦州陞座云首座聻答云在寺主聻答云在維那
聻答云在州云三段不同今當第一向下文長付在
來日師云往往見學者多作無事看去復云睦州睦
州。

舉寶峰巴掌和尚上堂日月照臨不到天地覆載不
著含元殿上問長安直捷便是逍遙路南山高北山
低日出東來又轉西昨夜霜風露消息吹落林萼三
五杖師云信受奉行一齊作禮。

舉寶峰示眾云日用事無別一隻艸鞋爛前後兩半
節費了多少線如何是艸鞋爛底道理雙頭驢兒三
隻角一根龜毛重七斤師云茆舍無燈照開門放月
來。

舉僧問慈明海上雲遊時如何明云苦師云向後自
看。

舉僧問玄沙承和尚有言聞性遍周沙界雪峰打鼓
者裏為甚不聞沙云誰知不聞師良久云聞麼以拂
子擊案一下。

舉明覺上堂云胡蜂不戀舊時窩猛將不在家中死
若是箇漢聊聞舉著剔起便行師云猶作不得千華
兒孫在。

舉三目芝和尚有講主來參問離名離相以何為師
芝曰蟭螟眼裏推石輥主云學人不會芝曰螃蟹腔
中好汎船師云是真實相是法華經藏拈杖云我無
故作他座主奴也。

舉曹山四禁語云莫行心處路不掛本來衣何須正
恁麼切忌未生時慶忠和尚頌云天不覆地不載滅
佛祖空世界狸奴白拈烏龜螃蟹師拈拄杖橫按云
不得動著動著即禍生放下拄杖云破碎不少汝輩
茄子瓠子那裏得知。

舉陸亙大夫問南泉大悲菩薩甚處得許多手眼來
泉云如國家用大夫作甚麼師云我則不然待睡著
時向你道。

舉明覺云祖師不到處時人知有時人不知處過在
祖師師云千華到此不向汝道為甚不道上機之士
未免刻舟而求。

舉臨濟凡見僧入門便喝師云臨危不變能有幾人
舉僧問汾陽如何是祖師西來意陽曰青絹扇子足
風涼師云還當得麼收。

舉僧問風穴語默涉離微如何通不犯穴曰常憶江
南三月裏鷓鴣啼處百華香師云者僧還會也無切
忌向聲色裏作活計喝一喝。

舉僧問米和尚自古上賢還達真正理也無
曰秪如真正理作麼生達米曰當時霍光賣假銀城
與單於契書是甚麼人做曰某甲直得杜口無言米
曰平地教人作保師云便如是道理達真正理也無
拈拄杖云拄杖子不狗人情一齊穿郤你鼻孔了也
舉僧問慈明失前忘後時如何慈云不師云大似空
舟載月。

舉趙州因官人問丹霞燒木佛院主因甚眉鬚墮落
州云官人宅內變生作熟是甚麼人云所使州云郤
是他好手師云鞏縣茶瓶喫一椎擊碎饒州白磁碗
舉僧問慶忠生死到來時如何忠曰昨日晴今日雨
師云好與他箇笠子。

舉雲嵒因院主遊石室回嵒問汝去入到石室裏許
為秪恁麼便回主無對洞山代云彼中已有人占了
也嵒曰汝更去作甚麼山曰不可人情斷絕去師云
一齊打入生死海中又云若作佛法流布相續也大
難。

舉徑山問僧一切智智清淨無二無二分無別無斷
故你作麼生會僧云一切智智清淨無二無二分無
別無斷故某甲只恁麼會山高聲云抱取貓兒來僧
無語山便喝出師云賊身己露又云險。

舉僧問巴掌和尚如何是體掌云坐下如何是用掌
云起去體用雙彰時如何掌云老僧無丈人師云自
攜瓶去沽村酒郤著衫來作主人。

舉慶忠問明行者甚處去來者云村中來忠豎起拳
云還有者箇麼者云有忠云因甚道有者云恰者又
問和尚者裏還有者箇麼忠云無者云因甚道無忠
云恰師云雙明亦雙暗。

舉五祖演上堂云庭開金菊宿根生來鴈新聞一兩
聲昨夜七峰牽老興千思萬想到天明師云四句要
撿一句來作引子也難良久云許多人虛度時光。

舉五祖上堂云子丑寅卯辰巳午未申酉戌亥終而
復始有厭有愛畢竟如何但管熟念師云喫官飯屙
私屎。

舉明覺云傾湫倒嶽尋常之用不涉泥水道將一句
來自代云三千里外師云爭免得過。

舉三角示眾云若論此事眨上眉毛早是蹉過師云
請且解下多年曆日。

舉黃檗上堂云汝等諸人盡是噇酒糟漢恁麼行腳
何處有今日還知大唐國裏無禪師麼時有僧出云
只如諸方匡徒領眾又作麼生檗云不道無禪只是
無師師云發明從上心髓拈提祖家活計黃檗老人
固自若也而今據位師僧還料揀得古人節絡也無
玉石自應憑巧手吹毛還許傑人持。

舉明招到泉州坦和尚處坦上堂云大參學一人所
在亦須到半人所在亦須到明招便問一人所在即
不問如何是半人所在坦無語後令小師問明招招
云汝欲識半人所在麼也只是弄泥團漢師云坦公
直下發明半人所在自是明招不會後令小師問渠
轉見作家獨眼龍回言欲識半人所在麼也只是弄
泥團漢錦上鋪萼三五重復云若作得失論量錯過
了也直饒不錯過底人出來我正要問你如何是半
人所在道道道。

舉藥山齋時自打鼓高沙彌捧缽作舞入堂山便擲
下鼓椎曰是第幾和高曰是第二和山曰如何是第
一和高就桶舀一杓飯便出師云予見近代師僧亦
有用此機者為之慨歎要會藥山父子何啻十萬八
千。

舉三聖令秀上座問長沙南泉遷化向甚麼處去沙
云石頭作沙彌時參見六祖來秀曰不問石頭見六
祖南泉遷化向甚麼處去沙曰教伊尋思去師云長
沙可謂順風揚帆到岸足矣。

舉長沙云我若一向舉揚宗教法堂前艸深一丈師
曰予遊叢林見前輩舉此乃曰長沙大段可謂盡美
矣予曰不然要得富險上做前輩頷之。

舉荊山寶和尚參無念念曰躐縣遊州畢竟為著何
事寶曰生死大事求師濟度念曰汝是荊州人麼寶
曰是念曰闍黎即今在甚麼處寶擬對念曰若便恁
麼猶較些子佛法不是商量參堂去寶自是潛心座
下念一日喚曰闍黎寶應諾念曰在甚麼處寶於言
下領旨師云敗也敗也頷下採珠難求十斛。

舉苦口益和尚參淨慈慈問近離甚處日瑞光慈曰
正與麼時光在甚麼處益便喝慈曰且止汝道西湖
水深多少益擬議慈便打趁出久之契悟獻投機頌
曰臨機一句不露絲頭吹毛纔展大地全收師彈指
云盡向者裏成等正覺只得露柱起舞海水奔騰又
彈指一下。

舉五祖云譬如牛過窗櫺頭角四蹄都過了只是尾
巴過不得師云用盡自己心笑破他人口復云許多
人在尾巴上討冷暖。

舉慶忠上堂天一半地一半蘇州有杭州有打破蔡
州城踢倒黃旛綽不笑牛首伏羲則罵孔明諸葛惡
惡四時無春夏一雨便秋冬師云好大眾還會麼拈
拄杖云拄杖子成佛已來甚大久遠良久云不覺日
又夜爭教人少年。

舉雪峰一日在僧堂內燒火閉卻前後門乃叫救火
救火玄沙將一片柴從窗櫺中拋入峰便開門師曰
雪峰若無玄沙幾乎喪身失命。

舉傅大士頌云空手把鋤頭步行騎水牛人從橋上
過橋流水不流師云四句要明法身邊事除非到彌
勒下生。

舉慶忠上堂天之高也奚足高地之厚也奚足厚海
之深也奚足深空之大也奚足大惟有拄杖子頭頭
越格卓一卓曰今日郎向二施主有齋師云布得春
風有夏雨。

舉僧問慶忠如何是無漏業忠曰前不搆村後不貼
店師云諸仁者且道老和尚面目在甚麼處自代云
也勝披露見文。


　　　寶慶府邵陽縣弟子王之明率男
　　　王(鼎合　鼎玉)捐資流行
　　萬峰童真和尚語錄卷三惟冀當來
　　　世中一聞千悟得大總持


萬峰汶翁童真和尚語錄卷三

宗統頌
西蜀嗣相沙門至善頌

** 南嶽第一世

南嶽懷讓禪師金州杜氏子唐儀鳳二年四月八日
降生有白氣屬天太史奏之高宗宗問是何祥乎對
曰國之法器不染世榮宗敕金州太守韓偕親往存
慰年十歲惟樂書有玄靜三藏告師父母曰此子若
出家必獲上乘廣度眾生垂拱三年年十五依荊州
玉泉寺弘景律師出家通天二年受戒習毗尼藏遇
同學坦然相與謁嵩山安公安令詣曹溪見六祖悟
緣具六祖章中師既得法侍祖復十五年先天二年
往衡嶽居般若寺　開元中有沙門道一在衡嶽常
習坐禪師知是法器往問曰大德坐禪圖甚麼一曰
圖作佛師乃取一磚於彼庵前石上磨一曰磨作甚
麼師曰磨作鏡一曰磨磚豈得成鏡耶師曰磨磚既
不成鏡坐禪豈得作佛一曰如何即是師曰如牛駕
車車若不行打車即是打牛即是一無對師又曰汝
學坐禪為學作佛若學坐禪禪非坐臥若(學作)佛佛非
定相於無住法不應取捨汝若作佛即是殺佛若執
坐(目)非達其理一聞示誨如飲醍醐禮拜問曰如何
用心即合無柜三昧師曰汝學心地法門如〡種子
我說法要譬彼天澤汝緣合故當見其道又問道非
色相云何能見師曰心地法眼能見乎道無相三昧
亦復然矣一曰有成壞否師曰若以成壞聚散而見
道者非見道也聽吾偈曰心地舍諸種遇澤悉皆萌
三昧華無相何壞復何成一蒙開悟心意超然侍奉
九秋日益玄奧。

頌南嶽磨磚底相分馬師郵樣越光新都盧心地
無差法終不從他語下熏。

** 南嶽第二世

江西道一禪師漢州什邡縣人姓馬氏故俗稱馬祖
容貌奇異牛行虎視引舌過鼻足下有二輪文幼歲
於本邑羅漢寺出家受具於渝州圓律師開元中習
定衡嶽遇讓和尚發明大事同參六人惟師密授心
印始居建陽佛跡嶺遷於臨川次至南康龔公山。

大曆中連帥路嗣恭請師開法四方學者雲集僧問
和尚為甚麼說即心即佛師曰為止小兒啼曰啼止
時如何師曰非心非佛曰除此二種人來如何指示
師曰向伊道不是物。

頌不是物推倒天關並地軸馬師元是漢州人撰
飲綿州藥一服。

** 南嶽第三世

洪州百丈懷海禪師福州長樂人王氏子兒時隨母
入寺拜佛指佛像問母曰此為誰母曰佛也師曰形
容與人無異我後亦當作佛丱歲離塵三學該練參
馬祖為侍者檀越每送齋來纔揭開盤蓋祖便拈起
一片胡餅示眾云是什麼每每如此經三年一日侍
祖行次見一群野鴨飛過祖曰是什麼師曰野鴨子
祖曰什處去也師曰飛過去也祖遂把師鼻扭負痛
失聲祖曰又道飛過去也師於言下有省。

頌馬師垂示貴當仁直下全無方寸心輕薄不隨
流水去落霞猶傍老山親。

** 南嶽第四世

洪州黃檗希運禪師閩人也幼於本州黃檗山出家
額間隆起如珠音辭朗潤志意沖淡後至洛京行乞
吟添缽聲有一嫗出荊扉間曰太無厭生師曰汝猶
未施責我無厭何耶嫗笑而掩扉師異之進而語多
所發藥師須臾辭去嫗告之曰可往南昌見馬大師
至南昌馬師巳示寂遂往石門謁塔時百丈禪師廬
於塔旁乃性參百丈丈問巍巍堂堂從何方來師曰
巍巍堂堂從嶺南來丈曰巍巍堂堂當為何事師曰
巍巍堂堂不為別事便禮拜問上宗乘如何指
示丈良久師曰不可教後人斷絕去也丈曰將謂汝
是個人乃起入方丈師隨後入曰某甲特來丈曰若
爾則他後不得孤負吾丈一日舉再參馬祖被喝話
師遂領旨。

頌宇宙空來幾個知也須撤下古摩尼雄山路險
無人到坐臥雲房誰共栖。

** 南嶽第五世

鎮州臨濟義玄禪師曹州南華邢氏子幼負出塵之
志及落髮進具便慕禪宗初在黃檗會中行業純一
時睦州為第一座乃問上座在此多少時師曰三年
州曰曾問否師曰不曾參問不知問個什麼州曰何
不問堂頭和尚如何是佛法的的大意師便去問聲
未絕檗便打師下來州曰問話作麼生師曰某甲問
聲未絕和尚便打某甲不會州曰但更去問師又問
檗又打如是三度問三度被打師白州曰早承激勸
問法累蒙和尚賜棒自恨障緣不領深旨今且辭去
州曰汝若去須辭和尚了去師禮拜退州先到黃檗
處曰問話土座雖是後生卻甚奇特若來辭方便接
伊巴後為一株大樹覆蔭天下人去在師來日辭黃
檗檗曰不須他去祗往高安灘頭參大愚必為汝說
師到大愚愚曰什處來師曰黃檗愚曰黃檗有何言
句師曰某甲三度問佛法的的大意三度被打不知
某甲有過無過愚曰黃檗與麼老婆心切為汝得徹
困更來者裏問有過無過師於言下大悟乃曰元來
黃檗佛法無多子愚搊住曰者尿床鬼子適來道有
過無過如今卻道黃檗佛法無多子你見個什麼道
理速道速道師於大愚肋下築三拳愚拓開曰汝師
黃檗非干我事師辭大愚卻回黃檗檗見便問者漢
來來去去有什了期師曰秖為老婆心切便人事了
侍立檗問什處去來師曰昨蒙和尚慈旨令參大愚
去來檗曰大愚有何言句師舉前話檗曰大愚老漢
饒舌待來痛與一頓師曰說什待來即今便打隨後
便掌檗曰者風顛漢來者裡捋虎鬚師便喝檗喚侍
者引者風顛漢參堂去。

頌痛施三頓惡椎來劈破華山萬嶂開淨洗濃
空索遠自知高出五雲才。

頌佛法無多子　全提暴得生金眾言
下分點的舊時甚話處丈夫端不與人群。

** 南嶽第六世

魏府興化存獎禪師初在臨濟為侍者洛浦來參濟
問什處來浦曰鑾城濟曰有事相借問得麼浦曰新
戒不會濟曰打破大唐國覓個不會底人也無參堂
去師隨後請問曰適來新到是成褫他不成褫他濟
曰我誰管你成褫不成褫師曰和尚秪解將死雀就
地彈不解將一轉語蓋覆卻濟曰你又作麼生師曰
請和尚作新到濟遂曰新戒不會師曰卻是老僧罪
過濟曰你語藏鋒師擬議濟便打至晚濟又曰我今
日問新到是將死雀就地彈就窠子裡打及至你出
得語又喝起了向青雲裡打師曰草賊大敗濟便打
後在三聖會裡為首座常曰我向南方行腳一遭拄
杖頭不曾撥著一個會佛法底人三聖聞得問曰你
具個什麼眼便恁麼道師便喝聖曰須是你始得後
大覺聞舉遂曰作麼生得風吹到大覺門裡來師後
到大覺為院主一日覺喚院主我聞你道向南方行
腳一遭拄杖頭不曾撥著一個會佛法底你憑個什
麼道理與麼道師便喝覺便打師又喝覺又打師來
日從法堂過覺召院主我直下疑你昨日者兩喝師
又喝覺又打師再喝覺亦打師曰某甲於三聖師兄
處學得個賓主句總被師兄打倒了也願與某甲侶
安樂法門覺曰者瞎漢來者裡納敗闕脫下衲衣痛
打一頓師於言下薦得臨濟先師於黃檗處喫棒底
道理。

頌聞風扣籲辨來機作者頻遭古道迷直下為伊
全落處者回非是報恩時。

** 南嶽第七世

汝州南院慧顒禪師上堂赤肉團上壁立千仞僧問
赤肉團上壁立千仞豈不是和尚道師曰是僧便掀
倒禪床師曰者瞎漢亂做僧擬議師便打趁出。

頌妙出重圍肆志高不從言下逞英豪咸陽夜設
長蛇陣暗裡傷人那用刀。

** 南嶽第八世

汝州風穴延沼禪師餘杭劉氏子少魁礨有英氣於
書無所不觀然無經世意父兄強之仕一應舉至京
師即東歸從開元寺智恭律師剃髮受具遊講肆玩
法華玄義修止觀定慧夙師爭下之棄去遊名山後
因寓止華嚴為維那屬廓侍者從南院來師心奇之
因結為友遂默悟三玄旨要歎曰臨濟用處如是耶
廓使見南院師遂參院入門不拜院曰入門須辨主
師曰端的請師分院於左腳拍一拍師便喝院於右
膝拍一拍師又喝院曰左邊一拍且置右邊一拍作
麼生師曰瞎院拈棒師曰莫盲枷瞎棒奪打和尚莫
言不道院擲下棒曰今日被黃面浙子鈍置一場師
曰和尚大似持缽不得詐道不饑院曰闍黎曾到此
間麼師曰是何言歟院曰老僧好好相借問師曰也
不得放過便下參眾了卻上堂頭禮謝院曰闍黎曾
見什麼人來師曰在襄州與廓侍者同夏院曰親見
作家來院問南方一棒作麼商量師曰作奇特商量
師卻問和尚此間一棒作麼商量院拈棒曰棒下無
生忍臨機不見師師於言下大徹玄旨遂依止六年。

頌直造懸嵒上上關個中潦倒幾人閒幾人閒空
磊落百草頭邊光灼灼信手拈來用得著。

** 南嶽第九世

汝州首山省念禪師萊州狄氏子受業於本郡南禪
寺纔具尸羅遍遊叢席常密誦法華經眾目為念法
華晚於風穴會中充知客一日侍立次穴乃垂涕告
之曰不幸臨濟之道至吾將墜於地師曰觀此一眾
豈無人耶穴曰聰明者多見性者少師曰如某者如
何穴曰吾維望子之久猶恐耽著此經不能放下師
曰此亦可事願聞其要穴遂上堂舉世尊以青蓮目
顧視大眾乃曰正當恁麼時且道說個什麼若道不
說又是埋沒先聖且道說個什麼師乃拂袖下去穴
擲下拄杖歸方丈侍者隨後請益曰念法華因什不
祗對和尚穴曰念法華會也次日師與真園頭同上
問訊次穴問真曰作麼生是世尊不說說真曰鵓鳩
樹頭鳴穴曰汝作許多癡福作麼何不體究言句又
問師曰汝作麼生師曰動容揚古路不墮悄然機穴
謂真曰汝何不看念法華下語。

頌下是寒泉上碧空風光恰與一般同柰何猶有
中心樹千古遺來恨不窮。

** 南嶽第十世

汾州太子院善昭禪師生俞氏太原人器識沉邃少
緣飾有大智於一切文字不由師訓自然通曉年十
四父母相繼而亡孤苦厭世相剃髮受具杖策遊方
所至少留不喜觀覽或譏其不韻師歎之曰是何言
之陋哉從上先德行腳正以聖心未通驅馳決擇耳
不緣山水也師歷諸方見老宿者七十有一人皆妙
得其家風最後至首山問百丈捲蓆意旨如何曰龍
袖拂聞全體視師曰師意如可曰象王行處絕狐蹤
於是大悟言下拜而起曰萬古碧潭空界月再三撈
摝始應知。

頌坐斷重門海嶽昏霜華嚴重碧霄屯天山定巳
中原壯玉馬頻頻瑞靄吞。

** 南嶽第十一世

潭州石霜楚圓慈明禪師出全州清湘李氏少為書
生年二十二依城南湘山隱靜寺得度其母有賢行
使之遊方師連眉秀目頎然豐碩然忽繩墨所至為
老宿所呵以為少叢林師崖柴而笑曰龍象蹴踏非
驢所堪嘗橐骨董箱以竹杖荷之遊襄沔間與守芝
谷泉俱結伴入洛中聞汾陽昭禪師道望決志親依
時朝廷方問罪河東潞澤皆屯重兵多勸其無行師
不顧渡大河登太行易衣髏廝養竄名火隊中露眠
草宿至龍川遂造汾陽昭公壯之經二年未許入室
師詣昭昭揣其志必詬罵使令者或毀詆諸方及有
所訓皆流俗鄙事一夕訴曰自至法席巳在夏不蒙
指示但增世俗塵勞念歲月飄忽巳事不明失出家
之利語未卒昭公熟視罵曰是惡知識敢裨販我怒
舉杖逐之師擬伸救昭公掩其口師大悟曰乃知臨
齊道出常(青)服役七年辭去。

頌拋手還將展手開尋常薦得祖師來夜深誰向
蒼龍窟奪得驪珠下九陔。

** 南嶽第十二世

袁州楊岐方會禪師袁州宜春冷氏子少警敏不事
筆研及出家閱經典轍自神會折節參老宿慈明自
南源徙道吾石霜師皆佐之總院事依之最久然未
有省發每咨參明曰庫司事繁且去他日又問明曰
監寺異時兒孫遍天下在何用忙為一日明適出雨
忽作師偵之小徑既見遂搊住曰者老漢今日須與
我說不說打你去明曰監寺知是般事便休語未卒
師大悟即拜於泥塗問曰狹路相逢時如何明曰你
且躲避我要去那裏去師歸來日具威儀詣方丈禮
謝明呵曰未在慈明飯罷恒山行禪者問道多失所
在師闕其出未遠即撾鼓集眾慈明怒數曰少叢林
暮而陞座何從得此規繩乎師曰汾陽乃晚參也。

頌斯道原來無多法更無多法可傳君秪將一首
康衢曲留與羲皇獨自聞。

** 南嶽第十三世

舒州白雲守端禪師衡陽葛氏子幼事翰墨冠依茶
陵郁禪師皮刂生參揚岐岐一日忽問受業師為誰
師曰茶陵郁和尚岐曰吾聞伊過橋遽搷有省作偈
甚奇能記否師誦曰我有明珠一顆久被塵勞關鎖
今朝塵盡光生照破山河萬朵岐笑而趨起師愕然
通夕不寐黎明咨詢之適歲暮岐曰汝見昨日打敺
儺者麼曰見岐曰汝一籌不及渠師復駭曰何謂也
岐曰渠愛人笑汝怕人笑師大悟。

頌笑裡空無索莫為君提醒髑髏南山縱火燔枯
樹白雲猶帶舊時秋。

** 南嶽第十四世

蘄州五祖法演禪師綿州鄧氏子年三十五始棄家
祝髮受具往成都習唯識百法論次之南方所見尊
宿無不以此咨決洎謁圓照本古今因緣會盡惟不
會僧問興化四方八面來時如何化云打中間底僧
作禮化云我昨日赴個村齋中途遇一陣卒風暴雨
卻向古廟裡避得過請益本本云此是臨濟下因緣
須是問他家兒孫始得師遂謁浮山遠請益前話遠
云我有個譬喻說似你你一似個三家村裡賣柴漢
子把個匾擔向十字街頭立地問人中書堂今日商
量甚麼事師默計云若如此大故未在遠一日語師
曰吾老矣恐虛度子光陰可性依白雲此老雖後生
吾未識面但見其頌臨濟三頓棒話有過人處必能
了子大事師潸然禮辭至白雲舉僧問南泉摩尼珠
話雲叱之師領悟獻投機偈曰山前一片閒田地叉
手叮嚀問祖翁幾度賣來還自買為憐松竹引清風。

頌飯罷濃煎白滾湯三三兩兩共商量炊巾展缽
成多事有什閒工較短長。

** 南嶽第十五世

成都府昭覺克勤佛果禪師彭州駱氏子世宗儒師
兒時日記千言偶遊妙寂寺見佛書三復悵然如獲
舊物曰予殆過去沙門也即去家依自省祝髮出蜀
首謁玉泉皓次依金鑾信大溈哲黃龍心東林度僉
指為法器而晦堂稱他日臨濟一派屬子矣最後見
五祖盡其機用祖皆不諾乃謂祖強移換人出不遜
語忿然而去祖曰待你著一頓熱病打時方思量我
在師到金山染寒困極以平日見處試之無得力者
追繹五祖之言乃自誓曰我病稍間即歸五祖病痊
尋歸祖一見而喜令即參堂便入侍寮方半月會部
使解印還蜀詣祖問道祖曰提邢少年曾讀小艷詩
否有兩句頗相近頻呼小玉元無事秪要檀郎認得
聲提邪惡諾諾祖曰且仔細師適歸侍立次問曰聞
和尚舉小艷詩提邢會否祖曰他秖認得聲師曰秪
要檀郎認得聲他既認得聲為什麼卻不是祖曰如
何是祖師西來意庭前柏樹子聻師忽有省遽出見
雞飛上闌干鼓翅而鳴復自謂曰此豈不是聲遂袖
香入室通所得祖曰佛祖大事非小根劣器所能造
詣吾助汝喜祖遍謂山中耆舊曰我侍者參得禪也
由此所至推為上首。

頌烈火光中申一杓直教膺礙洗空清丈夫端稟
凌雲志爭向他人古路行。

** 南嶽第十六世

臨安府徑山宗杲大慧普覺禪師宣城奚氏子其母
夢一僧黑頰隆鼻神人衛之造於臥室問何所居對
曰嶽北覺而有身哲宗元祐四年巳巳十一月十日
巳時生白光透室舉邑稱異年十六出家十七落髮
即喜宗門中事遍閱諸家錄尤喜雲門睦州語嘗疑
五家宗派元初只是一個達磨什處有許多門庭性
俊逸十九遊方始從曹洞諸老宿遊繼謁湛堂次造
東京謁圜悟晨夕參請悟舉東山水上行語令參師
凡呈四十九轉語悟不肯一日悟陞座舉雲門語曰
天寧即不然若有人問如何是諸佛出身處但向他
道薰風自南來殿閣生微涼師聞舉豁然以白悟悟
察師雖得前後際斷動相不生卻坐淨裸裸處語師
曰也不易你到者田地可惜死了不能得活不疑言
句是為大病不見道懸岩撒手自肯承當絕後再甦
欺君不得須知有者個道理乃命居擇木堂為不釐
務侍者日　同士大夫閒話入室日不下三四每舉
有句無句如藤倚樹問之纔開口悟便曰不是經半
載一日同諸客飯師把箸在手都忘下口悟笑曰者
漢參黃楊木禪卻倒縮去師曰者個道理恰似狗看
熱油鐺欲舐舐不得欲捨捨不得悟曰你喻得極好
者個便是金剛圈栗棘蓬也一日問曰聞和尚當時
在五祖曾問者話不知五祖道什麼悟笑而不答師
曰當時須對眾問如今說亦何妨悟曰我問有句無
句如藤倚樹意旨如何祖曰描也描不成畫也畫不
就又問樹倒藤枯時如何祖曰相隨來也師當下釋
然曰我會也悟遂舉數淆訛因緣詰之師酬對無滯
悟曰始知我不汝欺遂著臨濟正宗記付之。

頌枯藤樹倒又何如發藥仍推大丈夫絕後更無
三尺路濟宗從此見規模。

** 南嶽第十七世

福州西禪鼎需懶庵禪師郡之林氏子幼舉進士有
聲年二十五因讀遺教經忽曰幾為儒冠誤欲去家
母難之以親迎在期師絕之曰夭桃紅杏一時分付
春風翠竹黃花此去永為道伴竟依保壽禪師為比
丘遍參名宿後依妙喜遂皈心弟子之列一日喜問
曰內不放出外不放入正恁麼時如何師擬開口喜
拈竹篦連打三下師於此大悟厲聲曰和尚巳多了
也喜又打師禮拜喜笑曰今日方知吾不汝欺也遂
印以偈於是聲名喧動叢林。

頌盡情拈卻與君看到此方知下口難直下痛遭
三竹篦從茲不被古今瞞。

** 南嶽第十八世

福州鼓山安永木庵禪師閩縣吳氏子弱冠為僧未
幾謁懶庵於雲門一日入室庵曰不問有言不問無
言世尊良久不得向世尊良久處會隨後便喝倏然
契悟作禮曰不因今日問爭喪目前機庵許之師因
僧問須彌頂上翻身倒卓時如何師曰未曾見毛頭
星現曰恁麼則傾湫倒嶽去也師曰莫亂做僧便喝
師曰雷聲浩大雨點全無。

頌目前幾喪盡翻窟從此春風掃落花秤錘脫處
忘鉤索蒲天星斗閃龍蛇。

** 南嶽第十九世

杭州淨慈悟明晦翁禪師上堂舉夾山會下一僧到
高亭纔禮拜亭便打僧云特來禮拜亭亦打又拜亭
又打趁出僧回舉似夾山山云會麼云不會山云賴
汝不會汝若會即夾山口啞去應庵拈云高亭一期
忍俊不禁爭柰拄杖放行太速者僧當時若是個漢
莫道高亭夾山便是達磨大師出來也斬為三段何
故家肥生孝子國伯有謀臣師云高亭夾山門庭施
設各得其宜但中間一人較些子應庵與麼道也是
鞏縣茶瓶師纂修聯燈會要傳於叢林。

頌字經三焉烏成馬真金自有真金價千載輪來
幾個知留到於成話𣞻。

** 南嶽第二十世

太原苦口良益禪師參淨慈慈問曰近離什處師曰
瑞光慈曰正與麼時光在什處師便喝慈曰且止汝
道西湖水深多少師擬議慈便打趁出久之契悟作
偈曰臨機一句不露絲頭吹毛纔展大地全收慈曰
從上心印汝今得之宜處深谷俟時行化。

須轉虎拏龍秖自分全幾有路不通聞吹毛求展
天山動底事何塔舉向君。

** 南嶽第二十一世

汾州筏渡普慈禪師初參徑山端高峰妙各有契處
後北還遊燕如五臺禮文殊感大士放光居臺二年
入太原參益和尚尚問曰行腳高士發足什處師曰
五臺益曰文殊與汝說什麼師曰腳下草鞋唱成一
百文益曰腳跟為什麼不落地師曰且喜老漢見得
親切益曰老僧罪過師喝一喝而出自此常造室中
久之益囑曰汝緣當在本處他後設大法藥宜號筏
渡禮謝歸汾州。

頌坐斷千嵒海氣吞迴瀾輕挽語猶存曹溪渡險
如相似大地溶溶絕浪痕。

** 南嶽第二十二世

洛京相國一言道顯禪師鴈門人生而岐嶷穎悟英
特年十二自願出家父母難之師曰兒志決矣未可
強留遂落䰂於郡之西山聽圓覺至知幻即離章頓
然默契恍若舊識乃辭師師曰汝志宗門正其時也
遊汾州謁渡公渡一見器之命入侍寮一日渡舉竹
篦問曰畢竟喚作什麼師方進語被渡驀頭便打忽
然大悟便禮拜日和尚且上古人道佛法無多子非
虛語也波曰汝今方知吾意耶師曰和尚大恩碎身
難報渡囑曰汝年且幼時至理彰師執勞座下一十
七載。

頌一椎打斷來時路繩床走入枇杷樹衲僧到此
絕遮攔紗窗幾陣黃梅雨。

** 南嶽第二十三世

西京小庵行密禪師初以白衣禮相國一和尚凡見
便禮拜一一日謂曰道人禮拜且止佛法在什麼處
師方舉首忽聞板聲鳴一曰只者是師從此入遂求
度一曰汝誠精進宜名行密力參座下三年一偶舉
馬祖三不是等問語未絕師曰畢竟如何一笑曰巳
多了也師言下得大安樂一曰佛法下衰正宜潛隱
毋拘城隍得安身處最為隹耳。

頌白衣曾到鳳池邊密行行來樂自圓笑裡有刀
藏不住方知此道定非傳。

** 南嶽第二十四世

二仰圓欽禪師禾之秀水人遍參諸方毫無所契入
西京謁小庵於旅舍庵問浙中有個伶俐人汝還見
麼師曰圓欽鈍漢庵曰我要個鈍漢作監收汝還知
麼師罔惜庵曰數千里來可惜錯過師遂扣參一日
是􃈘從架上過撲翻油翁忽爾頓契走見庵曰某巳
捉得了也庵搊住云道道師曰一粒鼠糞污卻鍋羹
庵曰瞎漢參堂去。

頌從前踏斷幾緉鞋千里持來返致災油瓮忽然
翻老鼠方知足下無纖埃。

** 南嶽第二十五世

壽州無念智有禪師蜀之漢州人發足南方遊四明
登天目後參二仰仰問曰行腳什處師曰南方仰曰
彼中佛法如何師曰山川無異仰曰我手何似佛手
師良久仰曰莫道無異後看興化打維那機緣始浩
然大徹作偈曰興化打維那平地遭殃禍昨夜南山
雲飛向北山朵仰見為之助喜曰不孤到此嘉靖初
迤邐壽州十有三年而終焉。

頌佛手驢腳與緣生興化無端打克賓有志不從
言下過南山風捲北山雲。

** 南嶽第二十六世

荊山懷寶禪師渚宮人未詳姓氏遊壽州謁無念念
曰躐縣遊州畢竟為著何事師曰生死大事求師拔
度念曰汝是荊州人麼師曰是念曰闍黎即今在什
麼處師擬對念曰若便恁麼猶較些子佛法不是商
量參堂去師自此潛心座下念一日喚曰闍黎師應
諾念曰在什麼處師於言下領旨乃曰和尚大慈真
天人師也念滅度後師嘉靖三十七年隱於終南。

頌徑接闍黎上上機踏翻滄海轉相違馬師去後
行人少一喚回頭事巳非。

** 南嶽第二十七世

秦嶺鐵牛德遠禪師自印心於荊山後庵居秦嶺一
日身披紅布褲頂笠揮鋤地中朝陽見曰者漢好似
一頭軍師曰看箭陽作躲箭勢師近前攜手行至一
庵乃曰我名德遠號鐵牛乃徑山之裔在此待人數
十年矣汝今既來當為我求人中興祖道留住三月
付偈曰就身能打劫劈筈善奪窩三玄從此出三要
不為多探竿影草主賓分獅子迷蹤柰我何。

頌劈箭急定乾坤風雲聚會芥投針黃沙萬里軒
轅陣不動干戈自太平。

秦嶺山頭幾共談罷鋤攜手至幽庵破來一簇衝
霄漢月上峨眉出蓋函。

** 南嶽第二十八世

敘州朝陽聯池月明禪師即郡之范氏子係范郡司
馬之後也幼居林下一日有僧過訪不遇因題聯於
壁有阿彌陀佛念也無無也無扭落鼻孔等語師見
之忽然厭世便祝髮就之彼僧巳先去矣師遂杖笠
南遊苦辛萬壯單以是聯為提撕話久之洛伽道逄
一僧偉儀殊異師在前失腳念佛一聲僧在後曰此
敲門瓦子著他何用師遂問云拋卻後如何僧云葉
落歸根來時無口師始有省發後過秦嶺受印鐵牛
由峨眉返敘州居郡之朱提山朝陽洞聚雲來參師
問曰如何是古佛心雲即拱手云請師尊重又問不
用音聲與色身將何喚作本來人雲便休去。

頌直鉤垂釣釣非輕攪攪河山萬里平巨斧斫來
根蒂斷從教枯樹也芳榮。

** 南嶽第二十九世

忠州聚雲吹萬廣真禪師敘州宜賓人姓李氏其先
三世為婆羅門父無後禱佛生焉降神之日偶大士
八人臨其舍一人指語父曰此八寶應真出興於世
母即厭腥食素三年離乳至十五歲在窗下與同學
讀書偶覽菊花慨然歎曰此花今歲凋零來春發生
嘗聞生死事大無常迅速讀書寧免生死竟絕學登
少峨參浩翁語載行錄復返里中得大慧錄並獲正
法眼藏如臨舊物師朝暮參禮如有所失後遇一僧
見訪問曰如何是佛師擬對曰不是再進曰不是師
被者一劄塵念如灰至午直僧磨刀次急問如何是
佛僧云我今日磨剃刀師於言下有省次入朱提參
朝陽和尚(語載朝陽章)師白衣初見朝陽後歸為祖母說
法祖母逝後服闋二年方謀出家先一月有氅衣道
者謂里人曰此處不久當有至人出世師果於萬曆
四十一年癸丑秋踰城入山禮月明和尚受具一日
明謂曰汝猶有一句未會師即問是那一句曰不用
音聲色身默然良久與我現出真空來師拂袖便出
乃自惟曰此事不可草草是中必有玄要遂辭之別
山汲水伐薪自炊自力苦參三載經行危坐脅不至
蓆限滿復入朱提親近月明和尚師問曰畢竟如何
現出明以師手掩其口豁然大悟乃曰縱然奇特終
是尋常明遂出臨濟正宗付之後閱華嚴至入法界
品毗目仙人執善財手一須臾間歷遇佛剎微塵數
世界參見微塵諸佛法法不昧至事事無礙法界始
解圜悟示張無盡用處從此五宗淆訛如韋索貫錢
了無滯礙乃策杖風塵涉海入吳過踵粵至瀟湘
湖東霜輪上座請出世開法上堂祝　聖罷次拈云
此瓣香轟天碎地倒嶽傾秋約破頂門眼睛熏開眉
毛骨髓奉為現住西蜀朝陽洞傳臨濟正宗二十四
代月明大和尚以酬法乳上首白椎乃曰劈面迎風
掌當胸䐊肚拳具眼衲僧向者裡用得猶是三五一
輪在在光輝火樹銀花時時燦爛半明半暗未夢見
在呵呵不是法門無面目只怕蜈蚣太多足咦二月
十五解制後歸蜀御史無無田公延居書閣乃建聚
雲禪林師出世三十年道場五坐語錄二十卷廣錄
五十卷先是水部熊公汝學鋟梓通行師相好具足
慈和忠恕智慧淵沖誨人不倦偶示疾是月(山神)夜哭
樹木摧折病中歌唱自娛三月前謂侍僧曰我臨終
須大喝而去崇禎十二年巳卯七月三十日索筆書
偈云朝打三千暮打八百要會聚雲眉毛出血投筆
危坐至午果大喝聲而逝閣維煙至松羃結為五彩
荷香遍地起骨得黃金鎖子三莖五色舍利三百餘
顆齒化為紫色入土者無數平都地藏院迎十二顆
建塔餘皆塔於本寺三目山之陽。

頌對面重臨作者看要伊言下起波瀾子規夜血
巫峰樹回首騰騰十二山。

** 南嶽第三十世

忠州怡平慶忠鐵壁慧機禪師營山羅氏子家世以
一經傳多科弔師生而貌偉氣骨不凡八歲父見皆
即隨母齋是夕見黃龍長數十丈凌霄騰於師頂師
指謂兄兄曰龍也有精唐舉術者見師相而異之視
師指掌中有龍鳳蓮華麟魚鳥獸文稱許不置師方
就童塾業鉛塹日記數百行漸能工羔鴈具膾炙人
口里中名俊咸稱之曰此羅氏龍文也時有元白道
者隱邑之大蓬山師往來叩問雅意玄學道者石扃
嵒戶辟穀半載師慕之母兄為師親迎師辭之兄曰
汝清姿映玉摛藻過人淡墨紅綾木天一鳳柰何作
出塵想從黃冠遊耶師曰人各有志從所願耳遂於
天啟壬戌二月十九潛遁圖入山計行次大竹築室
松間掩關危坐無晝夜日食米二握沸湯淡飲五味
俱斷關中三載心形益暢目中屢矚異相種種疑情
頓起欲扣元白以釋其惑出關訪之而白去終南路
多阻師方雉髮孑身抵忠城參聚雲雲曰奚往師白
以終南尋道者事雲笑曰子真昧於尋師者師見雲
丰儀迥異願皈心弟子之列雲曰若向來事道固善
矣猶落傍蹊子欲我說夏後可也夏蒲欲求開示妒
者恐師暗承衣缽每至隔之忽雲出方丈師跪乞雲
大笑而法師自泣曰遇至人而不得一授遂欲捐軀
赴水僧有諭以從講肆者師至聽畢後參聚雲未幾
聞朝陽老人來酆陵師侍雲溯舟往見隨眾參禮因
請益朝陽陽曰只者是師問曰只者是還參什麼陽
曰放汝三十棒後雲以金陵之遊聞天童悟唱道四
明師欲暫辭適浙雲曰天童接人固直捷孤硬但恐
一去便不遇老僧宗旨負汝數年辛苦矣於是奉侍
還蜀雲乃命師總院事自疑此生果與禪無緣乎遂
盡力院中經七日隨眾念誦畢登塌忽覺渾身骨碎
大笑不止遂拈偈進呈雲不之印復力究三年忽一
日大徹無論玄要宗旨祖意教意有庖丁解牛之勢
入室密啟雲笑曰汝會老僧意麼師曰和尚大慈為
入徹底自後開堂師皆首眾焉雲滅後願廬墓三年
崇禎辛巳酆陵四眾堅請出世平都地藏院上堂橫
按拄杖云慣弄靈蛇之勢赫赫萬層活捉生馬之威
昂昂千里撒縵天網打稱意魚放破空矢落沖霄鶴
點即不到到即不點正恁麼時且問是誰家風月卓
一卓曰一個星子三隻腳家家秤錘五個眼僧競出
問話師下座以拄杖一時打散上堂貴買朱砂畫月
打牛打車不別憎檻欣籠柰何磨磚作鏡爭得鳧脛
天然不長截鶴繢之則疾召大眾云且道阿膩吒峰
今日有幾人作舞師著有藥病隨宜慶忠集二書通
行海內生平踐履備之全錄不贅。

頌曾向龍頷採珠落華劈雲山萬朵開發藥固將
𩕳腦去不從祖父授深來。





宗統頌(終)



　(三楚弟子　海偏　海真　德示
　德勝　德成　　　)


** 湘山頌古自序

頌古一道其難也久矣昔圜悟勤祖
見翠峰禪師百首乃曰除客從遠方
來一則有衲僧氣餘皆以詩論此勤
祖用春秋法也蓋達磨氏入中土六
代而後馬祖百丈已還皆以機用言
句相高而不及此洎汾昭則黃鍾大
呂宮音始變逮有宋天禧間明覺老
人清廟朱絃可謂天中之天聖中之
聖矣自茲而降投子丹霞分道揚鑣
機杼固成一家之錦於翠峰則異矣
近代各家之盛十倍於前要皆藻繪
萬象刻劃森羅似出於從上諸老矣
而文勝質史非予今日之致慨由是
數十年來不敢妄形一字者自揣猶
未到古人地位耳至年五十有四靜
對湘山歷觀從前如推門落臼乃為
禪子輩彙集成帙得二百三十篇非
敢朢諸祖之籓垣予但申其自受用
已耳若曰翠峰之聖吾當北面事焉
至於分道揚鑣或可並驅中原若夫
汗牛充棟刻劃藻繪予豈能追其萬
一也哉是為序。

萬峰汶翁至善書


















萬峰童真和尚湘山頌古卷上
侍者寂慧錄

「世尊未離兜率已降王宮未出母胎度人已畢。」

【千層鐵甲都卸盡不覺渾身在帝鄉只見皇風成一
片普天誰不在封疆。】

「世尊陞座文殊白槌云諦觀法王法法王法如是
世尊便下座。」

【齒縫未曾落一語又被風吹別調中此景此情描不
盡隔江打鼓聽鼕鼕。】

「文殊所說般若經清淨行者不入涅槃破戒比丘
不入地獄。」

【昨日東樓醉橫纓倒接羅阿誰扶上馬不省下樓時。】

「世尊初生一手指天一手指地周行七步目顧四
方曰天上天下惟吾獨尊。」

【四方久矣干戈息不必重重定八荒兩手指來尊上
下那箇男兒摸壁行。】

「僧問巖頭古帆未挂時如何頭云後園驢喫艸。」

【後園驢喫艸不須問瑤島緩步踏將來鬥湊得恰好。】

「法華經如來明見三界之相無有生死若退若出
亦無在世及滅度者非實非虛非如非異不如三
界見于三界如期之事如來明見無有錯謬。」

【千年田地八百主漢武秦皇安在哉可笑瞿曇空說
夢引他癡子動疑猜。】

「無業示眾云若一毫頭凡聖情念未盡未免入驢
胎馬腹裏去白雲端云直饒凡聖情念盡淨亦未
免入驢胎馬腹裏去。」

【射來紅日透煙塵郤被雲拖色不真打麵還他州土
麥唱歌須是帝鄉人。】

「三角示眾云若論此事眨上眉毛蚤已錯過了也
時麻谷出問眨上眉毛即不問如何是此事角曰
錯過了也。」

【賊過張弓信有之更於話外討便宜龍睛鶻眼河沙
數宇宙茫茫幾箇知。】

「百丈因一女子哭上法堂來丈問作麼生曰父母
俱喪請師選日丈曰明日來一時埋郤。」

【石磬晨敲雨後天箇中音響最清圓誰知電影藏山
嶽一段春風送故園。】

「南泉示眾云喚作如如蚤是變也今時師僧須向
異類中行歸宗云須行畜生行不得畜生報。」

【戴角披毛頗俊哉春風已上柳稍來一犁在手翻耕
後收歛家山又放開。】

「臨濟因麻谷問十二面觀音那箇是正面濟下禪
床擒住曰十二面觀音甚處去也速道速道谷轉
身擬坐濟便打谷接住棒相捉歸方丈。」

【袖裏忽然一簇空那容眨眼話從容大悲千手撈不
及回首相將入帝宮。】

「南陽忠國師一日喚侍者者應諾如是三喚三應
忠曰將謂吾孤負汝郤是汝孤負吾。」

【三呼三應太心孤子父相將入畫圖縱有王維真玅
手實難舉筆把胸畫。】

「圓覺經云有照有覺俱名障礙是故菩薩嘗覺不
住照與照者同時寂滅。」

【秋空涵翠碧秋水湛綠波斫郤月中桂清光應更多。】

「金剛經若見諸相非相即見如來。」

【非相見如來指外覓鍾期蟭蟟雖脫殼未免抱寒枝。】

「金牛每至齋時將飯桶於僧堂前作舞呵呵大笑
云菩薩子喫飯來。」

【少年吐語氣成虹不落階梯建大功臨老衰殘無處
著猶然忍恥示英雄。】

「臨濟訪平田到路口先逢一嫂在田使牛濟間嫂
平田路向甚處去嫂白這畜生到處走到路也不
識濟又曰我問你平田路向甚處去嫂曰這畜生
五歲尚使不得。」

【天下紛紛南北路平田路口到人稀莫嫌婆子輕鞭
打老大徒傷未拂衣。】

「僧問馬祖離四句絕百非請師直指西來意祖曰
我今日勞倦不能為汝說問取智藏去僧問西堂
堂云何不問和尚僧云和尚教來問堂云我今日
頭痛不能為汝說問取海兄去僧又問百丈丈云
我到這裏郤不會僧回舉似馬祖祖曰藏頭白海
頭黑。」

【父為子隱子為父隱收拾絲綸月下安枕百非四句
與西來這僧肩上加三等。】

「盤山一日於街市見人屠肆買肉云精底割一塊
來屠兒放下刀叉手云長史那塊不是精底。」

【拈來塊塊可人懷不用安排不用猜可惜一宗貼體
事被風吹上古輪臺。】

「南泉因侍者請過堂泉云我適才莊上喫油餈飽
者云和尚未曾出方丈泉云你去莊上問者纔至
門首適遇莊主者云來作甚麼主云蒙和尚降重
特來相謝。」

【無端捏怪老南泉貪他口腹費周旋若非莊主來說
破直至而今話未圓。】

「鹽官示眾云虛空為鼓須彌為槌甚麼人打得眾
無對有僧舉似南泉泉云王老師不打這鼓笛。」

【鹽官小視誑兒曹擬把虛空當細腰不是南泉伸一
手至今音響未全消。】

「良遂參麻谷後謂眾曰諸人知處良遂總知良遂
知處諸人不知。」

【郤向驢前馬後看得來些子便輕安豈知病入膏肓
甚千古難伸不白冤。】

「石鞏嘗張弓架箭接機三平詣法席鞏曰看箭平
乃撥開胸曰此是殺人箭活人箭又作麼生鞏彈
弓絃三下平乃禮拜鞏曰三十年張弓架箭秪射
得半箇聖人遂拗折弓箭。」

【架箭張弓三十春何曾射得一聖人而今箭折弓收
也四海謳歌賀太平。】

「中邑因仰山問如何是佛性義邑曰我與汝說箇
譬喻如一室有六窗內有一獼猴外有獼猴從東
喚猩猩猩猩即應如是六窗俱喚俱應仰山禮謝
起曰適來蒙和尚譬喻無不明了更有一事秪如
內獼猴睡著外獼猴欲與相見又且如何邑下繩
床執仰山乎作舞曰猩猩我與你相見了也。」

【灼破靈龜撲翻明鏡六處虛閒八方朗靜下床執手
問猩猩打蛇須要打七寸。】

「隱峰到南泉值眾參次泉指淨瓶曰銅瓶是境瓶
中有水不得動著境與老僧將水來峰拈起淨瓶
向泉面前瀉。」

【瓶中有水不得動手傾瀉出來且塞渠口。】

「亮座主因參馬祖祖問見說座主大講得經論是
否主曰不敢祖曰將甚麼講主曰將心講祖曰心
如工技兒意如和技者爭解講得主抗聲曰心既
講不得莫是虛空講得麼祖曰郤是虛空講得主
不肯便出將下階祖召曰座主主回首祖曰是甚
麼主豁然大悟曰某甲所講經論將謂無人及得
今日被大師一問平生功業一時冰釋禮謝而退。」

【虛空何曾講得經人參附子醫寒症一身曰汗出堂
前序分流通都掃屏。】

「則川摘茶次龐居士問法界不容身師還見我否
川曰不是老僧泊答公話士曰有問有答蓋是尋
常川乃摘茶不聽士曰莫怪適來容易借問川亦
不顧士喝曰這無禮儀漢待我一一舉向明眼人
川乃拋郤籃便歸方丈。」

【似戲似謔似真似假山上水邊塚間樹下士哉俗人
眼小膽大則川則川禮失於埜拋下茶籃是伊會也。】

「龐居士參馬祖問不與萬法為侶者是甚麼人祖
曰待汝一口吸盡西江水即向汝道士於言下頓
領玄旨。」

【馬師一口吸西江所有珍奇當下亡果然賺入他家
網直得芳聲滿大唐。】

「龐婆入鹿門寺作齋維那請疏意回向婆拈梳子
插向髻後曰回向了也。」

【本文一道出裙釵不落言辭理自該多少英雄求疏
意卻煩取笑老婆來。】

「睦州陞座問首座聻答云在寺主聻答云在維那
聻答云在州云三段不同今當第一向下文長付
在來日。」

【現成三昧不費腕力一會儼然靈山再出。】

「南泉因東西兩堂爭貓兒遇見即提起曰道得即
不斬眾無對便斬郤。」

【一刀斬斷血淋淋纔見宗師手眼親若是和泥合水
漢貓兒真是可憐生。】

「南泉歸宗麻谷往參南陽國師泉於路上劃一圓
相曰道得即去宗便於圓相中坐谷便作女人拜
泉曰恁麼則不去也。」

【伯仲同炊爨下米有刻則走盡天下路老鴉一般黑。】

「臨濟上堂云赤肉團上有一無位真人嘗從汝等
面門出入未證據者看看時有僧問如何是無位
真人濟下禪床把住云道道僧擬議濟拓開云無
位真人是甚麼乾屎橛便歸方丈。」

【獅子囓人韓奴逐塊跳下禪床賊身自敗推倒天關
攪翻江海賣白洗青失錢遭罪。】

「臨濟問院主甚處去來曰州中糶黃米來濟曰糶
得盡麼曰糶得盡濟以拄杖劃一劃曰還糶得這
箇麼主便喝濟便打典座至濟舉前話座曰院主
不會和尚意濟曰你又作麼生座禮拜濟亦打。」

【棒下淋淋血未乾作家眼孔定難觀臨場決不輕鬆
放一等令行沒兩般。】

「丹霞訪龐居士見女子取菜次霞問居士在否女
子放下菜籃叉手而立霞又問居士在否女子提
籃便行霞遂回須臾居士歸女舉前話士曰丹霞
在麼女曰去也士曰赤土塗牛奶。」

【放籃叉手歛籃歸二月鶯聲叫翠微春色斷橋人去
後落花流水兩三依。】

「溈山睡次仰山問訊溈便回面向壁仰曰和尚何
得如此溈起曰我適來得一夢你試為我原看仰
取一盆水與師洗面少頃香嚴亦來問訊溈曰我
適才得一夢寂子為我原了汝更與我原看嚴乃
點一碗茶來溈曰二子見解過於鶖子。」

【父子不傳真玅訣只在擎茶度水間不是老來愛取
奉大都子健父偏閒。】

「黃檗示眾云汝等諸人盡是噇酒糟漢恁麼行腳
何處更有今日事也還知大唐國裏無禪師麼時
有僧問秪如諸方匡徒領眾又作麼生檗云不道
無禪只是無師。」

【象王行處絕狐蹤川嶽無非在照中更擬倒施從上
令一番秋雨一番風。】

「黃檗問百丈從上宗乘如何指示丈良久檗曰不
可教後人斷絕去也丈曰將謂汝是箇人。」

【孤迥迥碧沉沉月落三更霜氣重風搖兩岸綠楊陰
絕不絕聽叮嚀到此也須是箇人。】

「僧問法眼如何是佛眼云汝是慧超其僧悟入。」

【慧超真是可憐生平地遭人呼字名一句未曾答得
了眼中又是一枚釘。】

「大隨因僧問劫火洞然大千俱壞未審這箇壞不
壞隨曰壞曰恁麼則隨他去也隨曰隨他去僧不
肯後到投子舉前話子遂遙禮曰西川有古佛出
世謂其僧曰汝速去懺悔僧回大隨隨已歿再至
投子子亦遷化。」

【壞不壞兮隨他去知君有口應須閉投子不合指似
伊隨老精光減十陪減十陪休瞌睡箇樣瞎驢成隊
隊。】

「睦州因僧問靈山還有蛇否州云這蚯蚓雲門代
云白骨連山。」

【大將南征膽氣雄越山淮水勢忽忽蝦蟆蚯蚓無存
處只要全收蓋代功。】

「僧問慶忠機和尚如何是正法眼忠曰烏龜開夜
市。」

【烏龜開夜市從來天下奇西來正法眼光照五須彌。】

「徑山問僧一切智智清淨無二無二分無別無斷
故你作麼生會僧云一切智智清淨無二無二分
無別無斷故某甲只如是會山高聲云抱取貓兒
來僧無語山喝出。」

【霹靂一聲空外來滿天風雨一時開大人境界難思
議轉處機輪莫浪猜莫浪猜細詳哉山自高兮水自
回師召眾云看箭。】

「寶壽開堂日三聖推出一僧壽便打聖云與麼為
人非但瞎郤這僧眼瞎郤鎮州一城人眼去在壽
擲下拄杖歸方丈。」

【據令而行不避伊弟兄秪管動針錐從來好事多魔
障郤向人前鼓是非。】

「大通智勝佛十劫坐道場佛法不現前不得成佛
道。」

【大通智勝佛閒來看修竹天高白玉堂無如茆蓋屋
十劫坐道場舉自露堂堂不待春風至自然百卉香
佛法不現前山峻與雲連紅日出滄海不必待明年
不得成佛道何人說欠少家家觀世音淡飯粗衣好。】

「瑞嵒居丹丘坐磬石每自喚云主人公復自諾乃
曰惺惺著他後莫受人瞞後有僧參玄沙舉前話
沙曰一等是弄精魂也甚奇怪乃曰何不且在彼
住曰已遷他也沙曰而今還喚得應麼僧無對。」

【自呼自應話偏長人自不忙已自忙一等精魂弄得
盡從今倒斷葛藤椿。】

「玄沙見僧來禮拜乃曰因我得禮汝。」

【因我得禮汝鬧處莫插嘴慎言是第一覆水終難起。】

「僧問芭蕉如何是透法身句蕉曰一不得問二不
得休曰學人不會蕉曰第三度來與汝相見。」

【一二三見還難法身透過許誰看月落秋江寒影重
烏啼春樹落花殘看看瞬目靈機請自寬。】

「芭蕉拈拄杖示眾云你有拄杖子我與你拄杖子
你無拄杖子我奪郤你拄杖子靠拄杖下座。」

【牢關兩處不通風死盡全心始見蹤芭蕉若無靠杖
手而今猶坐艸茸茸。】

「守廓侍者問德山從上諸聖向甚麼處去山曰作
麼作麼廓曰敕點飛龍馬跛鱉出頭來山休去明
日山浴出廓過茶與山山撫廓背一下云昨日公
案作麼生廓曰這老漢今日方始瞥地山又休去。」

【廓公勢燄拍天橫郤被行家二冷箭德山一向善機
籌大似當陽輸一戰輸一戰渠儂各自有方便。】

「資福上堂隔江見資福剎竿便回去腳跟下好與
三十棒況過江來時有僧出福曰不堪共語。」

【撩起便行落二三豈容眨眼下煙嵐電光石火猶難
并擬欲商量自不堪。】

「風穴示眾云欲得親切莫將問來問會麼問在答
處答在問處雖然如是有時問不在答處答不在
問處汝若擬議老僧在你腳跟下。」

【把定乾坤疆封牢固玅經綸而雲屯散百昌而雨聚
動千載之鉗錘起百世之梁柱承平也嶽裂山摧峻
險也坦塗闊步。】

「聚雲真和尚因僧問熏風自南來殿閣生微涼意
旨如何雲吹一口。」

【夏日乘涼殿閣間解衣趺坐少追攀平田淺艸莫輕
忽一口吹來好是閒。】

「玄沙一日遣僧送書上雪峰峰閒緘惟白紙三幅
問僧會麼曰不會峰曰不見道君子千里同風僧
回舉似沙沙曰這老漢蹉過也不知。」

【同風千里見君心三幅無文聊寄音只要肝腸在一
處不消更去理瑤琴。】

「長慶因僧問如何是正法眼慶曰有願不撒沙保
福云不可更撒也。」

【怕人相趁預遲留故意推辭占上頭保福欲行箭後
路空教明月映江秋。】

「巖頭因沙汰甘贄家過夏補衣次贄行過頭以針
作劄勢贄遂整衣欲謝妻問云作甚麼贄云說不
得妻云也要大家知贄舉前話妻云此去三十年
後須知一回飲水一回噎女子聞云誰知盡大地
人性命都被奯上座劄將去也。」

【針線頭邊欲露尖一家嚷得到閨奩誰知房繡有方
略郤把巖頭事再拈。】

「苦口益和尚參淨慈慈問近離甚處曰瑞光慈曰
正與麼時光在甚麼處益便喝慈曰且止汝道西
湖水深多少益擬議慈便打趁出久之契悟獻投
機頌曰臨機一句不露絲頭吹毛纔展大地全收。」

【臨機一句看題目西湖之水浪拍天不是轉身雄一
步吹毛安敢大施全。】

「法昌垂語曰我要一箇不會禪底作國師。」

【不會禪底是處儘有若作國師未免出醜。】

「慶忠上堂天一半地一半蘇州有常州有打破蔡
州城踢倒黃旛綽不笑牛首伏羲則罵孔明諸葛
惡惡四時無春夏一兩便秋冬。」

【隨處拈來不用奢長堤高柳並入家春山一輻輞川
畫回首猶看送暮霞。】

「南陽國師問紫璘供奉甚處來云城南來國師曰
城南艸作何色云作黃色師乃問一童子城南艸
作何色云作黃色師曰只這童子亦可簾前賜紫
對御譚玄。」

【城南艸色一般黃前後應酬無異腸畢竟淆訛在甚
處總教身惹御爐香。】

「玄沙問鏡清教中道不見一法為大過患且道不
見甚麼法清指露柱曰莫是不見這箇法沙曰浙
中清水白米從汝喫佛法未夢見在。」

【甚麼法爭答你開口見膽尋知己清水白米從君喫
佛法總無是道理。】

「長慶與保福遊山福問古人道玅峰山頂莫秪這
便是麼慶曰是即是可惜許。」

【踏著元來第二頭玅峰那許外人遊秪緣極目蒼蒼
近身在含元問帝州。】

「保福舉雪峰語問鵝湖僧堂前相見即且止秪如
望州亭烏石嶺甚麼處相見湖驟步歸方丈福低
頭入禪堂。」

【低頭驟步兩悽悽朢州烏石會來遲僧堂自是不堪
見一抹家山晚樹欹。】

「保福因僧問雪峰平生有何言句得似羚羊挂角
福曰我不可作雪峰弟子不得。」

【羚羊挂角跡難求語到功歸海樹秋保福若無如是
概家傳何以自悠悠。】

「鏡清問僧門外甚麼聲曰雨滴聲清曰眾生顛倒
迷已逐物曰和尚作麼生清曰泊不迷已曰洎不
迷已意旨如何清曰出身猶可易脫體道應難。」

【聲色堆頭那一步鳥啼紅樹落花深住居多載柴關
迥少見雲留道者心。】

「雲門示眾云藥病相治盡大地是藥那箇是自已。」

【雲門拈示病藥方馬勃牛溲自主張秪解濟人不自
濟三三兩兩細商量。】

「趙州到一菴主處問有麼有麼主豎起拳頭州曰
水淺不是泊舟處便行又到一菴主處問有麼有
麼主亦豎起拳頭州曰能縱能奪能殺能活便作
禮。」

【一樣拳頭兩樣勘乘船渡險各悲歡到來總屬家山
事風月依稀無兩般。】

「趙州因僧遊五臺問一婆子臺山路向甚麼處去
婆曰驀直去僧便去婆曰好箇師僧又恁麼去也
後僧舉似州州曰待我去勘過明日去問臺山路
向甚麼處去婆曰驀直去州便去婆曰好箇師僧
又恁麼去也州歸院謂僧曰臺山婆子為汝勘破
了也。」

【天險臺山有路通行來度去各從容趙州腳下雖泥
水郤把婆婆送塹中。】

「南泉云三世諸佛不知有狸奴白牯郤知有。」

【三世諸佛不知有岸花汀艸江邊酒狸奴白牯郤知
有柳絮不走長堤走都來同坐春風中窮漢罪畢當
九九九九八十一上無片瓦下無錐來朝睡起海東
紅依然日日是好日。】

「金峰問僧發足甚處曰趙州曰趙州法嗣何人曰
南泉峰曰你何曾離趙州曰未審尊意如何峰曰
趙州實嗣南泉僧至晚請益曰今日蒙和尚慈悲
某甲未會請更指示蜂曰若到別處莫道後語是
金峰底曰為甚如此恐辱他趙州。」

【趙州端的嗣南泉金峰有語不浪傳各家亭子中秋
月清光何處不團圓。】

「鏡清問僧門外甚麼聲曰鵓鳩聲清曰欲得不招
無間業莫謗如來正法輪。」

【如來正法輪且聽鵓鳩聲若作無間業奇冤何處伸。】

「鏡清一日於僧堂自擊鐘曰玄沙道底玄沙道底
僧問玄沙道甚麼清乃畫一圓相僧曰若不久參
爭知與麼清曰失錢遭罪。」

【傳來語默意偏修衰艸長堤總是愁王謝昔年堂上
燕遲遲猶想故園秋。】

「佛隩和尚因僧問如何是異類隩敲碗云花奴花
奴喫飯來。」

【喚得花奴喫飯來意消聲遠碧崔嵬誰家玉碗分蓁
塚恐致鄰人枉受災。】

「雪峰因閩王封柑橘各一顆遣使送至柬問既是
一般顏色為甚麼名字不同峰依舊封回王復馳
問玄沙沙將紙蓋卻。」

【顏色仍同名自殊傳來送去莫之乎雪翁玄老重重
裹已被君王換郤符。】

「大慈寰中僧不解答話秪能識病時有僧出慈便
歸方丈。」

【出堂歸丈謾周遮此外寧容一字加識得病源根底
處滿川秋水映蒹葭。】

「風穴因僧問語默涉離微如何通不犯穴曰常憶
江南三月裏鷓鴣啼處百花香。」

【江南客裏二三月花事年年越樣新請看鷓鴣芳艸
外聲聲引出畫堂春。】

「馬頭神藏禪師上堂知而無知不是無知而說無
知便下座。」

【風搖綠樹水湧清波眼前景致切忌如何。】

「石梯和尚一日因侍者托缽赴堂梯喚侍者者應
諾梯曰甚處去曰赴齋去梯曰我豈不知汝赴齋
去曰除此別道箇甚麼梯曰我秪問汝本分事曰
和尚若問某甲本分事實是赴齋去梯曰汝不謬
為吾侍者。」

【本分事若何實是赴齋去侍者與石梯茫茫無本據。】

「黃龍機初參巖頭問如何是祖師西來意頭曰你
解救餈麼機曰解頭曰且救餈去後到玄泉問如
何是祖師西來意泉拈皂角一莖曰會麼機曰不
會泉放下皂角作洗勢機便禮拜曰信知佛法無
別泉曰你見甚麼道理機曰某甲曾問巖頭頭曰
你還解救餈麼救餈也是解粘和尚提起皂角也
是解粘所以道無別泉呵呵大笑機遂有省。」

【信知佛法無兩端皂角粘餈總一般若解從中善收
拾自然腳下海天寬。】

「楊岐因慈明問馬祖見讓師悟去且道迷郤在甚
麼處岐曰要悟即易要迷郤難。」

【悟道容易迷道難直須勘破兩重關一條杖子無人
管輪到而今尚未還。】

「鹽官會下一主事僧忽見鬼使來追僧告以某身
為主事未暇修行乞容七日得否使曰待為白王
若許七日後來不然須更便至言訖不見至七日
後覓其僧了不可得。」

【終日波波只為人引他白日鬼來侵自從移住桃源
後洞口漁郎空問津。】

「黃檗一日捧缽向南泉位上坐泉入堂見乃問長
老甚年行道檗曰威音王已前泉曰猶是王老師
兒孫下去檗便過第二位坐泉休去。」

【威音王已前猶是兒孫在黃檗膽包天平地遭他害
其間畢竟事如何子父從來不相代。】

「清溪問修山主明知生是不生之理為甚麼郤被
生死之所流轉修曰筍畢竟成竹去如今作筏使
得麼溪曰汝向後自悟去在修曰某所見如此上
座又作麼生溪指曰這箇是監院房那箇是典座
房修禮拜。」

【清溪一語蓋人前兩處房間一處連若作實情珍重
去陳年尚被死生牽。】

「龍濟示眾云是柱不見柱是非巳去了是非裏薦
取。」

【打破蔡州城奪得無文印樂業與榮家急急如律令。】

「欽山因僧問如何是和尚家風山云錦繡銀香囊
風吹滿路香嚴頭聞得令僧傳語欽山曰寄語十
八子好好事潘郎。」

【一句落韻詩錦繡銀香囊巖頭和得是好好事潘郎。】

「慶忠機和尚因僧問如何是西來意忠曰人遠話
近。」

【人遠話近相席打令雁落橫斜山鳴谷應。】

「龍濟示眾具足凡夫法凡夫不知具足聖人法聖
人不會聖人若會即是凡夫凡夫若知即是聖人。」

【不知不會最親切毒藥醍醐一道行請君收拾英雄
淚今古同歸一聚塵。】

「雪竇上堂田地穩密底佛祖不敢近為甚麼抬腳
不起神通遊戲底鬼神莫測為甚麼下腳不得直
饒十字縱橫朝打三千暮打八百。」

【縱橫十字勢崔嵬曾受三千八百來穩密田園鳥足
道不須造作與安排。】

「積翠水菴主問僧審奇汝久不見何所為奇曰近
見偉藏主有箇安樂處永曰舉似我奇敘所得永
曰汝是偉未是奇莫測以語偉偉曰汝非永不非
奇往質之南公南亦大笑。」

【汝是偉未是家貧勤掃地汝非永不非花下睡貓兒
來來往往成何事笑倒當年老古錐。】

「百丈每上堂有一老人隨眾聽法一日眾退惟老
人不去丈問汝是何人老人曰某非人也迦葉佛
時曾住此山因學人問大修行人還落因果也無
某答曰不落因果遂五百生墮埜狐身今請和尚
代一轉語貴脫埜狐身丈曰汝問老人曰大修行
人還落因果也無丈曰不昧因果老人於言下大
悟作禮曰某巳脫埜狐身住在山後敢乞依亡僧
津送丈乃領眾至山背巖下以杖挑出一死埜狐
依法火葬。」

【一字牽連五百生豈將實法繫人情到頭霜月歸前
嶂埜興邀人過別村。】

「佛照小參和尚熙寧三年文帳在鳳翔府供伸當
年崩了華山四十里壓倒八十村人家你輩茄子
瓠子那裏知得。」

【佛照當年不識羞一盆冷飯當來由正如失火通衢
上皮匠舖裏搬揎頭。】

「佛燈示眾兄弟如有省悟處不拘時節請來露箇
消息雪夜有僧扣方丈門燈起秉燭震威喝曰雪
深夜半求決疑情因甚威儀不具僧顧視衣裓燈
逐出院。」

【岸岸門墻密密關人情翻覆似波瀾夜深雪擁遭他
趁痛處錐來不見斑。】

「魯祖尋常見僧來便面壁南泉聞云我尋常向他
道佛未出世時薦取尚不得一箇半箇他恁麼驢
年去()。」

【千尺樓臺嘗對面一行灘鷺晚悠悠年來活計都消
盡一室頹然海樹秋。

夜落金梧花下醉曉寒玉樹靜中看蕭條埜外無人
共山自高兮水自湍。】

「世尊因乾闥婆王獻樂其時山河大地盡作琴聲
迦葉起作舞王問迦葉豈不是阿羅漢諸漏己盡
何更有餘習佛言實無餘習莫謗法也王又撫琴
三遍迦葉亦三度作舞王云迦葉作舞豈不是佛
云實不曾作舞王曰世尊何得妄語佛言不是妄
語汝撫琴山河大地木石盡作琴聲豈不是王云
是佛言迦葉亦復如是所以實不曾作舞王乃信
受。」

【艸木無情亦弄風琴心三疊舞幽松乾王不審其中
意猶道迦文誑語同。】

「王太傅入招慶煎茶時朗上座與明招把銚朗翻
郤茶銚傅見問上座茶罏下是甚麼朗云捧罏神
傅云既是捧罏神為甚麼翻郤茶銚朗曰仕官千
日失在一朝傅拂袖便去招云朗上座喫郤招慶
飯了卻去江外打埜榸朗云和尚作麼生招云非
人得其便。」

【茶銚打翻扶不起一語問來恰相當拂袖便行賊已
去猶然把火照鄰房。】

「藥山因李翱來謁山執經卷不顧李性褊急乃曰
見面不如聞名拂袖便出山曰太守何得貴耳賤
目李回拱謝問曰如何是道山以手指上下曰會
麼李曰不會山曰雲在青天水在瓶李欣愜作禮
述偈曰鍊得身形似鶴形千株松下雨函經我來
問道無餘說雲在青天水在瓶。」

【翠遠碧深雲淡淡松根水際兩悠悠李翱錯會藥山
意不認拳頭認指頭。】

「趙州問南泉知有底人向甚麼處去泉曰山前檀
越家作一頭水牯牛去州曰謝師答話泉曰昨夜
三更月到窗。」

【知有底人何處去檀越家中作水牛頭角四蹄猶未
子夜來牽過月明秋。】

「盤山示眾可中學道似地擎山不知山之孤峻如
石含玉不知玉之無瑕若如此者是真出家。」

【十分講得甚清白其中道理不西東破曹色色都準
就只欠當頭一霎風。】

「孚上座因鼓山赴閩王請雪峰門送回至法堂乃
曰一隻聖箭直射九重城裏去也孚曰是伊未在
峰曰渠是徹底人孚曰若不信待某去勘過遂趁
至中路便問師兄甚麼處去山曰九重城裏去孚
曰忽遇三軍圍時如何山曰他家自有通宵路孚
曰恁麼則離宮失殿去也山曰何處不稱尊孚拂
袖便回峰問如何孚曰如隻聖箭中路折郤了也
遂舉前話峰乃曰渠語在孚曰這老凍儂郤有鄉
情在。」

【乘危幾次建奇動百萬場中見膽雄請看霸陵橋上
事勸君不必諱元戎。】

「馬祖與百丈西堂南泉翫月次祖曰正恁麼時如
何丈曰正好修行堂曰正好供養泉拂袖便行祖
曰經歸藏禪歸海惟有普願獨超物外。」

【這段光明誰欠少人人頂上自團圓修行供養須如
是要且不離影子邊。

正與麼時各一言修行供養二俱蠲南泉拂袖歸堂
去光彩全收兔角邊。】

「烏臼問僧近離甚處曰定州臼曰定州法道何似
這裏曰不別臼曰若不別更請轉彼中去便打僧
曰棒頭有眼不得艸艸打人臼曰今日打著一箇
也又打三下僧便出去臼曰屈棒原來有人喫在
曰爭奈杓柄在和尚手裏臼曰汝若要山僧回與
汝僧近前奪棒打臼三下臼曰屈棒屈棒曰有人
喫在臼曰艸艸打著一箇僧禮拜臼曰郤與麼去
也僧大笑臼曰消得恁麼消得恁麼。」

【縱橫殺活玅機先往復商量恐未圓爭似鎮州定上
座要渠踏破水中天。】

「鹽官一日喚侍者將犀牛扇子來者曰破也官曰
扇子既破還我犀牛兒來。」

【扇子既破索犀牛頭上不必更安頭侍兒無處尋蹄
角空把斷繩繫綠洲。】

「百丈惟政問南泉諸方還有不為人說底法麼泉
曰有山曰作麼生是不為人說底法泉曰不是心
不是佛不是物山曰恁麼則說了也泉曰某甲即
恁麼和尚作麼生山曰我又不是善知識爭知有
說不說底法泉曰某甲不會請和尚說山曰我太
煞為汝說了也。」

【滿堂戲具一座局譜拿三道三喚六作五協宮犯商
偷梁換柱蜂蠆尾尖了無驚怖兩兩三三各行一路。】

「雲門因僧問如何是透法身句門云北斗裏藏身。」

【法身透過髑髏乾千樹春枝一樹寒明日送君須盡
醉前塗儘有路頭寬。】

「趙州示眾三轉語。」

【金佛不度罏水到自成渠關門與閉戶誰云天下無
木佛不度火本自無我所不借東風力春深花自墮
沉佛不度水盡力提不起摸著腦後腮元是自家底。】

「長沙因僧問如何是清淨法身沙云膿滴滴底聻。」

【一路春風拂禁城遠山如抹細煙輕不將脂粉污顏
色淡掃娥眉朝至尊。】

「寶峰巴掌和尚上堂日日照臨不到天地覆載不
著含元殿上問長安直截便是逍遙路南山高北
山低日出東來又轉西昨夜霜風露消息吹落林
花三五枝。」

【師叔先行不到小姪來之太蚤夢裏捉得秦雄原是
唐之叔寶。】

「僧問乾峰十方薄伽梵一路涅槃門未審路頭在
甚麼處峰以拄杖劃一劃云在這裏僧後舉問雲
門門云會麼僧云不會門舉起手中扇子云扇子
𨁝跳上三十三天築著帝釋鼻孔東海鯉魚打一
棒雨似盆傾。」

【長城萬里接陰山關鎖江河百二間一帶皇風歸治
化爭教群醜事弓彎。】

「僧問趙州如何是趙州州云東門南門西門北門。」

【東西南北四門開不用商量不用猜問著家邦原熟
路知君曾見老南來。】

「洞山因僧問三身中那身不墮眾數山曰吾嘗於
此切後有持問曹山先師道吾嘗於此切意作麼
生山曰要頭便砍去又問雪峰峰以拄杖打云我
亦曾到洞山來。」

【先人遺範重如金從來孝子諱爺名縱是傍人亦低
首只今猶滿畫堂春。】

「耽源辭國師歸省馬祖於地上作一圓相展坐具
禮拜祖云子欲作佛去源云某甲不解捏目祖云
吾不如汝雪竇云然猛虎不食其子爭奈言來不
豐諸人要識耽源麼只是箇藏身露影漢。」

【劃地為牢實可傷揚帆順去引流航疇淺艸休輕
忽恐有菸菟伏道傍。】

萬峰童真和尚湘山頌古卷下
侍者寂慧錄

「睦州問一秀才聞先輩會二十四家書法是否才
曰不敢州以拄杖空中點云會麼才云不會州云
秪這一點尚不會說甚麼二十四家書法。」

【秀才單怕懞懂凶鬼亦畏惡人睦州好箇一點只是
不入書林。】

「夾山示眾目前無法意在目前不是目前法非耳
目之所到。」

【身在海中休覓水日行嶺上莫尋山夾山在此三十
載病入膏盲也大難也大難拈來只見玉珊珊。】

「藥山參石頭問三乘十二分教某甲粗知嘗聞南
方直指人心見性成佛實未明了乞師慈悲指示
頭云恁麼也不得不恁麼也不得恁麼不恁麼總
不得山不領悟頭云子因緣不在此且往江西馬
大師處去山到馬祖處亦如前問祖云我有時教
伊揚眉瞬目有時不教伊揚眉瞬目有時教伊揚
眉瞬目者是有時教伊揚眉瞬目者不是山於是
有省。」

【東西非異戶作用有殊方我唱陽春調君吟白雪腔
雲留芳樹晚峰落遠天長踏轉舊時路星殘入曉霜。】

「靈樹因僧問如何是祖師西來意樹默然後門人
欲選此語上碑乃問雲門先師默然處如何上碑
門云師。」

【靈樹一語未曾言天搖地動古今悉雲門一字入公
門縱是九牛拽不出。】

「定上座參臨濟問如何是佛法大意濟下禪床擒
住打一掌便拓開定佇立傍僧云定上座何不禮
拜定纔作禮忽然大悟。」

【擒來一掌夢魂間禮拜拓開當等閒懊恨傍人擅多
口無端又被葛藤攀。】

「洞山與泰首座喫果子次乃問有一物上拄天下
拄地黑似漆嘗在動用中動用中收不得且道過
在甚麼處泰曰過在動用中山喚侍者掇退果棹。」

【洞山真是面無情將盤黑子換人睛首座若能知著
數飽餐一席樂欣欣。】

「洞山因僧問寒暑到來如何迴避山云何不向無
寒暑處去曰如何是無寒暑處山曰寒時寒殺闍
黎熱時熱殺闍黎。」

【無寒暑處堪迴避迴避須從寒暑間昨夜松門且高
臥一天星斗下幽關。】

「漸源侍道吾往一家弔慰源撫棺曰生耶死耶吾
曰生也不道死也不道源曰為甚麼不道吾曰不
道不道歸至中路源曰和尚今日若不與某甲道
打和尚去也吾曰打即任打道即不道源便打後
造石霜霜曰前來打先師因緣會也未源曰郤請
和尚道一轉語霜曰不見道生也不道死也不道
源遂禮拜設齋懺悔他日持鍬於法堂上從東過
西從西過東霜曰作甚麼源曰覓先師靈骨霜曰
洪波浩渺白浪滔天覓甚先師靈骨源曰正好著
力霜曰這裏針劄不入著甚麼力源持鍬肩上便
行。」

【漸源不透死生關郤要先師露一線不知大開東閣
門奈何苦苦求方便後來饒舌是石霜白浪洪波看
不見看不見先師面目方纔驗。】

「俱胝和尚凡有所問只豎一指自云我得天龍一
指頭禪一生受用不盡。」

【作人須要俓正不可誑惑癡呆天龍一生大病俱胝
親受其災。】

「夾山因僧問如何是夾山境山曰猿抱子歸青嶂
外鳥啣花落碧嵒前法眼云我二十年只作境話
會。」

【抱子啣花二十春看來都是眼中塵而今依舊家山
下鳥自吟幽花自新。】

「投子因僧問月未圓時如何子曰吞郤三箇四箇
曰圓後如何子曰吐卻七箇八箇。」

【吞吐缺圓未減增松梢斜影一般清直須掉轉光明
殿把手將相一路行。】

「投子因僧問曹溪如指月靈山如畫月如何是真
月子曰昨夜三更轉向西。」

【畫月指月非真月三更之後為你說請君覆郤水晶
盤身在海中休叫渴。】

「仰山住東平時溈山令僧送書并鏡仰提起示眾
曰且道是溈山鏡東平鏡若道是東平鏡又是溈
山送來若道是溈山鏡又在東平手裏道得則留
取道不得即撲碎去也眾無語遂撲破。」

【懊恨溈山老不經又將書鏡累東平若非大仰知端
的輪到而今礙殺人。】

「仰山侍溈山遊山忽鴉啣一紅柿落在面前仰取
柿拭過呈溈山山云子甚處得來仰曰此是和尚
道德所感溈云汝也不得無分即分半與仰。」

【子父遊山各見山一株紅柿落林間分明細事何多
事只要師資同苦甘。】

「仰山問溈山大用現前請師辨白溈下座歸方丈
仰隨入溈問子適來問甚麼話仰再舉溈曰還記
得吾答語否仰曰記得溈曰你試舉看仰珍重出
去溈曰錯仰回首曰閑師弟若來莫道某甲無語。」

【魚鳥胸中意思風來水面文章不必驚群動眾自然
事事成行。】

「仰山問僧近離甚處曰廬山山曰曾到五老峰麼
曰不曾到山曰闍黎不曾遊山雲門云此語皆為
慈悲之故有落艸之談。」

【廬山面目儼然這僧決未親到若是撥艸瞻風足下
何曾欠少。】

「德山到溈山挾複子於法堂上從西過東從東過
西顧視云無無便出至門首卻云也不得艸艸復
具威儀重入相見溈山坐次德提起坐具云和尚
溈擬取拂子德便喝拂袖而出背郤法堂著艸鞋
便行溈至晚問首座適來新到在甚麼處座云當
時背郤法堂著艸鞋去也溈云此子已後向孤峰
頂上盤結艸菴呵佛罵祖去在。」

【出入重圍兩度開威風颯颯透人懷不知陷虎深深
處猶向堂前著艸來。】

「丹霞過慧林寺遇天大寒取木佛燒向院主呵曰
何得燒我佛霞以杖子撥灰曰吾燒取舍利主曰
木佛何有舍利霞曰既無舍利更取兩尊燒主自
後眉鬚墮落。」

【雲籠埜寺山如畫水接空山淡似秋夜塘魚聚花中
鏡春沼人移天上舟。】

「德山凡見僧入門便棒。」

【伎倆知君巳盡只有一著當先若作實情會去何止
十萬八千。】

「臨濟凡見僧來纔入門便喝。」

【老漢明珠在掌切莫眼病空華但請解開布袋一時
放下鐵枷。】

「仰山問三聖汝名甚麼聖云慧寂山曰慧寂是我
聖云我名慧然山呵呵大笑。」

【君臨敝邑我蒞仙鄉易子而教蓋古之嘗。】

「仰山因僧問法身還解說法否山曰我說不得別
有一人說得曰說得底人在甚麼處山推枕子為
山聞得曰寂子用劍刃上事。」

【仰山推出枕子難算法身說法韓成決非高帝詭向
鄱湖淹殺。】

「仰山夏末問訊溈山溈曰子一夏在下面作何所
務仰曰慧寂鋤得一片畬下得一籮粟溈曰子今
夏不虛過仰郤問和尚一夏之中作何所務溈曰
日中一食夜後一寢仰曰和尚今夏亦不虛過。」

【子父家風各自陳異床同夢正難伸苟非夏末秋初
際相見如何話最親。】

「木平初參洛浦問一漚未發已前如何辨其水脈
浦曰移舟諳水脈舉棹即迷源平從此悟入。」

【一漚未發問來端棹撥波間會者難何似白蘋洲上
朢滿川秋色任君看。】

「僧問雲門如何是清淨法身門云花藥欄。」

【紅白花開種色新移來春便有精神芳芬不審歸何
處蜂蝶猶將上下巡。】

「仰山指雪獅子問還有過此色者麼雲門云當時
但與推倒雪竇云雲門只解推倒不解扶起。」

【雪庭獅子論起倒二老何曾得決來爭似太陽當午
祭一天青霽壯奇哉。】

「香嚴參溈山溈問我聞你在先師處問一答十問
十答百此是汝聰明伶俐意解識想生死根本父
母未生時試道一句看嚴茫然歸寮將平日看過
底文字尋一句酬對竟不得乃歎曰畫餅不可充
饑遂焚平昔所看文字抵南陽忠國師遺跡憩止
一日芟除艸木偶拋瓦擊竹作聲忽然省悟述偈
曰一擊亡所知更不假修持動容揚古路不墮悄
然機處處無蹤跡聲色外威儀諸方達道者咸言
上上機。」

【紙上難尋結艸菴為他根底痛加參一朝打著未生
路方信而今不再三。】

「香嚴初開堂溈山令人送書并拄杖至嚴接得便
哭蒼天蒼天僧曰和尚為甚如此嚴曰秪為春行
秋令。」

【夜臺人散艸離離說著當初恨殺伊縱是爺娘親授
受不傷悲處也傷悲。】

「米胡令僧問仰山今時人還假悟否仰曰悟即不
無爭奈落第二頭何胡深肯之。」

【悟道猶居第二頭子房終不貴封侯太平自是銷兵
甲玉馬勞勞奠九秋。】

「米胡問僧近離甚麼僧曰藥山胡曰藥山老子近
日如何曰大似一片頑石胡曰得恁麼鄭重曰也
無你提掇處胡曰非但藥山米胡也恁麼僧近前
顧視而立胡曰看看頑石動也。」

【波濤洶湧勢滔天爭奈龍王五尺鞭分付江公莫多
事渠家猶有定風丸。】

「興化到大覺為院主一日覺喚院主我聞你道向
南方行腳一遭拄杖頭不曾撥著一箇會佛法底
你憑箇甚麼道理與麼道化便喝覺便打化又喝
覺又打化來日從法堂過覺召院主我直下疑你
昨日這兩喝化又喝覺又打化再喝覺亦打化曰
某甲於三聖師兄處學得箇賓主句總被師兄折
倒了也願與某甲箇安樂法門覺曰這瞎漢來這
裏納敗闕脫下衲衣痛打一頓化於言下薦得臨
濟先師於黃檗處喫棒底道理化後開堂日拈香
曰此一瓣香本為三聖師兄三聖與我太孤本為
大覺師兄大覺與我太奢不如供養臨濟先師。」

【刀刀見血弟兄分說甚砒霜與毒酖脫下衲衣還舊
面二家香湊一家熏。】

「僧問興化四方八面來時如何化云打中間底僧
便禮拜化曰昨日赴箇村齋中途遇一陣卒風暴
雨卻向古廟裏躲得過。」

【卒風暴雨怨天公古廟雖安半路中若問其間端的
意去家猶隔萬千重。】

「香嚴示眾若論此事如人上樹口啣樹枝腳不踏
樹手不攀枝樹下忽有人問如何是祖師西來意
不對他又違他所問若對他又喪身失命當恁麼
時作麼生即得時有虎頭上座出云樹上道即不
問未上樹時請和尚道嚴乃呵呵大笑。」

【香嚴上樹策同儔作者須觀樹下秋栗棘金圈透得
過秦中自古帝王州。】

「香嚴因僧問如何是道曰枯木裏龍吟僧云如何
是道中人曰髑髏裏眼睛僧後問石霜如何是枯
木裏龍吟霜曰猶帶喜在如何是髑髏裏眼睛霜
曰猶帶識在。」

【龍吟枯木似同胎眼裏髑髏該不該喜識盡時空限
界一川桃李送春來。】

「興化示眾我聞長廊下也喝後架裏也喝諸人莫
盲喝亂喝直饒喝得興化向虛空裏郤撲下來一
點氣也無待我蘇息起來向汝道未在何故我未
曾向紫羅帳裏撒珍珠與汝諸人去在胡喝亂喝
作麼。」

【紫羅帳裏撒珍珠假我東風過太湖猶有梅花三十
樹勸君切勿更躊躕。】

「僧問趙州永聞和尚親見南泉是否州云鎮州出
大蘿蔔頭。」

【鎮州蘿蔔頭親言出親口趙州北地人親見南泉後。】

「三聖上堂云我逢人則出出則不為人　興化云
我逢人則不出出則便為人。」

【一箇起家白屋一箇出自高門十字街頭撞著原是
漢魏周秦水程三十里陸程一朝登行到碧梧金井
處水綠山青。】

「三聖到德山纔展坐具山曰莫展炊巾此處無殘
羹餿飯聖曰縱有也無著處山便打聖接住棒推
向禪床上山大笑聖哭蒼天便下參堂堂中首座
號踢天泰問行腳高士須得本道公驗作麼生是
本道公驗聖曰道甚麼座再問聖打一坐具曰這
漆桶前後觸忤多少賢良座擬人事聖便第二
位人事。」

【壯士臨場不費纖力犯堊揮斤手親眼疾塞北風寒
霜氣重江南天險水聲急細看煙塵各有界其間操
縱誰辨的誰辨的作者須從轉處悉。

覿面來端莫入陰界一點不來艸賊大敗更擬如何
漆桶不快。】

「興化見同參來纔上法堂化便喝僧亦喝化又喝
僧亦喝化近前拈棒僧又喝化曰你看這瞎漢猶
作主在僧擬議化直打下法堂侍者請問適來那
僧有甚觸忤和尚化曰他適來也有權也有賓也
有照也有用及乎我將手向伊面前橫兩橫到這
裏卻去不得似這般瞎漢不打更待何時侍禮拜。」

【東西南北面面通花臺玉樹影重重奈何弱水千尋
浪只見蓬萊不見宮。】

「玄沙上堂聞燕子聲沙云深譚實相歸方丈。」

【乳燕雙雙入畫梁呢喃音韻別宮商去年舊壘今猶
在春色移人暗自傷。】

「石霜因僧自洞山來問和尚有何言句示徒僧曰
解夏上堂秋初夏末兄弟或東去西去直須向萬
里無寸艸處去良久云秪如萬里無寸艸處作麼
生去霜曰有人下語否曰無霜曰何不道出門便
是艸。」

【萬里無寸艸秋空須靠倒出門便是艸客路行人少
蘆花洲上月明前祝融峰頭日初小日初小埜渡無
人舟自杳爭如一覺到天光衲被蒙頭全不曉。】

「臨濟問黃檗佛法的的大意三度問三度被打不
領深旨且辭去檗曰秪往高安灘頭參大愚去濟
到大愚愚曰甚處來曰黃檗來愚曰黃檗有何言
句曰某甲三度問佛法的的大意三度被打不知
有過無過愚曰黃檗與麼老婆心切為汝得徹因
更來這裏問有過無過濟於言下大悟曰原來黃
檗佛法無多子愚搊住曰這尿床鬼子適來道有
過無過如今郤道佛法無多子你見箇甚麼道理
速道速道濟於大愚脅下築三拳愚拓開曰汝師
黃檗非干我事濟辭大愚郤回黃檗檗見便問這
漢來來去去有甚了日濟曰秪為老婆心切便人
事了侍立檗問甚處來濟曰昨蒙和尚令參大愚
去來檗曰大愚有何言句濟舉前話檗曰大愚老
漢饒舌待來痛與一頓濟曰說甚待來即今便打
隨後便掌檗喚侍者引這風顛漢參堂去。」

【一隻破棺材扶來又扶去兩處失便宜家親釀成祟。】

「徑山問僧我前日有一問在你處你先前日答了
我也即今因甚麼瞌睡僧云如是如是山云道甚
麼僧云不是不是山連打兩棒云一棒打你如是
一棒打你不是。」

【重圍兩處緊牢關秪道坦堅破者艱豈意玅策原非
料中心樹已被人刪。】

「無著往五臺華嚴寺至金剛窟禮謁遇老翁牽牛
行邀入寺翁曰近自何來著曰南方曰南方佛法
如何住持著曰未法比丘少奉戒律曰多少眾著
曰或三百或五百著郤問此間佛法如何住持曰
龍蛇混雜凡聖交參著曰多少眾曰前三三後三
三日晚翁令童子相送著問童子前三三後三三
是多少童召大德著應諾童曰是多少著復問此
為何處曰金剛窟般若寺也著悽然悟彼翁者文
殊也。」

【平沙千頃夜波秋激浪堆邊海氣浮前後卻言言不
及漁翁釣晚罷金鉤。】

「明招上堂眾集定招云這裏風頭稍硬且歸暖
商量便歸方丈眾隨至立定招云纔到暖室便見
瞌睡以拄杖一時趁散。」

【左至右前至後花言巧語將人誘老來無力下禪床
不顧面皮多少厚多少厚請看白雲堆滿岫。】

「臨濟示滅謂眾云吾滅後不得滅郤吾正法眼藏
三聖出曰爭敢滅郤和尚正法眼藏濟曰巳後有
人問你向他道甚麼聖便喝濟曰誰知吾正法眼
藏向這瞎驢邊滅郤。」

【正法眼藏瞎驢邊苦口諄諄朢後賢要得祖翁門戶
大椎爺方可繼家傳。】

「雪峰住菴時有兩僧來峰以兩手拓菴門放身出
曰是甚麼僧亦曰是甚麼峰低頭歸菴僧辭往
南峰曰我有箇同參住巖頭附汝一書曰某書上
師兄某自鼇山成道後迄至於今飽不饑同參某
書上僧到巖頭達書了頭問別有何言句曾遂舉
前話頭曰他道甚麼曰他無語低頭歸菴頭曰噫
我當初悔不向伊道末後句若向伊道天下人不
奈伊何僧至夏末請益前話頭曰何不蚤問曰未
敢容易頭曰雪峰與我同條生不與我同條死要
識末後句秪這是。」

【末後句話難委同條生不同條死千里書通舊面來
示當陽空露齒而今拋向楚山頭無限惡風吹不
起。】

「雪峰一日陞座眾集定峰輥出木毬玄沙遂捉來
安舊處。」

【雪峰捏怪同兒戲慣拈此物亂諸人不是謝郎出隻
手都道傍邊少正經。】

「雪峰上堂南山有一條鱉鼻蛇汝等諸人切須好
看長慶出曰今日堂中大有人喪身失命雲門以
拄杖攛向峰前作怕勢有僧舉似玄沙沙曰須是
我稜兄始得然雖如是我則不然曰和尚作麼生
沙曰用南山作麼。」

【鱉鼻橫拈毒氣賒一堂鬧亂似林麻何期備老善方
藥消得南山大赤花。】

「洛浦一日上堂云孫臏收舖去也有買卜底出來
時有僧出云請和尚卜浦云汝家爺死　法眼代
撫掌三下。」

【這僧爺死因他卜雪上加霜愁殺人同人大有均不
是單單占出地澤臨。】

「九峰因石霜遷化眾請首座住持峰時為侍者白
眾問首座曰先師道休去歇去冷湫湫地去一條
白練去古廟香爐去一念萬年去明甚麼邊事會
得即住持會不得不可首座對曰明一色邊事峰
曰與麼則不會先師意在座曰但裝香來香旌斷
處若去不得即不會先師意遂焚香煙未斷座已
脫去峰撫背曰坐脫立亡即不無先師意未夢見
在。」

【古廟香煙一色開違宗失玅轉殊乖要知細密家中
事九峰親見石霜來。】

「雲蓋因僧問石霜萬戶俱閉即不問萬戶俱開時
如何霜曰堂中事作麼生僧無對經半載方始下
一轉語曰無人接得渠霜曰道即道得八程曰和
尚又且如何霜曰無人識得渠蓋聞乃禮拜乞為
舉霜不肯蓋乃抱霜上方丈曰和尚若不道打和
尚去在霜曰得在蓋乃禮拜霜曰無人識得渠蓋
頓首有省。」

【萬戶俱閉萬戶開一家有事百家來渠儂不用親相
識分得驪珠下九垓。】

「巖頭參德山纔跨門便問是凡是聖山便喝頭禮
拜有舉似洞山山曰若不是奯公大難承當頭曰
洞山老人不識好惡錯下名言我當時一手抬一
手捺。」

【懞懂一槌難躲閃輕輕接得便還拳傍人秪好看施
設不必挑唆出舌尖。】

「巖頭值沙汰於鄂渚邊作渡子一日有婆抱一孩
兒來乃曰呈橈舞棹即不問且道婆手中兒甚處
得來頭便打婆曰婆生七子六箇不遇知音秪這
一箇也不消得便拋向水中。」

【奯公政欲啟樊籠一味當頭用劍鋒豈意婦人多拙
技江流依舊晚雲封。】

「雪峰一日登座召眾曰看看東邊底又曰看看西
邊底汝若要會拈拄杖曰向這裏會取。」

【東西兩邊都看過深淺盡在一腔中一條杖子無交
割要倩傍人荷別峰。】

「雲門因僧問如何是一代時教門云對一說。」

【諸佛無可說而曰對一說一塊紫金山白晝被人鑿。】

「百丈再參馬祖侍立次祖目視繩床角拂子丈曰
即此用離此用祖曰汝已後開兩片皮將何為人
丈取拂子豎起祖曰即此用離此用丈掛拂子於
舊處祖震威一喝丈直得三日耳聾後黃檗聞舉
不覺吐舌丈曰子已後莫承事馬祖去麼檗曰不
然今日因師舉得見馬祖大機之用然且不識馬
祖若嗣馬祖已後喪我兒孫丈曰如是如是見與
師齊減師半德見過於師方堪傳授子甚有超師
之見檗便禮拜。」

【得路還家氣便伸而今正欲起家門從來父子投機
處眼見何如耳最親。

承前起後觀動烈奕葉騰騰氣壯哉吐舌耳聾空入
夢不虛親見作家來。】

「石霜冬日榜僧堂作此字<img:>其下註
曰若人識得不離四威儀中首座見曰和尚今日
放參。」

【四十二毋收不盡龜龍繫象果全無首座若能知休
咎不必人前誦梵書。】

「打地和尚凡有人來問以棒打地示之一日被僧
藏郤棒然後致問尚但張口而已。」

【作賊人心虛見人便驚顧饒君下下來不自知落處。】

「楞嚴七處徵心。」

【芭蕉未動影重重剝盡皮來總是空黃面瞿曇原不
會引他慶喜入樊籠。】

「八還辨見。」

【還到無還始是還看來也是飽加餐色空明暗誰逼
汝針線重重補未闌。】

「法華經不退諸菩薩其數如恒沙一心共思求亦
復不能知。」

【圓陀陀赤洒洒十聖三賢莫可把夜半欲尋尋不及
天明依舊松根下。】

「經題八(五首)。」

【是法非思量睜眼入鑊湯打破大唐國擺手見空王
當頭忽漏逗肝膽盡掀開釋迦與彌勒仰首朢將來
三藏十二部盡是下頭註歷代老禿奴鈔外更加疏
正是鐵蒺藜光明貫今昔拋在眾人前兩手撈不及
揭開摩醯眼爾乃見端由昨夜一聲雁驚起後池秋。】

「圓覺經一切障礙即究竟覺。」

【牛欄馬廄淨土天堂稍存擬議便是荒唐。】

「南陽忠國師因西天大耳三藏到京云得他心通
帝命師試驗師問汝得他心通那對曰不敢師曰
汝道老僧即今在甚麼處曰和尚是一國之師何
得卻去西川看競渡良久再問汝道老僧即今在
甚麼處曰和尚是一國之師何得郤在天津橋上
看弄猢猻師良久復問汝道老僧即今在甚麼處
藏罔測師叱曰這埜狐精他心通在甚麼處。」

【一次誑君二次瞞移花去鏡影團團他家別有安排
處翻覆從頭仔細看。】

「雲門云光不透脫有兩般病一切處不明面前有
物是一又透得一切法空隱隱地似有箇物相似
亦是光不透脫又法身亦有兩般病得到法身為
法執不忘已見猶存坐在法身邊是一直饒透得
法身去放過即不可仔細檢點將來有甚麼氣息
亦是病。」

【大病不離心未寂見境難忘禍最深脫郤靈衣拈郤
袋蕭條玉樹自森森。】

「雲門上堂乾坤之內宇宙之間中有一寶祕在形
山拈燈籠向佛殿裏將三門來燈籠上。」

【燈籠佛殿與三門拈來一一是家珍若作家珍端的
去雲門真是可憐生。】

「雪峰示眾三世諸佛向火燄上轉大法輪玄沙云
近來王令稍嚴峰曰作麼生沙曰不許行奪市
峰不覺吐舌雲門曰火燄為三世諸佛說法三世
諸佛立地聽。」

【火燄說法諸佛聽斯事久不通音而今冷地亦如
然乃奉將軍搜括令。】

「楞嚴汝等一人發真歸元此十方空悉皆銷殞。」

【一人發真歸元冷灰爆出一豆拈來置在人前可作
大明神咒不勞蚤暮受持自然色色仍舊。】

「曹山因僧問學人抱璞投師請師雕琢山曰不雕
琢曰為甚麼不雕琢山曰須知曹山好手。」

【抱璞投師請雕琢雕琢誠為枉費工幸是曹山真好
手文彩盡在不雕中。】

「曹山因鏡清問心徑苔生時如何山曰難得道者
曰未審此人向甚處去山曰只知心徑苔生不知
向甚麼處去。」

【百鳥不栖無影樹苔封心徑冷家門只須燄發洪爐
內免致寒灰凍殺人。】

「雪峰與玄沙夾籬次沙曰夾籬處還有佛法也無
峰曰有曰如何是夾籬處佛法峰撼籬一下沙曰
某甲不與麼峰曰子又作麼生曰穿過篾來。」

【籬邊佛法渾大有秪是不宜動著手玄沙接拍自成
音度得篾來失郤口。】

「金剛經若為人輕賤是人先世罪業應墮惡道以
今世人輕賤故先世罪即為消滅。」

【從前諸罪如山嶽南北東西箇箇知昨夜忽然伸一
覺夢中推倒五須彌。】

「一切諸佛及諸佛阿耨多羅三藐三菩提法皆從
此經出。」

【此經畢竟從何出狸奴白牯是知音道子僧繇工絕
世畫骨畫髓難畫心。】

「德山嘗講金剛經時謂之周金剛後聞南方禪席
頗盛遂擔青龍疏鈔出蜀至灃陽路上見一婆子
賣餅因息肩買餅點心婆指擔曰這箇是甚麼文
字山曰青龍疏鈔婆曰講何經山曰金剛婆曰我
有一問你若答得施與點心若答不得且別處去
金剛經道過去心不可得現在心不可得未來心
不可得未審上座點那箇心山無語遂往龍潭到
法堂曰久嚮龍潭及乎到來潭又不見龍又不現
潭引身曰子親到龍潭山無語遂親止焉一夕侍
立次潭曰更深何不下去山珍重便出郤回曰外
面黑潭點紙燭度與山山擬接潭復吹滅山於此
大悟。」

【青龍一擔出蠶叢恰遇婆婆不遇翁縱使龍潭燭影
斷從前依舊黑濛濛。】

「聚雲真和尚因僧問如何是當機一句雲打云速
道速道僧擬議雲直打出。」

【白棒連天勢未休作家驗處有來由從中幾箇知恩
德多把杭州作汴州。】

「曹山因僧問朗月當空時如何山曰猶是階下漢
曰請師接上階山曰月落後相見。」

【浮雲散後無消息須薦光明未兆時月落三更猶較
鈍電光影外莫遲遲。】

「雲居因僧問如何是沙門所重居曰心識不到處。」

【心識不到處澗水響潺潺秪許雙崖聽貧而無怨難。】

「趙州因僧問如何是祖師西來意州云庭前柏樹
子僧云和尚莫將境示人州云我不將境示人僧
云如何是祖師西來意州云庭前柏樹子。」

【趙州年老事顛東語到關心不厭重祖意西來隨處
有那家門首不青蔥。】

「清平初參翠微便問如何是西來的的意微曰待
無人即向汝說平良久曰無人也請和尚說微下
禪床引入竹園平又曰無人也請和尚說微指竹
曰這竿得恁麼長那竿得恁麼短平後住大通舉
謂眾曰先師入泥入水為我自是我不識好惡。」

【翠微指竹老婆心說短論長沒處尋他後夢回雙眼
闊方纔洗耳聽佳音。】

「龍牙因僧問二鼠侵藤時如何曰須有隱身處始
得曰如何是隱身處牙曰還見儂家麼。」

【人間二鼠解侵藤學箇隱方也不曾若無上樹安身
法擬將何物仗依憑。】

「雲門云直得乾坤大地無纖毫過患猶是轉句不
見一色始是半提更須知有全提時節。」

【一勘破二話墮一簇破來能幾箇全提時節只甚閒
飯餘正好伸腳臥伸腳臥三腳驢子空裏磨。】

「雲門云拄杖子化為龍吞郤乾坤了也山河大地
甚處得來。」

【雲龍變化杖頭邊吞吐乾坤六合先學者須觀前後
路莫教雙眼亂風煙。】

「子湖因僧問自古上賢還達真正理也無湖曰達
曰真正理作麼達湖曰霍光賣假銀城與單于契
書是甚麼人作。」

【剩水殘山一帶陳樵歌漁唱兩相親莫言是處無邦
域古洞雲乖別樣春。】

「楞嚴經吾不見時何不見吾不見之處若見不見
自然非彼不見之相若不見吾不見之地自然非
物云何非汝。」

【圓明了知土塊泥沙稍存擬議海角天涯。

大小瞿曇一場納敗拈示人前不倒自壞。】

「若能轉物即同如來。」

【若能轉物即同如來吹糠見米只欠簸篩。

若能轉物即同如來大的人偷小的郤在。】

「南泉問僧夜來好風僧云夜來好風泉云吹折門
前一株松次問一僧云夜來好風僧云是甚麼風
泉云吹折門前一株松僧云是甚麼松泉云一得
一失。」

【兩次風吹一樣松直鉤原為取獰龍分明意在綸竿
上得失誰家有定工。】

「歸宗入園取菜次乃畫一圓相圍郤一株語眾曰
不得動著這箇眾不敢動少頃宗復來見菜猶在
便以棒趁眾僧這一隊漢無一箇有智慧底。」

【生菜園中討甚閒孜孜何事用機關一場沒趣無收
拾只得旋風自轉灣。】

「乾峰上堂舉一不得舉二放過一著落在第二雲
門出眾云昨日有人從天台來郤往徑山去峰曰
典座來日不得普請。」

【南嶽天台杖下分夜江天淨水生紋紅葵綠柳看殊
色秋菊春蘭異地熏。】

「乾峰上堂法身有三種病二種光須是一一透得
始解歸家穩坐須知更有向上一竅在雲門出問
菴內人為甚麼不知菴外事峰呵呵大笑門曰猶
是某甲疑處峰云子是甚麼心行門曰也要和尚
相委峰曰直須恁麼始得穩坐門應諾。」

【呵呵大笑穩家門病到若斯也要論跛腳韶陽識此
症邊傍束手看休存。】

「三目芝和尚有講主來參問離名離相以何為宗
芝曰蟭螟眼裏推不輥主云學人不會芝曰螃蟹
腔中好汎船。」

【離名離相問頭端謾道宗師下口難好似閩人話鄉
曲都緣到地是同觀。】

「南院上堂諸方秪具啐啄同時眼不具啐啄同時
用僧便問如何是啐啄同時用院曰作家不啐啄
啐啄同時失曰此猶是某甲問處院曰汝問處作
麼生僧曰失院便打其僧不肯後於雲門會下聞
二僧舉此話一僧曰當時南院棒折那僧忽契悟
奔回省覲院巳圓寂乃謁風穴穴見便問莫是當
時問先師啐啄同時話底麼僧曰是穴曰汝當時
作麼生會曰某甲當時如在燈影裏行相似穴曰
汝會也。」

【同時啐啄用來清不是依稀彷彿行棒下活人誰薦
得還他父子自崢嶸。】

「疏山因主事僧為造壽塔畢白山山曰將多少錢
與匠人曰一切在和尚山曰為將三錢與匠人為
將兩錢與匠人為將一錢與匠人若道得與吾親
造壽塔來僧無語後僧舉似大嶺嶺曰汝歸與疏
山道若將三錢與匠人和尚此生決不得塔若將
兩錢與匠人和尚與匠人共出隻手若將一錢與
匠人累他匠人眉鬚墮落僧回舉似疏山山具威
儀朢大嶺作禮曰大嶺有古佛放光射到此間雖
然如是也是臘月蓮花大嶺後聞此語曰我恁麼
道蚤已龜毛長數丈。」

【臺砌荒寒古木疏三文用盡髑髏枯若非大嶺光明
現只箇屍骸著處無。

龜毛數丈謾拙牽臘月蓮開朵朵鮮無影樹間藏不
得從今拋向亂峰前。】

「盤山道向上一路千聖不傳慈明道向上一路千
聖不然徑山道向上一路熱碗鳴聲。」

【總是一群無壯賊眼中各自見風煙破房破屋無人
住打掃秋雲共一天。】

「僧問趙州學人乍入叢林乞師指示州云喫粥也
未僧云喫粥了也州云洗缽盂去僧於言下有省。」

【口角春風也甚奇庭花日暖報君知缽盂洗了無他
事不必重添眼上眉。】

「睦州因僧問祖師西來當為何事州云你看為何
事僧無語州便打。」

【隨口問隨口答晚樹風來聲颯颯秋高群雁落橫斜
滄洲寒葦競周匝。】

「聚雲上堂出眾者三十棒不出眾者三十棒出眾
不出眾三十棒一僧出問話不契乃曰直下三玄
已露何曾三要無施落花流水空去殿前古柏當
機。」

【一槌打到極則處那管張三與李四三要三玄總現
成東風吹惺堤楊樹。】

「僧問法眼如何是曹源一滴水眼云是曹源一滴
水。」

【贏來一軸便宜畫不假丹青只淡描分付健奴且收
貯他年將可慰兒曹。】

「僧問雲門如何是超佛越祖之譚門云餬餅。」

【淡淡春山盈盈秋水不用安排何彼何此餬餅云超
佛祖譚千峰勢到嶽邊止。】

「僧問洞山如何是衲僧孔竅山曰十八女子不繫
裙。」

【堂堂覿露絕纖塵不接溪村與四鄰只箇舊時元本
在何須更道浣花村。】

「慶忠機和尚上堂雲從龍風從虎聖人作而萬物
睹本乎天者親上上律天時本乎地者親下下襲
水土土能生金金主三六九九九八十一一歸何
處卓一卓云蘇盧悉哩娑婆訶。」

【塞壑填溝堆山積嶽玅閶闈而洞開歛曠世之弘略
承平也天蓋地擎建掃也雲行雨作神龍變化見飛
騰其間操縱難描摸。】

「慶忠因一官人請上堂擊禪床云起去拂一拂云
伺候著良久云隙晷偷光杖兔角星芒射眼拂龜
毛不是山僧行正令崑崙叫屈舜若逃喝一喝云
畫供打口鼓喝退堂聲下座。」

【幻成雲氣結煙巒海市憑空列萬端洗出規模還舊
面重重撲碎又團圞。】

「慶忠上堂貴買硃砂畫月打牛打車不別憎檻欣
籠奈何磨磚作鏡爭得鳧脛天然不長截鶴續之
則疾召大眾云且道阿膩吒峰今日有幾人作舞。」

【換手琵琶月下彈秋風捲起碧琅玗商聲將盡羽聲
作奪得雲霓出廣寒。】

「僧問九峰如何是頭峰云開眼不覺曉僧云如何
是尾峰云不坐萬年床僧云有頭無尾時如何峰
云終是不貴僧云有尾無頭時如何峰云雖飽無
力僧云直得頭尾相稱時如何峰云兒孫得力祖
父不知。」

【兩頭坐斷絕中央不匿幽居不市藏打破還年山鬼
夢普天從此被垂裳。】

「洛浦參夾山不禮拜當面而立山云雞栖鳳巢非
其同類出去浦云自遠趍風乞師一接山云目前
無闍黎此間無老僧浦便喝山云住住且莫艸艸
匆匆雲月是同溪山各異截斷天下人舌頭即不
無闍黎爭教無舌人解語浦無語山便打浦從此
服膺。」

【一手抬一手挽見兔放鷹隨後趕十面埋伏會也無
馬到烏江人自罕人自罕成功只在一聲喊。】

「溈山五峰雲嵒侍立百丈次丈問屏郤咽喉唇吻
道將一句來溈云郤請和尚道丈曰不辭向汝道
恐已後喪我兒孫問五峰峰云和尚有也未丈曰
無人處斫額朢汝問雲嵒嵒云和尚也須屏郤丈
曰喪我兒孫。」

【郤請和尚道騰身直上巍峰表殘雲夜捲霜海空百
億山河齊失照和尚有也未馳書恨不通宮內五花
六綠付丹青描得十成終不似和尚也屏郤虎符為
甚都拋郤欲奪渠家十萬師臨場且看君之略。】