#+TITLE: 觀經變像經文偈頌--陳明光
#+DATE: 2018-05-12 10:25:49
#+SOURCE: github.com/kanripo/KR6v0050 master af0f7790                


* 觀經變像經文偈頌
整理者　陳明光


〔題解〕

《觀經變像經文偈頌》，中國人所撰佛教文獻，作者不詳。刊
刻於南宋趙智鳳鐫刻的寶頂山石窟大佛灣北巖觀經變像龕。

全國石窟中觀經變並不鮮見，但變像與變文並列的不多；規
模如此宏大、內容如此豐富則甚為罕見。特別是「十六觀」的造
像取材，他處多以刻韋提希夫人像為正，本龕卻刻了十六個不同
階層的男、女人物像，並把各觀想中經文濃縮成二十字的偈頌刊
刻在圖旁，為各處石窟所罕見。


* 〔錄文一〕


大藏《佛說觀無量壽佛經》


大藏經云：

爾時世尊告韋提希：「汝今知不？阿彌陀佛去此不
遠。汝當繫念，諦觀彼國淨業成者。我今為汝廣說
眾譬，亦令末世一切凡夫，欲修淨業者，得生西方極
樂國土。欲生彼國者，當修三福：一者孝養父母，奉事師
長，慈心不殺，修十善業；二者受持三皈，具足眾戒，不犯
威儀；三者發菩提心，深信因果，讀誦大乘，勸進行者。
如此三事，名為淨業。」佛告韋提希：「此三種業乃是
過去、未來、現在三世諸佛淨業正因。」佛告阿難及韋提
希：「凡生西方極樂國土，有九品人。」

*** 上品上生

「上品上生者。若有人願生彼國，發三種心：所謂慈
心不殺，具諸戒行，讀誦大乘，修行六念，迴向發願心。
具三心者，必生彼國。此人精進勇猛，故阿彌陀佛與
觀音、勢至、無數化佛、無量大眾，觀世音菩薩執金
剛台，與大勢至菩薩至行者前，佛放光明照行者身。行
者見已，歡喜踴躍，自見其身，乘金剛台，隨從佛後，如彈
子□，往生彼國。生彼國已，見佛、菩薩色相具足，演說
妙法。聞已即悟無生法忍。經須臾間，歷事□佛，於諸
佛前次第受記，還至本國，得無量陀羅尼法門。是名上
品上生者。」

*** 西方淨土上品中生

大藏佛言：「上品中生，受持讀誦方等經典，善解義
趣，於第一義心不驚動，深信因果，不謗大乘，以此功德，
迴向願生西方極樂國土。行此行者，命欲終時，阿彌陀
佛與觀音、勢至、無量大眾，持紫金台至行者前，贊言：
『法子，汝行大乘，解第一義，是故我今來迎接汝。』行者
自見坐紫金台，合掌贊佛，如一念頃，即生彼國七寶
池中。佛及菩薩俱時放光照行者身，因前宿習，普聞眾
聲，純說甚深第一義諦，應時即得阿耨菩提。即至十方，
歷事諸佛，於諸佛所修諸三昧，得無生忍，摩頂受記。是
故名為上品中生者。」

*** 極樂世界上品下生

大藏佛言：「上品下生者，□□□□□□□□□
發無□□□□□□□迴□□□□□□□□□命□□□
□□□□□□觀音□□□□□□□□□□□□□□□
□□□此人□□□□□□□□□□□□□□□□□□
□□□我□□□□□事時即日見□□□□□世尊後即
得往生□□□□三七日後乃了□□聞眾音聲，皆演妙法。
遊歷十方，供養□諸佛，於諸佛前，聞甚深法。經三小
劫，得百法明門，住歡喜地。是名上品下生者。」

*** 中品上生

「中品上生者，若有眾生，受持五戒，持八戒齋，修行
諸戒，不造五逆，無眾過患，以此善根，迴向願生西方極
樂世界。臨命終時，阿彌陀佛與諸菩薩眷屬圍繞，放金
色光至其人所，演說苦、空、無常、無我，讚歎出家得離眾
苦。行者見已，心大歡喜，自見己身坐蓮花台，長跪合掌
為佛作禮，聞贊四諦，得羅漢道，三明六通，具八解脫。
是名中品上生者。」

*** 中品中生

大藏佛言：「中品中生者，若有眾生，一日一夜，持八
戒齋，持沙彌戒，持具足戒，威儀無缺，以此功德，迴向願
生極樂，戒香薰修。如此行者，命欲終時，阿彌陀佛與諸
菩薩持七寶蓮花至行者前，贊言：『善男子！如汝善人，
隨順三世諸佛教法，我來迎汝。』行者自見坐蓮花內。蓮
花即合，生於西方七寶池中。經於七日，蓮花乃敷。開
目合掌，讚歎世尊，聞法歡喜，得須陀洹。經半劫已，成
阿羅漢。是名中品中生者。」

*** 中品下生

「中品下生者，若善男子、善女人，孝養父母，行事仁
慈，此人命欲終時，遇善知識，為其廣說阿彌陀佛國土樂
事及四十八願。聞此事已，尋即命終，屈伸臂頃，即生極
樂世界。在蓮花內，經於七日。遇觀音、勢至為說妙法，
聞法歡喜，得須陀洹。經一小劫，成阿羅漢。是則名為
中品下生者。」

*** 下品上生

「下品上生者，或有人作眾惡業，雖不誹謗□□□□，
如此愚人，多造惡法，無有慚愧，命欲□□□□□□善
知識為贊大乘十二部經，首□□□□□□□□如來諸經
名，故除卻千劫□□□□□□□□□□阿彌陀佛。稱佛
名故，□□□□□□□□□□爾時，彼佛即遺化佛，化□
□□□□□□□□□□□□□觀音、勢至□□□□□□
□男子，以汝稱佛□□□□□□□□□迎汝。行者即見
□□□□□□□室，見已歡喜，即便命終，乘寶蓮花，□
□□□，□寶池中，經七七日，蓮花乃敷。□□□菩薩為
說十二部經，聞以信解，發無上道心，得入初地。聞贊三
寶名字，即得往生。是名下品上生者。」

*** 下品中生

大藏佛言：「下品中生者，或有眾生，毀犯戒律，偷僧
祇物，不淨說法，無有慚愧。如此罪人，以惡業故，應墮
地獄。命欲終時，地獄眾火一時俱至。遇善知識為說阿
彌陀佛十力威德，亦贊戒定慧解，解脫知見。此人聞已，
除八十億劫生死之罪。地獄猛火化為涼風，吹諸天花。
花上皆有化佛、菩薩迎接此人。如一念頃，即得往生七
寶池中蓮花之內。經於六劫，蓮花乃敷。觀音、勢至以
梵音聲安慰彼人，為說大乘經典。聞此法已，即發無上
道心。是名下品中生者。」

*** 下品下生

「下品下生者，或有眾生，不作善業，五逆十惡，具諸
不善。如此愚人，以惡業故，應墮惡道，經歷多劫，受苦
無窮。如此愚人，臨命終時，遇善知識種種安慰，教令念
佛。彼人苦逼不遑念。佛告言：若不能念佛者，應稱無
量壽佛。如是至心，令聲不絕，稱佛名故，於念念中除八
十億劫生死之罪。命終之後，見金蓮花住其人前，如一
念頃，即得徃生極樂世界於蓮花中。滿十二大劫，蓮花
方開。時觀音、勢至為廣說實相，除滅罪法。聞已歡喜，
應即發菩提心。是名下品下生者。」


*** 日觀

「　輾破無明窟，
　衝開極樂鄉，
　紅輪重示處，
　即此是西方。」


*** 水觀

「　禪心澄定水，
　堅住即寒冰，
　一片常清淨，
　光明直下生。」


*** 地觀

「　瑩徹琉璃地，
　□□古佛心，
　正觀無□相，
　邪見入□林。」


*** 樹觀

「　五根為道本，
　七覺是心華，
　八正菩提果，
　莊嚴法界家。」


*** 池觀

「　彩現金剛底，
　光翻七寶蓮，
　雖分八功德，
　祇是一根源。」


*** 總觀

「　遍地林泉景，
　高樓四望寬，
　若無向上眼，
　誰得憑欄杆？」


*** 寶像觀

「　眾生心是佛，
　想念即菩提，
　寶像如開眼，
　分明更是誰。」


*** 華座觀

「　□…□」


*** 法身觀

「　且舉河沙量，
　令觀法界身，
　白毫如不昧，
　諸相自然分。」


*** 觀世音觀

「　觀音何所辯，
　立佛在天冠，
　五道光中現，
　慈悲接有緣。」


*** 大勢至觀

「　勢至如何別，
　冠中望寶瓶，
　無邊光照處，
　智慧攝群生。」


*** 普觀

「　依正莊嚴事，
　花開次第成，
　坦然心不動，
　時至佛來迎。」


*** 丈六金身觀

「　佛智開方便，
　令觀丈六身，
　觀音並勢至，
　化佛亦如雲。」


*** 上品觀

「　上品皆菩薩，
　初中了正因，
　第三新發意，
　一道出凡倫。」


*** 中品觀

「　中品阿羅漢，
　同超三濁時，
　開花分早晚，
　見佛智參差。」


*** 下品觀

「　下品全兇惡，
　曾無二利因，
　遇人稱十念，
　勇猛謝沉淪。」



〔錄文完〕

* 〔錄文二〕


普勸持念阿彌陀佛


「　浮世生身事若何，
　猶如春燕壘巢窠，
　波波役役營家計，
　不如隨分念彌陀。」



「　文章俊辯應名科，
　朱紫榮身志意多，
　官崇誰免無常至，
　不如方便念彌陀。」



「　飛槍走射勢難過，
　駿馬騎來似擲梭，
　力敵萬夫輸老病，
　不如習善念彌陀。」



「　富貴資財不厭多，
　朝昏計算恐差訛，
　憂煩不覺頭如雪，
　不如知足念彌陀。」



「　音聲清響善謳歌，
　一曲新詞格調和，
　直饒唱得行雲墜，
　不如淨口念彌陀。」



「　柳眉星眼賽嫦娥，
　玉體時新著綺羅，
　華容祇可常年少，
　不如及早念彌陀。」



「　棋誇敵手智謀多，
　打劫爭先在切磋，
　光陰一半因茲廢，
　不如端坐念彌陀。
　商人經紀最奔波，
　遠地他方到處過，
　江湖風浪危中險，
　不如歸去念彌陀。」



「　慣習公方損陷他，
　巧妝詞頌逞嘍囉，
　家財使盡招人怨，
　不如省事念彌陀。」



「　殺業冤家債漸多，
　將何詞理見閻羅，
　教君一路超生法，
　不如知悔念彌陀。」



「　念佛持經福最多，
　不持不念罪恒河，
　如來金口親宣說，
　普為眾生解網羅。」



「　幸知仁者，信受奉行。」



〔錄文完〕


* 〔錄文三〕


再三相勸念彌陀


「　三界炎炎如火聚，
　道人未□□□□，
　蓮池寶土樂無窮，
　收拾身心如□□。
　西方極樂七寶池，
　八功德水不思議，
　底有金沙岸香樹，
　蓮花湧出化生兒。」



「　人人佛性本天真，
　念佛常為作佛因，
　不念不稱心似漆，
　何時得見本來身。」



「　眷屬親情不是親，
　滿堂金玉未為珍，
　不如一句彌陀佛，
　便是生生引路人。」



「　念念常存念佛心，
　念而無念最功深，
　功成無念須成佛，
　成佛人天自仰欽。」



「　口閒念佛譬如閒，
　不礙家緣不費錢，
　大有便宜何不念，
　莫教臨死卻茫然。」



「　貪生日日祇忙忙，
　不覺年衰鬢似霜，
　或若鬼魔來耍取，
　且推不辦向閻王。」



「　有田不種放教荒，
　秋後羨人收滿倉，
　有佛有經不禮念，
　死來地獄遣誰當。」



「　地獄三途卻愛遊，
　天堂佛國不尋求，
　欲求佛國天堂樂，
　勤念彌陀早轉頭。」



「　再三相勸念彌陀，
　不念之人莫奈何，
　雖則無人奈何得，
　奈何卻自有閻羅。」



「　念念無常步步隨，
　勤心念佛是便宜，
　再三共勸成多口，
　子細思量為阿誰。」



〔錄文完〕