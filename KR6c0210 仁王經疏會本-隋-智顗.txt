#+TITLE: 仁王經疏會本-隋-智顗
#+DATE: 2016-06-11 12:27:53
#+SOURCE: github.com/kanripo/KR6c0210 master d9e8f314                

* No. 514-A
 會刻仁王護國般若經疏序

仁王護國般若經者。乃八部般若之結經也。夫般若
之談。時長理詣。莫不蕩空釋滯。絕想袪情。良由眾生
迷執久固。真性難顯。故佛且不揀善惡垢淨性相。一
切訶破。雖真性及妙用不無。而姑云無。直待情忘理
喪。纖毫不容。然後引出匿王之問端。高張五忍之法
網。婆心徹底。巧運錐鎚。密接通別之初機。淘鎔凡聖
之玄路。來至法華開顯。領付家業。點示般若之離相。
咸成諸法之實相。究論實相之功。功由般若。般若之
要。要當妙悟。故曰無量義者。從一法生。是也。唯我天
台智者大師。深愍當來。劫運漸衰。鬪諍堅固。般若緣
疎。經云若國欲亂。鬼神先亂。鬼神亂故。即萬人亂。是
諸難起。皆應受持講讀此般若波羅蜜多。而護國法
要。尤在解說此經。此大師經疏所由作焉。惜乎此疏。
盛行海東。中華失傳。昔四明尊者。搆仁王疏而弗獲。
亦猶天台大師拜楞嚴經而未得。先後求法。苦心有
同揆歟。幸有宋老僧如恂師。得之海賈。晁說之敘於
簡端今龍藏雖載。而講筵無聞。適天台敏老法師。應
吳門諸縉紳請。於戊戌冬。住報恩北寺。時值邊疆多
故。臣民不安。乃於已亥春。屬成蓮演講仁王護國般
若經。求佛保安。惟成蓮所講。係當世通行唐不空譯
本。而大師所疏。為什公譯本。經文互有異同。大旨正
堪補備。且龍藏本。經與疏各自為帙。研究維艱。爰遵
天台大部之軌。華嚴三合之例。分經會疏。合鐫方冊。
排科文於經前。繫疏解於經後。重加句讀。庶幾條分
縷析。開卷瞭然。成蓮復據北藏。校勘一周。合掌恭敬。
　而說頌曰。

「　般若如虗空
　功德不可量
　付囑諸國王
　依教而信受
　菩薩金剛手
　承佛威神力
　一聞說是經
　頃刻為護持
　能令其國界
　無復諸災難
　疾疫與刀兵
　一切悉消除
　法施利羣生
　同發菩提心」


時在光緒二十六年荷月普門示現日　台宗後學
比丘成蓮敘於吳門報恩北寺之西齋