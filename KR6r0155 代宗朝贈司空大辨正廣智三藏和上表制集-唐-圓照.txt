#+TITLE: 代宗朝贈司空大辨正廣智三藏和上表制集-唐-圓照
#+DATE: 2016-06-11 12:30:45
#+SOURCE: github.com/kanripo/KR6r0155 master e58a86aa                


No. 2120
代宗朝贈司空大辨正廣智三藏
和上表制集卷第一

上都長安西明寺沙門釋圓照集

大唐大興善寺三藏者。諱智藏號不空金剛。
梵曰阿目佉跋折羅。本西域人也。昔事大弘
教金剛三藏。稟受真言。二十四年摳衣請益。
大師歿後還詣五天。梵本瑜伽備皆披閱周
遊遍覽。旋赴　帝京。或化河西。或歸關內。
屬　天寶末歲胡馬入關　至德二年剋復京
洛。和上親承　聖旨。精建壇場。為灌頂師。
三朝寵遇。表謝答制師弟相承大凡而言一
百四十四首。迺分成六卷。庶流布將來。好學
之徒知其志也。

  
  * 肅宗朝
  
  * 賀收復西京表一首(并答)
  * 賀收復東京表一首(并答)
  * 賀上皇還京表一首(并答)
  * 謝恩賜香陳情表一首
  * 請搜訪天下梵夾修葺翻譯制書一首
  * 制許搜訪梵夾祠部告牒一首
  * 賀𠕋皇后張氏表一首
  * 制許翻譯經論祠部告牒一首(并答)
  * 進虎魄像并梵書隨求真言狀一首(并答)
  * 請大興善寺置灌頂道場墨勅一首
  * 智炬寺修功德勅天下兵馬元師牒一首

  
  * 代宗
  
  * 進白檀摩利支像并梵書大佛頂真言狀一首(并答)
  * 請每載置灌頂道場墨勅一首
  * 請大興善寺置大德四十九員制書一首
  * 請降誕日度僧七人祠部勅牒一首
  * 請依梵夾再譯仁王般若經制書一首
  * 杜冕中丞請迴封入翻譯經院制書一首
  * 謝御製新仁王經序并賀百座見慶雲表一首(并答)
  * 贈故金剛三藏開府兼贈號制書一首
  * 拜不空三藏鴻卿兼賜號制書一首

* 賀收復西京表一首

大興善寺三藏沙門智藏言。竊聞。惟天為大。
非元聖無以順天行誅。惟王法天。非興王無
以代天育物。伏惟　陛下功超立極。道冠混
元。纘堯寶圖。復禹丕績。自頃元兇已殄殘㜸
猶迷　陛下義待倒戈。恩先善貸。暫勞豼
武。永滅豺狼。自京輩肅清樓臺望幸　陛下
俯從人欲。克叶天心。山川不移。園苑如舊。今
　鑾輿既降　聖政惟新。方將昭報昊穹濟
斯仁壽。導　上皇汾陽之賀。類上帝圓丘之
壇。演沙劫而轉法輪。朗千界而懸佛日。智藏
久霑　王化。重覩漢儀。生成已多。報效何冀。
不勝鳧藻之至。謹詣銀臺門。奉表陳賀以聞。
輕黷宸嚴。伏深戰越。沙門智藏誠惶誠恐謹
言。

至德二載十月二十四日

大興善寺三藏沙門智藏上表

乾元光天大聖文武孝感皇帝批

謚文明武德大聖大宣孝皇帝。

狡猾之流。久為殘暴。天厭其禍。卒以敗亡。
顧城闕而依然。臨士庶而咸若。感慰之至。深
在朕懷。所賀知。

* 賀收復東京表一首

大興善寺三藏沙門智藏言。伏承官軍獻捷
收復東京。逆黨氷銷。王師獨剋。生靈慶快抃
躍失圖。智藏聞。逆德者亡已孽難逭垂於竹
葉。允是格言。自狂胡亂華。向經三歲。神怨人
憤。惡稔貫盈　陛下旰食宵衣簞醪等膳。
遂使股肱畢力熊武爭先廟略無遺神功不
再。乘斯破竹。會彼倒戈。一戎而三捷。累臻旬
日而兩都咸復實莫不　睿謀廣運英略殊
常　聖力匡持特高列辟。方將勤崇東岱昭
報上玄。智藏幸保昌明佇觀盛禮。不任抃躍
之至。謹詣銀臺門。奉表陳賀以聞。輕黷　宸
嚴。伏深戰越。沙門智藏誠歡誠喜謹言。

至德二載十月二十七日。

大興善寺三藏沙門智藏上表

皇帝批

所賀知。

* 賀上皇還京表一首

沙門不空言。不空聞。道惟帝先帝道洽則神
功不宰。孝為德本。至德茂而克受元符。伏惟
　陛下膺天纘堯。從人復禹。不易物而二儀
貞觀。未浹辰而兩都底寧切格昊穹德超列
辟。東揖群后。西迎　上皇。垂　帝服而更導
　鑾輿。清天步而仍延法賀　天父天子先
天後天。去閶闔而復歸九重。正乾綱而載安
萬姓。斯實　上皇垂訓推功高象帝之前
　陛下乘時至德冠興王之首。足以暉范史
𠕋亮視唐虞。不空生預斯昌＋（期）【甲】昌昌。偶茲榮觀。
不任慶悅之至。謹詣銀臺門。奉表陳賀以聞。
輕觸　宸嚴。伏增戰越。沙門不空誠歡誠喜
謹言。

至德二載十二月九日

大興善寺三藏沙門不空上表

皇帝批

掃清氛祲底定寰區。聖上旋歸以安宮闕。晨
昏展禮喜慶殊深。所賀知。

* 謝恩賜香陳情表一首

沙門不空言。中使吳遊巖至奉宣　聖旨。以
不空本院今日設齊。特賜名香。兼降　天
使。鴻私由被。欣躍難名。不空誠歡誠喜。不
空託蔭法流。思弘密教。孤遊萬里。遍學五天。
凝想十方覲華藏之諸佛。專精五部窮柰苑
之真言。每布字觀心投身請護。願乘弘誓之
力。得值輪王出興。潔誠十年。累會　明聖。
前載函關未啟　陛下養德春宮。早奉　德
音。曲垂　省問。兼賚香藥。密遣加持。及　陛
下北巡。不空雖不獲陪侍。弟子僧含光等歸
從西。出又得親遇　鑾輿。崎嶇戎旅之間。預
聞　定𠕋之議。不空雖身陷胡境。常心奉
　闕庭。頻承　密詔。進奉咸達　陛下睿謀獨
運。法力冥加。群兇散亡　宸象歸正。不空
微質。又忝　朝恩。十月清宮以建辟魔之會。
正朝薦號仍臨灌頂之壇。塗飾　上宮。熏修
　別殿。既許翻譯。仍與度僧渥澤已深。報効
何日。謹當三時浴像半月護摩。庶三十七尊
保　明王之國土。一十六護增　聖帝之威神。
壽如南山永永無極。不勝咸戴欣荷之至。
謹奉表陳謝以聞。沙門不空誠歡誠喜謹言。

至德三年正月二十三日

大興善寺三藏沙門不空表上

光天文武大聖孝感皇帝批

師現身西方。開法中國。在昔弘誓。朕心悉知。
經行恒沙。致大福力。自頃跋涉。常念因緣。而
今比丘問道申願。今蓮花至淨貝葉重宣微
妙佛陀不思議也。崇無罣礙是錫末香。奉持
精修常不退轉。所謝知。

* 請搜撿天下梵夾修葺翻譯　制書一首

中京慈恩薦福等寺。及東京聖善長壽福光
等寺。并諸州縣舍寺村坊。有舊大遍覺義淨．
善無畏．流支．寶勝等三藏所將梵夾。

右大興善寺三藏沙門不空奏。前件梵夾等。
承前三藏多有未飜。年月已深縚索多斷。湮
沈零落實可哀傷。若不修補恐違聖教。近奉
恩命許令翻譯。事資探討證會微言。望　許
所在撿閱收訪。其中有破壞缺漏隨事補葺。
有堪弘闡助國揚化者。續譯奏聞福資　聖
躬最為殊勝　天恩允許請宣付所司。

中書門下　牒大興善寺三藏不空

牒奉　勅宜依請牒至准　勅故牒

乾元元年三月十二日

特進行中書令崔圓

特進行侍中苗晉卿

司空兵部尚書同平章事李(使)

司徒尚書左僕射同平章事順(使)

* 制許搜訪梵夾祠部告牒一首

中京慈恩等寺及東京聖善長壽寺。并諸州
縣舍寺村坊。有舊大遍覺義淨善無畏流支
寶勝等三藏所將梵夾。

右大興善寺三藏沙門不空奏。前件梵夾等。
承前三藏多有未翻。年月已深縚索多斷。湮
沈零落實可哀傷。若不修補恐違聖教。近奉
　恩命許令翻譯。事資探討證會微言。望許
所在撿閱收訪。其中有破壞缺漏隨事補葺。
有堪弘闡助國揚化者。續譯奏聞福資　聖
躬最為殊勝　天恩允許請宣付所司　勅旨
依奏。

乾元元年三月十二日

特進行中書令集賢院大學士知院事監修國
史上柱國趙國公臣崔圓宣

中書侍郎闕中大夫中書舍人兼尚書右丞集
賢院學士副

知院事上柱國賜紫金魚袋徐浩奉行

奉　勅員如右牒到奉行

乾元元年三月十五日

特進行侍中弘文館大學士知太清宮事監修
國史上柱國韓國公晉卿黃門侍郎闕

銀青光祿大夫行給事中上柱國縉雲縣開國
男嶧尚書祠部　大興善寺三藏沙門不空

牒奉　勅如右牒至准　勅故牒

　乾元元年三月十七日　　令史門貴牒

主事唐國興

員外郎韋少遊

* 賀𠕋皇后張氏表一首

沙門不空言。伏見今日令辰𠕋　皇后者。伏
聞有天有地是生萬物。一陰一陽故為之道。
所以神化庶品。母育群黎。在昔　皇王斯為
盛典。伏惟　皇后德彰柔範。功佐春闈。望雲
氣而知歸。臨戎軒而推轂　陛下上符景命。
下叶坤儀。順蒼生之心與天下之母。二像已
定萬萬克禎。凡在寰區孰不稱慶。況不空偏
承問道。久沐湛恩。喜躍之情。萬萬恒品。無
任慶悅屏營之至。謹奉賀以聞。不空誠惶誠
恐謹言。

乾元元年四月八日

大興善寺三藏沙門不空上表

乾元光天文武大聖孝感皇帝批

皇后德被宮闈。功成輔佐。用崇𠕋禮。以正坤
像所賀知。

* 制許翻譯經論祠部告牒一首

陀羅尼教金剛頂瑜伽經等八十部。大小乘
經論二十部計一千二百卷。

右大興善寺三藏沙門不空奏。不空聞纘帝
堯者紹帝位。受佛囑者傳佛教。省茲格言曾
不改易。流興萬代散葉千枝。不空杖錫挈瓶。
行邁天竺尋歷川谷跋涉邦方。凡遇聖蹤投
請禮敬。輒聞經教罄竭哀祈。搜求精微。窮
博深密。丹誠攸囑。願言弘宣。遂得前件經論。
自到中京竟未翻譯。既闕書寫。又乖授持。特
望　寵慈許令翻譯。庶得法筵重敷更雪住
持之路。佛日再舉彌增演暢之功。　天恩允
許請宣付所司。

乾元元年六月十一日

勅旨依奏

中書令闕

中書侍郎同中書門下平章事賜紫金魚袋
王與宣

朝散大夫中書舍人兼禮部侍郎上柱國
姑縣開國公李揆奉行

奉　勅旨如右牒到奉行

乾元元年六月十六日

特進行侍中弘文館大學士知太清宮事監修
國史上柱國韓國公晉卿

黃門侍郎(闕)

通議大夫行給事中賜紫金魚袋開國男休
尚書祠部　大興善寺三藏沙門不空

牒奉　勅如右牒至准　勅故牒

乾元元年六月十八日　　令史門貴牒

主事唐國興

員外郎韋少遊

* 進虎魄像并梵書隨求真言狀一首

虎魄寶生如來像一軀

梵書大隨求陀羅尼一本

右昔者河清啟運樞電告祥。方屬重陽之辰。
遂誕千年之聖。以　陛下允膺寶祚像有寶
生之名。以　陛下興念隨通明有隨求之號。
像能光明洞徹。如　陛下光宅四維。明能威
似魔怨。如　陛下威降萬國。謹案金剛頂經。
一切如來成等正覺。皆受寶生灌頂。乃至
　陛下玄功格天。正法理國。事與時並。若合符
契。伏願少修敬念緘而帶之。則必持明照迴
廣王化於東戶。本尊敷佑延　聖壽於南山。
無任歡慶之深。謹隨狀進。輕黷旒扆。伏增戰
越。謹進。

乾元元年九月一日

大興善寺三藏沙門不空進

乾元光天文武大聖孝感皇帝批

諸佛儀形。優曇希現。如來密藏。神呪難思。師
大啟空宗。能持祕印。以茲正法弘護朕躬。信
受奉行。深為利益也。

* 請於興善寺置灌頂道場狀一首(并墨勅)

請大興善寺修灌頂道場

右臣竊觀度災禦難之法不過祕密大乘。大
乘之門灌頂為最。今屬閏夏之月百花皆
榮。伏望　命三藏不空。於前件寺為國修一
灌頂道場。其道場有息災增益之教。有降伏
歡喜之能。奉此功力以滅群兇。上滋　聖壽
無彊。承此兆久清泰。臣素無才行。忝奉驅
馳。謹獻愚誠。倍增戰汗。如　允臣所奏。請降

墨勅　依奏。

乾元三年閏四月十四日宮苑都巡使禦侮
校尉右內率府率員外置同正員賜紫金魚
袋內飛龍驅使臣史元琮狀進

* 智炬寺修功德　制書一首　連元師牒

奉　勅不空三藏并僧弟子三人宣於智炬寺
修功德

八月二十五日　開府判行軍李輔國

宣勅天下兵馬元師　牒不空三藏

牒奉　勅如右請施行者錄　勅各牒所由准
　勅事了日停者故牒

上元元年八月二十五日　　　　　牒

開府判行軍李輔國

元師越王在內


代宗朝

* 進摩利支像并梵書大佛頂真言狀一
首(并答)

彫白檀摩利支像一軀(此云威光)

梵書大佛頂陀羅尼一本

右不空幸因

聖運。早奉休明。遂逢

降誕之辰。更遇金輪之日伏惟。以

陛下之壽延寶祚。像有威光之名。以

陛下百王為首。真言有佛頂之號。謹按大佛
頂經。一切如來成等正覺。皆受此真言。乃至
金輪帝位莫不遵而行之。伏惟

陛下承天踐祚。

聖政惟新。正法理國與靈合契。伏願少修敬
念緘而　帶之。則廣

至化於東戶。延

聖壽於南山。無任歡慶之至。謹隨狀進。輕黷
宸嚴。伏增戰越。謹進。

寶應元年十月十三日

大興善寺三藏沙門不空狀進

皇帝批　廟號代宗謚睿文孝武皇帝

檀磨瑞像。貝葉真文。南天既遙。中國難遇。
上人慈慜緘護而來不祕桑門。傳諸象闕得
未曾有。良以慰懷。

* 請置灌頂道場　墨勅一首

大興善寺三藏沙門不空
請為　國置灌頂道場

右不空聞。毘盧遮那包括萬界。密印真言
吞納眾經。准其教宜有頓有漸。漸謂聲聞
小乘登壇學處。頓謂菩薩大士灌頂法門。
是詣極之夷途。為入佛之正位。頂謂頭頂。
表大行之尊高。灌謂灌持。明諸佛之護念。
超昇出離何莫由斯。是以剋己服勤不捨。
晝夜誓志鑽仰豈敢怠遑。冀每載夏中及
三長齋月。依經建立。嚴淨花以開覺。使有
識而歸真。庶邊境肅淨　聖躬萬壽。不勝
懇念之至。謹詣右銀臺門。奉狀陳請以聞。
天恩允許請降　墨勅　依奏。

廣德元年十一月十四日

大興善寺三藏沙門不空狀進

* 請置大興善寺大德四十九員　勅一首

定國寺僧懷感

含光

法誠

慧遠

元皎

東都敬愛寺僧乘如

超度

勝業寺僧通幽(見充上座)

僧慧靈(見充寺主)

鳳翔府標覺寺僧深照(見充都維那)

薦福寺僧藏用
法準
慧通
千福寺僧飛錫
曇延
法崇

夏州靈覺寺僧潛真

滄州崇道寺僧慧通

奉恩寺僧慧端

東都龍興寺僧慧照

靈山

性如

廣福寺僧慧明

永寧寺僧智順

天竺寺僧談義

汴州相國寺僧惟秀

漢刕南陽寺僧道晏

成都府淨眾寺僧道遇

寶頂寺僧慧映

荊州慧日寺僧法珍

天長寺僧延秀

翠微寺僧道朗

大雲寺僧海明

資聖寺僧通由

慈恩寺僧法琳

金光明寺僧道猷

寶臺寺僧大辯

西明寺僧慧旴

崇福寺僧慧宗

如淨

慧月

青龍寺僧南崿

勝業寺僧智銘

希湊

開闡

靈感寺僧覺超

醴泉寺僧慧澄

保壽寺僧慧崇

鳳翔府郿縣建法寺僧法敬

右大興善寺三藏沙門不空奏。前件寺是
初置長安之日。將鎮帝國。首建斯寺。廊宇
宏大。全用一坊古來住持皆是名德。比緣
老宿淪沒僧眾凋殘。威儀軌則並是廢絕。況綿歷多載。臺殿荒涼。瞻言清規。實所歎
惜。雖有後度戒律未閑。復屬艱難。事資福
祐。前件大德四十九人。並道業清高。洞明
經戒。眾所欽尚。堪為師範。伏乞。隷名此
寺。有闕續填。庶勠力匡持。葺理頹弊。永修
香火。以福　聖躬。其見任。之綱維。望並
依定。又緣寺之貧破。伏乞矜放諸雜差
科科得齊糧不絕報國行道。如　天恩允
許請宣付所司。

勅旨依奏

廣德二年正月二十三日

司徒兼中書令汾陽郡王(使)

銀青光祿大夫行中書侍郎同平章事臣元
載宣朝散大夫行中書舍人長樂縣開國侯
臣潘炎奉行

奉勅旨如右牒到奉行

廣德二年二月二日

侍中使

黃門侍郎同平章事王縉

給事中皡

尚書祠部　牒三藏不空

牒奉　勅如右牒至准　勅故牒

廣德二年二月六日　　　令史藺玼牒

主事何漪

員外即岑參

* 降誕日請度七僧祠部　勅牒一首

無名僧慧通年五十五(絳州　曲沃縣　俗姓王　無籍　請住千福寺)

慧雲年二十三(京兆府　長安縣　俗姓段　無籍　請住大興善寺)

僧慧琳年三十(虢州　閿鄉縣　方祥鄉　閿鄉里　俗姓何　名光王　兄昢為戶請住興善寺)

僧慧珍年卅三(京兆府　萬年縣　洪洞鄉　福潤里　俗姓王名庭現伯高為戶請大興住善寺)

僧法雄年廿八(京兆府　富平縣　赤陽鄉　毘山里　無籍　請住靜法寺)

僧法滿年十八(京兆府　萬年縣　崇德鄉　文圓里　俗姓胡　祖賓為戶)

僧慧璡年四十

右興善寺三藏沙門不空奏。上件僧等自
出家來。常尋法教不闕師資。戒行精修實堪
為器。比雖離俗跡昌私名。今因　陛下開
降誕之辰。朝賀歡欣之日。伏請官名以為正
度。用資　皇祚以福無疆。如　天恩允許請
宣付所司。


中書門下　牒祠部

牒奉　勅宜依牒至准　勅故牒

廣德二年十月十九日

中書侍郎平章事杜鴻漸

中書侍郎平章事元載

黃門侍郎平章事王(使)

檢校侍中李(使)

檢校右僕射平章事(使)

大尉兼中書令(使)

尚書祠部　牒三藏不空

牒奉中書門下　勅牒如右牒至准　勅故牒

廣德二年十月十九日　　　　令史牒

主事

* 請再譯仁王經　制書一首

仁王經望依梵匣再譯舊文。

右興善寺三藏沙門不空奏。伏以。如來妙
旨惠矜生靈。仁王寶經義崇護國。前代
所譯理未融通。潤色微言事歸明聖。伏惟
　寶應元聖文武皇帝陛下。叡文啟運。𤀹
哲乘時。弘闡真言。宣揚像教　皇風遠振。
佛日再明。每為黎元俾開講誦其仁王經。
望依梵匣再譯舊文。貝葉之言永無漏略。
金口所說更益詳明。仍請僧懷感．飛錫．子
翷．建宗．歸性．義嵩．道液．良賁．潛真．慧靈．
法崇．超悟．慧靜．圓寂．道林等。於內道場
所翻譯。福資　聖代。澤及含靈。寇濫永清
寰區允穆。傳之曠劫救護實深。


中書門下　牒祠部

牒奉　勅宜依牒至准　勅故牒

永泰元年四月二日牒　　　　　　牒

中書侍郎同平章事杜鴻漸

中書侍郎同平章事元載

黃門侍郎同平章事王(使)

檢校侍中李(使)

檢校右僕射平章事(使)

檢校左僕射平章事(使)

中書令(使)

尚書祠部　仁王經望依梵匣再譯舊文興
善寺三藏沙門不空牒奉中書門下　勅牒如
右牒至准　勅故牒

永泰元年四月四日　　　令吏張濟牒

主事楊獻

郎中崔漪

* 杜中丞請迴封入翻譯　制一首

鄜坊等州都防禦使特進試大常卿使持節
鄜州諸軍事鄜州刺史兼御史中丞上柱國鄭
國公桂杜冕宣州實封壹佰戶寶應元年五
月十九日制賜。

右杜冕奏。臣素無功勳。曲霑　恩渥。謬踐
寵賜。願答聖慈。今迴寶應元年已後至永
泰元年已前封。約計錢一萬餘貫。臣請為
國迴造功德。其寶應元年封先請得二千
五百餘貫。到京分付興善寺不空三藏。助
翻譯佛經。其所請到封物錢。請充給道場。
齊儭翻譯抄寫糧食等用。其請未到者先
差弟統。請受望請各下所由。發遣續供其
佛經。或有梵夾未翻。冀聞傳譯。古本雖
著義味不周。特望　天恩。委新龍武軍
將軍李元琮勾當與三藏及與興善寺大
德縉真。僉量京城義學大德七人。同參會
翻譯各寫二十一本。頒示諸道及京城大
寺。即傳諸千界流布萬年。使不臣者滅蜂
蠆之形。逐狂虜者掃狼心之跡。伏惟　陛
下納無疆之福。膺無疆之休。即愚臣微
誠。生死願畢。特望　聖慈允許臣所請。

中書門下

牒奉　勅宜依牒至准　勅故牒

永泰元年六月十八日牒

中書侍郎平章事杜鴻漸

中書侍郎平章事元載

黃門侍郎平章事王(使)

檢校侍中李(使)

檢校右僕射平章事(使)

檢校左僕射平章事(使)

中書令在使院

* 謝御製新仁王經序表一首(并賀百座見慶雲)

三藏沙門不空言。不空道乏前修。學虧曩哲。
猥承　綸詔翻譯真經。若履春。氷猶臨泉谷。
伏惟　陛下撥開慧日布蔭慈雲　叡思風飛
　龍章玉潤。躬為序述照煥大千。流法雨於
九天。竪勝幢於百座。威儀容衛。宛釋迦之
下鷲峯。士庶駢闐。猶波斯之詣王舍。慶雲呈
瑞。嘉氣浮空。足表大階之平。自叶無疆之祐。
不勝戴荷之至。謹奉表陳賀以聞。沙門不空
誠懼誠喜謹言。

　永泰元年九月二日

興善寺三藏沙門不空上表

寶應元聖文武皇帝批

和上遠自蓮宮親緘貝葉。敷演玄教利濟蒼
生。翻譯既成。天人合會。朗三秋之霽景。開五
色之祥雲。闡揚真乘。符契妙理。頃因指喻
早結師資。覩此感通彌深頂敬。

* 贈金剛三藏開府及號　制一首

勅不空三藏和尚。故金剛三藏天資秀異。氣
稟冲和。識洞四生。心依六度。爰自西域杖
錫東來。以梵行周身慈心濟物。覺花外照。
智炬內明。汲引群迷。證通圓寂。密傳法印。
隱示涅槃。衣鉢空存。音徽長往。教能垂後。
禮有飾終。宜旌美名俾叶榮。可贈開府儀同
三司。仍贈號大弘教三藏。

永泰元年十一月一日

中書令使

銀青光祿大夫行中書侍郎平章事上柱
國頴川郡開國公元載宣

正議大夫行中書舍人上柱國臣潘炎奉行

奉　勅如右牒到奉行

永泰元年十一月二十日

侍中使

特進行中書侍郎平章事知門下省事上柱國
鴻漸銀青光祿大夫行給事中上柱國臣盧允

月日

時都事

右司郎中

金紫光祿大夫吏部尚書博陵縣開國伯寓
正議大夫吏部侍郎上柱國隴西縣開國子
李卿

銀青光祿大夫行吏部侍郎上柱國扶風縣
男延昌朝議大夫守尚書左丞集賢院學士副
知院事兼修國史館告贈開府儀同三司。仍
贈號大弘教三藏

奉　勅如右符到奉行

主事鳳

令吏主涓

書令史

郎中元曾

永泰元年十一月二十日下

* 拜不空三藏特進試鴻臚卿兼賜號　制
書一首

勅不空三藏蓮宮釋種香界道師。性表真如。
學精祕藏。承紺園之妙旨開示四依。譯金口
之微言津梁六趣。身持梵匣遠涉流沙。傳燈
益明。甘露溥潤。散慈雲於火宅。揚慧日於
幽塗。頃者躬問勝因。弘示方便永決疑網。滋
予知牙。雖出塵之心齊謝於名位。而褒崇之
典式旌於賢哲。俾應嘉命用叶朝章。可特進
試鴻臚卿。仍賜號大廣智不空三藏。

永泰元年十一月一日

中書令使

銀青光祿大夫中書侍郎平章事上柱國頴
川郡開國公臣元載宣

中書舍人臣楊炎奉行

奉　勅如右牒到奉行

永泰元年十一月日

檢校侍中使

特進行中書侍郎權判門下省事上柱國衛國
公杜鴻漸

銀青光祿大夫給事中上柱國范陽縣開國侯
盧允

十一月日

時都事

左司郎中

金紫光祿大夫吏部尚書上柱國博陵縣開國
伯㝢正議大夫吏部侍郎上柱國隴西縣開國
子賜紫金魚袋李卿

銀青光祿大夫吏部侍郎上柱國扶風縣開
國男延昌

朝議郎守尚書右丞集賢殿學士副知院事兼
修國史館告特進試鴻臚卿大廣智不空三
藏

奉　勅如右牒到奉行

主事海

令史涓

書史令

郎中諤

永泰元年十一月日下　表制集卷第一


代宗朝贈司空大辨正廣智三藏
和上表制集卷第二

上都長安西明寺沙門釋圓照集

凡表二十二首　答制六首　總二十八首

  
  * 謝贈故金剛三藏官號等表一首(并答)
  * 請捨衣鉢助僧道環修金閣寺制書一首
  * 請捨衣鉢同修聖玉華寺制書一首
  * 賀平周智光表一首
  * 請抽化度寺萬菩薩堂三長月念誦僧制一首
  * 請修臺山金閣玉華寺等巧匠放免追呼制一首
  * 請臺山五寺度人抽僧制一首
  * 請子翷法師化度寺開講制一首
  * 請降誕日度僧五人制一首
  * 請度掃灑先師龍門塔所僧制一首
  * 請御題先師塔額并設齋度人表一首(并答)
  * 謝　恩命為先師設遠忌齋并賜茶表一首(并答)
  * 請降誕日度三僧制一首
  * 請光天寺東塔院充五臺山往來停止院制一首
  * 天下寺食堂中置文殊上座制一首
  * 大曆五年七月五日於太原設萬人齋制一首(令不空三藏撿校)
  * 同年七月十三日與三藏　手詔一首
  * 請太原府至德寺置文殊院制一首
  * 同年九月四日又賜　手詔一首
  * 請太原號令堂安像淨土院抽僧制一首
  * 請慧林法師於保壽寺講表一首
  * 謝　恩賜大興善寺施戒方等并糧料表一首(并答)
  * 請廣智三藏登壇祠部告牒一首
  * 謝　恩賜乳牛五頭并犢表一首(并答)

* 謝贈故金剛三藏官號等表一首

三藏沙門不空言。奉今月一日　制錫。故大
和上金剛三藏。可贈開府儀同三司。仍贈號
大弘教三藏。不空特進試鴻臚卿。仍賜號大
廣智三藏。一雨自　天潤流根葉。圓毫發艶
照及幽明。捧戴傍徨悲喜交集。不空誠懼誠
喜以悽以懼。不空聞。十號者表德之殊稱。九
卿者象河之重位。故大和上。道洽傳燈。誠以
彰其遺烈。不空法慚紹搆虛並荷於　鴻私。
猶燕石之混光。同齊竿之濫吹。榮兼存歿。
寵及師資。祇奉兢驚瞻言靦面。況出家落彩。
本忘榮辱。潔誠報　國。僧者通規　陛下廣
運　金輪。曲收瓦礫。引安禪於中禁。旌褒崇
之殊禮。雖負山無力。而踐跡近賓。虧高謝之
法流。點少欲之清躅。是以面奏三讓。言煩九
重。冀殷鑒於懇誠。豈確然之不拔。羊車稚子
慚廣智而茫然。鹿苑卑材愧鴻臚而甚矣。無
任感戴之至。謹奉表陳謝以聞。沙門不空誠
懼誠喜謹言。

永泰元年十一月五日。特進試鴻臚卿大
廣智三藏興善寺沙門不空上表

寶應元聖文武皇帝批

和上。道祕雙林功超正覺。遠從天竺來布真
言。頃得歸依親承付囑。褒崇之典禮。秩攸先
俾增印綬之榮。式重師資之敬。兼申寵贈。庶
表追榮也。

* 請捨衣鉢助僧道環修金閣寺　制一首

五臺山金閣寺

右大興善寺沙門。特進試鴻臚卿大廣智
不空奏。上件寺　先聖書額寺宇未成。准
開元二十四年衢州僧道義至臺山所見文
殊聖迹寺。號金閣院。有十三間居僧眾。云
有萬人。臺殿門樓茲金所作。登時圖畫一
本進入在內。天下百姓咸欲金閣寺成。人
誰不願。令澤州僧道環日送供至山。𨗈
慕道義禪師所見之事。發心奉為　國家
依圖造金閣寺。院宇多少一如所見。今夏
起手工匠什物茲自營辨。將滿　先聖御
額終成道義感通。觀夫此僧志願非小。或
謂文殊所假俾樹勝因。且五臺霛山寺額
有五。清涼．華嚴．佛光．玉花．四寺先成。獨
唯金閣一所未就。既是聖迹。誰不具瞻。不
空願捨衣鉢隨助道環建立盛事。甞恐歲
不我與。愆于宿心。屢亦奏聞　天恩矜
允。夫以文殊聖迹聖者為主。結構金閣非
陛下而誰。棟梁者大廈是依。股肱者元首
所託。共成一體和叶萬邦。金閣斯崇。非夫
宰輔贊成軍客匡助百寮咸續千官共崇。
則何以表君臣之美。以光金閣之大也。保
壽寺大德沙門含光奉使。迴臺恭修功德。
伏望便於造寺所奉宣　聖旨祈所厥誠。
庶霛神照明。以介景福康寧寰宇保祐
　聖躬。如天恩允許請宣付所司。

中書門下　牒大廣智不空三藏

牒奉　勅宜依牒至准　勅故牒

永泰二年五月一日　牒

中書侍郎平章事元載

黃門侍郎平章事杜鴻漸

黃門侍郎平章事王縉

撿挍侍中使

撿挍右僕射平章事使

撿挍左僕射平章事李袍玉

中書令使

* 請捨衣鉢同修聖玉華寺　制書一首

五臺山聖玉華寺

右特進試鴻臚卿大興善寺三藏沙門大廣
智不空奏。前件寺准乾元元年九月十一
日　勅。興金閣寺同置。不空先請自捨衣
鉢以為創首。伏望差當寺上座行滿。准金
閣例撿挍營造。

中書門下　牒大廣智不空三藏

牒奉　勅宜依牒至准　勅故牒

大曆元年十一月二十一日　牒

中書侍郎平章事元載

黃門侍郎平章事杜鴻漸

黃門侍郎平章事王縉

撿挍侍中李使

撿挍右僕射平章事使

撿挍左僕射平章事使

中書令使

* 賀平周智光表一首

不空言。伏以周智光。敢負　朝旨。自冐天誅。
積惡滅身果見傳首。慶流卛土。喜契陽春。蓋
由　陛下神算潛通　叡謀密用。武士猶未
施其勇。蒼生遽已獲其安。寰宇轉清。夷狄喪
志。是知　聖王之力遂成無戰之功。仁王之
慈畢獲有情之命。不空忝承　渥澤。殊增躍
荷。不勝欣慶之至。謹奉表陳荷以聞。不空誠
歡誠喜謹言。

大曆二年正月十四日

特進試鴻臚卿大興善寺三藏沙門大廣智
不空上表

寶應元聖文武皇帝批

智光兇狂敢擾關鋪。王師暫舉自有誅夷。宗
社威霛大聖敷祐。師之護念氛梫永清。所賀知。

* 請抽化度寺萬菩薩堂三長齋月念誦僧
制一首

化度寺文殊師利護國萬菩薩堂三長齋月念
誦僧二七人。

大興善寺大德靜超　大德慧霛

化度寺大德法真　大德智藏　大德道岸

大德菩提泥沙(唐名義寬)　大德波羅檀(唐名善岸)

大德談演

西明寺大德光演　大德摩訶衍

興福寺大德達摩

千福寺大德法崇

慧日寺大德義成

醴泉寺大德利言

右特進試鴻臚卿大興善寺三藏沙門大廣
智不空奏。伏以化度寺護國萬菩薩堂。並
依臺山文殊所見。乘雲駕象凌亂楹梁。光
明滿堂不異金閣。奉去年十二月二十三
日　恩命。賜香兼宣　口勅。命不空簡擇
念誦大德。及命寺主智藏專撿挍道場。其
前件大德等。或業茂真言學通戒律。或敷
宣妙旨轉讀真乘。望抽住於此中。每年三
長齋月。精建道場為國念誦。必有事故隨
闕續填。其堂內外施及功德一物已上茲
請三網專句當冀不遺漏。

中書門下　牒大廣智不空三藏(牒祠部准此○令史趙昌主事
薰意。郎中雀漪)

牒奉　勅宜依牒至准　勅故牒

大曆二年二月十六日　牒

中書侍郎平章事元載

黃門侍郎平章事杜鴻漸

黃門侍郎平章事王縉

撿校侍中李使

撿校右僕射平章事使

撿校左僕射平章事使

中書令在使院

* 請修臺山金閣玉華寺等巧匠放免追呼
制一首

代州五臺山聖金閣寺造寺都料僧

純陀道仙法達木匠俟璨　谷禮　釗遺
欽(忻州空襄縣)　檀命暉(五臺縣)　五茂林　陽喜
子(唐林縣)　雍日新

聖玉花寺造寺都料

木匠殷𨑭(雁門縣)　匠霍龍(繁時縣)　釗如晏郭悊
(唐林縣)　韓清　賈禮　支阿八(唐林縣)　張暉(繁時
縣)

修五臺山六處普通供養舍木匠丁修零(定襄縣)

斑賓　智義璨　郭珪　馬元

李四師　封杜兒(五臺縣)　馬元悊

右特進試鴻臚卿三藏沙門大廣智不空奏。
先奉恩命。令含光撿挍造前件寺及普通供
養處。其所須材木當山自有。既是靈跡事資
巧匠。前件匠等並遠近所推。今見在山修造
次第。恐所營州縣或有追呼。特望　天恩許
畢功德。

中書門下　牒大廣智不空

牒奉　勅宜委雲京句當勿令追擾牒至准
　勅故牒

　大曆二年二月十六日牒

中書侍郎平章事元載　已下同七相

* 請臺山五寺度人抽僧　制一首

代州五臺山金閣寺玉花清涼花嚴吳摩子等
寺

右特進試鴻臚卿大興善寺三藏沙門大廣
智不空奏。

文殊聖跡自古攸仰。今遇　陛下特更增
修精建伽藍　恩命稠疊。是可百神潛祐
萬聖來歸。靈蹤建興於斯為盛。處既嚴潔。
人亦宜然。艱難已來僧徒漸少。或經行化
物便住人間。或蘭若隨緣。周栖他處。遂
使時中禮懺鐘梵遞虧。樹下禪龕蛛網交
闇。福田未廣有愧聖心。伏乞　天恩先在
山中行人童子久精苦者。寺別度二七人。
兼諸州抽道行僧一七人。每寺相共滿三
七人為國行道。有闕續填。金閣等五寺常
轉仁王護國及密嚴經。又吳摩子寺名且
非便。望改為大曆法花之寺。常為國轉法
花經。同五寺例免差遣其所度人。望委雲
京將軍宗鳳朝與中使魏明秀。又修功
德沙門含光簡擇。冀無偷濫。又清涼寺為
大聖文殊造閣已畢。伏望　天恩賜書一
額永光來葉。

中書門下　牒大廣智不空

牒奉　勅宜依牒至准　勅故牒

大曆二年三月二十六日牒

中書侍郎平章事元載　已下七相同上

* 請子翷化度寺開講　制書一首

中書門下　牒大廣智不空

牒奉　勅特進試鴻臚卿大興善寺三藏沙門
大廣智不空奏請。沙門子翷於化度寺萬菩
薩堂開講者宜依牒至准　勅故牒。

　大曆二年六月二十八日牒

中書侍郎平章事元載　七相同上

* 請降誕日度僧五人　制一首

行者畢數延年五十五(無州貫誦梵本賢護三昧經一部并誦諸陀羅尼請
法名惠達住莊嚴寺)

行者康守忠年四十三(無州貫誦經一百二十帋并誦諸陀羅尼請法名惠
觀住東京廣福寺大弘教三藏毘盧舍那院)

行者畢越延年四十三(無州貫誦梵本楞伽經一部誦金剛般若經并諸陀
羅尼請法名惠日住莊嚴寺)

童子石惠璨年十三(無州貫誦梵本大吼雀王經一部誦隨求陀羅尼并經請
法名惠光住西明寺)

童子羅詮年十五(無州貫誦梵本出生無邊門經誦隨求陀羅尼呪并經請法名惠俊
住西明寺)

右特進試鴻臚卿大興善寺三藏沙門。大
廣智不空奏。前件行者童子等。並素稟調
柔。器性淳礭服勤經戒諷誦真言。志期出
家精修報國。今因降誕之日請度為僧。各
配住前件寺。冀福資聖壽地久天長。

中書門下　牒大廣智不空

牒奉　勅宜依牒至准　勅故牒

大曆二年十月十三日牒

中書侍郎平章事元載

黃門侍郎平章事杜鴻漸

黃門侍郎平章事王縉

兵部尚書平章事李使

撿挍侍中李使

撿挍右僕射平章事使

中書令使

* 請度掃灑先師龍門塔所僧　制一首

東京龍門故開府儀同三司大弘教三藏塔所
掃灑

無名僧惠恒年四十六(俗姓張名景芒。貫鄭州榮陽縣檀山鄉安信
里。父壞道為戶。身無籍。誦菩薩戒經一卷。誦聲聞戒一卷。誦法花經一部。念誦為　業。住河南府廣
福寺毘盧舍那塔院并向龍門塔所。來往掃灑)。

當院行者趙元及年三十五(貫京兆府雲陽縣龍雲鄉修德
里。父貞觀為戶。身無籍。誦法花經一部。誦維摩經一部。誦菩薩戒經一卷。誦金剛經　一卷。誦藥師
經一卷。誦彌陀經一卷。誦金光明經〔四〕卷。誦無常經一卷。誦盂蘭盆經一卷。住保壽寺。法名惠翷)。

行者田榮國年三十三(貫京兆府萬年縣積福鄉積德里。父懷常為戶。
身無籍。誦大隨求真言。誦尊勝陀羅尼。誦阿彌陀陀羅尼。誦法花經一部。住總持寺。法名惠濬)。

童子李寶達年十三(貫京兆府照應縣故疊鄉修文里。父守信為戶。誦法
花經兩卷。誦大隨求真言。誦理趣般若經。住大興善寺。法名惠正)。

右特進試鴻臚卿大興善寺三藏沙門大廣
智不空奏。前件無名僧等。先甞奉事故大
和上。服勤香火積有歲年。志性柔和堅固
無懈。請與正名便送塔額住彼掃灑。冀終
罔極獲展師資。行者童子等。並久習真言。
兼誦經典。不離本院業已成就。伏乞與度
俾勵修持。

中書門下　牒大廣智不空

牒奉　勅宜依牒至准　勅故牒

大曆三年六月十三日牒

中書令元假

門下杜王同上

* 謝御題先師塔額并設齋表一首(并答)

沙門不空言。不空早侍先大和上。猥承㢡訓。
愧無昇堂之哲。謬忝入室之遇。曼茶羅灌頂
壇者。萬行之宗。密證之主。將登覺路何莫
由斯。始先師所傳啟此方耳目。惠燈罷照日
月將深　陛下思續耿光。不遺疵賤　詔開
灌頂俾建道場。纔髣髴於存羊。豈歸依之補
處　皇慈乃眷。渥澤累霑。降五僧泥封。雲隨
髮落。下千人天飯。香任風吹。況塔額親題桂
諸伊落。龍門之下更攢崛起之峯。月輪之間
恒聚沖飛之雁。無任戴荷屏營之至。謹附監
使李憲誠。奉表陳謝以聞。沙門不空誠歡誠
喜謹言。

大曆三年六月十三日

特進試鴻臚鄉大興善寺三藏沙門大廣智
不空上表

寶應元聖文武皇帝批

和上釋梵宗師人天歸仰。慈悲智力拯拔生
靈。廣開壇場。弘宣法要。福資國土。惠洽有
情。媿厚良多。煩勞申謝。

* 謝　恩命為先師設遠忌齋并賜荼表一
首

沙門不空言。伏奉　恩命今月十五日。故大
弘教三藏遠忌。設千僧齋。賜茶一百一十串。
伏戴殞悲啟處無地。不空誠哀誠恐以悽以
感。故大和上道被四生。化遷十地耀容。緬邈。
經此忌辰。倍增霜露之悲。深積鶴林之痛。

陛下恭弘付囑。遠念芳猷。分御膳以飯千僧。
流香茗數盈百串。繽紛梵宇。郁馥禪庭。凡在
門生無任感荷。不勝悲戴之至。謹附監使。奉
表陳謝以聞。沙門不空誠惶誠恐謹言。

大曆三年八月十五日

特進試鴻臚卿大興善寺三藏沙門大廣智
不空上表

寶應元聖文武皇帝批

大和上。法留喻筏照委傳燈。久證涅槃示存
齋忌。永惟付囑深眷徽猷。薄施香茶有煩陳
謝也。

* 請降誕日度三僧　制一首

中書門下　牒大廣智不空

羅文成年三十(貫土火羅國。誦金剛般若經。誦起信論。誦菩薩戒經。法名惠弘
請住西明寺)

羅伏磨年四十五(寶應功臣武挍尉守右羽林軍大將軍員試大常卿上柱國賜紫金
魚袋貫涼州天寶縣高亭鄉。法名惠成。請住化度寺)

童子曹摩訶年(貫京兆萬年縣安寧鄉永安里父為戶。誦法花經一部。法名惠順
〔誦〕住千福寺)

牒奉　勅宜並與度配住前件寺牒至准　勅
故牒

　大曆三年十月十三日牒

中書侍郎平章事元載

門下侍郎平章事杜鴻漸

門下侍郎平章事王縉

兵部尚書平章李使

司徒兼中書令使

* 請光天寺東塔院充五臺山往來停止院
制一首

光天寺東塔院惠隱禪師鑄漆㪷及伍㪷銅𣛣
壹百參拾枚

右特進試鴻臚卿大興善寺三藏沙門大廣
智不空奏。奏惠隱是不空弟子。為國鑄前
件𣛣充五臺山聖金閣等寺普通供養。其
惠隱所居院。請充臺山鑄鴻功德。及送供
眾僧來往停止。又令惠隱送聖至臺山。永
為供養。冀福資皇祚。聖壽無疆。

中書門下　牒大廣智不空

牒奉　勅宜依牒至准　勅故牒

　大曆四年六月十七日牒

中書侍郎平章事元載　五相同上

* 天下寺食堂中置文殊上座　制一首

大聖文殊師利菩薩。

右京城大德特進試鴻臚卿大興善寺三藏
沙門大廣智不空等奏。忝跡緇門。久修梵
行。習譯聖典。頗悟玄門。大聖文殊師利菩
薩。大乘密教皆周流演。今鎮在臺山。福滋
兆庶。伏惟寶應元聖文武皇帝陛下。德合
乾坤。明並日月。無疆之福康我生人。伏望
自今已後。令天下食堂中於賓頭盧上特
置文殊師利形像以為上座。詢諸聖典具
有明文。僧祇如來尚承訓旨。凡出家者固
合摳衣。普賢觀音猶執拂而為侍。聲聞緣
覺擁篲而居後。斯乃天竺國皆然。非僧等
鄙見。仍請永為恒式。

中書門下　牒祠部

牒奉　勅大聖文殊師利菩薩法王之子。威
德特尊為諸佛之導師。洗群生之心目。康我
兆庶。是拯無邊。不有尊崇。人何瞻仰。今京城
大德懇茲申奏。雅合聖典。所請宜依牒。至准。

勅故牒。

大曆四年十二月十九日

中書　四相同上

* 大曆五年七月五日與不空三藏於太原
設萬人齋制一首

中書門下　牒僧不空三藏　牒奉　勅宜於
太原設一萬人齋。取太原府諸色官錢物。准
數祇供勿使闕少。仍令不空三藏撿挍。牒至
准　勅故牒。

大曆五年七月五日牒

中書侍郎平章事元載

門下侍郎平章事王縉

兵部尚書平章事李使

司徒兼中書令使

* 同年七月十三日與三藏手　詔一首

勅大廣智三藏和上。久修定慧早契瑜伽。遠
訪靈山躬祈聖道。至靈必應玄感遂通。青蓮
喻心了證斯在。秋景餘熱善加珍衛也。遣書
指不多及。

十三日

* 請太原至德寺置文殊院　制書一首

中書門下　牒大廣智不空三藏

牒承　勅特進試鴻臚卿大廣智不空三藏
奏。請於太原府至德寺。置一文殊師利菩薩
院。并抽三學大德二七人。遞弘本教以續法
燈。仍請道憲法師於此寺長時講說者。宜依
牒。至准　勅故牒。

大曆五年七月十三日牒

中書侍郎平章事元載　四相同上

* 同年九月四日又賜手　詔一首

勅大廣智三藏和上。深契道源遠尋靈跡。慈
悲妙力當示真宗。五蘊既空如如斯在。秋冷
和上比平安好。遣書指不多及。

四日

* 請太原號令堂安像淨土院抽僧　制書
一首

太原府大唐興國太崇福寺中高祖神堯皇帝
起義處。號令堂請安置普賢菩薩像一鋪。淨
土院灌頂道場處。請簡擇二七僧奉為國長
誦佛頂尊勝陀羅尼。

右特進試鴻臚卿三藏沙門大廣智不空
奏。先奉恩命往五臺山。修功德至太原。巡
禮上件寺。因得瞻覩　高祖太宗起義聖跡
並在此寺。實為國家皇業所興之源。固不
合同諸寺例。伏乞天慈蠲免一切差科及
地稅。便迴充。

高祖太宗七聖忌日設齋行香。及修號令
堂安置普賢菩薩。仍於三長齋月每月十
齋日。令合寺僧奉為高祖至　肅宗七聖。
轉仁王護國般若經。庶得無疆之福永資
七聖。無盡法音上符皇壽。其念誦僧。伏乞
精加簡擇具名錄。奏先停俗客望即發遣。

中書門下　牒三藏沙門大廣智不空

牒奉　勅宜依牒至准　勅故牒

大曆五年十月一日牒

中書侍郎平章事元載

門下侍郎平章事王縉

兵部尚書平章事李在使院

司徒兼中書令在使院

* 請惠林法師於保壽寺講表一首

沙門不空言。不空聞。貝葉翻經所以恢弘釋
教。蓮華演偈所以付屬　天王。伏惟陛下
位重金輪。心遊寶偈。孝德感于天地。文明齊
於日月。伏見章敬寺僧惠林幼懷聰悟志願
傳燈。演說大乘上答鴻造。每常諷誦妙義。能
宣念其地。偏幸霑　天澤。不空今奉為國請
於保壽寺為道俗敷演真經。庶宗廟聖祚歷
大劫。而齋年蒼生福田拔須彌而作壽。如
　天恩允許請降。

墨勅依奏。

大曆六年二月二日

特進試鴻臚卿三藏沙門大廣智不空上
表

* 謝　恩賜大興善寺施戒方等并糧料表
一首

沙門不空言。中使李憲誠奉宣　聖旨。特賜
大興善寺施戒方等道場粳糯粟米油柴諸物
等。無不備足。以充齋供。捧對慚惕忻悚交。并
許其道場。為幸已甚。更賜僧供。雨露實深。自
媿無階能上答効。但晝夜精勤加功念誦。冀
酬萬一。謹卛求受戒僧眾等。於三七日懇誠
念誦精馳行道。奉為國家以修勝福。冀無邊
功德。上資聖躬。不勝慚載之至。謹因中使
李憲誠附表陳謝以聞。沙門不空誠歡誠懼
謹言。

大曆六年三月二十八日特進試鴻臚卿大
興善寺三藏沙門大廣智不空上表

寶應元聖文武皇帝答曰。

三藏慈惠精誠。念深家國。弘修福利。廣被生
靈。開建壇場。闡揚妙典。發揮後學。封植良
緣。所施非優。何至於謝。

中書門下牒

* 請廣智三藏登壇祠部告牒一首(中書門下牒准此)

興善寺三藏大廣智不空

右保壽寺臨壇大德慧徹等奏。伏以三藏
國師釋門牆塹四海瞻仰兩京宗承清淨戒
壇事資宿德。伏請登壇秉法。為眾授戒。

中書門下　牒祠部　牒三藏准此。

牒奉　勅宜依牒至准　勅故　牒

大曆六年四月三日　牒

中書侍郎平章事元載

門下侍郎平章事王縉

兵部尚書平章事李在使院

司徒兼中書令使

祠部　牒興善寺

牒奉　中書門下　勅牒如右准　勅右牒所
由者故牒

大曆六年四月九日　　　令史遐𨑭牒

主事釗意

郎中董晉

* 謝　恩賜乳牛表一首

沙門不空言。今日特奉　恩命。賜乳牛五頭
各并犢。賜賚自天悚踴無地。不空誠慚誠荷。
以忻以媿。伏惟　寶應元聖文武皇帝　陛下
日月光臨　恩過雨露。雖復精勤四時豈酬
萬一。罄力竭忠實難仰謝。撫心修己有淟面
目。不勝　寵渥優深之至。謹奉表陳謝以聞。
沙門不空誠惶誠悚謹言。

大曆六年九月二十四日特進試鴻臚卿大
興善寺三藏沙門大廣智不空上表

寶應元聖文武皇帝批

和上深入祕藏。護念勤誠。顧乃精修。宜承渥
命。所賜非厚煩至謝恩。
大辨正廣智三藏和上表制集卷第二

德治二年(丁未)四月十二日於神護寺成身院
以南岳房濟暹僧都所持之本書寫了　猷
然(七十四)

代宗朝贈司空大辨正廣智三藏
和上表制集卷第三

上都長安西明寺沙門釋圓照集

凡一十六首　答制九首　總二十五首

  
  * 三朝所翻經論請入目錄流行表一首(并答)
  * 謝恩許新翻經論入目錄流行表一首(并答)
  * 勅賜汾州西河縣西苑房佛堂寺額制一首
  * 恩命令祈甘雨表一首(并答)
  * 東都先師塔及石戒壇院請抽大德制一首
  * 請超悟法師於化度寺修六菩薩制一首
  * 勅置天下文殊師利菩薩院制一首
  * 謝勅置天下文殊師利菩薩院表一首(并答)
  * 請京城兩街各置一寺講制一首
  * 貶興善寺主圓敬歸河南慧遠寺制一首
  * 進文殊師利佛剎功德經狀一首
  * 請補前都維那道遇充寺主制一首
  * 恩賜瓊花真人一切經一藏謝表一首(并答)
  * 恩賜文殊閣上梁赤錢􃐩餅等物謝表一首(并答)
  * 恩命祈雨三藏和上賀雨表一首(并答)
  * 瓊華真人真如金剛薨奉慰表一首(并答)
  * 五月五日　恩賜白素謝表一首(并答)
  * 三藏和上遺書一首

* 三朝所翻經請入目錄流行表一首

三朝所翻經總七十七部凡一百一卷并都目
一卷

  
  * 金剛頂瑜伽真實大教王經三卷
  * 金剛頂瑜伽般若理趣經一卷
  * 觀自在菩薩授記經一卷
  * 瑜伽念珠經一卷
  * 奇特佛頂經三卷
  * 觀自在菩薩最勝明王心經一卷
  * 金剛頂瑜伽文殊師利菩薩經一卷
  * 阿唎多羅阿嚕力經一卷
  * 普賢行願讚一卷
  * 地藏菩薩問法身讚一卷
  * 出生無邊門經一卷
  * 大吉祥天女經一卷
  * 底哩三昧耶經三卷
  * 十一面觀自在菩薩經一卷
  * 吉祥天女十二名號經一卷
  * 金剛頂瑜伽十八會指歸一卷
  * 金剛頂瑜伽三十七尊分別聖位法門一卷
  * 菩提場所說一字頂輪王經五卷
  * 寶篋經一卷
  * 金剛壽命陀羅尼經一卷
  * 大孔雀明王經三卷
  * 大雲請雨經二卷
  * 蘘虞梨童女經一卷
  * 雨寶陀羅尼經一卷
  * 稻𠏉喻經一卷
  * 大寶廣博樓閣經三卷
  * 菩提場莊嚴經一卷
  * 除一切疾病陀羅尼經一卷
  * 能淨一切眼陀羅尼經一卷
  * 施焰口餓鬼陀羅尼經一卷
  * 三十五佛名經一卷
  * 八大菩薩曼陀羅經一卷
  * 葉衣觀自在菩薩陀羅尼經一卷
  * 訶利帝母經一卷
  * 毘沙門天王經一卷
  * 觀自在菩薩說普賢陀羅尼經一卷
  * 文殊問字母品經一卷
  * 金剛頂蓮華部心念誦法一卷
  * 金剛頂瑜伽千手千眼觀自在念誦法一卷
  * 無量壽如來念誦儀軌一卷
  * 阿閦如來念誦法一卷
  * 佛頂尊勝念誦法一卷
  * 金剛頂勝初瑜伽普賢菩薩念誦法一卷
  * 金剛王菩薩念誦法一卷
  * 普賢金剛薩埵念誦法一卷
  * 金剛頂瑜伽五祕密修行儀軌一卷
  * 金剛壽命念誦法一卷
  * 一字頂輪王瑜伽經一卷
  * 一字佛頂輪王念誦儀軌一卷
  * 仁王般若念誦法一卷
  * 如意輪念誦法一卷
  * 大虛空藏菩薩念誦法一卷
  * 瑜伽蓮華部念誦法一卷
  * 觀自在菩薩真言觀行儀軌一卷
  * 觀自在多羅瑜伽念誦法一卷
  * 甘露軍吒利瑜伽念誦法一卷
  * 華嚴入法界品四十二字門觀一卷
  * 文殊讚法身禮一卷
  * 受菩提心戒儀一卷
  * 金剛頂瑜伽三十七尊禮一卷
  * 理趣般若釋一卷
  * 大曼荼羅十七尊釋一卷
  * 金剛頂瑜伽護摩儀軌一卷
  * 諸部陀羅尼目一卷
  * 大乘緣生論一卷
  * 七俱胝佛母陀羅尼經一卷
  * 大虛空藏菩薩所問經八卷
  * 仁王經二卷
  * 密嚴經三卷
  * 仁王念誦儀軌一卷
  * 仁王經疏三卷

沙門不空言。不空爰自幼年承事先師大弘
教三藏和尚二十有四載。稟受瑜伽法門。後
遊五夫尋求所未受者并諸經論。更重學習。
凡得梵本瑜伽真言經論五百餘部。奉為國
家詳譯聖言。廣崇福祐。天寶五載却至上都。
奉　玄宗皇帝恩命。於內建立道場。所齎梵
經盡許翻譯。及肅宗皇帝配天繼聖。特奉
　綸旨。於內道場建立護摩。及灌頂法。又為
國譯經助宣皇化。累奉二聖　恩勅。先代三
藏所有梵文並使搜訪。其中有縚索脫落便
令修補。其有未經翻譯者續譯　奏聞伏惟
　陛下纘承皇運。大庇含靈。廣闢福田。重
明日月。恩波遠被。法雨分流。四海宅心。萬方
欣戴。是知佛之付囑允在　聖君。不空叨承
渥澤榮幸實深。切自思之如何報國。奉先皇
聖制令闡微言。又奉　陛下恩命恭尊遺
旨。再遣翻譯利濟群生。雖復四時精勤未酬
萬一。是以區區於日夕。詳譯真言及大乘
經典。冀効涓微。上資　皇道。其所譯金剛頂
瑜伽法門是成佛速疾之路。其修行者必能
頓超凡境達于彼岸。餘部真言諸佛方便其
徒不一。所譯諸大乘經典。皆是上資邦國息
滅災厄。星辰不愆風雨慎敘。仰恃佛力輔成
國家。謹纘集前後所翻譯訖者。自開元至今
大曆六年。凡一百一卷七十七部并目錄一
卷。及筆受僧俗名字繕寫已訖。謹因　降誕
之辰謹具進奉。庶得真言福祐長護聖躬。大
乘威力永康國界。其未翻梵本經中。但有護
持於國福潤生靈者續譯奏聞。不勝虔誠之
至謹奉表以聞。沙門不空誠惶誠恐謹言。

大曆六年十月十二日

特進試鴻臚卿三藏沙門大廣智不空上
表

寶應元聖文武皇帝批

和上夙事　先朝弘闡妙教。演茲貝葉廣示
迷津。朕嗣纘　丕圖恭承叡旨。和尚再加詳
譯。令卷軸續畢永濟生靈。深可嘉歎。其所
譯經宜宣付中外。入一切經目錄。

* 謝　恩許新翻經論入目錄流行表一首

沙門不空言。中使李憲誠奉宣　聖旨。送新
翻經目錄　勅一道制答進經表　勅一道特
令中外施行。仍入一切經目錄捧戴。忻躍喜
荷無任誠歡誠悚。再歎再愧。伏惟　陛下承
法王之付屬。滿人心之志願持普賢之密印。
行天子之正教。浹辰。際朗惠日於八方。在
於頃刻注　洪澤于萬物。斯乃普天幸甚。而
況在不空者焉。然不空所翻聖典四十餘年
　三朝已來贊修功德志在宣傳。上資　王
室下潤生靈。豈意夙心一朝願滿。聖恩廣大
累劫難酬。況更特許翻譯所是未翻梵本。倍
增悲喜。敢罄竭心力承奉聖旨。續譯進奉。不
勝歡悚懷恩之至。謹因中使李憲誠奉表以
聞。不空誠喜誠媿謹言。

大曆七年正月二十七日

特進試鴻臚卿三藏大廣智不空上表

寶應元聖文武皇帝批

和上久證菩提入佛知見。所翻經典皆洞精
微受。命施行式傳惠照寰示頒㝢㝢。廣濟含
靈。未光慈航煩至陳謝也。

* 勅賜汾州西河縣西苑房佛堂寺額　制
一首

汾州西河縣西苑房古佛堂院。

右特進試鴻臚卿三藏大廣智不空奏。前件
佛堂。西河縣社邑百姓。於至德年中創共修
葺志願。妖孽喪亡。國家剋復。伏以先聖孝感
取為社名。並不煩擾公家。亦不私有求乞。其
社人等各自卛家資遂共成辨。自茲已來修
葺不輟。前年奉　恩命。五臺山修功德。迴日
到此佛堂院。尋問根由具悉其實。堂殿院宇
已就垂成。特望　天恩賜一寺額。

中書門下　牒大廣智不空

牒奉　勅宜賜額法津之寺牒至准　勅故牒

大曆七年三月四日牒

中書侍郎平章事元載

門下侍郎平章事王縉

兵部尚書平章事李使

司徒兼中書令使

* 恩命祈雨賀雨表一首

沙門不空言。中使姜庭瓌至奉宣　聖旨。屬
以亢陽令祈雨。限七日得者。不空聞。絲言必
准者君也。綸發必從者臣也。伏惟　陛下。明
四目達四聰。天高聽卑憂心嫁穡。可謂元首
之至明矣。既奉天詔。旋嚴道場。莫不勠其
力一其心。使　陛下天成依諸佛遺教。微誠懇
極。至誠感神。無勞燕舞之徵。已降普天之澤。
下順人望。上赴　聖心。足蹈手舞無任抃躍。
謹奉表陳賀以聞。沙門不空誠歡誠喜謹言。

大曆七年六月一日特進試鴻臚卿大興善
寺三藏沙門大廣智不空上表

寶應元聖文武皇帝批

和上妙行圓明大慈弘濟。慮深家國仁洽生
靈。精潔壇場至祈甘澤。晝夜勤請真聖照臨。
不踰旬時克致零雨。緣苗恒茂豐歲有期。顧
惟薄德載懷媿勵也。

* 東都先師塔院及石戒壇院請抽大德
制一首

東都薦福寺大弘教三藏和上塔院。請抽諸
寺名行大德七人。

右不空先師在日。特蒙　玄宗置上件塔
院。年月深久。廟宇崩摧。香火闕供。無人掃
洒。今請抽諸寺大德七人住持彼院。六
時懺念為國進修三密瑜伽。繼師資之舊
業。

同寺一切有部古石戒壇院。請抽諸寺名行
律師七人。每年為僧置立戒壇。

右件戒壇院是不空和上在日。捨衣鉢興
建。當不空進具之日。亦有誠願。許同修葺。
不空叨承　聖澤。冀玉鏡之重開。覩大師
之舊規。望金輪之再轉。今請置一切有部
戒壇院額。及抽名大德七人。四季為僧敷
唱戒律。六時奉為國修行三密法門。

以前特進試鴻臚卿大興善寺三藏沙門大廣
智不空奏。前件院抽僧及置額等。請有闕續
填。其府縣差科及一切僧事。並請放免不同
諸寺。謹件如前。

中書門下　牒大廣智不空

牒奉　勅宜依牒至准　勅故牒

大曆七年六月十六日牒

中書侍郎平章事元載

門下侍郎平章事王縉

兵部尚書平章事李使

司徒兼中書令使

* 請超悟法師於化度寺修六菩薩講制一
首

化度寺大菩薩像六軀

右特進試鴻臚卿大興善寺三藏沙門大廣
智不空奏。先奉恩命造前件功德。今請超
悟法師。於像前為國講大般涅槃經。冀
陛下。崇修洗生靈耳目。則微誠願滿。

中書門下　牒大廣智不空　牒祠部准此

牒奉　勅宜依牒至准　勅故牒

大曆七年八月二日牒

中書侍郎平章事元載

門下侍郎平章事王縉

兵部尚書平章事李抱玉

司徒兼中書令使

祠部牒大廣智不空

牒奉中書門下　勅牒如右牒至准　勅故牒

大曆七年八月四日　　　令史尚秀牒

主事劉義

即中褚長孺

* 勅置天下文殊師利菩薩院制一首

中書門下　牒不空三藏。

牒奉　勅京城及天下僧尼寺內。各簡一勝
處。置大聖文殊師利菩薩院。仍各委本州府
長官即句當修葺。并素文殊像裝飾綵畫功
畢。各畫圖其狀聞奏。不得更於寺外別造。牒
至准　勅故牒。

大曆七年十月十六日牒

中書侍郎平章事元載

門下侍郎平章事王縉

兵部尚書平章事李使

司徒兼中書令使

* 謝　勅置天下寺文殊院表一首(并答)

沙門不空言。伏見今月十六日特勅。京城及
天下僧尼寺內各簡一勝處。置大聖文殊師
利菩薩院。并素文殊像裝飾綵畫者。不空聞。
惟聖作法。其德動天。澤潤生靈。懸之日月。不
空誠歡誠荷載忻載躍。伏惟　陛下開法王
之玄造。闢非常之福田。建文殊真容。使普天
瞻仰。在於緇侶光幸尤深。且文殊聖者即
諸佛祖師。大悲弘願不取正覺。大乘引導利
樂無期。昔釋迦如來先有懸記。一乘典語興
在中華。當有至聖帝王必以大乘理國。八百
餘載。歷伏帝王聖賢多矣。實未有如　陛下
者也。不空何幸生遇聖朝介修大乘。奉事文
殊師利。常以此聖真言奉為國家特誦。每
蒙護念。　恩德逾深。曰夜思之無階上報。不
謂忽然　天慈普洽。垂淚宿誠。廢寢忘食無
任悲喜。不勝戴荷之至。謹附中使揚貴珍奉
表陳賀以聞。沙門不空誠歡誠悅謹言。

大曆七年十月二十七日特進試鴻臚卿大
興善寺三藏沙門大廣智不空表進

寶應元聖文武皇帝批

大聖文殊久登正覺。拯生人於三界。鎮毒龍
於五峯。慈悲道深。弘濟功遠。故令釋眾同此
歸依。三藏梵域宗師。當深慰愜也。所賀知。

* 請京城兩街各置一寺講　制一首

新譯大虛空藏經(章敬寺大德元盈法師請保壽寺講資聖寺大德道液法師請西明寺講)。

右特進試鴻臚卿大興善寺三藏沙門大廣
智不空奏。前件經奉　詔頒行。曾未開闡。
若不稱讚寧表聖功。上件大德並述疏已
成。請東西兩街各於一寺常講此經。冀福
河潛流。上資聖壽。


中書門下　牒大廣智不空

牒奉　勅宜依牒至准　勅故牒

大曆八年正月八日牒

中書侍郎平章事元載

門下侍郎平章事王縉

兵部尚書平章事李使

司徒兼中書令使

二月十五日有　勅於大興善寺翻經院起
首。修造大聖文殊鎮國之閣。大德僧秀巖充
使修造使沙門慧勝同撿校。沙門不空言。伏
奉　恩旨翻譯此經。天力護持。卷軸功畢。證
義筆受僧俗名字年月處所咸列終篇。去月
端午進奉已訖。聖情恩造許賜班宣。不空誠
歡誠悚載媿載荷。不空聞。設教者如來。弘傳
者　君上施行佛事非聖主而誰。伏惟。陛下
迴月日於黃道。垂　雨露於蒼生。霑潤物情。
僧侶偏幸修渥撫己。未知何報。然此經者。眾
行之本源。淨土之殊稱。菩薩大願功德莊嚴
三昧神通如來法印無不具足。暫聞隨喜福
尚無窮。況讀誦受持功德何限。冀茲法利酬
　恩萬一。特望　天恩。令天下大寺七僧小
寺三僧。於新置文殊院長時為國講宣讀誦。
有闕續填。務使法音傳燈不絕。永康率土。長
護聖躬。不勝懇願之至。謹奉表以聞。沙門不
空誠請誠悚謹言。

大曆八年六月日

特進試鴻臚卿三藏沙門大廣智不空表
進

* 貶興善寺寺主圓敬歸河南思遠寺
制一首

大興善寺寺主圓敬本配河南府陸渾。縣思
遠寺。

右特進試鴻臚卿大興善寺三藏沙門大廣
智不空奏。前件僧比將解撿校僧事。不空
遂舉充興善寺主。今得徒眾如謙等狀稱。
其僧自任綱維。侵損常住。毀圻僧舍屋。
修自己私房。非理役使家人。手功已下
妾聚尼眾止宿不護嫌疑。見被京兆府推
問。事跡彰露。恐令准法科繩。法門之中實
可愧恥。伏乞存其法服不奪僧名。勒歸陸
渾本寺。許其改過。為國修持。

中書門下　牒大廣智不空三藏

牒奉　勅宜依牒至准　勅故牒

大曆八年七月十三日牒

中書侍郎同平章事元載

門下侍郎平章事王縉

兵部尚書平章事李使

司徒兼中書令使

* 進文殊師利佛剎功德經狀一首

大聖文殊師利菩薩佛剎功德莊嚴經一部三
卷(并)寶鈿函

右不空先奉　綸旨令譯此經。天恩曲
臨。並已成辨。參校唐梵。詳定言音。年月處
所筆受證義僧俗之名咸題卷中。文殊事
跡緣起根由。始于發心至成正覺莊嚴淨
土。此經具載。諸佛理體。菩薩行門。法界
有情無生實相分明表示。功德廣大。餘經
罕儔。願此勝因上資聖祚。伏乞宣示寰宇
以福生靈。特望　天恩。所是新置文殊院
大寺七僧小寺三僧。於文殊院中長時為
國講宣誦習。有闕續填。是使法燈繼明不
絕。靈神庶類孰不歡心。幸因輪王降誕之
辰天人嘉會之日。冀茲景福上益壽山。願
以法流添於　聖海。謹隨狀陳進以聞。如
天思允許請降墨勅。

大曆八年十三日

特進試鴻臚卿三藏沙門大廣智不空狀進

* 請補前都維那道遇充寺主　制一首

興善寺前都維那道遇

右特進試鴻臚卿三藏沙門大廣智不空
奏。前件僧。戒行精潔為眾所推。先充都師
勾當寺事。終始如一。勤効頗彰。今當寺見
闕寺主。藉其撿校。伏望備充寺主。

中書門下　牒大廣智不空

牒奉　勅宜依牒至准　勅故牒

大曆八年八月四日牒

中書侍郎平章事元載

門下侍郎平章事王縉

兵部尚書平章事李使

司徒兼中書令使

* 謝　恩賜瓊華真人一切經一藏表一首
(并答)

沙門不空言。內謁者監吳休悅奉宣　聖旨。
瓊華真人真如金剛一切經一藏凡五千五十
卷。並是栴檀香軸。織成綵帙。眾香合成經藏。
香木經案。金寶香鑪。雲霞相輝。日月間錯。光
明芬馥充溢街衢。並賜不空。當院安置。令其
轉讀奉迎禮拜。喜荷交并。未知何功。上答玄
造。審復思惟諸佛聖典纔受持者獲福無邊。
冀此勝因以酬萬一。謹即差二七人長時轉
讀。願真人真如金剛福德堅固　聖皇寶祚
萬劫惟新。不勝喜躍之志。謹附中使吳休悅。
奉表陳謝以聞。沙門不空誠歡誠悚謹言。

大曆八年十月十八日特進試鴻臚卿三藏
沙門大廣智不空上表

寶應元聖文武皇帝批

三藏梵行精深聖真加護。經行轉讀福德
無邊。敬以藏經置於香剎。願祈嘉禮。保佑
瓊華。使瘵疾永除慶善滋長。豈云殊渥煩此
謝恩。

* 恩賜文殊閣上梁𩟘餅見錢等物謝表一
首

沙門不空言。其文殊閣先奉　恩命。取今月
十四日上梁。天澤曲臨。特賜千僧齋飯。上梁
赤錢二百貫。𩟘餅二千顆。胡餅二千枚。茶二
百串。香列湯十甕。蘇蜜食十合槃。甘橘子十
五箇。甘蔗四十莖。中使相繼於道路。飯食
盈溢於街衢。御饍珍羞悉飽大會。天厨湯茗
普洽士庶。聖恩過甚。答効何階。智者皆言。
自佛法東來向欲千載。古之王者豈不修福。
弘益廣大實未有如今之皇上。不空何幸生
遇聖朝。又傳真言。贊於皇化。雖復百身不擇
晝夜精勤持誦。豈酬萬一。不勝歡悚之至。
謹附監使李憲誠奉表陳謝以聞。沙門不空
誠荷誠媿謹言。

大曆八年十二月十日

特進試鴻臚卿大興善寺三藏沙門大廣智
不空上表

寶應元聖文武皇帝批

和上傳教梵宮。流音東夏。弘揚聖典。持護真
宗。福資群生。慶集家圀。創建文殊之閣。初舛
香剎之梁。錫饌助齋。勿勞於表謝。

* 賀雨表一首(并答)

沙門不空言。頃以去年終冬罷雪。今春正盡。
猶自愆陽。比屋熬然　皇情憂軫。為人引咎。
精思祈天。果得應時。春澤普洽。川原滂霈。草
木滋華。是知聖德動天。神應如響。一人有感。
萬類照蘇。不勝忻悅之至。謹因中使李憲誠
奉表陳賀以聞。沙門不空誠歡誠荷謹言。

大曆九年二月五日

特進試鴻臚卿三藏沙門大廣智不空上表

寶應元聖文武皇帝批

自冬少雪。慮切農郊。分命群官。偏祈岳瀆。而
宗社貺祐。靈祇願懷。雲馳早春。雨洽中野。和
上念深家國。虔請道場。豐和有期。慰悅斯在。
所賀知。

* 奉慰瓊華真人薨表一首(并答)

沙門不空言。伏承瓊華真人薨逝。上軫　聖
慈。傍悲行路。不空拙自將理伏枕多時。聖恩
不以不空凡僧。遣養真人為女。痛切之至實
倍常情。真人乖攝之時。不空身正因惙。不
獲力疾就內加持。昨二十七日扶策欲請對。
行至子城東南角已承真人凶諱。中路却迴。
追感平生。無由取訣。哀情莫展。痛迫實深。
望伏聖慈許不空來月二日扶力就真人喪
次。轉念獲申情禮。實為悲幸。每虔誠發願。上
向諸佛。庶憑法力。保護亡靈。伏惟　聖心
俯垂昭鑒。不空稍侯痊減即冀扶持奉慰。謹
奉表以聞。沙門不空誠悲誠慟謹言。

大曆九年四月二十九日

特進試鴻臚卿三藏沙門大廣智不空上表

寶應元聖文武皇帝批

真人平生朕深所鍾念。以其久疾依怙福田。
和上慈悲養之為女。膏肓莫救。憫悼誠深。和
上乖侯多時。體氣虛弱。且宜將攝。不可勞到
喪。次㑏聞痊復也。

* 恩賜白素謝表一首(并答)

沙門不空言。伏奉中使元應全宣　聖問。兼
賜白素等。捧受慚悚罔知所圖。伏以。攝生無
方自嬰疾苦。致力不逮禍夭瓊華。更沐　恩
私。錫問頻及。無任悲荷之至。謹附表陳謝以
聞。沙門不空誠惶誠恐謹言。

大曆九年五月五日

沙門特進試鴻臚卿大廣智不空表上

寶應元聖文武皇帝批

和上道行圓明。慈悲普洽。少嬰常疾。軫慮殊
深。節物所霑。勞此申謝也。

* 三藏和上遺書一首

吾普告四眾弟子等。大教總特浩汗深廣。瑜
伽祕密誰測其源。吾自髫齓出家。依師學業。
討尋梵夾二十餘年。晝夜精勤。伏膺諮稟。方
授瑜伽四千頌法。奈何積釁深重。先師壽終。
栖託無依。憑何進業。是以遠遊天竺。涉海乘
危。遍學瑜伽。親禮聖跡。得十萬頌法藏印可。
相傳來歸帝鄉。福地行化。然一朝供奉為三
代帝師。人主盡授瑜伽密傳法契。爰自今
聖弘教。最深十八會瑜伽盡皆建立。三十七
聖眾一一修行。每入道場。依時念誦。九重萬
乘恒觀五智之心。闕庭百寮盡持三密之印。
吾當代灌頂三十餘年。入壇授法弟子頗多。
五部琢磨成立八箇。淪亡相次。唯有六人。其
誰得之。則有金閣含光．新羅慧超．青龍慧果．
崇福慧朗．保壽元皎．覺超。後學有疑。汝等開
示。法燈不絕。以報吾恩。況吾年登七十。氣力
漸衰。汝等幼稚者多。故先遺囑當院僧弟子
慧勝等。少小事吾。恭謹無怠。勤勞歲久。實可
矝憐。雖五部未霑。並一尊精熟修持成佛是
可有餘。各自策勵如吾在日。必須和睦同共
住持。若有害群。吾不祐汝。吾受持金剛。鈴
杵并銀盤子菩提子念珠水精念珠并合子。並
進供奉　聖人請入內。及保壽化度興善諸
寺弟子等。吾在之日。汝等依吾。吾護念汝。吾
百年後。汝等依國。於國須忠。努力虔誠為國
持念。國安人泰。吾願滿焉。青龍曇貞。大法真
言吾先授與。至於契印渠未得之。汝等為吾
轉為授。却俗弟子功德使李開府。依吾受
法三十餘年。勤勞精誠。孝心厚深。河西南海
問道往來。淨影鴻臚躬親供養。瑜伽五部先
以授之。十七五身更增祕密。吾銀道具五股
金剛杵三股獨股鈴並留與開府。作念受持
速證悉地。院中師僧開府往來撿挍如吾在
日。務須安存。上下和睦。監使李大夫自監吾
已來無少違意。往來進奏皆契聖心。不但輔
佐　國家。亦為護法菩薩。普賢祕密尋以受
持。踵襲大乘必當剋證。吾銀羯磨金剛杵四
箇并輪留與。受持為念取證菩提。佛法護持
如吾在日。賢者趙遷。吾為翻經有時執筆。諸
餘鈔寫亦有其功。若愛出家為與聞奏。樂之
處俗汝亦安存。吾後翻得文殊經一卷。寶樓
閣念誦法一卷。如來藏經一卷。翻譯雖終未
及進奉。勾當寫出為吾進都。寶金剛事吾日
深。小心孝順。至於念誦倍更精勤。留在院中
同住供養。院內行者童子。上從賢德下至汝
奴。汝仕大夫為奏與度。其蘇但那野奢並
放為良任從所適。樂在院中亦任本意。其庭
秀為老親見在南海欲得侍奉。亦語開府放
去養親令喬為是家人。久以祇承隨吾入內。
聖人亦識。每偏驅使辛勤最多。件李大夫與
奏出家。莊上有牛兩頭。可准錢物拾餘貫。將
陪常住。用充價直。收贖令喬院內應緣。道場
所有幡華楨像諸功德等氈廗毯耨銅器
瓷器䗍盃。一切並捨入文殊閣下道場。永為
供養。不得轉輒有零落出外借人。吾緣身衣
並已捨盡有金八十七兩銀二百二十兩半。並
將施入五臺山金閣玉華兩寺。裝修功德。所
有家具什物柴器䥫器瓦器床廗氈褥床子
耨子及諸雜一切物等。吾並捨與當院受用。
子弟往來須有投寄。梵夾閣上藏中安置其
藏及經為是　勅賜鎮院安置。汝常為　國
轉讀持念焚香供養守護。並不得零落損失。
吾奏　聖人造閣。下置文殊菩薩。上安漢梵
之經。為國福田永代供養。閣則大改已成。作
家欠錢裝飾未了。軒廊門屋僧房亦未成立。
所有搏零落殘方榑木。汝共大夫計會善為
聞奏修崇了却。閣成已後奉為　國家置三
七僧。轉經念誦。永資　聖壽。滿吾本願。東京
　和上塔所師僧院舍莊園。汝亦為吾勾當
成立。其車牛鄠縣洨南莊并新買地及御宿
川貼得稻地街南菜園。吾並捨留當院文殊
閣下道場。轉念師僧永充糧用香油炭火等
供養。並不得出院破用。外人一切不得遮蘭
及有侵奪。其祥谷紫莊將倍常住。其莊文契
並付寺家。吾重告諸弟子。汝等須知。人代無
常誰免此也。師資之道以法義情親不同骨
肉。與俗全別。汝等若依吾語是吾法子。若違
吾命則非法緣。吾壽終後。並不得著服及有
哭泣攀慕。憶吾即勤加念誦。是報吾恩。亦不
得枉破錢財威儀葬送。亦莫置其塋域虛棄
人功。唯持一床。盡須念誦。送至郊外。依法荼
毘。取灰加持。便即散却。亦不得立其靈机圖
寫吾形。儒生七十二子尚有心喪。吾教灌頂
相傳都不然也。汝等諸子是從佛口生從法
化生得佛法分。即同普賢身。行普賢行。住普
賢心。圓明廓周。五智齊現。修行如此。是契吾
心。何勞驅驅營營非法不益之事。吾所告焉。
汝等須依吾此處分。恐後無憑。仍請三綱直
歲徒眾等著名。為記鄔波馱耶告。

大曆九年歲次甲寅五月己亥朔七日乙巳

直歲慧達

典座明彥

都維那法高

寺主道遇

上座潛真
大辨正大廣智三藏和尚表制集卷第三


代宗朝贈司空大辨正廣智三藏
和上表制集卷第四

上都長安西明寺沙門釋圓照集

凡一十九首　答制三首　總二十二首

  
  * 請於興善寺當院兩道場各置持誦僧制一首
  * 加開府儀同三司及封肅國公制告牒一首
  * 三藏和上臨終陳情表一首(并答)
  * 和上初薨賜賻贈物制一首
  * 勅諸孝子各守法教制一首
  * 勅諸孝子著服喪儀制一首
  * 賜孝子米麵擇地等手詔一首
  * 和上寫真影讚并序一首
  * 恩賜起造靈塔絹制一首
  * 謝恩賜造塔絹表一首(并答)
  * 鄧國夫人張氏祭文一首
  * 弟子苾芻慧勝祭文一首
  * 五日李相公祭文一首
  * 賜司空并謚號制一首
  * 大廣智三藏行碑一首(沙門飛錫文)
  * 大廣智不空三藏和尚影贊一首(飛錫文)
  * 六日勅遣中使祭文一首
  * 六日元相公祭文一首
  * 謝追贈司空并謚號表一首

* 請於興善當院兩道場各置持誦僧
制一首

弟子僧慧朗．慧超．慧璨．慧海．慧見．慧覺．
慧暉．右件僧等請於當院灌頂道場常為
國念誦。僧慧幹．慧果．慧嚴．慧雲．慧信．慧
珍．慧勝．慧深．慧應．慧行．慧積．慧俊．慧賢．
慧英

右件僧等請於大聖文殊閣下常為　國轉讀
　勅賜一切經。

以前特進試鴻臚卿大興善寺三藏沙門大廣
智不空奏。住此寺院二十餘年。建立道場為
　國持誦。靈應非一。不可名言。其大聖文殊
閣　恩命賜錢修造向畢。既安梵夾。又有御
經。理合弘持以資景福。其惠朗等二十一人。
並久探秘藏。深達真乘。戒行圓明。法門標準。
望依前件常令念誦轉經。如後有事故。即請
簡擇灼然有道行僧填闕。庶法燈不絕。聖壽
無疆。

中書門下　牒大廣智不空

牒奉　勅宜依牒至准　勅故牒

大曆九年六月六日牒

中書侍郎平章事元載

門下侍郎平章事王縉

兵部尚書平章事李抱玉

司徒兼中書令使

* 加開府及封肅國公　制一首

勅。大道之行同合於異相。王者至理總歸於
正法。方化城之齊致。何儒釋之殊途。故前代
帝王罔不崇奉法教弘闡與時偕行。特進試
鴻臚卿大興善寺三藏沙門大廣智不空。我
之宗師。人之舟檝。超誦三學坐離於見取。修
持萬行常示於化滅。執律捨縛。護戒為儀繼
明善教之志。來受人王請。朕往在先朝。早
聞道要。及當付囑。常所歸依。每執經內殿。開
法前廗。憑几同膠序之禮。順風比崆峒之問。
而妙音圓演。密行內持。待扣如說。自涯皆晤。
滌除昏妄。調伏魔冤。天人洗心於度門。龍鬼
受軄於神印。固以氣消災癘。福致吉祥。實惟
弘我之多。寧止利吾之美。甞有命帙用申優
禮而得為師。盛味道滋。深恩復強。名載明前
志。夫妙界有莊嚴之土。內品有果地之殊。
大乎尚德。敬順時典。可開府儀同三司。仍
封肅國公。食邑三千戶。餘如故。

大曆九年六月十一日

銀青光祿大夫中書侍郎平章事元載

司徒兼中書命使宣

中書舍人揚炎奉行

奉　勅如右牒到奉行

大曆九年六月日

侍中闕

金紫光祿大夫行門下侍郎同平章事王縉

朝議郎守給事中趙涓

六月　日　　　　　　　時都事

左司郎中

金紫光祿大夫吏部尚書上柱國彭城郡開國
公晏吏部侍郎闕

尚書左丞闕

告開府儀同三司肅國公食邑三千戶大興善
寺三歲沙門大廣智不空

奉　勅如右符到奉行

主事光遠

令史廗晟

大曆九年六月　日下

* 三藏和上臨終陳情辭表一首

沙門不空言。不空幼事先師。已過二紀。早承
天澤。三十餘年演瑜伽法門。奉累聖之恩眄。
自從　陛下臨御殊私轉深。賜黃閣以宴居。
降　紫微而問道。積恩重疊。日月相繼。雖復
精懇。豈酬萬一。而露電難駐。蒲柳易衰。一從
伏枕。自春往夏　陛下深􃐪。存問再三。中使
名醫相望道路。但以膏盲之病雖針藥而難
生。生滅之質寧戀惜而能固。忽從昨夜已來。
頓覺氣力彌惙身非己有。瞬息掩掩。心神
寖微。違謝　聖朝。不任戀慕。不空今者年過
中壽。未為夭逝。但以往時越度南海。周遊五
天。尋其未聞。習其未解。所得金剛頂瑜伽
十萬頌諸部真言及經論等五十餘萬頌。冀
總翻譯少答國恩。何夙願之未終。忽生涯之
已盡。此不空所以為恨也。伏惟　陛下降諸
佛之慈惠。下從人之所願。不空先進大聖文
殊佛剎經。聖情尋許頒示中外。伏願哀愍念
臨終之一言。冀福皇家。滋吉祥之萬劫。實為
僧人。生死榮幸。五鈷金剛鈴杵先師所傳并
銀盤子菩提子及水精念珠并合子並謹隨
表進奉。臨紙涕泣悲淚交流。永辭聖代。不勝
戀慕之至。謹附監使李憲誠奉表陳辭以聞。
沙門不空誠悲誠戀謹言。

大曆九年六月十五日開府儀同三司試鴻
臚卿肅國公大興善寺三藏沙門大廣智不
空表上
寶應元聖文武皇帝批

和上行登十地。來自五天。敷演瑜伽。宣流梵
夾。周遊萬里。踐曆　三朝。先譯聖言。親承師
授。當下武之興運。繼前薪之火傳。而弘菩薩
心。為眾生病彌留有問。宸悼增深。並宜依所
請也　爾時開府儀同三司試鴻臚卿肅國公
大廣智不空三藏和上表上陳情　聖恩垂
涕。墨制旋降。所請皆依　和上情意。獲申
一心觀行。右脇累足恬然而薨。弟子號慕中
使奏聞　聖上宸悼殊深。輟朝三日。爰降中
使。詣于僧伽藍。宣慰眾徒。及錫賻贈。

奉　勅絹三百疋。布二百端。宜送大興善寺
故大廣智不空三藏院充賻贈物。

大曆九年六月十六日宣

* 勅諸孝子各守法教　制一首

奉　勅語諸孝子等。和上為　三代國師。門
徒稍眾。宜各相和順住瑜伽觀行。依本教修
行。如有違諍者即錄名奏來。

大曆九年六月十六日內謁者監李憲誠
　宣

* 勅諸孝子着服喪儀　制一首

奉　勅語諸孝子。着服哭泣葬送威儀立靈
塔置圖寫影來等。除此之外餘一切並依遺
書。

大曆九年六月十八日中使李憲誠　宣

* 手詔賜孝子米麵擇地葬日等　制一首

奉　手詔。與孝子等糧米麵。并並擇地塔及
日葬事等。白米五車粳米五車白麵五車柴十
車油七石炭三車。並如京宣索如無準元奏
來當別支送。

* 三藏和上影讚并序一首

大唐大廣智三藏和上影讚(并序)
弟子朝散大夫撿挍左庶子嚴郢文

和上諱不空　聖上尊之曰大廣智三藏。故
南天竺阿闍梨金剛智之法化也。昔毘盧遮
那佛以瑜伽無上秘密最大乘教傳於金剛薩
埵。金剛薩埵數百歲方得龍猛菩薩而傳授
焉。龍猛又數百歲乃傳龍智阿闍梨。龍智又
數百歲傳金剛智阿闍梨。金剛智振錫東來
傳於和上。自法身如來至于和上傳此道者
六人而已矣。和上童孺出家。聰明卓異。服勤
精苦晝夜不息。經耳閱目咸誦無遺。聞一知
十若有神告。先師歎曰。吾道東矣。先師既歿。
和上遂泛海遊天竺師子等國。詣龍智阿闍
梨更得瑜伽十八會法五部秘藏三乘遺典。
莫不究其精奧焉。貌與人同。而心與佛齊矣。
天寶初歸至上都。玄宗深敬遇之。遂為三代
國師。出入　禁闥。　聖上每延至內殿順風
請益。玄言啟沃。宗仰日深。大曆九年示疾而
臥。詔使結轍。侍醫甞藥。無虛日焉　恩旨就
臥。加開府儀同三司。依前試鴻臚卿。封肅國
公。食邑三千戶。累讓不允。至六月十五日。忽
沐浴蘭湯。換潔衣服。抗表辭　主。奄然而化。
春秋七十矣。夏臘五十矣　聖上追慟廢朝
三日。和上所居寺有荷池。周迴數十畝。傍無
灌注。中湧甘泉。醴甘鏡清。冬夏常滿。及和上
遷化之日。池水先夕而涸。與夫雙林變白事
異而感同矣。夫法體堅固無來無去。應俗緣
則現於人世。證道品則歸於涅槃。豈常情之
所能測乎。繢事如生。梁木其壞。綴序本行。記
諸善言。重宣此義而作讚曰。瑜伽上乘秘密
之門。度諸禪定頓入佛身。法化正嫡迄今六
人。恭惟和尚為時而出。演教救世如揭月日。
三聖宗師優曇再發。甘露方注涅槃不待。凡
我後學心沒憂海。畫圖惟肖瞻仰如在。

* 恩賜造靈塔絹　制一首

奉　勅。絹七百五十二匹。宜賜興善寺故三
藏大廣智不空和尚院。充先師造靈塔直。

大曆九年六月二十八日內侍韋守宗　宣

* 恩賜絹七百五十二匹造塔謝表一首(并答)

草土僧曇貞等言。今日內侍韋守宗奉宣恩
勅。賜絹七百五十二匹。充先師塔直。捧戴殊
旨咸被哀榮。使有展敬之地。始起舍利之塔。
竊謂微言尚存。聖朝增福。蓋　陛下之道崇
著。豈門人之孝克招。曇貞等不勝號擗哀荷
之至。謹奉表陳謝以聞。曇貞等誠哀誠懼謹
言。

大曆九年六月二十八日

大興善寺草土僧曇貞表上

寶應元聖文武皇帝批

和上領袖緇門。弘宣妙旨。永歸寂滅。宗慕良
深。遠日有期。遷神斯近。施縑起塔。何有謝恩。

* 臨葬日鄧國夫人張氏祭文一首

維大曆九年歲次甲寅七月戊戍朔五日壬
寅。鄧國夫人張氏。謹以乳藥之奠奉祭于故
國大德三藏不空和尚之靈。伏惟　和尚歷
劫增修已超三界之表。現身行化恒遊億土
之中。傳像教於東來。獻微言於北極。九重啟
沃。萬乘虔恭。錫無價香。施無價寶。方欲陶甄
甿俗潤色聰明。平皇運於泰階。致蒼生於彼
岸。豈謂川無停逝日不再中示滅同凡歸真
遽促。嗚呼哀哉。悲慟震襟。涕橫朝市。甘露收
而蘭萱死。飄風起而江海波。有學無學諮稟
如何。嗚呼哀哉。弟子幸以夫尊忝茲國號。三
業易集。一善難成。賴和上弘慈。特垂訓誘。因
為受法。心實驚惶。內省驕癡。外非奢縱。雖萬
分而未去。終九變而知言。倏忽永乖。痛戀空
積。辭帝里兮素輿行。瞻雁塔兮白露生。將申
哀於薄奠。冀靈鑒於微誠。嗚呼哀哉。伏惟降
尚饗。

* 弟子苾芻慧勝祭文一首

維大曆九年歲次甲寅七月戊戍朔五日壬
寅。僧弟子慧勝。謹以乳藥之奠敢昭告于亡
和尚之靈。竊惟父母之孝。師資亦然。況乎親
事深感前緣。侍其几杖二十餘年。自慚愚滯
沐眷殊偏。恩載我兮如地。德覆我兮如天。慧
照我兮如日。法潤我兮如泉。何一朝而天裂。
何中路而地翻。何一晝而日落。何中路而枯
泉。觸目淚盈。攀號氣噎。雖生滅而是常。終酸
慟而交切。梵音一息。尊顏永違。學徒相視。法
會何依。嗚呼哀哉。伏惟　尚饗。

* 三藏和上葬日李相公祭文一首

維大曆九年歲次甲寅七月戊戍朔五日壬
寅。兵部尚書同中書門下平章事李抱玉。謹
以香華之供奉祭于故三藏大和上之靈。夫
法器之主。釋教之尊。非生靈獨覺無以希聖
道。非崇德廣業無以宗定門。伏惟　和上神
晤藏本。密詣真言。圓合內照。智涵清涼。即空
雖有示想忘色。花會王宮。燈傳淨國。惟我
　聖后敷求教式。諮學為師。依仁輔德。開演
秘旨。決明慈識。龍天効靈。怪魅潛匿。應期
于世。轉此風力。柰何厭苦示我形息。嗚呼生
有必盡。神而去之湧塔來見。雙林變衰。迷途
未返。後學空悲。緬懷初會。此哀慟無期。伏惟
　尚饗。

* 贈司空謚大辨正三藏和上　制一首

勅。寂滅為樂。所以歸於真。付屬有緣。所以尊
其稱。修諸故事。其或強名故開府儀同三司
試鴻臚卿肅國公大興善寺三藏大廣智不
空。德盛道高。朕所師仰。心密法印。行超度
門。精微有說。廣大無相。一雨之潤溥洽於群
生。百燈所傳遍明於正覺。傍達義趣。博通儒
玄。聖人之情合若符契。朕順風前廗積有歲
年。慈航不留。梁木其壞。徽音永隔。震悼殊
深。論道之官追嚴師禮。仍加謚號。用副名實。
可贈司空仍謐號大辨正廣智不空三藏和
上。

大曆九年七月五日

司徒兼中書令汾陽郡王使

中書侍郎平章事頴川郡開國公臣元載宣

中書舍人臣孫宿奉行

奉　勅如右牒到奉行

大曆九年七月六日

侍中闕金紫光祿大夫門下侍郎平章事上柱
國臣王縉朝議大夫守給事中臣趙涓

七月　日　　　　　　時都事

(一本)左司郎中

金紫光祿吏部尚書上柱國左司郎中彭城
郡開國中公晏

吏部侍郎闕

尚書左丞闕

告贈司空大辨正廣智不空三藏和上

勅如右符到奉行

主事光遠

令史廗晟

書令史

郎中油書令史　　　　　　書令史

大曆九年七月六日下

* 大唐故大德開府儀同三司試鴻臚卿肅
國公大興善寺大廣智三藏和上之碑
勅撿挍千福安國兩塔院法華道場沙門飛
錫撰

一月飛空。萬流不閟。五天垂象。三藏降生。曷
其謂焉。我大師矣。大師法諱不空。北天竺婆
羅門子也。初母氏遇相者曰。爾汝必當生菩
提薩埵也。已便失。數日之後。果夢佛微笑眼
光灌頂。既寐猶覺。室明如晝。因而孕焉。早喪
所天。十歲隨舅氏至武威郡。十三遊太原府。
尋入長安。以求出要。見大弘教金剛三藏以
為真吾師。初試教悉曇章。令誦梵經。梵言賒
切。一聞無墜。便許入壇。授發菩提心戒。年甫
十五與出家焉。弱冠從有部進具成大苾芻。
律相洞閑。知而不住。將欲學聲明論窮瑜
伽宗。以白先師。師未之許。夜夢佛菩薩像悉
皆來行。乃曰。我之所夢法藏有付矣。遂授以
三密。談於五智。十二年功六月而就。至開元
二十九年秋。先師厭代入塔之後。有詔令齎
國信使師子國。白波連山。巨鱗橫海。洪濤淘
湧。猛風振激。凡諸難起。奮金剛杵。諷隨求
章。辟災靜然。船達彼國矣。弟子僧含光．慧辯
皆目擊焉。師子國王郊迎宮中七日供養。以
真金器沐浴大師。肘步問安以存梵禮。王諸
眷屬宰輔大臣備盡虔敬。其國有普賢阿遮梨
聖者。位隣聖地。德為時尊。從而問津。無展
乃誠。奉獻金貝寶曰。吾所寶者心也。非此寶
也。尋即授以十八會金剛頂瑜伽并毘盧遮
那大悲胎藏五部灌頂真言秘典經論梵夾五
百餘部。僉以為得其所傳也。他日王作調象
戲以試大師。大師結佛眼印。住慈心定。誦
真言門以却之。其象顛仆不能前進。王甚敬
異。與夫指降醉象有何殊哉。則知七葉之花
本無香氣。五陰之舍豈有我人。三摩地中示
其能慧。至天寶六載。自師子國還　玄宗延
入建壇。親授灌頂。住淨影寺。于時愆亢納
慮於隍。大師結壇應期。油雲四起。霈然洪
澍。遂內出寶箱。賜紫袈裟一副絹二百匹。以
旌神用。或大風拔樹之災。祆星失度之沴。舉
心默念如影響焉。至十三載。有　勅令往武
威走節度使哥舒翰請。立大道場。與梵僧含
光并俗弟子開府應李元琮等授五部灌頂
金剛界大曼荼羅法。時道場地為之大動。有
業障者散花不下。上著子蓋。猶如群蜂味之
香蘂。不能却之。事訖方墜。何神之若此耶。十
桂紫眼月　勅還京住大興善寺。洎至德中。
肅宗皇帝行在靈武。大師密進不動尊八方
神旗經。并定收京之日如符印焉。乾元中。延
入內殿建護摩。親授灌頂。渥恩荐至。有殊恒
禮。尋令於智炬寺念誦。感本尊玉毫劃然大
明照徹巖谷。及　我寶應臨朝金輪馭歷。聖
滕彌積。師事道尊。授特進試鴻臚卿。加大廣
智之號。躬稟秘妙。吉祥至止。或普賢瀉神光
於紫殿。六宮作禮。或文殊呈瑞相於金閣。
萬乘修崇。或翻密嚴護國之梵文。雲飛五色。
或譯虛空庫藏之貝偈。霧擁千僧。大師銜
　命而陟彼清涼。承恩而旋歸　帝邑。凡諸應
驗。差難備陳。方悟夫虛空之花體無生滅。
真如之用豈有去來。前後奉　詔所譯諸經
總八十三部計一百二十卷。並已頒行入藏
目錄。兼奏天下諸寺以文殊為上座。仍置院
立像。保釐　國界。申殷敬焉。至大曆八年有
　進止。於興善本院又造文殊金閣。禁財內
出。工人子來。寶傘自九霄而懸。御香亦一人
所錫。微塵之眾如從地涌。鈞天之樂若在空
臨。至九年六月十一日。制加大師開府儀同
三司。封肅國公。食邑三千戶。餘如故。榮問優
洽。寵光便繁。降北極之尊為師宗之禮。幡像
之惠。玉帛之施　勅書盈篋。中使相望。前古
已來未有如我皇之清信也。吾師之丹誠也。
大師爰自二十歲迄于從心五十餘年。每日
四時道場念誦。上升　御殿。下至凡榻。剎
那之頃曾無間焉。萬嶺寒松歷嚴霜而黛色
者。有以見之於直操矣。矧夫入朱門如蓽戶。
五載三若鶉衣。雖馳于騏驎。常在九禪之清
淨。獨立不及。同夫大通眾色摩尼本無定彩。
彩止自彼。於我何為。寔謂真言之玄匠。法
王之大寶者也。於戲菩薩應見成不住心。如
來堅林度有情輩。示以微疾。自知去辰。以其
月十五日爰命弟子進表上辭。囑以後事。削
髮湯沐。右脇累足。泊焉薨逝。春秋七十。法臘
五十。時驟雨滂注。小方天開。哀悼九重。輟朝
三日。贈絹三百匹布二百端錢三十萬米麵共
四百石香油薪炭及諸齋七外支給。又賜錢
二百二十五萬。建以靈塔。㝢內式瞻。又　勅
高品李憲誠勾當及功德使開府儀同三司李
元琮監護。即以七月六日法葬于鳳之南少
陵原。其日中書門下勅牒贈司空。謚大辨正
廣智不空三藏和上。又遣內給事劉仙鶴。宣
冊致祭。內出香木。焚之靈棺。具荼毘之禮也。
寺池涸而華萎者告終之象。夢幢傾而閣倒
者驚誡之期。則雙林變白之徵。洞水逆流之
感。豈昔時也。宰臣百辟曾受法印者罔不哀
慟。門人　勅常修功德使撿校殿中監大興
善寺沙門大濟等四部弟子凡數萬人。痛大
夜之還昏悲慧燈之永滅。不以才拙令紀芳
猷。飛錫謬接羅什之筵。叨承秦帝之會。想高
柴之泣哭。盡同奢花之血見。式揚無說之說。
以頌龍中之龍。其詞曰。

「　文字解說即真言兮
　天生我師貝葉翻兮
　龍宮閭闔了本源兮
　象駕透迆仙樂繁兮
　所作已辦吾將滅兮
　空留梵夾與花鬘兮
　冕旒增悼合會葬兮
　人慟地振聲何諠兮
　金剛之杵夢西土兮
　以表吾師安養國兮
　法王之子驚牛軒兮
　永度生死破魔怨兮」


大曆九年歲甲寅七月六日丁酉建

* 唐贈司空大興善寺大辨正廣智不空三
藏和上影贊
灌頂弟子紫閣山草堂寺苾芻飛錫撰(并書)

「　天子灌頂阿遮梨耶
　道傳上國家本耆闍
　其望如龍其人如玉
　貝多在手梵字攸矚
　心同皓月光映碧池
　蟬蛻而去麟臺畫之」


「　三密寂寥
　九重哀悼
　笳簫駟馬
　皆承明詔」


「　萬里雲慘千山松悲
　蒼蒼何忍奪我宗師
　瞻雪顏則無示無說
　傳浩浩劫斯焉取斯」


* 勅使劉仙鶴致祭文一首

維大曆九年歲次甲寅七月戊戍朔六日癸
卯。皇帝遣內給事劉仙鶴。以香茶之奠。敬祭
于故大辨正廣智三藏和尚之靈。惟靈智識
明晤天姿聰達。夙殖梵行。生知勝因。挺秀五
天。周遊萬里。心蘊海藏。音通華夷。貝葉傳
經。瑜伽演教。弘利兆庶。出入三朝。道在不
言。理均無迹。涅盤常寂。至聖同歸。焚香澡
身。與化而盡。朕承了義。禮具師資。永訣之辰
攸深震慟。香茶之奠有靈昭之。

* 三藏和上葬日元相公祭文一首

維大曆九年歲次甲寅七月戊戍朔六日癸
卯。中書侍郎同中書門下平章事元載。謹以
香花之供養祭于故三藏大和上之靈。嗚呼
寓形遊化如風動輪。地水之大皆為我身。至
人知存而不守委于寂滅之境。得度而常厭
離于染愛之塵。於戲大師紹佛明因。玄覽并
覺。弘悲會仁。色心同徹。功學惟新明明我
后與道冥順。孔德時生。真宗啟運。期繼後葉。
寔傳密印。齊心閑館。降廗延問。東嚮尊師。順
風三進。惟聖儲福。資神會祥。凡我四眾雲從
道場。次承付囑。仰負津梁。曷云報盡。宗極斯
亡。嗚呼法體圓照際於前後。非待形以生。豈
緣聚而有。靈山重會。坐劫將久。愴戀神儀。
永懷慈誘。尚饗。

* 謝　恩制追贈先師并謚號表一首(并答)

草土沙門慧朗等言。昨六日先師荼毘之夕。
聖慈哀悼。追贈司空。仍謚號大辨正廣智不
空三藏和上。昭宣國禮。寵光神道。三公之贈
有越舊章。和上之稱先經未載。是知高天之
澤。浸江海而無涯。幽途之靈象日月而下照。
凡百弟子數千眾人。悲感　聖恩。無任戴
荷。謹附中使李憲誠。奉表陳謝以聞。沙門慧
朗等誠惶誠愧謹言。

大曆九年七月七日大興善寺草土沙門慧
朗等上表

寶應元聖文武皇帝批

和上發迹五天。周遊萬里。宣演正法。拯晤生
靈。涅槃歸常。孝行崇謚。禮經斯在。煩以謝恩。
大辨正廣智三藏表制集卷第四


代宗朝贈司空大辨正廣智三藏
和上表制集卷第五

上都長安西明寺沙門釋圓照集

凡二十九首　答制十六首　總四十五首

  
  * 召念誦僧制一首
  * 勅慧勅教授後學制一首
  * 勅慧勝依所請住制一首
  * 停修舊塔地制一首
  * 勅於當院起靈塔制一首(并使牒)
  * 沙門慧朗謝賜紫衣表一首(并答)
  * 恩賜文殊閣額制書一首
  * 謝賜額表一首〔并答〕－【甲】并答(并答)
  * 進造大聖文殊鎮國閣狀一首
  * 謝恩賜小祥齋供表一首(并答)
  * 弟子慧果謝賜錦綵表一首(并答)
  * 勅天下僧尼誦尊勝相真言制一首
  * 謝誦持尊勝真言表一首(并答)
  * 請為先師立碑表一首
  * 賀平李靈曜表一首(并答)
  * 故功德使李公挽謌詞二首
  * 請續置功德使表一首
  * 謝賜齋儭茶表一首
  * 賀春雪表一首(并答)
  * 賀度韓王女出家表一首
  * 青龍寺僧曇貞賀祈雨賜物表一首(并答)
  * 沙門飛錫賀晴表一首(并答)
  * 覺超賀湫所祈雨表一首(并答)
  * 請辭內道場陳情表一首(并答)
  * 賀祈雨表一首(并答)
  * 賀破咄蕃表一首(并答)
  * 僧惠超賀玉女潭祈雨表一首(并答)
  * 僧曇貞賀祈雨表一首(并答)
  * 靈應臺僧道潤賀平河南表一首
  * 監使（李）＋憲【丙】憲誠憲誠進怖鴿毛表一首(并答)

* 召念誦僧制一首

奉　勅語元琮。化度保壽興善等寺。先於故
三藏和尚邊受法僧有功業者。即具名奏來。

大曆九年七月七日內謁者監李憲誠　宣

* 勅慧朗教授後學　制一首

奉　勅語僧慧朗。專知撿校院事。兼及教授
後學。一尊一契有次第者聞奏。

大曆九年七月七日中使李憲誠　宣

* 勅惠勝依請　制一首

奉　勅語僧惠勝。和上在日。阿師子偏得意
旨。今聞於塔所焚香火守護。先於和上邊受
得普賢念誦法。與朕同尊。努力精修三年滿
後。即來對朕與商量本尊法。所請依住。

大曆九年七月七日中使高品李憲誠　宣

* 停修舊塔地　制一首

奉　勅語元琮。故大辨正廣智不空三藏和
上塔所修造宜令且停。別擇好地起修。

大曆九年七月十五日中使李憲誠　宣

* 勅於當院起靈塔　制一首(并使牒)

奉　勅語元琮。故辨正三藏荼毘得舍利。令
當寺院造舍利塔。

大曆九年八月二十八日內謁者監李憲誠
　宣

勅句當京城諸寺觀修功德使　牒興善寺牒
得舉稱奉　勅如右未有各牒所由請施行處
分者錄　勅牒興善寺仍牒故三藏和上院者
故牒。

大曆九年九月八日　牒

判官前資州司馬劉浩

使開府儀同三司兼右龍武軍將軍李琮

* 沙門惠朗謝賜紫衣表一首(并答)

沙門惠朗言。惠朗至微瑜伽一介。叨承　聖
澤。濫沐殊私。出入　金門。薰修別殿。幸奉
　明詔。頻對九重。紫綬袈裟特蒙　恩賜。不但
榮飾先師。實亦光耀後學。微僧無任悲感。
謹奉表陳謝以聞。不勝戰灼之至。誠歡誠喜
謹言。

大曆九年十一月二十九日大興善寺故大
辨正三藏和上付法弟子僧慧朗表進

寶應元聖文武皇帝答曰。師夙勤梵行。先踐
法流。福惠所資。生靈蒙賴。爰賜命服。煩此
謝恩。

* 恩賜文殊閣額　制一首

奉　勅。八分金書大聖文殊鎮國之閣額。一
宜送大興善寺翻經院。

大曆十年二月十三日中使李憲誠　宣

* 謝賜額表一首

沙門惠朗言。今日伏奉中使李憲誠宣　聖
旨。特賜八分金書大聖文殊閣額一。御札神
蹤筆勢奇絕。名雄鎮國字燭天文。鵲顧鸞迴
宛然飛動。龍姿武態逈拔風雲。陷垂露於
九霄。戚墜石於千仞。金光炳煥共日月俱懸
　聖跡揩模與乾坤不朽。候迎瞻仰眼目清
新。審慮諦觀心神爽晤。微僧何幸沐此　恩
波。戴荷高天媿慚無地。不勝抃躍歡悚之至。
謹奉表陳謝以聞。沙門惠朗誠忻誠荷謹言。

大曆十年二月十三日大興善寺沙門惠朗
上表

寶應元聖文武皇帝答曰。

伽藍別院安置真容。金牓發揮式光大聖。師
勤修香火保護邦家。所謝知。

* 進造文殊閣狀一首

大興善寺翻經院。

造大聖文殊師利菩薩閣。都計入錢二萬二
千四百八十七貫九百五十文。內出代絹共
計入一萬三千五十二貫文(一萬一千一百五十二貫文准絹四千一百一
十七匹抑充二千貫文見錢入)一千八十貫五百三文。和上衣
錢諸雜錢物入八千三百五十五貫四百四十
七文。外施及諸雜并賣物入。應造大聖文殊
師利菩薩閣。破用及見在數如後。

四千五百四十二貫五百四十五文。買方木
六百一十根半。

九百七十四千八百一十文。買椽柱槐木共
八百四根。

一千四百九十一貫一百七十文。買塼瓦鵄
獸五萬五千六百九十八口。

二百一十四千五百文。買棧七百束等用。

七百四十六千二百二十五文。買柏木造門
窓鉤欄等用。

七百六十四千文。買石矴諸雜石并雇車脚
手功糧食等用。

一百一十六千四百二十五文。買麻檮等用。

三百三十九千五百九十一文。買釘鐵等用。

八十千文。造閣上下兩層風箏八枚等用。

八十五千二百八十八文。買石灰赤土黑蠟
等用。

二千四百七十八貫九百四十六文。造金銅
釘門獸諸雜鉸具用。

六百九十四千五百五十文。雇人築階并脫
塹等用。

二千二百八十八貫三百文。雇人揚仙立木
手功糧食等用。

八百貫文。買彩色解緣畫羅文軟作手功糧
食等用。

一千五十一貫二百九十六文。雇人解木手
功糧食用。

三百五千文。雇人瓦舍及手功糧食等用。

一千五百一十八貫九百文。造怙柏門窓鉤
欄障日手功糧食等用。

三百三十貫文。泥壘作手功糧食等用。

二百五十七貫文。雇人畫嵈基隔窠并買彩
色手功糧食等用。

五百九十五千六百八十七文。雇人車船載
方木脚錢等用。

三百五十七千七百文。雇人砌壘塼作手功
糧食等用。

一百六十二貫五百四十八文。買趙越籧篨
席箔炭花藥鑺紙筆油等用。

一百貫九百八十二文。僧使行者外使催趁
糧食設功匠等用。

五十二貫五百一十文。買膠及麻打繩索諸
雜等用。

三百一十二千七百九十文。雇雜使年月日
功人等用。

八百七十三貫二百五十文。買車四乘牛六
頭等用。

六百八十二貫八十七文。與牛買草豆􃐫牛
藥逐車人餅錢等用。

右具破用數如前　應買入雜施入迴殘見在
如後。

合入方木六百八十五根半　七十五根外施
入六百一十根半。

買入四百八十七根半　造閣用訖一百二
十七根出賣訖　七十一根見在。

合入搏柱二百四十四根　一百四十八根
　外施入九十六根。

買入一百七十三根造閣用訖　七十一根
見在。

合入椽二千四百一十四根　一千五百七十
根　外施入八百四十四根。

買入一千八百五十四根　造閣用訖　五
百六十根見在。

合買入棧七百束　三百五十束　造閣用訖
　三百五十束見在。

合入膠六百八十三斤　六百斤勅賜入
　四十斤外施入四十三斤買入造閣用訖。

合入蠟六百二十斤　六百斤勅入　二十斤
買入並造閣用盡。

右具通造閣所入錢物方木等及諸雜用外
見在數如前謹錄　奏聞伏聽　聖旨。

大曆十年四月五日檢校造閣僧秀嚴等
狀進。

同檢校造閣僧惠勝。

勅檢校院事僧惠朗。

* 謝　恩賜小祥齋供表一首(并答)

中使段物華至奉宣　聖旨。以故大辨正廣
智三藏和尚周年入塔齋賜一千人供。兼賜
茶二百串度弟子二人。伏以先師寂滅。星歲
俄周　聖思飾終。累有榮施。賜錢起塔。錫
饌度僧。雨露浹於幽明。光寵被於存沒。凡在
法侶。悲愧交馳。中使荐臨。香茶繼至。送全身
於多寶。荷　殊澤於九霄。無任感戴之至。謹
奉表陳謝以聞。不勝戰灼之至。誠歡誠喜謹
言。

大曆十年六月十五日

大興善寺沙門惠朗表進

寶應元聖文武皇帝答曰。

先和上寂滅歸常。驟移星序。益多傷悼。追
崇福祐。齋施所資。顧非厚給。煩此申謝也。

* 恩賜錦綵謝表一首(并答)

沙門惠果言。伏奉今月九日中使李憲誠奉
宣　進止。賜　微僧錦綵共二十匹。捧對忻
懼如山壓己。惠果幸逢休明。叨承　聖澤。聚
沙之歲則事先師。二十餘年執持巾錫。瑜伽
祕密之宗。普賢深妙之要。特蒙教誨。偏承意
旨。切令為國晝夜修行。微僧是以破膽竭肝
亡形殉命。斯須不間。祈誓懇誠將酬雨露之
恩。冀答殊私之造。無任抃躍之至。謹附表陳
謝以聞。沙門惠果誠歡誠恐謹言。

大曆十年十一月十日大興善寺沙門惠果
表進

寶應元聖文武皇帝批

和上遺教。闍梨克遵祕密之宗。流傳弟子。覽
師精懇表以勤勞。薄錫縑緗。以崇香火也。所
謝知。

* 勅天下僧尼誦尊勝真言　制一首

奉　勅語李元琮。天下僧尼令誦佛頂尊勝
陀羅尼。限一月日誦令精熟。仍仰每日誦二
十一遍。每年至正月一日。遣賀正使。具所誦
遍數進來。

大曆十一年二月八日內謁者監李憲誠
　宣

* 謝誦持尊勝真言表一首(并答)

沙門惠朗言。伏奉　恩勅。令天下僧尼誦持
佛頂尊勝真言者。諸佛之心目。蒼生之津梁
　陛下受佛付囑。申以法化。惠朗跡在緇門。
又叨近侍愚誠之分。實驚實喜。伏惟　陛下
謀協　聖慈。陰贊生利。致仁壽之域。在茲一
言。播無彊之休。以靖萬國。山川鬼神亦莫不
寧。鳥獸魚鱉允將獲祐。僧有獎進之路。俗成
同善之風。此則　陛下超天下之恩。參承至
道為用。豈愚僧日用而知者哉。生植之澤以
云深厚。誨誘之德上答何階。謹附中使元應
金奉表陳謝以聞。誠歡誠喜謹言。

大曆十一年二月二十三日

興善寺沙門惠朗等表進

寶應元聖文武皇帝批

佛頂真言。神力廣被。庶資弘益。普及含靈。比
令誦持。有勞表謝也。

* 請為先師立碑表一首

沙門惠朗等言。先師大辨正不空三藏和尚。
早逢聖代。紹佛傳燈。浮海梯山。詢求法寶。獲
金剛密印。了三昧總持。舍利苞於色身。智鏡
懸於心月。坦夷大道。輔翼　皇家。自天寶已
來　皇祖皇考降尊問法。禮具師資。　陛下
臨朝又加殊。敬其道德。寵錫超倫。存稱灌頂
之師。沒贈上公之位。一從遷化。再歷歲時。影
塔空建於雙林。盛德未題於貞石　聖慈哀
眷許製豐碑。瞻仰天文。冀其降止。微僧夙願
待此將終。伏乞　鴻恩俯垂矜允。不勝懇欵
之至。謹奉表陳請以聞。輕冐龍顏無任戰懼。
沙門惠朗等誠惶誠恐謹言。

大曆十一年四月五日大興善寺沙門惠朗
等上表

* 賀平李靈曜表一首

沙門惠朗等言。惠朗聞。逆德者亡已孽難逭。
伏惟　陛下聖明獨斷。密運神謀。用將士威
武竭誠討叛。寇梟擒捷。八州既獲得海外開
通。萬國來朝。四夷納貢。惠朗等不勝慶快之
至。謹附中使李憲誠奉表陳賀以聞。沙門惠
朗等誠歡誠喜謹言。

大曆十一年十一月二十八日

大興善寺沙門惠朗等上表

寶應元聖文武皇帝答曰。

靈曜狂叛違拒朝經。軍師四臨。寇㜸霄潰。凶
首擒執。汴垂再康。所賀知。

* 故功德使涼國公李將軍挽歌詞二首

前左領軍衛兵曹參軍翰林待詔趙遷。業盛
唐堯際。功成文子軍。累承三帝寵。六比五臣
勳。畫角悲寒吹。愁笳咽曉雲　聖朝忠義骨。
今日委荒墳。大樹悲風起。將軍去不迴。撫棺
心益痛。臨穴淚難裁。曉月繁霜草。幽泉掩夜
臺。更聞歌伴哭。觸物盡成哀。

* 請續置功德使表一首

沙門惠朗言。惠朗聞。惟人植福。惟福利人。苟
闕其司善無由長。伏惟　寶應元聖文武皇
帝陛下。所登天祚。蓋為蒼生。隔截邪途。護持
正法。萬邦咸幸。豈惟京城自國家特置功德
使已來。眾福日滋。群凶時滅　皇室起崇高
之祐。緇門絕挫辱之虞惟　天所知。人罕悟
(矣)。一昨元琮薨沒。帝京僧侶相視黯然。舉目
增悲。中言下淚。又懼惡魔獲適心之便。外道
得攘臂之秋。正教陵遲。邪林茂盛。伏乞。

聖慈擇一賢臣軄司功德。永國家惟新之福。
解僧人懷舊之悲。謹附監使李憲誠奉表陳
謝以聞。不勝戰灼之至。沙門惠朗誠惶誠恐
謹言。

大曆十一年十二月日大興善寺沙門惠朗
上表

* 謝齋儭茶表一首

沙門惠朗言。伏奉今月十四日設一千僧齋。
賜茶二百串。今日又蒙中使宣示　恩命。慰
及門人。周行天香。薰馥存沒。惠朗等誠悲誠
懼。心魂殞越。承先師之遺蔭。沐　陛下之殊
澤。儻神理有在。冥感　聖恩。則結草之報必
由香茶矣。無任負山海之至。謹附中使李憲
誠奉表陳謝以聞。沙門惠朗誠惶誠恐謹言。

大曆十二年六月十日沙門惠朗等上表

* 賀春雪表一首

沙門惠朗等言。比屬去冬愆陽　聖心憂軫。
廣崇勝福。蓋為生靈。果得春雲洒空皓雪呈
端。普天含潤。澤被無涯。昏塵自清。豐年有
待。惠朗等五十三僧。每在道場。為　國持念。
自正初已來。互相策勵。或有七日不食。或有
經旬忘寢。貴資片善。上答殊私。沐澤堯年。仍
慚野老。無任忻悅之至。謹附中使李憲誠奉
表陳賀以聞。沙門惠朗等誠歡誠喜謹言。

大曆十三年正月十七日。

大興善寺沙門惠朗等上表

寶應元聖文武皇帝答曰。

頃以時當發生自冬無雪。朕情深望歲軫慮
愆陽。師祈禱精誠。膏澤普霑。至誠所感。當用
慰焉。所賀知。

* 賀度韓王女出家表一首

京城釋門眾大興善寺上座沙門惠朗等言。
伏奉今月六日　聖旨。度韓國大王長女。鴻
恩放　天孫出家祐資　皇后踵繼愛道寵光
釋氏。伏惟　陛下至聖之心。利物弘廣。雖乾
坤之大疇能況焉。去蟬鬢之鳳敘剃除雲髮。
脫寶衣之瓔珞被服袈裟。三界人天皆霑福
澤。天下緇門不勝戴賀。謹附中使魏行琳奉
表以聞。沙門惠朗等誠歡誠喜謹言。

大曆十三年十月九日

京城釋門大興善寺上座沙門惠朗等上表

* 沙門曇貞賀南山祈雨賜物表一首(并答)

沙門曇貞言。比頃以膏雨未敷　聖心憂軫。
特奉　進止。令往南山祈雨。肝膽斯竭。望赴
天心。於法無功。龍神不應。空勞　睿想。虛費
供須。既無喜期。誠當罪責　聖慈寬宥。錫賚
殊深。蒙錦綵七十匹。戴天履地。莫知高厚。豈
謂憂憤之門忽逢　聖咸霈然之澤。無任歡
抃愧懼之至。謹附中使李憲誠奉表陳謝以
聞。沙門曇貞誠惶誠喜謹言。

大曆十二年八月三日青龍寺沙門曇貞上
表

寶應元聖文武皇帝答曰。

師久勤梵行夙著精誠虔潔道場至祈膏澤薄
申獎賚煩此謝章也。

* 賀晴表一首(并答)

沙門飛錫等言。伏奉八月二十六日中使高
品李憲誠宣　聖旨。令京城諸寺釋門眾轉
大般若孔雀王等經。精勤止雨。用副　聖心
者。飛錫聞。帝堯至聖不無水雨之多。大雲寶
經亦有請止之化。頃者稍如霖霪。納慮於
隍　陛下親露心於金人。每焚香於玉殿。遂
使晴光上升折重雲而四照。惠風旁振掃氛
霧於八方。粢盛可期。倉庾恒溢。斯皆天慈精
詣。僧等何知。凡在道俗無任感戴。謹附中使
李憲誠奉表陳賀以聞。沙門飛錫等誠歡誠
躍謹言。

大曆十二年九月一日

京城釋門眾沙門飛錫上表

寶應元聖文武皇帝答曰。

師緇門領袖。久在道場。勤結梵緣。福資黔庶。
真聖所祐。宿陰漸開。宜益虔誠慶流家國也。
所賀知。

* 賀湫所祈雨表一首

沙門覺超惠照等言。今月十五日中使楊貴
玢至奉宣　聖旨。令覺超等於南山湫所七
日祈雨者　陛下恭己育物。慮甘澤於夫時。
以人為心。閔農殖於望歲。遂使有靈必禱神
跡克祈。而萬姓荷慈愛之　恩。群生欣父母
之義。比者雨雖罕降百草皆滋。旱不及憂五
穀咸茂。此即　陛下順天之道潛運。體元之
化內諧。覺超等猶愚不任慶美之甚。人皆含
識。豈勝歡戴之極。覺超伏奉　聖旨。便結道
場。晝夜精誠。以副　文思之旨。莫敢懈怠。
用彰　光宅之令。持誦初經一宿。雲霧忽洽
於山川。啟請未盡兩辰。霈澤遽洒於城闕。是
知堯年之感。玄應在乎須臾。舜日之謀。休徵
無復遲久。所樹苗稼。忽若增膏。凡謂糧儲。實
將逾賤。覺超與鄉村父老等。以戴以躍。不
覺手舞于閭閻。乃沷乃止。自然足蹈於衢巷。
無任抃踊之至。謹奉表陳賀以聞。沙門覺超
惠照等誠歡歡喜謹言。

大曆七年六月二十日

保壽寺沙門覺超惠然等上表

寶應元聖文武皇帝答曰。

師等經行宴坐。久晤無生。念深家邦。誠請膏
澤。聖真垂祐。零雨應期。傳洽秋原。戴榮嘉
穀。西成有望。用愧勤勞。所賀知也。

* 請辭內道場陳情表一首

長生殿道場念誦沙門覺超惠海等言。覺超
惠海等素無德業。濫目緇流。隨侍先師。入
出中禁。食分御饍。服減天衣。厩馬公車。往來
乘駕。因循歲月十五餘年。錫賚殊私。丘山已
積。論功報國。纖芥曾無。撫已修涯。豈堪愧
恧。且出家之人受佛教令。精修功德。令處伽
藍。久在天宮。實貽物議。夙夜思忖。何情自
安。特乞　聖慈降垂矜放。各歸本寺。為國
修行。福田所資。寧限中外。不勝虔懇之至。謹
附中使李憲誠奉表陳請以聞。沙門覺超惠
海等誠惶誠懼謹言。

大曆十二年五月二十二日

念誦沙門覺超惠海等上表

寶應元聖文武皇帝答曰。

師等妙行精修。堅持正覺。留在中禁。用廣勝
因。無去無來。何至辭讓也。

* 賀祈雨表一首(并答)

沙門覺超等言。伏奉八月二十七日中使魏
行林宣　聖旨。霖雨久滯即令止雨者。覺超
等忽奉　綸言。倍加虔懇。啟告龍神。晝夜精
誠。肝膽斯竭。承　陛下天威。雲收雨止。秋稼
皆資茂實。伏惟　皇帝聖德動天。子育萬類。
率土歡心。百僚咸慶。道場僧等不勝欣躍之
至。謹附中使樂令欽奉表陳賀以聞。沙門覺
超等誠歡誠喜謹言。

大曆十二年九月一日

長生殿道場沙門覺超等上表

寶應元聖文武皇帝答曰。

師緇門領袖。久在道場。勤結梵緣。福資黔庶。
真聖所祐。宿陰漸開。宜益虔誠慶流家國也。
所賀知。

* 賀破吐蕃表一首(并答)

沙門覺超等言。伏見露布子儀下將士破吐
蕃。擒生數千。斬首盈萬者。伏聞以順罰逆。興
師必功。以義制淫。舉無不剋。日者蕃醜負約。
敢背　國恩。從兵邊陲。憑淩石地。伏惟　陛
下聖略通神　天威遠震。勢同破竹。如火燎
原。俘擒魁渠僵屍滿野。覺超等忝在釋門。喜
清　國步。無任慶躍之至。謹奉表陳賀以聞。
沙門覺超等誠歡誠喜謹言。

大曆十二年八月二十八日

內道場保壽寺沙門覺超等上表

寶應元聖文武皇帝答曰。

西蕃負恩元戎致計天道助順殲厥兇渠師
等釋流亦當為慰也所賀知。

* 賀玉女潭祈雨表一首(并答)

沙門惠超言。伏奉前月二十六日中使李獻
誠奉宣口勅。令惠超往盩厔縣玉女潭修香
火祈雨。惠超行闕精修。謬揚　天旨。山川靈
應不昧禱祈。初建壇場谿聲乍吼。及投舍利
雨足如絲。一夕而草樹增華。信宿而川原流
潦。澤深枯涸。慶洽人神。伏惟　陛下聖德動
天。天澤先降。豈惠超微物精誠感通。無任喜
慶抃躍之至。謹因中使李憲誠入奏奉表陳
賀以聞。沙門惠超誠惶誠恐謹言。

大曆九年二月五日內道場沙門惠超上表

寶應元聖文武皇帝答曰。

朕勤恤黎元。望深時雨。分命鄉里。遍禱靈
祠。而和澤荐霑。甫及旬晦。師久勞虔潔。勤清
道場。有年可期。顧增歡慶也。所賀知。

* 同前文一首

沙門曇貞等言。伏奉前月二十九日中使李
憲誠至奉宣　聖旨。命曇貞等於寺前玉女
潭下轉念助修祈雨。伏惟　陛下以冬無積
雪春又亢陽。憂濟元元。精誠遠禱。中使等
初修香火。天無纖埃。既宣　聖旨。怳然靈
變。山風結結。若殷其雷。潭水沈沈。或分龍
躍。遂使霈然。豐澤遍灑川原。壬膏由是脈
起。草木因之甲拆。蒼生欣戴。日用難述。曇貞
等學道明時。僻居巖谷。幸霑　聖澤。抃躍空
增。無任喜慶之至。謹因中使李憲誠奉表陳
賀以聞。沙門曇貞等誠惶誠恐謹言。

大曆九年二月三日盩厔縣仙遊寺僧曇貞
上表

寶應元聖文武皇帝答(制同前)

* 靈應臺道潤賀平河南表一首

靈應臺檢校觀音道場念誦沙門道潤等言。
伏承河南諸將收獲汴州。大破田怳生擒靈
曜。梟鏡之徒浹辰瓦解。蜂蠆之毒氷消。天
地人神無不慶嘉。伏惟　寶應元聖文武皇
帝陛下。據法王之正教。行觀音之大悲。子惠
蒼生。恐一物失所。而彼狂豎故拒違天實非
天誅。是自取禍。今者河清海晏。日潤山晴。尚
聞天師猶賈餘勇虜戮承嗣固在不遙。微
僧此時慶幸何甚。仰承　皇澤。江海非深。不
勝忻悅之至。謹附中使李憲誠奉表陳賀以
聞。沙門道潤誠賀誠忻謹言。

大曆十一年七月二十九日

靈應臺檢校道場沙門道潤上表

* 進怖鴿毛表一首

臣憲誠言。誠惶誠恐死罪死罪。伏惟　陛下
孝理天下。岳瀆所以降祥。信及昆蟲。鱗羽
所以呈瑞。今釋經具載。怖鴿避鷹。至身子影
戰慄未除。至如來影怖畏都盡。其人與骨皆
已朽矣。唯鴿餘毳今尚存焉。其體也輕。其色
也紺。入火不化。遇風輒飛。臣憲誠久事軒墀。
親自觀試焚毛不燼者。知佛教之未衰。自周
傳唐者。表皇劫之更遠。犬馬之志。比以獻芹。
烏鳥之情。方諸奉愧。事雖至小不敢不進。
臣憲誠誠惶誠恐死罪死罪謹言。

大曆十二年正月一日

元從朝散大夫行內侍者內謁侍者監同正
員上柱國賜魚袋臣李憲誠上表

寶應元聖文武皇帝答曰。

汝以近臣護持釋教。精勤久著。誠効頗章。所
進鴿毛深可喜也。所奏知。
大辯正廣智三藏表制集卷第五



代宗朝贈司空大辨正廣智三藏
和上表制集卷第六

上都長安西明寺沙門釋圓照集

凡二十二首　答制一十一首　總三十三
首

  
  * 監使李憲誠進金字法華經表一首(并答)
  * 賀平李靈曜表一首
  * 僧元晈請度僧表一首
  * 僧常清謝贈物表一首
  * 沙門崇惠登刀梯歌一首(并序)
  * 沙門崇惠登刀梯頌一首(并序)
  * 沙門崇惠謝賜紫表一首(并答)
  * 恩命拂拭京城諸寺塔像訖進表一首(并答)
  * 進興善寺文殊閣內外功德數表一首(并答)
  * 恩賜綿綵縑緗共四十匹謝表一首(并答)
  * 肅宗恩命三藏弟子惠䏏等入內道場念誦制一首
  * 恩旨令三藏弟子僧惠曉為　國念誦制一首
  * 代宗恩旨命西明寺給粥飯往來騎乘制一首
  * 往五臺山修功德辭　聖思表一首(并答)
  * 恩命令與惠朗同修功德謝表一首(并答)
  * 元日獻甄叔迦寶表一首(并答)
  * 八月十三日賜　手詔一首
  * 進五臺山修護摩功德表一首(并答)
  * 勅大興善寺都維那法高依前句當制一首
  * 謝　恩命令有則法師於興善寺開講表一首(并答)
  * 謝制補沙門惠朗充興善寺上座表一首(并答)
  * 唐贈司空大辨正廣智不空三藏和上碑一首(嚴郢文)

* 進金字妙法蓮華經表一首

臣憲誠言。臣聞。子得一善必獻其父。臣得一
善必獻其君。然金字法華經者。鷲嶺垂文傳
真貝葉。龍宮寫妙取況蓮花。故軸以珍奇。書
以金字。勢分垂露。光動繁星。開卷受持比
百花之發春樹。披文演說若群鴻之起滄海。
清滌五濁。莊嚴六根。謹於元日跪而奉進。以
表吉祥。伏願均如來之壽。延陛下之昌期。無
任犬馬懇欵之至。謹奉進以聞。臣憲誠誠惶
誠恐頓首頓首謹言。

大曆十三年正月一日元從朝散大夫行內
侍省內給事賜緋魚袋上柱國李憲誠表進

寶應元聖文武皇帝答曰。

汝以近臣監修功德。履新之慶能致妙經。開
卷粲然。深可嘉尚也。所進知。

* 賀平李靈曜表一首

臣遷言。伏聞。滑亳節度使勉等。恭承睿謀。順
行　天罰。靈曜擒虜。田怳敗亡。掃河右之煙
塵。收大梁之州縣。救蒼生塗炭之苦。宣皇情
惻隱之慈。萬國同歡。兆人相賀。彰　宗廟之
靈貺。昭　聖主之威神。臣之庸微。幸逢　聖
代。聞斯大慶。抃躍無任。謹附中使李憲誠奉
表陳賀以聞。臣遷誠忻誠喜謹言。

大曆十一年十月二十九日

前左領軍衛丘曹翰林待詔臣趙遷表上

* 沙門元晈請度僧表一首

沙門元晈附起居。伏惟　聖躬萬福。元晈生
居福州。偏方賤品。長年多幸。侍從鑾輿。自靈
武還京。遇承明佛事。稟先師遺訓。許國忘軀。
慚無絲髮之功。已及從心之歲。身纏痾瘵。侍
養無人。仰思聖慈。曲賜哀恤。有姪孝常。早承
　天澤。謬列崇班。誠無報國之勞。志有出家
之行。元晈知其實業。舉不避親。雖處居家。常
勤誦習。伏惟　聖恩傍及。特乞殊私。冀竭殘
形。永希上答。無任懇懼之至。謹因降誕之辰。
謹附中使魏行林陳請以聞。如　天恩允許
請宣付所司。謹具脚色如後。沙門元晈誠惶
誠恐謹言。

大曆十三年十月九日

前長生殿道場念誦僧保壽寺主沙門元晈
上表

* 謝賻贈亡師惠堅物表一首

沙門常清等言。伏奉中使美庭瓌宣　聖慰。
贈亡僧惠堅絹二十匹。跪捧慚惶。悲懼交
集。沙門常清等誠惶誠恐。常清等並受業惠
堅。積有年歲。道不精苦。上延光師。伏蒙
　聖慈。眷念殊贈。曲臨末品。微僧不勝悲幸。謹
奉表陳謝以聞。沙門常清等誠惶誠恐謹言。

大曆七年六月十二日

內道場故念誦僧惠堅弟子常清等上表

* 登刀梯歌序頌謝表等三首

大唐大曆三年戊申之歲十月二十八日。奉
　勅於章敬寺建道場。時有江東沙門崇惠。
登刀梯。昇劍樹。涉油炭鑊。坐錐劍床。是日也
百宮星馳。萬人雲集。莫不驚魂歎未曾有釗
稽首翹足而為歌曰。

「　百尺淩空倚劍梯
　千峯迴拔接天霓
　鏖鑪霜明鳥道齋
　龍泉金鐶生虹蜺
　刀為樹劍作山
　應真飛錫遊其間
　一步一登揮手攀毛
　七星璨爛光斑斑」


干將劍刃兩離披碧光焰

上人履之不為嶮

鏌耶刀銛鋒銳鍔可吹毛

如今蹈之不足勞

「　白若雪青如氷
　龜甲魚鱗幾百層
　四部覩之戰戰兢兢
　萬仞峯頭見一僧
　賓鐵文青蛇色
　蒨􃐬崢嶸寒岌嶷
　不傷不損難可測
　方是大悲解脫力
　自古武臣矜劍術
　舞之杸之皆不失
　視之膽攝身慄慄
　誰道揮戈移白日
　李廣舊傳百戰功
　何如今日見神通
　紫衣襜襜飛入空
　出沒縱橫白刃兮
　光翡翠黯黯
　精光和能利」


* 崇惠登刀梯頌(并序)

自漢明感夢騰蘭裂見網於雒陽秦主懷疑羅
什顯寶鏡於瓶內。傅弈辭誚著辨正之文
琳。崇惠催邪顯神用於章敬。其事相也玄
聳木百尺。上有二層。寶刃交羅。金鈴四繞。
炎爐八甬。池飾蓮荷。銛座毒鋒並布欄楯之
內。是日也天瑩增明。風塵不起。凝霜聚散。
日氣和喧。于時勅賜法衣。親使監覩。國師宰
輔。文武雄班。隣國弼諧。龍象法侶。黃冠朱麾
眾類同赴法筵。士庶盈衢。側足瞻顧。佛聲震
發聞于十方。眾寶爐煙如雲如蓋。於是手摧
劍樹。脚碎刀林。猛焰烟然。於中來往。池敷
坐具。似涌蓮蓮開。眾毒攢鋒。遍行收食。僧
儀不墜。澡嗽散之。大眾咸欽歎未曾有。僕親
觀盛事。喜不自勝。同沐慈雲。賴霑美澤。火炬
高舉破闇瞑山。開豁濁流。歸乎法海。頌曰。

「　大哉正覺
　神力難思
　夢感明帝
　騰蘭降輝
　群邪捨執
　稽首歸依
　秦殿鏡寶
　瓶顯降疑
　傅弈辭誚
　辨正摧之
　沙門崇惠
　止毀排非
　水火刃毒
　對驗希奇
　善哉一期之盛事
　將來千載而不移」


* 謝賜紫衣並賀表一首

沙門崇惠言。昨奉觀軍容使宣進止。令於章
敬寺登劍樹渡火坑。伏奉中使鞏庭玉宣進
止賜紫僧衣一副者。崇惠聞。有願不孤。觀音
之慈速。克念斯應。能仁之力雄。所以入火不
焚以期必効。履刀不割方奏明徵。不謂大聖
加威。天恩曲被。遂使觀身法界。蒙熾焰而無
傷。舉足道場。凌霜刃而不沮。實冀妖氛永
息。業海長清。況道俗同歡。人天畢覩。此則
　陛下至誠之所感也。豈微僧一志之所為乎。
叨沐殊私。無任慶悅。謹奉表陳謝以聞。沙門
崇惠誠惶誠悚謹言。

大曆三年十月二十九日安國寺沙門崇惠
上表

寶應元聖文武皇帝答曰。

師精勤梵行夙契真乘誠之感通佛所護念委
身烈火之上投足銛鋒之端坦然經行如在床
席都城縱觀四部歸依所施非優煩勞稱謝。

* 恩命拂拭京城諸寺塔像訖進表一首(并答)

沙門惠果言。伏奉去年十二月十九日中使
李憲誠奉宣　勅旨。令微僧巡京城諸寺句
當。灑掃殿宇。拂拭尊像。及勒僧尼徒眾。焚香
念誦。為國發願。虔祈福祐者。謹以去十二月
二十日於莊嚴寺佛牙處起首。至今月八日
終。興善寺等一百一十二寺應有殿塔佛牙
經藏靈跡舍利處總九百五十七所。奉宣
　睿誠。發揮像教。拂石塵劫。降天衣於六銖。滌
埃金身。耀千葉於蓮座。舊容復照。古書再
鮮。香焚殿中。躍灑庭內。承清淨以發願。若靈
應而感通。今四海澄波。三天卷霧。虜塵不起。
旭日破昏。微僧又謹案雜寶藏等經云。若掃
一閻浮提地。不如掃佛塔一手掌許。常作轉
輪聖王。此皆階下聖慮精微。信心弘著潔其
淨土。廓彼空門。大庇釋徒延于萬國。福若雲
集。應如響臻。故得災沴不生。氛祲自滅。
叶于宸念。如此之速微僧因故。師資特蒙聖
將。借　恩厩馬監寵中宮。榮命自天。矜惶
失措。涓埃靡効。霈澤寧任。不勝虔懇之至。謹
附中使元應金奉表以聞。誠惶誠恐謹言。

大曆十二年正月八日

大興善寺檢校兩道場兼知院事沙門惠果
表進

寶應元聖文武皇帝批

闍梨妙行堅持。頗聞修潔。所以命遍巡淨
界。用廣勝因。金剎載清。玉毫呈照。虔誠所
至。深可嘉焉。所奏知。

* 進興善寺文殊閣內外功德數表一首(并答)

大興善寺文殊鎮國閣中。奉　勅素畫文殊
六字菩薩一鋪九身。閣內外壁上畫文殊大會
聖族善薩一百四身。今並成就。沙門惠勝言。
伏惟寶應元聖文武皇帝陛下。弘文殊事。行
普賢願。益為群品。樹此勝因。表果德真儀。
示色身實相。今七災消沴。萬福莊嚴。不遇
　聖慈。何由瞻覩丹戶晨燭如觀日宮。玉毫夜
光猶開月殿。隨喜者荷　帝王之力。歸趣者
發菩提之心。使塵沙有情普承佛惠。而緇門
釋子偏沐　天波。豈只轉念誦持。而能奉報
者矣。但冀憑文殊法力。上答洪恩。其所畫素
大聖福田。謹因　降誕吉辰。謹奉中使李憲
誠具表陳進以聞。沙門惠勝誠惶誠悚謹言。

大曆十二年十月八日檢校兩道場知院事
沙門惠勝上表

寶應元聖文武皇帝批

師夙勤梵行。戒律精嚴。久在道場。宗建切德。
勞彰歲月。福聚家邦。無量勝因。歎慰斯在也。

* 恩賜錦綵縑緗共四十匹謝表一首(并答)

沙門惠勝言。伏奉中使李憲誠宣　聖旨。特
賜錦綵縑緗共四十匹。捧跪慚荷。歡懼無任。
伏惟。寶應元聖文武皇帝陛下。諸佛願身普
賢密行為弘大化屈已人尊在於微僧偏霑
　殊澤。然普賢之法。本是先師所傳之典。復為
　陛下所付之道。微僧遠感先師遺訓。仰慚
　聖主深恩。習効古人獻芹之事有茲涓滴。
上達　聖情。不意　天恩寵賜過甚。便以所
賜啟獻先師遺身影塔。為　國念誦。諸會道
場。發願懇誠。冀憑佛力。永保皇家。不勝戴荷
之至。謹附中使李憲誠奉表陳謝以聞。沙門
惠勝誠歡誠賀謹言。

大曆十三年六月六日

大興善寺檢校兩道場知院事沙門惠勝表
上

寶應元聖文武皇帝批

諸佛祕藏。先師受持。傳布人天。誠為法要。薄
申㢡賚。以助修行也。所謝知。

* 肅宗恩命三藏弟子惠䏏入內道場念誦
制一首

奉　勅語有銀臺門家喚不空三藏弟子惠
䏏．瞿那．惠曉．惠月等四人入內。將飛龍馬取
與三藏建飾道場念誦。

至德二載十二月二十六日品官　晏如障
宣

* 恩旨命三藏弟子僧惠曉為　國念誦制
一首

奉　勅語不空三藏弟子僧惠曉等。比在賊
中。為朕剋念精誠潛修功德。今剋復天下。皆
佛力之應也。自今以後。須倍加精勤。為朕念
誦。莫以度取即不精勤。

至德三載正月十八日將軍叚喬福　宣

* 代宗　恩旨命西明寺給粥飯往來騎乘
制一首

奉　勅語西明寺僧惠曉。為朕修功德。在寺
依恒。二時粥飯及出入往來畜乘。一切供給
勿令闕少。

大曆六年八月二十五日　高品馬奉誠宣

* 往五臺山修功德辭謝　聖恩表一首(并答)

沙門惠曉言。今月十日面奉　進止。令往五
臺山撿挍大聖金閣寺尊像顏色契印。至九
月停作。却赴闕庭。令修　陛下降誕日功德
者。惠曉爰自二十年辭家慕道。承順大廣智
三藏和尚顏色三十餘年。五部真言親被指
授。不離左右。得對　天顏。每於含暉延英
長生等殿常修功德。所恨不能精懇。殘㜸未
平。聖慈曲臨。又令遠使更賜束帛三十匹驛
騎公糧山門借乘。微僧何幸　天澤累霑。誠
喜誠歡不勝戴荷。即以今日發行。可謂戴馳
騕䮍。望金閣而非遙。春往秋還。謁　紫震
而何遠。無任戀恩悚懼之至。謹附監使品官
魏明秀奉表陳謝以聞。沙門惠曉誠惶誠恐
謹言。

大曆十二年三月十九日

五臺山修功德使西明寺沙門惠曉上表

寶應元聖文武皇帝批

師依止釋門。弘敷聖教。言尋有相。將赴靈山。
錫賚非多。煩於申謝也。

* 恩命令與惠朗同修功德謝表一首(并答)

沙門惠曉言。去三月十一日。面奉進止。令五
臺山修功德者。至七月十九日齋後。與中使
李童枝等七十餘人。將香火巡禮。所將之火
不得至臺。懇責於心。憑何啟請。至山頂童子
辯戈。忽於石上見濕灰燼。便得微火。伏惟
　陛下九重遠被。聖火生於濕灰。焚香􃐭祈。
菩薩萬形出現。光輝燦爛。相好分明。凝然滿
空。詣夕靡散。又與監使魏明秀等同至此臺。
為　國祈禱。發願之次。攝身光圓光菩薩等
相次二十七度現表。　陛下聖感潛運。菩薩
屢彰。崇敬五臺靈瑞非一。微僧何幸覩斯
　聖跡。不勝感慶之至。今月十日蒙　天恩。令
每與惠朗同修功德。殊私曲照。再入　金門
寶殿修持。無任戰悚。謹附中使李憲誠奉
表陳謝以聞。沙門惠曉誠歡誠喜謹言。

大曆十三年十一月十七日

五臺山修功德使西明寺沙門惠曉上表

寶應元聖文武皇帝批

師服勤梵行。久在清涼。業廣戒圓。志精功備。
偕申齋潔。崇福家邦也。所謝知。

* 元日獻甄叔迦寶表一首(并答)

沙門惠曉言。伏奉　恩旨。令臺山撿挍修功
德。為國祈福至南臺。南有山。先曾梵僧巡
禮之次。言此山有甄叔迦寶。若貪心上者皆
遇風雷。惠曉焚香邀祈登此山上。有小石窟
方數尺。有水其色如朱。於中獲寶凡三十片。
其色如珀者。惠曉聞。明王有感。地不藏珍。伏
惟　陛下覆載若天地。照明如日月。況聳金
閣於峯下。搆玉華於巖巘。微僧衘命陟彼名
山。焚香啟誠。電雨不作。遂獲茲寶。又准般泥
洹經云。脚躡臺山一顆石。却後七劫不墮惡
趣。況是希代之異寶。今萬物惟新之日。九重
納祐之期。謹附中使李憲誠隨表奉進以聞。
沙門惠曉誠惶誠躍謹言。

大曆十三年正月一日

五臺山修功德使西明寺沙門惠曉進

寶應元聖文武皇帝批

師訪道靈山。精修正覺。異石來獻。用表勤誠。
所進知。

* 八月十三日賜　手詔一首(時在臺山金閣寺)

勅惠曉闍梨。令遣中使揚善德往彼句當功
德。師服勤禪誦。資慶家邦也。秋涼師比平安
好遣書指不多及十三日。

* 進五臺山修護摩功德表一首(并答)

沙門惠曉言。今年四月十日。中使魏明秀奉
宣進止。令微僧就五臺山大聖金閣保應鎮
國寺修護摩功德者惠曉虔愚誠精達　聖
意。修上件功德。陳文殊宿願。啟先師冥力。依
俙有憑。響像來應。遂得火色鮮潤煙氣不起
異於他日實表清晴。是華夏晏謐之徵。兵塵
止息之驗。此皆　陛下至道潛運　上天合
德。使百靈効福。萬姓歡心。妖災永除。休慶日
集。惠曉忝廁緇列。恭承明教。懼辱　聖旨。幸
福嘉祥。無任抃賀之至。謹附中使魏明秀奉
表以聞。沙門惠曉誠歡誠喜謹言。

大曆十三年十二月十八日

西明寺沙門惠曉上表

寶應元聖文武皇帝批

文殊大聖。保護靈山。師虔誠之心。神貺昭感。
至誠必應。深可嘉之。所賀知。

* 勅大興善寺都維那法高依前句當制一
首(并使牒)

奉　勅語李元琮興善寺都維那法高宜令即
依前句當都維那事。

大曆十年四月十七日高品李憲誠　宣
勅句當京城諸寺觀修功德使牒

興善寺都維那法高

牒得舉稱奉　勅如右未有各牒所由施行處
分者錄勅牒僧法高者故牒

大曆十年四月十七日牒

使開府儀同三司兼右龍武軍持李琮

* 謝　恩命令有則法師於興善寺開講表
一首(并答)

沙門法高等言。伏奉今月四日　勅。令章敬
寺有則法師於當寺講金光明經。雨露在顏
　絲綸溢自。佛事時敘。法音式宣。涓塵何
階。跼蹐無地。伏惟寶應元聖文武皇帝陛下。
仁化御㝢。密行持法。眷言東流。是用南顧
且寺有隨所建近二百年。雖名僧住持代則
不乏而　恩命宣唱時所未聞。今者詔自天
落。人從地踊。經雖仍舊。疏實惟新。命僧尼
而駿奔。求士女而麕至。皆諸佛妙力。斯經勝
緣。暢　陛下外護之心。成僧等難遭之幸。必
冀上資聖曆。申振　國容。致年穀於昇平。納
含生於壽域。不勝蹈舞之至。謹奉表陳謝以
聞。沙門法高等誠歡誠喜謹言。

大曆十三年四月十九日

大興善寺都維那沙門法高等上表

寶應元聖文武皇帝批

法師有則。妙行精修。開方便門。演大法義。敷
揚聖教以廣勝因。副勳賢之忠誠。闡幽微之
奧旨。俾含生之類俱霑景福也。所謝知。

* 謝　制補沙門惠朗充興善寺上座表一
首(并答)

沙門法高等言。伏奉今月十四日　勅。補大
德惠朗為大寺上座。天光所照。威崇在顏。桑
門有人。像法將久。法高等聞。人之所願。天必
從之。道如或存。王實有力。伏惟　寶應元聖
文武皇帝陛下。金輪撫運。玉燭乘時。弘外護
於　聖心。降無緣之慈澤。人從中禁。留念誦
而未妨。寺邇天街。借住持而無替。不勝慶躍
之至。謹附內功德使李憲誠奉表陳謝以聞。
沙門法高等誠歡誠喜謹言。

大曆十三年四月十五日

大興善寺都維那沙門法高等表上

寶應元聖文武皇帝批

師等精潔梵園。服膺禪誦。支提所聚。須擇紀
綱。惠朗恭勤。允副公選。總領寺務。斯謂得
人也。所謝知。

* 三藏和尚當院碑一首

唐大興善寺大辨正廣智三藏　國師之碑題
額

唐大興善寺故大德大辨正廣智三藏和尚碑
銘(并序)
銀青光祿大夫御史大夫上柱國馮翊縣
開國公嚴郢撰
銀青光祿大夫彭王傳上柱國會稽郡開國
公徐活書

和上諱不空。西域人也。氏族不聞於中夏故
不書。玄宗燭知至道特見高仰。訖　肅宗
代宗三朝皆為灌頂國師。以玄言德祥開
佑　至尊。代宗初。以特進大鴻臚褒表之。
及示疾不起。又就臥內加開府儀同三司肅
國公。皆牢讓不允。特賜法號曰大廣智三
藏。大曆九年夏六月癸未。滅度於京師大興
善寺。代宗為之廢朝三日贈司空。追謚大
辨正廣智三藏和尚。荼毘之時　詔遣中謁
者。齋祝父祖祭。申如在之敬。睿詞深切。嘉薦
令芳。禮冠群倫。譽無與比。伊年九月詔以舍
利起塔於舊居寺院。和尚性聰朗。博貫前佛
萬法要指。緇門獨立邈盪盪其無雙。稽夫真
言字義之憲度。灌頂升壇之軌迹。則時成佛
之速。應聲儲祉之妙。天麗且彌。地普而深。固
非末學所能詳也。敢以概見序其大歸。昔金
剛薩埵親於毘盧遮那佛前受瑜伽最上乘
義。後數百歲傳於龍猛菩薩。龍猛又數百歲
傳於龍智阿闍梨。龍智傳金剛智阿闍梨。金
剛智東來傳於和尚。和尚又西遊天竺師子
等國詣龍智阿闍梨。揚攉十八會法。法化相
承。自毘盧遮那如來迨於和尚凡六葉矣。每
齋戒留中道迎善氣。登禮皆答。福應較然。
溫樹不言。莫可記已。西域隘巷。狂象奔突。以
慈眼視之。不旋踵而象伏不起。南海半渡。天
吳鼓駭。以定力對之。未移晷而海靜無浪。其
生也母氏有毫光照燭之瑞。其歿也精舍有
池水渴涸之異。凡僧夏五十。享年七十。自成
童至于晚暮。常飾供具坐道場。浴蘭焚香。入
佛知見。五十餘年晨夜寒暑。未曾須臾有傾
搖懈倦之色。過人絕遠。乃如是者。後學升堂
誦說。有法者非一。而沙門惠朗受次補之記。
得傳燈之旨。繼明佛日。紹六為七。至矣哉。於
戲法子永壞梁木。將記本行。託余勒崇。昔承
微言。今見几杖。光容眇漠。壇宇清愴。纂書
照銘。小子何讓。銘曰。

「　嗚呼大士
　有我三宗
　道為帝師
　秩為儀同
　昔在廣成
　軒后順風
　歲逾三千
　復有肅公
　瑜伽上乘
　真語密契
　六葉授受
　傳燈相繼
　述者牒之
　爛然有弟
　陸伏狂象
　水息天吳
　慈心制暴
　慧力降愚
　寂然感通
　其可測乎
　兩楹夢奠
　雙樹變色
　司空寵終
　辨正旌德
　天使祖祭
　宸衷悽惻
　詔起寶塔
　舊庭之隅
　下藏舍利
　上飾浮屠
　跡殊生滅
　法離有無
　刻石為偈
　傳之大都」


建中二年歲次辛酉十一月乙卯朔十五日
己巳建

(此碑文一首以唐本編年通論中之文)
大辨正廣智三藏和尚表制集卷第六(終)

德治二年(丁未)五月三日於神護寺成身院以
濟暹僧都所持之本書寫了　猷然(七十四)一
交了

點本云以勸修寺大經藏御本點挍了(云云)