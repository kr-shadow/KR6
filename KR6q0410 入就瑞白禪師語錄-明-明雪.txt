#+TITLE: 入就瑞白禪師語錄-明-明雪
#+DATE: 2016-06-11 12:30:25
#+SOURCE: github.com/kanripo/KR6q0410 master 42889bbd                

** 編刻瑞白禪師語錄序

瑞白大師為雲門湛然大師嫡嗣溯之洞山為三十
二世溯之達磨為四十二世宗風大暢將二十年嗣
法門人三十餘數崇禎乙亥秋囑嘯雲和尚主天台
護國席丙子夏囑久默禪師主弁山龍華席大師退
隱崆峒歸寂百丈塔葬龍華嘯雲和尚為大師嫡嗣
少林謂之得髓也行道天台重輝寶鏡所謂振佛祖
將墜之宗風開人天巳翳之眼目使曹洞一宗麗如
杲日故錢太師序和尚語錄曰弁山有天台猶孔之
有孟老之有莊父子一家弘揚至道皆歸無為之化
也予讀之踴躍歡喜非特見和尚之心亦見弁山大
師之心矣和尚以深大願力為大師存日所有語錄
雖巳梓行大傳於世然未刻之散稿尚多不意法兄
久默禪師亦隨歸寂況舊有同編之訂未果是以和
尚收先後刻未刻者總編為全部成十八卷將大師
平日為人一片老婆心重重拈出使後學共覽皆知
言即無言其說法七七未談一字與拈花面壁總在
此矣秋日上人幻如徵序於予予雖不知禪亦幸忝
參席末分固難辭不容不言也時。

崇禎十六年歲在癸未季秋望日參學弟子小寒山
陳函煇頓首譔

** 舊序

越國宗風雲門倡始而金粟磬山繼之雲門逝弁山
興於是曹洞之宗大振余未及見弁山之面然巳見
其心矣寶鏡懸空十方普照主賓偏正形影歷然洞
山禪巳屬老漢矣吳興唐祈遠雅有道風杖履往來
與師倡和嘗與余訂湖上之盟過弁山而問道虎谿
之笑其再見於斯時乎。

黃端伯

祖師西來不立文字然猶怪其垂法諸語較之拈華
微指尤章彩兆何也世以下世燈以照燈篇帙之盛
幾揜三乘十二分而出其上施設門頭丹青筆意翻
引一期室灑增長葛藤啼不止黃葉不輟所謂臨摹
古畫轉失本色惟我瑞白禪師不然扼住要津稍通
消息將與麼地與麼時與麼機緣向諸人髑髏邊穿
卻一雙正法眼如鳥度空如羚羊挂角不存軌則此
案真可以捄拖泥帶水者之病既聽雲門曲又從我
弁陽看弄遮般師子莫把禪師一片老婆舌作文字
理會好。

張時化
陳函煇頓首譔

至道無隱荷擔惟人乃補偏救弊之方則乘時而起
無有定執吾儒自六經晦𩞾異喙沸騰程朱子起而
彰明輔翼之扶教以明宗也所以玄詮微旨即深造
實履而益著繼而訓詁沉埋塗飾規表焚坑之慘諸
儒自為之而加烈焉陽明子崛起于萬死一生中與
之昏衢寶炬而昭揭中天明宗以扶教也所以匡時
持世取諸良知二字卷舒裕如然而總以云救初無
偏畸釋氏何獨不然禪宗雖五宗分派總歸一地流
行柰道法垂秋不無汎濫承滯語言慧巧穿鑿至以
傳燈續命一樁等作沿門戲具吾滋懼焉瑞老大師
為雲門冢子暢洞上玄風九坐道場嗣法三十餘人
道化條達血系衍繁猗歟盛矣亦知老人致此之繇
乎無被寢處者十三年七參尊宿孳孳若渴且甦復
絕絕復甦並不輕肯究乃瞥地師之精進謙退何如
也若夫身律之嚴而即嚴以率眾如法學習不徇情
求諄諄遺教經犯者呵為叛臣逆子尤足砭輓近膏
盲衣拂之下尤嚴更無一人竽濫如徒侈熱鬧門頭
不顧將來決裂謂法王何至師之拈提個事煆鍊學
人真所謂轟雷掣電眼目動定難施鳥道魚蹤光影
索摸莫及者矣而一片切切為人熱血讀其書猶將
點點滴滴噴吐迸出噫若大師者復何間然行解圓
融宗教攝合謂無滲漏善回互卓哉定評乎蓋無滲
漏則正令全提善回互則不存軌則所云補偏救弊
無有定執者儒與禪寧岐術哉余在護國親遭毒手
惜乎辜負婆心今幸嘯雲大師處幾番寒熱流浪知
歸始悟嘯大師之願力機權直與老人和玉乳透金
針同口出氣而巳洞山父子其遺風再振乎茲春重
梓全稿成嘯大師之志余亦慫恿之故竟讀新編而
齋祓為之序。

時
巳丑年孟秋日參學散人吳應芳敬題










* 入就瑞白禪師語錄目錄

  
  * 卷首
  
  * 像
  * 序
  * 卷第一
  
  * 上堂(二十九則)
  * 卷第二
  
  * 上堂(二十一則)
  * 卷第三
  
  * 小參(三十一則)
  * 夜參(二則)
  * 卷第四
  
  * 茶話(三十五則)
  * 卷第五
  
  * 茶話(二十一則)
  * 示眾(十四則)
  * 卷第六
  
  * 問答機緣(五十五則)
  * 卷第七
  
  * 問答機緣(三十一則)
  * 垂問(七則)
  * 答幻輪法師十疑問
  * 卷第八
  
  * 頌古(一百一十五則)
  * 卷第九
  
  * 頌古(一百三十六則)
  * 卷第十
  
  * 法語(十一篇)
  * 法偈(七十二首)
  * 卷第十一
  
  * 歌(十五首)
  * 讚(五十一首)
  * 銘(二首)
  * 說(七篇)
  * 敘(一篇)
  * 疏(三篇)
  * 佛事(十一則)
  * 卷第十二
  
  * 詩偈(一百一十五首)
  * 卷第十三
  
  * 詩偈(一百首)
  * 卷第十四
  
  * 書復(二十八篇)
  * 卷第十五
  
  * 書復(三十一篇)
  * 卷第十六
  
  * 書復(十一篇)
  * 參請因緣(七篇)
  * 行腳(一篇)
  * 附來書(十四篇)
  * 卷第十七
  
  * 塔銘(一篇)
  * 傳(一篇)
  * 卷第十八
  
  * 行狀(二篇)
  * 跋(一篇)

















* 瑞白禪師像

<img:>









<img:>





























入就瑞白禪師語錄卷之一
明住天台護國寺嗣法門人寂蘊編

* 上堂

崇禎元年十一月二十七日紹興府太史姜箴聖少
府陶石梁封翁余心源孝廉史汝諧凌二鉉文學沈
求如管霞標及眾居士等請師繼住雲門顯聖寺崇
禎二年九月初十日眾請上堂。

師拈疏云會麼世尊未出世達磨不西來巳有這個
消息其或未會有煩維那為眾拈出宣疏畢指法座
云坐斷千差路魔外不能知威音王未曉彌勒亦生
疑咦且看雪上座行履遂登座拈香云此一瓣香三
德圓明六通具足發一切智之光華結菩提果之秀
麗信手拈來端為供養
本師釋迦牟尼萬德慈尊伏願人人性海圓成個個
智門了辦此一瓣香奉為當今
皇帝萬萬歲伏願龍圖如芥城而永固鳳曆齊劫石以
長春此一瓣香奉為滿朝文武合國勳貴分守寧紹
憲臺紹興府主山會兩縣上下諸衙各位尊官綬章
齊顯祿位同尊此一瓣香受靈山之付囑承願力以
熏修穿過三綱五常透出止觀定慧爇向爐中端為
越州護法宰官居士等福基慧命各願昌隆智種靈
苗同希增秀常作國家柱石永為佛法金湯此一瓣
香全越威音那畔獨超今世門頭不須雨露滋培寧
受雲霞覆育信手拈來端為供養顯聖堂上傳達磨
正宗第四十一世湛然大師大和尚用酬法乳之恩
遂歛衣就座參頭白槌云法筵龍象眾當觀第一義
師云若論此事無人不具無剎不彰圓陀陀包括虛
空活潑潑遍呈萬象露裸裸全無滲漏赤條條永絕
周遮左右逢源隨流得妙遂豎拂云會麼於此會得
一雙孤鹿奔山頭於此不會獨隻雙鸞棲海底乃舉
昔日法燈禪師云山僧本欲潛棲巖壑養拙過時柰
緣先師有未了公案今日出來特為了卻時有僧問
云先師有甚不了公案法燈打云祖禰不了殃及兒
孫僧云過在甚麼處燈云過在我殃及汝今日山僧
本欲潛棲巖壑養病過時亦為雲門先師有未了公
案今日出來特為了卻或有問雲門有甚不了公案
只向他道石女驚回霜夜夢木人撲落午天星或云
過在甚麼處向道易使清風梳翠竹難教明月住須
彌大眾雪上座恁麼舉揚且道與古人相去多少還
有辨得出者麼如無更聽一頌秋老園林紅葉飛漁
翁月下整竿絲扁舟不向蘆灣宿舉棹金波任往回
今日雖不敢與他爭鋒也要諸人據款結案下座問
荅不錄。

上堂今朝九月十五翠竹黃花歌舞白雲片片嶺頭
明月團團洲渚金風拂拂西來落葉紛紛覆土鴻鴈
一聲嘹喨邊塞征人凄楚大眾且道他凄楚個甚麼
鴻鴈不來霜不至及其霜至又逄冬僧問昔日世尊
拈花示眾和尚今日將何利生師云籬邊黃菊嫩進
云劫外靈枝如何拔折師云林中老葉新僧禮拜師
下座。

上堂三秋夢過又逄冬綠竹依依笑我儂徹尾徹頭
渾不薦白雲空自鎖花宮咦須領略莫朦朧傲霜黃
菊今猶在蝴蝶尋香何處容僧問玉峰雪嶺寒葩綻
暗吐浮香浸太虛時如何師云一九二九進云還許
學人折一枝否師云汝非其人進云卻將何物應天
時師云一枝雪裏吐紅霞進云寄報上林游玩客江
南特地占先春師云閒言語僧拜師下座。

上堂世尊曰治世語言資生產業皆與實相不相違
背夫子曰吾道一以貫之昨夜搗臼生花烏龜發笑
香爐峰神惡發驀頭一摑騰過東海撞破龍王腦殼
直得血染香水海天明起來大地一交嚴霜會麼會
麼久立珍重僧問雪浪掀天舞蒼龍出窟遊正恁麼
時如何師云瑞氣滿乾坤進云如何是他靈運行藏
處師云布雨不興雲進云布雨不興雲即不問還歸
大海事如何師云兩岸東西僧拜師下座。

上堂沒意白雲封嶽麓無心明月印寒潭於是句中
全曉會依然又隔一重關既是曉會為甚麼又隔一
重關向道莫去歸來背父昔日世尊在神通大光明
藏中與清淨慧菩薩云居一切時不起妄念明月團
團元不炤于諸妄心亦不息滅春日容容草自青住
妄想境不加了知穿花蝴蝶忘情意於無了知不辨
真實不知誰是弄香人大小世尊只可抱橋柱洗腳
今日雲門雖與他著語猶未剿絕更有一偈舉似大
眾香爐飛過海石傘便撐開鐵馬雲中吼泥牛上五
臺具眼者辨取僧問黑荳未生芽時如何師云金雞
啼半夜進云生後如何師云玉犬吠天明進云黑荳
巳蒙師指示開花結子事如何師云石傘峰頭明歷
歷僧拜師下座。

冬至上堂明明聲色難該歷歷覆藏不可直須言外
知歸休向句中擔荷清淨伽藍烏容瞌睡百花叢裡
豈可散心石傘峰頭那堪住足萬竹林裏快且翻身
鑑湖波底行拳玉笥山頭歌舞還有恁麼人知恁麼
事麼良久云暑退三秋起冬至一陽生今日是冬至
節屆躍雲禪友入山設齋更請山僧登座說法為大
眾結般若緣正所謂財法二施今問大眾且道應時
納祐一句作麼生道天寒日色淡水冷草方枯(下座)。

上堂道本無言徒為指示殺活縱奪露布門庭這邊
那邊總無正意全身擔荷猶在半途覿體承當奴兒
婢子談今論古播弄唇皮驅魔使佛元非尊貴既不
恁麼且道畢竟作麼生復高聲云密移一步虛空外
鶴出銀籠始是奇僧問這邊那邊即不問大中現小
事如何師云金雞初唱佳林曉進云如何是小中現
大師云鑑湖月落潭無影進云不大不小又如何師
云五雲溪畔木人歌僧禮拜師云切莫承虛接響又
僧問朔風凜凜逼冬過白駒馳騁似投梭學人向甚
麼處安身立命師云日落海底枯進云還有處也無
師云大唐休住足新羅莫倚停僧拜師下座。

上堂正值雞鳴乃云窗前雞唱午屋後鳥鳴中明明
相告報休得更朦朧大眾珍重僧問天氣寒冬霜雪
皎庭前桂立影娑婆意旨如何師云兩春夾一冬進
云恁麼則拔枝弄影去也師云無被煖烘烘僧云葉
落歸根時作麼生師云赤條條底僧拜師下座。

雲門先和尚忌日上堂此日先年先年此日四野冰
花朔風歷歷正恁麼時且道先師即今在甚麼處良
久云木人夜半繡花冠石女天明打破鏡遂下座率
眾到像前頂禮拈香云此一瓣香爇在爐中不為別
事秪要報冤雪屈且道與先師有甚麼冤讎以手指
像云當初只為路長短今朝方覺水河多僧問生如
寄死如歸未審先師歸於何處師云石傘峰頭雲靄
靄進云幾時復來師云萬竹林中綠依依恁麼多時
不見先師面依然不改舊時顏師云莫眼花僧拜師
回方丈。

解制上堂把住則黃金失色雲門寺裡拗折拄杖高
掛缽囊一個個掃蹤絕跡放行則瓦礫生輝萬竹林
中橫擔拄杖緊峭草鞋一個個放光動地且道放行
好把住好且待別時來乃舉昔日洞山解制云兄弟
東去西去直須向萬里無寸草處去今日雲門不問
東去西去直須向枯木生花處去冰河發焰處去只
如冰河發焰處作麼生去良久云兔角杖頭挑日月
龜毛繩子縳虛空僧問軟草敷座坐九旬界中個個
證無生堂裏聖僧證個甚麼師云如是如是進云還
向人天說法否師云他從來不開口進云水鳥樹林
皆演無生他為甚麼不開口師云只為闍黎不薦僧
拜云大眾卻聞法竟師拂拂子下座。

崇禎三年九月廿七日紹興府眾鄉紳太史姜箴聖
倪鴻寶藩司徐亮生學憲李玉完孝廉凌二鉉史汝
諧及文學眾居士等請師住延慶寺開堂師拈疏云
三世諸佛歷代祖師一大事因緣盡向此中漏泄了
也會麼若也不會有煩維那為眾拈出宣疏畢指座
云寶座從空湧佛日自天開覿面無回互當下絕往
來喝一喝遂陞座拈香云此一瓣香供養
本師釋迦牟尼萬德慈尊伏願三途登十地之階九
有證菩提之果又拈云此一瓣香奉為當今
皇帝萬萬歲伏願堯風永扇八表安寧舜日高懸四方
樂業又拈云此一瓣香奉為滿朝文武合國公卿同
布仁風高增祿位又拈云此一瓣香奉為越州護法
宰官居士伏願智慧齊日月以長明福慧仝須彌而
鞏固又拈云此一瓣香非三草二木之形非青黃赤
白之相四時收不得八節豈能該信手拈來供養雲
門顯聖堂上湛然大和尚用酬法乳之恩就座白椎
竟師云若論第一義只在當人自巳二六時中輝輝
於萬象之表蕩蕩於六根之門歷歷於聲色之間靈
靈於交接之際橫之則周遍法界包括虛空豎之則
透徹古今融通三世意欲取之處處無蹤意欲捨之
頭頭顯露魔佛齊該聖凡平等應用無虧隨緣自在
遂豎拂云會麼若也不會山僧再與你通個消息良
久云石牛吐霧三冬暖木馬嘶風六月寒僧問人天
輳集龍象雲臻當陽句子請師指示師云杲日團團
進云如何便得承當去師云金風颯颯僧拂坐具云
謝師指示師云放汝三十棒僧拜師下座。

上堂九月重陽十月朝林中落葉悉蕭蕭鴻鴈北來
霜露重四鄰砧杵亂輕敲須領略休自撓當機覿面
無逃避莫教辜負我儂豪遂豎拂云會麼水底木人
吹鐵笛雲中石女弄琵琶僧問雲門一路人皆委延
慶家風事若何師云屋後千竿竹進云忽遇上上根
人來如何接取師云門前萬疊山進云金風剪盡秋
林葉露出枝頭一點紅師云莫錯會遂下座。

上堂今朝十月十五山河元來故土白雲澹泞無窮
秦望峰巒起舞鑑湖徹底清流日月星辰炤普越州
瑞氣騰空城中士民輻輳覿面舉似無藏休更迷頭
狂走咦山頭翻白浪金牛變作狗僧問云秪如金牛
擊桶道菩薩子喫飯來意旨如何師云菊花朵朵黃
進云今日檀那設供大眾臨筵和尚又何指示師云
芙蓉簇簇嬌進云會中個個肚皮憨師云全賴闍黎
力僧拜師下座。

上堂廬陵米價高趙州茶錢大曹山酒甚嚴胡餅無
縫鏬南山鱉鼻蛇陜府鐵牛怕延慶拄杖子一齊都
按下且道拄杖子具何威光咦放去乾坤窄收來毫
髮寬敲落虛空髓攪盡碧波潭遂舉南泉斬貓話云
昔日南泉兩堂爭貓師云逐境漂流漢南泉提起云
道得即不斬師云雖是落草求人也要決斷是非眾
人無語師云死漢也須恁麼始得南泉將貓斬為兩
段師云正令當行巳展不縮至晚舉似趙州師云秪
要圓成前話州戴草鞋而出師云雖是賊過後張弓
也要據款結案泉云子若在卻救得貓兒師云重賞
之下必有勇夫也是憐兒不覺醜依山僧看來二俱
有過南泉顢頇趙州儱侗各與三十棒今日延慶恁
麼批判也要諸方簡點會麼若將得失論長短依然
辜負祖師機僧問雙劍挂眉間銅頭翻鐵面未知是
何人師云雨過青山碧進云滿山荒草為甚麼不住
師云鑑湖波浪寬進云恁麼則自在去也師云切忌
顯顢頇又僧問不問西來大意請師洞上玄微師云
風來水面紋進云甚喜蕩蕩平平無反無側師云鐵
船水上游進云盡道寰中天子貴那知閫外有將軍
師曰闍黎非為分外僧拜師下座。

上堂碧天皎皎一個金烏藏玉兔星河燦燦兩行玉
樹宿烏鴉寂寂鑑湖駕扁舟於蓮野巍巍秦望鎖白
雲於林間正恁麼時君臣道合父子一如即不問作
麼生是轉身一句良久云庭前翠竹和根拔免教丹
鳳再來巢下座。

上堂天寒地凍裂萬象森羅歇水底金烏結廣寒宮
亦絕眼中童子疾石女流出血延慶分明說諸人得
自得大眾得且不問作麼生是說底事相逄盡是揚
家醜幾個休心息是非僧云進無門出無路正恁麼
時無回互門路則不問如何是無回互底事師云堂
堂獨露身進云恁麼則一輪明月無人管師云五嶽
清風秪自知僧拜師下座。

上堂一念普觀無量劫無去無來亦無住遂豎拂子
云三世諸佛歷代祖師天下老和尚盡在山僧拂子
頭上放光動地談說般若西方極樂世界娑婆世界
阿閦世界香積世界一切世界亦在山僧拂子頭上
大小相容淨穢交泰重重無礙會麼如此會得十世
古今始終不離於當念如此不會無邊剎海自他不
隔於毫端今日是仕望陳居士為令先君十周年特
自入山齋僧請山僧陞座敷揚般若以此功德惟冀
見彌陀於極樂授記莂於蓮臺又豎拂云如此會得
君臣道合父子一如其或未會山僧更與通個消息
良久云琉璃殿上青苔冷翡翠簾前玉枕寒有僧問
檀越設齋請師說法即今陳處士在甚麼處安身師
云歸家樂業又僧問一念普觀無量劫無去無來亦
無住為甚麼目前有生有死師云空花鏡裏觀僧打
圓相云恁麼恁麼聻師云親見彌陀親蒙授記僧拜
師下座。

解制上堂百日道場功德聚三身圓現十方尊提起
也水到渠成充塞法界放下也風行草偃遍滿乾坤
秪如不提不放一句作麼生道良久云吹笛木人腔
調美拋梭石女錦綾新僧問一期聖制周圓群士星
歸林野轉身句子請師分付師云步步霜花厚進云
如何得不涉程途便還本處師云煦日水質清又僧
問有佛處不得住無佛處急走過畢竟在何處安身
立命師云三冬寒氣重僧打圓相云蒙師指示學人
便恁麼去也師云切莫草草匆匆僧拜師下座。

崇禎四年九月湖州府眾鄉紳唐司馬存憶沈司寇
何山閔冢宰曾泉朱太史平涵韓太史求仲及孝廉
文學眾居士等請師於白雀寺開堂師陞座拈香云
此一瓣香虛空包不住大地載不起今日拈來端伸
供養
本師釋迦牟尼萬德慈尊伏願三途圓種智九有脫
輪迴又拈云此一瓣香奉為當今
皇帝萬歲萬萬歲伏願道德同堯舜帝業等羲皇又拈
云此一瓣香奉為分守嘉湖憲臺湖州府主并歸烏
二縣上下各衙伏願仁政聞四海德化滿乾坤又拈
云此一瓣香受西天之付囑為東土之檀那今日拈
來奉為唐司馬沈司寇閔冢宰朱太師韓太史等一
班護法宰官及眾孝廉眾居士等伏願道心堅固福
祿綿延又拈云此一瓣香無榦無枝四時香馥沒頭
沒尾八節光騰端為供養紹興府雲門顯聖堂上湛
然大和尚用酬法乳之恩遂就座白椎竟師云秋色
漸深滿林紅葉承玉露金風乍起半山冷氣逼人寒
徹骨徹髓自家知通天通地何人曉道有也覓之不
見絲毫道無也用時遍滿法界觸處靈明何須他覓
遂豎拂云會麼烏鴉藏玉樹泥牛舞碧波僧問師唱
誰家曲宗風嗣阿誰師云黑狗白雲蹄進云宗旨巳
蒙師指示曹溪一滴事如何師云泥牛翻白浪僧禮
拜又僧問金風吹落林間葉還有不落處也無師云
古榦赤條條進云曹溪水白浪滔天還有無波浪處
也無師云大地盡皆濕僧拜又僧問擊鼓陞堂即不
問獅子出窟事如何師云一聲哮吼驚天地進云青
龍崗上生波浪九曲池中水逆流師云未具牙爪在
僧呈坐具禮拜師下座。

結制上堂師豎拂云會麼活潑潑觸處靈明圓陀陀
隨緣無礙遍法界不離當處該萬有只在目前無古
無今貫通三際非彼非此坐斷十方歷劫孤明阿誰
無分若能直下領略且喜窮子歸家其或擬議思量
枉受伶俜辛苦又豎拂云會麼鐵犬吞大象石女模
螺蟴今日是結制之辰乃有沈居士宿稟善根不忘
付囑建此法幢令堂太宜人設齋邀同眾居士入山
請山僧敷揚般若佛云以大圓覺為我伽藍身心安
居平等性智既以大圓覺為我伽藍則十方世界無
邊香水海百億須彌百億日月森羅萬象草木叢林
盡入山僧大光明藏中既云身心安居平等性智則
若聖若凡若人若天若修羅若餓鬼若地獄若畜生
悉皆成佛證大解脫個個得真如三昧一相三昧一
行三昧無緣三昧直道作麼生是平等性智不因西
風起爭得樹頭紅僧問大開爐韝急撾毒鼓選擇聖
凡句請師指示師云杲日輝輝進云瞿曇巳滅度彌
勒未降生阿誰得中師云大眾濟濟進云銅頭鐵額
漢如何相見師云兩眼對兩眼進云只如無位真人
又作麼生接待師便喝僧禮拜師下座。

上堂漫天網未張唬得金烏藏海底塗毒鼓纔振驚
起玉兔上松稍藏白額於煙雲籠金烏於寨嶺龍吟
霧起虎嘯風生籬菊呈祥芙蓉現瑞正恁麼時且道
是何人境界豎拂云會麼山頭白浪湧海底火正紅
拈拂下座。

上堂孝廉唐祈遠居士設齋請師求懺宿業師陞座
云杲日初昇大地濃霜盡消滅微火乍降萬山薪積
頃成灰任他黑業冰堅憑我智慧了卻喝一喝云若
向這裏會得霜也日也薪也火也愚也智也罪也福
也染也淨也煩惱也菩提也生死也涅槃也悉皆消
滅何故清淨個中元無他物今日祈遠居士乃唐司
馬大公子也身處孝廉不受五欲弘荷大法不昧初
心決志禪門棲心淨土恐有無始業債以為障道因
緣特擔錢糧入山禮懺請山僧舉揚般若以消宿業
古云罪從心起將心懺心若無時罪亦忘罪忘心滅
兩俱空是則名為真懺悔所以三祖參二祖云弟子
罪障深重乞師懺悔二祖云將罪來與汝懺三祖打
箇反觀良久云覓罪性了不可得二祖云與汝懺悔
竟居士若向這裏會得即如罪性不在內不在外不
在中間當下清淨會麼更有箇末後句舉似石女穿
針挑蜀錦木人搓線繡鴛鴦欲知懺悔真真意好向
其中仔細參西堂出問弁山峰頂雲靄靄太湖波底
月團團是何意旨師云籬邊黃菊秀進云即今鐘鼓
交參居士臨筵萬象森羅咸皆稽首是甚麼時候師
云日午打三更進云只如月落雲收光境俱忘請師
再道師云且喜太平進云明暗雙雙俱不炤未審此
時作何活計師云楖栗橫擔不顧人堂禮拜云不登
弁峰極目望怎識太湖涯際寬師云切莫草草又僧
問了則業障本來空為甚麼瞿曇不免金鎗之厄師
云鐵馬趁泥牛進云及乎未了者則何如師云金烏
啣玉兔僧拂坐具云學人縱橫去也師云且喜沒交
涉僧禮拜師擊香臺下座。

上堂扶桑日出須彌突兀北俱盧洲人無貪欲南閻
浮提衣足食足特地報知莫生疑惑且作麼生是不
疑的事良久云靜倚長松忘百慮抬頭秪見帝王家
下座。

上堂師陞座云颯颯西風片片白雲繚亂舞澄澄碧
漢團團明月逞全輝不離寂場千江有水千江月無
心舒卷萬峰鎖住萬峰寒炤無炤功無炤何妨曾炤
來無來相無來豈礙常來古今印同十方合一人人
炤燭個個現成會麼有意氣時添意氣不風流處也
風流遂豎拂下座。

上堂孟冬初臨大地朔風寒徹骨一陽纔復乾坤萬
象氣稍和茅筍土底抽芽水仙盆中發笑梅蕊含玉
粒茶花吐珠璣正恁麼時且道是何人分上事咦黑
帝令行猶正切那許東風弄柳條下座。

天台護國寺僧月堂紹興府眾鄉紳錢相國麟武陶
給諫虎溪啇開府等軒余太史武貞吳孝廉佩茲及
眾文學居士致書備禮上弁山白雀寺設齋請師住
護國寺上堂乃云好音在耳歷歷風生彌六合真機
滿目明明萬象遍乾坤左之右之顯神通江北江南
何須覓會麼今日天台護國寺月堂同眾居士至弁
山設齋請山僧過天台山僧以弁山期限未滿待三
年後方可同諸公搬磚弄瓦運水打柴發揚無為以
助國化且作麼生是無為底事戶外竹風聲細細澗
中流水響潺潺僧問師搭紫衣登寶座未知說法度
何人師云霜花滿地進云三冬瑞雪家家有何須特
地又相為師云秪為狂徒渾不薦所以今朝為指明
進云等閒識得東風面萬紫千紅總是春師云不因
柳毅傳書信怎得家音到洞庭進云說法度人蒙師
示應請天台事若何師云古路風霜細進云嶺上寒
梅纔放蕊江南早有十分春師云我這裏無此閒事
僧禮拜師擊禪床下座。

上堂一九與二九相逄不出手南北嶺頭雲片片冰
花就東澗西溪凍斷流猶若銀絲穿古岫大眾正恁
麼時寒威沉沉朔風凜凜且道是何人境界良久云
一片長空渾若洗兩輪日月壯山河僧問凜凜朔風
寒徹髓迸出梅花遍界香正當恁麼時和尚作麼生
慶賞師云紅爐添白炭滿酌并淺斟進云慶賞一句
蒙師指醉人歸去事如何師云紅羅帳裏睡昏昏進
云眉毛尖上呈春色大地全彰白玉洲師云切莫逐
境漂流僧禮拜又僧問如何是熾然不二句師云朔
風凜凜雪花片片進云恁麼則徹骨徹髓無縫鏬透
頂透底絕遮攔師云正好三十棒進云不涉功勳豈
受賞罰師云猶有不涉在僧拜師下座。

上堂主山高案山低白虎長青龍短洗缽崖前觸著
磕著迎聖道上往往來來且道是何人境界咦不因
樵子徑怎到葛翁家今日是沈居士身染微恙道友
莫居士等特擔錢糧入山飯僧更請山僧陞座舉揚
般若以消夙業更祈世壽與佛壽綿長色身同法身
堅固須知古人有語若欲懺悔者端坐念實相且道
實相作麼生念良久云木人醉倒乾城裏石女吹簫
入畫樓豎拂下座。

上堂今朝臘月一枯木生銀華千峰咸玉聳萬水總
白霞古渡迷過客林深隱樵家鳥道無蹤影玄途安
可誇大眾正恁麼時六花現瑞寒光散彩且道是正
位一色也今時一色也會麼琉璃殿上君臣合珠玉
簾垂父子同僧問雪覆青山頂梅花唱好音這段風
光事受用是何人師云頑石無高下進云花落雪洋
時還成甚麼境師云東湧西沒進云恁麼紅日當空
炤清波遍界流師云興波作浪僧禮拜云幾番徹骨
寒風盡枯木花開色更濃師云不是時節又僧問朔
風凜凜通身是寒徹髓底事如何師云秪要大家知
進云徹髓一句蒙師指迸出紅輪又若何師云炤天
炤地僧禮拜師下座。

解制上堂一百二十日修煉般若結制於圓覺體中
一千四百四十時究無上道解制於光明藏裏其結
也枯木寒崖滴水滴凍壁立萬仞凡聖不通掃蹤絕
跡其解也陽和氣轉一葉一花聊通一線僧俗曾會
覿體全彰結解且置秪如收因結果一句作麼生道
良久云乾坤撲落須彌倒透出虛空外面行便下座。

入就瑞白禪師語錄卷之二
明住天台護國寺嗣法門人寂蘊編

上堂

唐孝廉祈遠居士請師烏鎮圓義庵上堂師陞座云
靈機未動十方剎海冷沉沉智境纔彰覿面當陽明
歷歷寸絲不挂何妨戒定慧以薰修不立一塵豈礙
萬象森羅而依附孤迥迥穿過鐵壁銀山峭巍巍透
徹金輪水際其大也包括虛空其細也纖毫無間坐
斷千差路掃除凡聖名若能直下承當始信本來是
佛遂豎拂云會麼蒼蒼弁嶽摩今古新新花柳醉遊
人下座問荅不錄。

蔣夫人壽誕請上堂師陞座云蕩蕩和風起寒塞之
柳眼輝輝煦日發枯稿之花心蘭萼騁香機桃李舒
豔質韶光彌而六合滿春色臨而宇宙新添一紀而
萬紀同庚增一福而百福齊舉正恁麼時且道是何
人分上事良久云十二朱門添吉慶三千玉閣靄祥
雲下座問荅不錄。

長興孫夫人壽誕請上堂師陞座云金籠放鵲願壽
命之龜年畫像呈詩祝永齡于鶴筭誦經禮懺宿業
頓爾冰清供聖齋天福壽綿然滄海同虛空之不老
等松柏以長青若能當下知歸方知定有餘慶會麼
權將日月為天眼指出須彌作壽山今日長興孫夫
人天命之年入山禮懺飯僧更請山僧說法以延福
壽雖然須知福壽之根本始得遂豎拂云若向這裏
會得則過去無量劫無量劫生日秪是這個今日生
辰也秪是這個未來無量劫無量劫生日也秪是這
個會麼如此會得須知更有向上一竅在作麼生是
向上一竅良久云白雲淡蕩西風急剌破髑髏阿個
知僧問諷經延壽即不問臥月眠雲時如何師云剌
破你腦殼進云黃金殿上金鳳舞白玉階前玉雞鳴
師云非汝境界僧拜師下座。

崇禎六年九月二十二日紹興府眾鄉紳胡冏卿璞
菴陶少府石梁劉納言念臺董寶卿皇庭徐兵憲檀
燕王制憲峨雲丁宮坊歐石邢天部淇瞻倪侍御三
闌余殿撰武貞孝廉史汝諧凌二鉉及眾文學居士
等自弁山請師於蕺山戒珠寺開堂師陞座拈香云
此一瓣香秉三皇之敕令行五帝之仁風四海尊崇
萬邦仰望奉為今上
皇帝聖壽萬歲萬歲萬萬歲又拈云此一瓣香稟忠孝
以生成統三綱而和暢奉為現前大護法胡董劉徐
陶王丁邢倪余等一班宰官洎居士檀越等伏願道
德與聖德同修君命共至命齊布又拈云此一瓣香
出自摩竭提國長在弁嶽峰頭三玄三要以薰修五
位君臣而建立爇向爐中端伸供養顯聖堂上圓寂
先師湛然澄大和尚用酬法乳之恩遂歛衣就座白
槌竟師云若論第一義五目不能觀六通豈可及諸
佛不到處難話祖師機實相本無名言論難開口直
得心思淨盡萬行空餘一段靈光處處顯露明明不
昧寂寂無私本自現成阿誰無分遂豎拂云會麼泥
牛撞倒須彌頂木馬嘶乾四海雲西堂孤崖問云越
地雙獅吼龍象盡交參威振大千句當陽請舉宣師
云金花遍界新進云滿盤都托出誰是知恩者師云
寶劍贈與烈士進云恁麼則恩歸有地師云阿誰無
分進云今日人天交集會騰騰瑞氣滿精藍師云且
喜天下太平堂禮拜僧問諸佛不到處難話祖師機
祖師機即不問如何是諸佛不到處師云黑漆漆進
云恁麼則越州石鼓驚天地引得泥牛就地來師云
烏龜飛上天僧拜師下座。

上堂金烏乍起紫氣騰騰玉兔高懸寒光淡蕩蕺山
亭上物色鮮明如來藏中境界殊勝直示臨濟三玄
三要發明洞上五位正偏父子功齊君臣道合功位
全彰則且置功位俱隱一句作麼生道良久云泥牛
踏翻潭底月木馬嘶風透碧霄僧問三玄三要即不
問五位君臣事若何師云爐中香裊裊進云如何是
正中偏師云石女夜不眠進云如何是偏中正師云
秋到樹頭赤進云如何是正中來師云泥牛上五台
進云如何是兼中至師云黃葉頗相似進云如何是
兼中到師云踏破波底月進云恁麼則父子功齊君
臣道合師云閒言語僧拜又僧問獅王哮吼蕺峰前
獅子增威異獸潛是甚麼時候師云日輪當午僧拂
具云恁麼則露爪張牙去也師云看箭僧呵呵遂拜
師云頭落也不知便下座。

上堂秦山卓爍鑑湖寥廓爐峰岋崿會稽咭咶昨夜
一陣西風起滿山黃葉盡零落會麼須彌𨁝跳三千
界磉礅花開百億春下座。

上堂生而無生千紅萬紫爭奇巧滅而不滅滿林黃
葉盡消磨遂豎拂云且看山僧拂子還是生耶滅耶
來耶去耶有耶無耶常耶斷耶會麼石女驚殘夢木
人解唱歌今日是躍雲禪師四七之辰其徒自得設
齋請山僧陞座說法以此般若功德增崇品位莊嚴
報上且道薦拔一句作麼生道良久云秦望青松古
戒珠蕺花香僧問生不曾來死不曾去為甚麼又有
生方之說師云黃花遍地開進云即今彌陀又在甚
麼處師云七寶池中光燦爛僧合掌云恁麼聻師云
未夢見在進云作甚麼便得高超去也師云秦望山
頭雲僧拜又僧問彩雲生滅即不問即今立處請指
示師云鑑湖波底月無形進云恁麼泥牛踏破峰頭
月脫體全彰海底眠師曰浴鵝池上放光明進云幸
到源頭清徹處漚生漚滅水無痕師云你不知去處
在僧拜師下座。

上堂萬象森羅盡說法露柱燈籠常咭咶諸人何故
不自知更用山僧來叨呾不叨呾爬下眠床穿著襪
遂豎拂云文殊菩薩現普現色身三昧鑽入你諸人
眼睛裏去也會麼良久云滿林黃葉地鋪錦朔風炭
冷水成冰僧問金鎖玄關即不問慧鏡閣中是何人
所居師云烏龜飛上天進云恁麼則不必猜疑去也
師云阿誰無分僧作插香勢云還許學人恁麼相見
否師云不許僧拂坐具云不恁麼去也師云放汝三
十棒擊香臺下座。

上堂本來恒寂寂施為動作遍乾坤用處常空空見
色聞聲沒半點沒半點處萬別同途遍乾坤時千差
一致空中鳥跡水底魚蹤且道是甚麼人境界孤猿
叫落三更月野鳥啼開四季花今日是星樓祝居士
為薦令先君設齋請山僧陞座說法以此功德追薦
見泉處士莊嚴報境大眾且道見泉處士即今在甚
麼處安身立命良久云蓬萊三島神仙住九品蓮臺
佛祖行僧問世尊道迷悟生死了不可得即今見泉
處士生耶死耶師云雲鎖長空日不見僧呈具云若
於個中能領略朝生暮死不相關師云三十棒僧拜
云謝師荅話師下座。

上堂孤圓活潑人間天上盡該羅廓徹靈明十方三
世總無隔四聖六凡等有青紅赤白無依心佛生從
來一體儒釋道本自無差若向這裏承當直下現成
受用遂豎拂云會麼良久云白雲常自來青嶂明月
何曾離碧天僧問儒釋道無差為甚麼門庭各立師
云黃葉飄飄進云大有人不肯師又作麼生方便師
云朔風自凜凜進云恁麼則一輪杲日無違背團團
水月影難分便拜師曰正好著力又僧問長空雲散
現杲日大海波澄露錦鱗正當恁麼時如何師云凍
斷五雲溪進云便恁麼去又作麼生師云三江潮頭
息進云還有向上事也無師云有進云如何是向上
事師云蕺山亭𨁝跳僧拜師下座。

上堂豎拂云聞聲悟道見色明心蕺山亭𨁝跳上三
十三天撞破天王腦殼東海龍王鮮血迸流天下覓
醫人將閻羅王腳跟一艾爝大唐天子通身慶快會
麼今日是俞居士同令堂及眾夫人設齋請山僧陞
座說法為大眾結般若緣且道如何是般若良久云
黃牛頭上兩個角草鞋肚裏四條觔僧問千尺寒松
秀金鸞石鳳啼是何意旨師云石傘峰頭傳消息進
云是阿誰的境界師云五雲溪畔長冰花僧拜(師下座)。

上堂飄零黃葉傳古佛之家風游衍行雲顯當人之
面目稽山寂寂西來大意全彰爐嶽巍巍列祖真機
獨露戒珠閃爍慧鏡常明一道神光貫徹今古會麼
覓火和煙得擔泉帶月歸今日是邢吉先居士設齋
為山僧慶誕請陞座說法為大眾結般若緣即此以
祈居士智門了辦道果圓成大眾且道圓成一句作
麼生舉揚良久云轉功就位琴堂冷退位朝君古殿
寒便下座。

解制上堂把住也結定布袋口封住拄杖頭鐵壁銀
山鳥不飛度直至三江浪息大地波沉放行也陽和
氣轉遍界春回直得枯木生花冰河發焰正當恁麼
時還放行好把住好良久云且隨老木同寒瘠將逐
春風入燒瘢莫有逞驢唇馬嘴者出來吃棒僧問把
住放行即不問當體無依事若何師云今朝臘月八
僧拂袖云恁麼無掛礙隨處逞風流師云三十棒進
云凍雲飛盡孤輪迥徹底無私遍界輝師豎拂云跳
不出這一重僧喝禮拜師呵呵大笑下座。

上堂湖城錢夫人設齋請師陞座云三春巳過韶華
老李白桃紅何處討菜花滿地黃如金燕子梁間指
示人遂豎拂云會麼於此會得頭頭釋迦出世於此
不會步步彌勒下生良久云鳥啼花發笑雲興宇宙
清今日是湖城錢開府老夫人及眾比丘尼送法衣
上山設齋修福延生請山僧陞座為眾結般若緣且
道般若一句如何舉揚夏初日漸暖行人盡解襟後
堂素朴問高提祖印最上一乘弘範毘尼一乘最上
今日和尚二法並談施主功德還有邊際也無師云
弁石播苔痕進云青龍峰頂獅子吼百千群品證無
生便禮拜師云非為分外遂下座。

上堂崇禎甲戍年十月望日龍華結制唐孝廉祈遠
居士請師陞座拈香畢乃云世尊初成道日云奇哉
眾生皆具如來智慧德相儒書亦云在明明德康誥
曰克明德太甲曰顧諟天之明命昨夜青龍崗起舞
花石澗𨁝跳驚得獅子巖向象王峰鼻孔裏藏身直
得彌勒峰呵呵大笑且道笑個甚麼他道皆自明也
皆自明也會麼晝午月明皎夜半日輪紅山僧一向
有病佛法付在首座杜絕人事以盡殘喘清晨內外
大眾誠心跪請故不得巳乃陞此座遂豎拂云若向
這裏會得則現現成成個個具足其或未然可將個
本參話頭頓在目前念茲在茲如雞抱卵如貓捕鼠
打成一片情境俱亡見色時不知色聞聲時不知聲
忽爾觸著㘞地一聲始知成佛其來舊矣更有末後
句舉似大眾一月印千江千江同一月於斯會得時
烏龜喚作鱉西堂離言問云不問洞上舊家風請指
龍華新氣象師云寶珠池內水長流進云秪如凍雲
彌布日月潛輝又作麼生師云家家圍爐添白炭進
云恁麼則泥牛耕破龍崗脈桃花依舊笑春風師云
未是龍華氣象在堂一喝師云今日不打你堂禮拜
歸位僧問陞堂即不問捲席意旨如何師揮一拂進
云朔風吹黃葉明月下太湖師云非汝境界僧禮拜
師拈拂下座。

上堂解制嚴充涵唐祈遠嚴渟之沈仁叔丁子敬丁
逸群姚聖錫王禹南朱心印李明吾暨眾居士等請
師陞座師豎拂云會麼一向把住今日放行其把住
也山河失色截斷眾流波瀾不生魚龍潛躍黑漆漆
無聲無臭六戶不通風其放行也幽蘭現瑞百草排
芽柳眼重新乾坤增彩明晃晃在前在後宇宙咸光
輝秪如放行把住二俱不涉諸公作麼生啇量良久
云石女慣吹無孔笛木人善弄沒絲絃今日一期圓
滿莫有悟明自心者出來與汝證據僧問來去主賓
即不問五位功勳事若何師云木人慣弄無孔笛進
云如何是向師云且莫妄想進云如何是奉師云秪
要歸家進云如何是功師云鋤天掘地進云如何是
共功師云木人舞袖歸來晚進云如何是功功師云
石女謳歌罷戲場進云不涉功勳句子再乞垂慈師
一喝僧禮拜云古風來鷲嶺今日始重光師云閒言
語又僧問正當解制即不問放下一句事如何師云
橫肩拄杖進云虛空昨夜傳消息驚動垂楊兩岸搖
師云切莫東逴西逴僧禮拜又僧問滴水滴凍即不
問大地回春事若何師云處處山花粧得巧進云恁
麼則蕩蕩東風若管絃驚醒多人開夢眼師云十字
街頭一任東逴西逴僧禮拜師下座。

崇禎八年乙亥八月師從天台回龍華孟冬望日結
制請上堂師登座拈香畢乃云經之綸禪和邀同眾
上座請病朽陞堂舉揚這一個豎拂云會麼覿面無
向背當處絕遮攔無向背處嚴密不通風絕遮攔時
行藏難著眼為萬物之本作生佛之基三際凝然十
方不隔要用便用棒喝交馳明妙旨要歇便歇寂然
無語顯單傳正偏兼帶則且置秪如不涉離微一句
作麼生舉良久云象騎鐵馬行宇宙烏龜騎鶴上崑
崙首座歷然舉坐具云這個是無向背底如何是絕
遮攔句師云寒風颼颼進云是甚麼人境界師云無
鼻孔長老進云不涉離微請師再舉師云三冬無暖
氣進云恁麼則九夏雪花飛師云未是時節在座禮
拜歸眾知客問云人天交集選佛場開覿面相呈請
師的的師云弁山𨁝跳進云久知個裏無多子竿木
隨身任縱橫師云花石澗邊行藏好進云不是特來
陳舊話秪因舉起又重新師云再犯不容進云莫將
鶴唳喚作鶯啼師云錯客禮拜又僧問結卻布袋口
封住拄杖頭正當甚麼時候師云冰厚三尺進云還
許傍通一線麼師云不許進云與麼則即今結制去
也師云相逄莫出手僧禮拜又僧問云大開爐鞴鑄
聖鎔凡即今凡聖交參請師妙手師云個個鼻孔遼
天人人腳跟點地進云倘遇無面目漢和尚又作麼
生款待師云三十棒僧拜師拈拂下座。

祈遠唐居士薦妹請上堂師陞座云西風乍起千林
落葉盡歸根玉露纔臨萬派清流回源早既爾轉功
就位全在得力兒孫若乃借位明功須知父祖不出
父慈子孝嚴嚴密室不通風君敬臣忠巍巍寶殿排
班早直須正偏不立手足情忘一道虛明觸途宛爾
會麼今是金門唐氏法名大貞頓捨塵勞頃趨寶所
棄娑婆如涕唾取極樂如上乘親覲彌陀記授蓮品
茲今五七之辰乃兄祈遠居士入山飯僧請山野陞
座說法薦拔唐氏大貞增崇福智大眾且道作麼生
是薦拔一句良久云寒潭月落泥牛吼大野雲乾木
馬嘶僧問大圓鏡中本無來去即今亡者向甚麼處
安身立命師云秋色沉沉僧禮拜云出沒終不離乾
坤師云寒光蕩蕩便下座。

季玉嚴居士同令堂太夫人請上堂師登座云子湖
狗子飲盡趙州茶南泉貓兒喫卻乾屎橛嘉州大象
恨不伸陜府鐵牛淚成血木馬嘶風秋色老石虎頻
吞波底月報君知得不得居士今能知時節嚴太夫
人亦歡悅大眾且道如何是那一節良久云象王鼻
頭長波斯面孔黑季玉居士出問古云我若一向舉
揚宗乘則法堂前草深一丈未審今日弁山草深多
少師云三長兩短士轉身顧視一拜師云恁麼則露
裸裸地進云草枯鷹眼疾師云只恐不知春進云和
尚快下座師云秋色滿庭進云雪盡馬蹄輕師拂拂
顧眾下座。

雲門先和尚九周年上堂師陞座云先師自丙寅年
臘月初四日去世遂屈指云丁卯年臘月一周年戊
辰巳巳庚午辛未壬申癸酉甲戍乙亥卻有九周年
也雖去世九年元不曾離今日雖不離今日卻又去
世九周年且作麼生話會若也未會病朽為汝舉揚
正偏五位以報先師恩德遂喝一喝云病朽未出法
堂元無此一喝既登此座方有此一喝是正中偏也
即此一喝當處寂然是偏中正也即此一喝不帶名
言是正中來也今對諸人有此一喝你等諸人因此
一喝得知本有是兼中至也我此一喝聖凡情盡能
所兩忘妙盡有無是兼中到也以濟宗論之正中偏
奪人也遍中正奪境也正中來人境俱奪也兼中至
人境俱不奪也兼中到即玄要妙旨也以雲門宗論
之即此一喝應彼來機謂之函蓋相應句即此一喝
凡聖掃除絕彼知解謂之截斷眾流句即此一喝問
事荅事問理荅理謂之隨波逐浪句以溈仰宗論之
即此一喝直顯大月輪三昧謂之圓相即此一喝示
向上一機謂之暗機即此一喝元從自心流出謂之
意語即此一喝見者聞者默默知歸謂之默謂即此
一喝無量妙義一時收盡謂之義海即此一喝四十
二字母及世間文字無不統攝謂之字海以法眼宗
論之即此一喝直示一真法界謂之總即此一喝有
炤有用有收有放有賞有罰謂之別雖縱奪賞罰之
別總歸一心謂之同雖同一心縱不是奪賞不是罰
謂之異雖賞罰收放之異咸成一個自巳謂之成雖
成一體不妨殺活縱奪各住本位謂之壞非惟一喝
如然至于一棒一拂一句一字乃至揚眉瞬目折旋
俯仰莫不皆然諸方野狐禪以達磨對梁王實無功
德一語謂之濟宗以人天小杲一語謂之洞宗又有
一等以棒喝謂應酬虛套盡屬支離邪解故病朽發
明此旨勿使後學蹈於邪坑復喝一喝云且道此一
喝是正耶偏耶人耶境耶三句耶圓相耶六義耶若
簡點得出則參學事畢其或未然可到先師座前觸
禮三拜先師為汝說破首座出問和尚未出方丈先
雲門及五家宗旨宛然至于陞堂就座也是畫蛇添
足未審和尚以為何如師云猿抱子歸青嶂後鳥啣
花過碧巖前進云與麼則十方原不隔今古一毫端
師云峰巒挺秀鶴不停機進云有意氣時添意氣得
風流處且風流師云未許話會在座禮拜歸位僧問
長空日落峰含翠老樹雲凝塔影閒正當恁麼時雲
門和尚還應供否師云冰河燄燄進云與麼則銀浪
湧山頭師云雪花片片進云一自優曇開越嶺至今
清味徹苕溪師云切莫妄生節目僧禮拜僧問五家
門庭蒙師指雲門大師面目在甚麼處師云描不成
畫不就進云南北山頭雲寶珠池內月又作麼生師
云還許話會麼僧禮拜云謝師荅話師云未許話會
在便下座。

解制祈遠唐居士設齋請上堂師登座云巍巍煦日
添心色蕩蕩和風起見塵如此句中玄會了依然墮
在冷冰冰直須恁麼中不恁麼不恁麼中卻恁麼恁
麼中不恁麼解制何妨結制不恁麼中卻恁麼把住
豈礙放行正是太陽門下日日三秋明月堂前時時
九夏秪如功位俱隱一句作麼生道良久云鐵馬空
中吞皓月泥牛生得一雙寅僧問三月安居徒自縛
請師為眾施寥廓師云拄杖橫挑撥亂雲進云縱橫
一任天涯外闤闠山林色色新師云眠牛嶺下且安
身進云瀑落聲沉鳥雲飛勢斷峰師云遊人獨自逞
風流進云風流久操胡笳調今日龍華值子期師云
且莫草草僧禮拜又僧問一鑑無私輝宇宙晴空萬
古絕瑕痕正當與麼時是解耶結耶師云桃紅柳綠
進云恁麼則一眾霑恩有地師云橫擔拄杖僧拂坐
具云便獨步去也師云草履破雲行又僧問把定重
關即不問放開一線意何如師云緊峭草鞋一任𨁝
跳進云秪如風行草偃水到渠成又作麼生師云衲
僧躋躋登堂後檀越巍巍送供來進云與麼則雲移
出谷渾無礙月臨滄海任縱橫師便打僧拜師下座
唐祈遠居士至室中問如何是參禪得力處師云頭
頭上了曰如何是參禪險難處師云切莫妄思量曰
如何是參禪受用處師云全體絕遮攔曰起滅不停
時如何師云不是別人家裏物曰熟處難忘時如何
師云好個消息曰風恬浪靜時如何師云全家安樂
曰鐵壁銀山時如何師云莫向這裏躲根曰一念無
私時如何師云正好喫棒士禮拜而退。

崇禎十年丁丑四月八日江西南雲山慧燈寺說戒
上堂師云南徑荒涼特為舉揚慧燈燄燄祖印重光
大明春色至萬物盡芬芳南雲遍覆娑婆界一片風
光滿上岡於此會得釋迦降生皆覿面於此不會依
舊薰風度短墻會麼如或未知且聽受戒。



入就瑞白禪師語錄卷之二終

入就瑞白禪師語錄卷之三
明住天台護國寺嗣法門人寂蘊編

* 小參

住雲門小參師舉證道歌云心是根法是塵兩種猶
如鏡上痕痕垢盡時光始現心法雙忘性即真大小
永嘉秪道得一半雲門即不然心是根法是塵兩種
猶如車兩輪兩輪未轉車無用兩輪轉處示車身且
道與永嘉相去多少莫有與他出氣者麼出來與山
僧相見僧問寶鏡當臺為甚麼胡漢不現師云賊身
露也僧禮拜師便打。

小參舉起茶鍾云今朝七月三十日地藏菩薩降生
向山僧茶甌裏洗浴諸人還見麼若如此見得眾生
度盡方證菩提於此不見地獄不空誓不成佛若有
通方作者出來相見時有僧出問云如何是雲門主
人師云林中整日懽進云如何是雲門家風師云淡
飯憑君喫進云客來以何款待師云黃虀任意餐僧
禮拜師回方丈。

小參欲知佛性義當觀時節因緣時節若至其理自
彰靈雲見桃花是時節因緣香嚴擊竹是時節因緣
玄沙𡎺指是時節因緣乃至世尊夜睹明星皆是時
節因緣秪於諸兄弟清晨下床著衣喫飯屙屎放尿
迎賓待客燒香掃地莫不皆是時節因緣且道作麼
生是自彰的理還會麼朔風徹骨人皆委霜花滿地
阿誰知僧問如何是雲門境師云翠竹搖風聲颯颯
進云如何是境中人師云整日無事做閒步竹林中
進云還有向上事也無師云有進云如何是向上事
師云踼斷五雲溪僧禮拜。

小參方纔過元旦不覺三十日梅蕊巳飄空堤柳含
煙綠林遠和風輕山深寒氣毒覿面巳相呈薦取那
一著大眾且道如何是那一著會麼綠竹無向背青
松絕往還便歸方丈。

小參春風蕩蕩春雨霏霏泥濘路滑行人濕衣就裏
暗通消息那個男兒知歸且道通個甚麼消息會麼
順風過若耶隨流落鑑湖。

小參三尺冰河連底凍數竿枯樹盡銀花太陽一出
峰頭外清潭依舊走魚蝦見色明心雖好事撒瞎時
人幾眼沙莫有清淨寶目不受翳障者麼出來高鑒
看時有僧出云獅兒獨吼雲門裏杳象群藏北斗中
師作嗄嗄聲僧拂袖云嶺外彰爪牙去也師云這野
狐精又僧問富翁錦上重添錦即不問孤鴈寒江事
若何師云千江有水千江月進云凍灘獨立遲春信
為甚不見東風弄柳堤師云寒氣太重僧云何時得
一聲嘹喨斜陽外帶得平安書信歸師云一枝梅蕊
傳消息萬里山河享太平僧禮拜師回方丈。

小參越州一朵梅爐峰東畔西有人玄會得綠竹放
紅絲會麼會即便會不許節外生枝若要節外生枝
打折你驢腰莫言不道有僧問如何是威音那畔事
師云石傘峰𨁝跳進云恁麼則離家轉卻雲山外師
云伶俜漢進云過在甚麼處師打云教你不要節外
生枝僧禮拜師回方丈。

住延慶小參一段真風本現成當人何必苦追尋森
羅萬象舒光彩隨緣用處即天真眾兄弟做工夫不
可驅昏敵散不可斷妄求真不可高標聖境不可希
圖悟門不可沉空滯寂不可流浪前塵不可舉處承
當不可即念即真不可撥波求水不可妄認身形若
能如是行去正所謂當處即天真佛也雖然須知更
有向上一竅在且道如何是向上竅良久云杲日無
私炤任運過西峰僧問桃花三月茂梅蕊雪中香提
起坐具云未審此枝花屬何境界師云冰河三尺浪
進云葉落枝枯後又如何師云泥牛雪裏眠僧禮拜
師回方丈。

小參虛寂寂明歷歷舉步莫疑動用不悉遍滿乾坤
時人不識釋迦兩腳舒達磨惟面璧彌勒呵呵笑休
更生疑惑大眾作麼生是不疑惑的事颼颼林上葉
飄飄舞太虛僧問水窮山盡向甚麼處著腳師云坐
看雲起時進云虛空粉碎如何下手師云泥牛吼水
面進云空懸爍爍一龕燈師便打僧禮拜。

小參一個話頭明歷歷內不出兮外不入忽然驀地
爆一聲方始徹皮又徹骨大眾徹皮徹骨即不問作
麼生是爆底事還會麼疏疏翠竹通身冷皎皎澄潭
徹底寒。

小參朔風凜凜逼人寒大地霜花添瑞色滿目文殊
是對談休向南方尋知識南方知識即不問作麼生
是對談底事良久云翠竹枝頭冰葉重烏鴉體上冷
毛輕僧問古云直饒學到佛邊事猶是錯用心畢竟
如何始得相應師云鞋薄腳底冷進云上無佛道可
成下無眾生可度為甚麼又道個超凡入聖了生脫
死師云衣短肋下寒僧禮拜又僧問即心即佛則不
問非心非佛是如何師云翠竹濃霜重進云恁麼則
脫體無依迥然獨露師云水中巳生骨進云向上還
有事也無師云來年二三月僧禮拜。

小參百歲光陰一夢周幾番歡喜幾番愁一聲雞唱
惺惺也苦樂盈懷秪自休人生在世總是一夢而巳
或夢做輪王統御四天下或夢入山林修無上佛道
或夢轉法輪度無量眾生或夢做菩薩行六度萬行
或夢修十善而報生三天受享快樂或夢造十惡墮
於三塗忍無量苦忽然一覺如大夢醒始知從前所
作所為了不可得知醒時人說夢中事心縱精明欲
何因緣取夢中物直得默休而巳莫有百花林裏過
一葉不沾身者麼出來與雪上座相見時有僧出問
一切有為法如夢幻泡影如何是非幻一句師云石
女唱山歌僧禮拜。

小參年新月新日又新和風吹破碧潭冰慇懃報與
諸禪者烏龜騎鶴上崑崙烏龜騎鶴即不問且道作
麼生是新年底事良久云陽和布德澤桃李又重新
便歸方丈。

小參一碗無油燈歷歷甚分明晝夜無私炤達者暗
裏驚炤即不問作麼生是燈遂豎拂云徹地通天光
燦爛老少盈懷任意觀。

住龍華小參師登座云開疆展土彌勒樓現於當處
伐木誅茅普光殿建於目前宇宙高人出出入入乾
坤道者往往來來性海悟於剎那行門成于頃爾星
霞散彩日月舒光正恁麼時成家樂業一句作麼生
道良久云四海衲僧明正化十方檀越助無為僧問
新年佛法則不問莖草現瓊樓是何人境界師云一
枝梅蕊傳消息進云丈室現三萬二千獅子座還是
神通妙用還是法爾如然師云處處陽和大地春進
云我佛成道長者施園獲何功德師云遍界不曾藏
僧禮拜云弁山騰瑞氣霄漢產祥光師云莫眼花又
僧問上香呈般若點燭布禪機秪如未上香時般若
在甚麼處師云雨打階前濕進云般若巳蒙師指示
新年佛法事如何師云爆竹一聲除臘去梅花幾點
送春來進云恁麼則道場建處祥雲集佛法興時秀
水朝師云也不為分外僧禮拜。

小參玄鳥來翼蒼庚初鳴桃花結蕊雷霆發聲西來
大意全彰祖師巴鼻獨露正恁麼時截斷眾流即不
問隨波逐浪一句作麼生道柳眼乍開風日暖山河
無處不新機有僧出問九九八十一犁耙一齊出是
甚麼消息師云老筍抽芽進云梅花飛片玉桃蕊吐
紅霞仗甚麼人恩力師云太湖波底月弁山崖畔春
禮拜。

小參一向恁麼一花一彌勒一葉一釋迦頭頭顯妙
處處呈奇一向不恁麼削跡吞聲壁立萬仞孤迥迥
峭巍巍三世諸佛無開口處歷代祖師無措足處且
道二俱不涉作麼生啇量會麼無陰陽地草常秀花
發寒崖不帶春僧問今朝二月望桃李花未放如何
是萬紫千紅境界師云今日是花朝進云花在那裏
師云東山西嶺一枝紅僧禮拜。

小參兩輪日月快如梭蕩蕩薰風度薜蘿滿目清涼
可人意試問諸公會也麼須領略莫蹉跎覿面當機
如不薦去問龍華阿逸多莫有高揖釋迦不拜彌勒
者麼出來相見時有僧出禮拜問曰善財童子登妙
高峰頂為甚不見德雲師云綿密不通風進云為甚
別峰又相見師云傍通一線僧禮拜有居士問云特
到龍華求佛法慇懃秪見撒明珠明珠即不問如何
是佛法師云今朝又起風進云起後如何師便打士
禮拜。

小參一向恁麼秪是入廛垂手隨波逐浪殺活縱奪
收放自如一向不恁麼壁立萬仞截奪眾流魔佛不
通聖凡絕跡其或恁麼中不恁麼不恁麼中卻恁麼
冰河發燄枯木生花石女吹簫木人演武秪如恁麼
也沒交涉不恁麼也沒交涉恁麼不恁麼總沒交涉
且作麼生良久云大海不容明月炤禪室豈留半夜
燈僧問如何是恁麼一句師云清流落太湖進云如
何是不恁麼一句師云弁山絕消息進云如何是恁
麼中不恁麼師云弁山峰頂雲太湖波底月進云如
何是不恁麼中卻恁麼師云太湖波底月弁山峰頂
雲僧禮拜。

小參因中明果德果後施因行因行一齊彰聖凡無
二道既無二道則知未離兜率巳降皇宮未出母胎
度人巳竟如是則知亙古亙今秪是一念無凡聖無
得失無是非無生佛無有無塵塵爾剎剎爾處處綠
楊堪繫馬頭頭顯物物露著著全是祖師機於此會
得總是建化門頭邊事須知更有向上一著子在良
久云木人纔撫掌石女笑呵呵僧問寒山雪覆烏藤
樹枯木逢春花再開是如何師云九夏雪花飛進云
等閑識得東風面萬紫千紅總是春師云秪明今日
事昧卻本來人進云撒手懸崖下分身遍剎塵師云
且喜沒交涉僧禮拜云瞞人不少。

住白雀小參師舉船子偈云三十年來江上游水清
魚現不吞鉤釣竿斫盡南山竹不計工程得便休大
小般子雖是落草求人大煞勞嚷生弁山即不然數
十年來山上游草深林聚獸鳥稠等閒撒個漫天網
也有金毛也有狐只如野狐堪作何用尋常翻個筋
斗子惹得傍觀笑忻忻野狐且置莫有金毛獅子麼
出來抖擻爪牙看時有僧出以坐具覆頭云和尚會
麼師云野狐精僧禮拜云又被風吹別調中師云總
沒交涉便回方丈。

小參頂門正眼要在作者知歸肘後靈符須憑英雄
提掇殺活縱奪珠走盤而盤走珠人境交加位轉機
而機轉位圓陀陀體用一如赤灑灑逆順自在且道
是何人境界舉雪峰在德山作飯頭師云倚門傍戶
漢一日飯遲德山托缽向齋堂師云雖然正令全提
也是憐兒不覺醜峰云這老漢板未鳴托缽向甚麼
處去師云不妨拶著德山低頭歸方丈師云可惜放
過雪峰舉似巖頭師云辜負巳靈頭云這老漢未會
末後句在師云東家死人西家助哀山聞令侍者喚
巖頭至云汝不肯老僧那師云陷虎之機頭遂密啟
其意師云巖頭道甚麼一條拄扙兩人扶山至來日
上堂果比尋常不同師云雖然將錯就錯誰不識汝
狼心虎膽頭至法堂撫掌大笑云且喜老漢會末後
句也雖然後來只得三年活師云這裏有些子淆訛
莫是徒弟授記師父麼且喜沒交涉莫是神通知道
麼且喜沒交涉莫是如蟲禦木麼且得沒交涉既不
如是畢竟作麼生良久云霜花和石冷青松帶月寒。

小參一段真光覿面來何須特地強安排神通變現
無蹤影秪在當人眼自開以拂子打圓相云此是真
光作麼生是眼開底事將拂子放開云此是眼開的
事作麼生是真光會麼山僧拂子是指月山僧語言
是話月作麼生是真月若會得真月時無有聖凡大
小得失是非無有祖師機關亦無衲僧巴鼻亦無正
偏五位亦無三要三玄亦無炤用人境亦無三種滲
漏還會麼塢內霜花滿六合凍雲輕。

住龍華小參李祖虞居士請小參師云業逐殘冬去
福同春日來欲知個中意泥牛上五台會麼今日是
祖虞居士為薦孫氏孺人請山僧小參以此般若功
德資助孫氏往生極樂古云因緣和合虛妄有生因
緣別離虛妄名滅虛妄有生生即無生虛妄名滅滅
即無滅既無生滅即無來去無彼此無生滅則十世
古今始終不離於當念無彼此則無邊剎海自他不
隔於毫端遂豎拂云會麼殷勤為解丁香結指出蓮
花胎裏人僧問雲去雲來天本淨蓮花托化事如何
師云七寶池中香馥馥進云孝子忘卻思親念吾師
棒下長靈根師云親見彌陀別樣春僧禮拜師歸方
丈。

元旦小參師登座豎拂云昨夜彌勒世尊降跡龍華
放玉毫相光令諸世界合成一界令森羅萬象草木
叢林明暗色空諸色合成一色令四生六道地水火
風諸相合成一相令四聖六凡若大若小若男若女
若僧若俗一切無明妄想智慧愚癡煩惱顛倒生住
異滅一切心數之念合成一念令過去未來現在三
世諸時合成一時新舊不別聖凡一體正恁麼時且
道作麼生啇量良久云弁山古澗波中石花柳枝枝
不帶春有僧出問今朝第一日師登第一座如何是
第一句佛法師云雪覆青山峰不露進云恁麼則空
裏銀石舞無根樹生花師云沒卻汝頭僧禮拜師回
方丈。

小參三世諸佛以一大事因緣故出現於世歷代祖
師亦以一大事因緣故出現於世天下老和尚莫不
以一大事因緣故出現於世所謂開示悟入佛知見
也世尊拈花皆是開示迦葉微笑是悟入也馬祖一
喝是開示使百丈悟入也黃檗三頓痛棒是開示使
臨濟悟入也香嚴擊竹靈雲見桃花是悟入也方纔
孟夏時節榴花現瑞梔子呈祥玄符未挂魔王膽落
菖蒲劍立平寰宇金蓮拳打破虛空正恁麼時莫有
悟入者麼出來呈似看如無再過二三日畫橈舞碧
波僧問四月閑人少農家盡插秧覿面當陽旨請師
為舉揚師云山高水低進云當陽一句蒙師指向上
宗乘又若何師云明月挂松稍進云恁麼則彌勒峰
頭拍手笑青龍崗上浪滔天師云浸殺你僧禮拜師
歸方丈。

壬申冬結制小參幾片白雲露當人之面目一輪杲
日顯佛祖之真機更兼滿地霜花況乃遍空冰冽如
此會得歸家穩坐如此不會伶俜辛苦會麼良久云
木人唱曲渾閒事石女吹簫始是奇今日弁山結制
之辰山僧久病向不陞座大總憲唐老居士具香儀
命祈遠居士入山同長興眾居士啟請為眾說法山
僧久病無法可說有一則古語舉似大眾遂豎拂云
會麼古云萬象之中獨露身這個是象如何是身復
搖拂云這個是身如何是象如此會得弁山頂上七
縱八橫如此不會老僧歸方丈去也便打。

元旦小參黃道啟文明處處門符迎新歲陽和布德
澤家家爆竹振堯年冰花解而煦日威柳眼開而和
風力蘭花挺秀梅蕊含香寒巖枯木心回嶺頭稿草
芽發森羅添吉慶宇宙湧祥光正是轉位就功時節
秪如君臣道合父子如如作麼話會良久云彈琴石
女音聲美鼓瑟木人韻調高僧問黃道文明啟何人
得所繇師云全賴東君力處處強出頭進云恁麼則
學人相見去也師云覿面相呈事作麼生僧便喝師
云未在僧禮拜又僧問東君昨夜傳消息報道今年
煦日新如何是新的句師云百草頭邊楊柳青進云
一毫端上呈春色萬紫千紅遍界輝師云還有春寒
四十五進云新句巳蒙師指示向上宗乘又若何師
便喝僧禮拜師回方丈。

上元小參今朝正是十五處處喧天鑼鼓報道上元
隹節遍地燈毬亂舉文殊大顯神通諸人切莫莽鹵
若還逴得些兒當處超佛越祖作麼生是超佛越祖
底事柳眼乍開風細細蘭香初起日融融弁山三月
安居冬期巳過今朝正是正月十五日雖不解制一
任東走西走雖然放行不曾動著半步如此會得太
陽門下日日三秋如此不會不妨明月堂前時時九
夏會麼山頭翻白浪海底火正紅僧問把定重關經
九旬驀然打破事如何師云今日是元宵進云恁麼
則展翅沖霄去也師云金翅鳥王當空進云縱橫奔
出乾坤外翻身踼破太虛空師云早被他拿下了僧
一喝禮拜而退師云蝦跳不出斗又僧問百日期限
今巳滿歸家底事是如何師云黑漆漆進云歸家後
如何安養師云整理意氣新進云正當元宵節屆和
尚又作麼生慶賞師云燈花燦爛進云堂前瑞草傳
消息引得男兒滿面春師云三十棒僧禮拜師(歸方丈)。

住蕺山小參觸著磕著無非本地風光左之右之全
彰自巳面目拈起則該括森羅萬象放下則迥脫虛
寂孤明即如不拈不放如何為人良久云朔風大地
寒煦日花枝放今進堂將一月了莫有工夫透脫者
出來通個消息僧問拖泥帶水忘物我大方獨步任
騰騰時如何師云旭日炤窗前進云恁麼則踏破千
江月獨露戒珠光師云又有一重在僧禮拜云耀古
騰今輝宇宙衝開碧落任縱橫師云看取腳下又僧
問虎頭帶角出荒草未審以何為食師云吞卻你也
不識僧拂坐具云橫衝直撞去也師云粉骨碎身僧
一喝師打一棒便回方丈。

小參陽燄翻波五十年空裏栽花顛倒顛時人添得
眼中翳妄為山僧慶誕緣須領略莫遲延擬議鷂子
過碧天豎拂云大眾且道山僧年紀畢竟是多少良
久云秦望山頭翻白浪鑑湖波底剔銀燈汝等諸人
一期將過巳過關者不在此限若未過關者古人云
若究理坐看一七若不悟明截取老僧頭去今尚有
二七日在再加精進再加勇猛策勵身心忽然一念
相應心華發明炤十方剎始不辜負結制參禪也其
或未然話盡山雲海月情依然不會還飛去珍重。

* 夜參

住雲門夜參一葉扁舟浪裏顛絲綸拋去看浮錢鉤
頭忽爾金鱗現不負漁翁冒晚煙遂以拂子作擲鉤
勢云雪上座今夜拋鉤擲釣莫有負命底鯤鯨麼出
來吞啗看時有僧出禮拜師云元來是個蝦蟆僧問
如何是佛法師一喝僧無語師云果然是個死蝦蟆
便打。

住龍華夜參舉三祖云有即是無無即是有又云一
即一切一切即一但能如是何慮不畢大小祖師口
門窄說到這裏伎倆巳盡雪上座即不然昨夜磉礅
開花露柱發笑燈爖𨁝跳上三十三天觸著帝釋鼻
孔多聞天王惡發將須彌山王一摑直得東海龍王
頭疼三日會麼若會得出來通個消息其或不然明
日登壇受戒與諸人說破。





入就瑞白禪師語錄卷之三終

入就瑞白禪師語錄卷之四
明住天台護國寺嗣法門人寂蘊編

* 茶話

住雲門結制普茶師云今朝九月九個個咸知有芙
蓉開口笑黃花盡稽首石女舂餈糕木人捧盤走愛
喫趙州茶不飲曹山酒且道如何是趙州茶滿酌淺
斟皆具足何須山野再來傾僧問如何是結制師云
歸單去進云如何是解制師云今日不向你道進云
如何是不結不解的意師云汝非其人進云還有向
上事也無師云無僧云為甚麼無師云雲門結制僧
禮拜。

茶話選佛場中明聖智紅爐鞴裏煆真金妄昏從此
無逃避管取凡心即祖心眾兄弟各人將從前所有
貪嗔癡愛無明煩惱禪道佛法昏沉妄想聖情凡見
真如佛性菩提涅槃一收收來放在大爐鞴中然後
架起智慧火一燒燒教無有起處無有滅處無有來
處無有去處無有聖凡魔佛邪正是非淨穢好惡到
與麼時豈不是凡心即祖心耶雖然如是若是祖師
向上一竅未夢見在且道如何是祖師向上竅良久
云日來石傘峰頭白水出昌源波浪清。

茶話一個話頭牢把持綿綿密密莫尋思努力今生
了卻去休待當來彌勒時眾兄弟三七排遣巳畢明
日四七坐香起頭三七日中所做工夫相應麼話頭
純熟麼妄想平貼麼昏沉輕清麼可通個消息來若
全無得力可再發大志精進中更加精進勇猛中更
加勇猛將一個話頭一扣扣住如無始以來冤家相
遇一般與他一滾滾作一團內不放出外不放入茶
裏飯裏眼裏夢裏行住坐臥裏不可絲毫放捨直得
東西不辨南北不分觸境逢緣㘞地一聲始知成佛
其來舊矣還識舊時佛麼金風飄落盡古榦赤條條
僧問一葉不留時如何師云古榦赤條條僧禮拜師
便打。

茶話一迷大覺性六道受沉淪妄想能消滅當處即
天真所以世尊初成正覺之時嘆曰奇哉眾生皆具
如來智慧德相良繇妄想執著而不證得誠哉斯言
眾生執有是妄想人天執十善因果是妄想聲聞執
偏空是妄想緣覺觀生滅因緣而證果是妄想事度
菩薩執六度萬行是妄想大乘菩薩去二邊存中道
是妄想乃至等妙有微細所知亦是妄想即今堂中
高標聖境希圖妙悟是妄想或妄認識神者或撥波
求水者或沉空滯寂者或遏捺妄心者總不出妄想
若是丈夫漢一念看破一齊放下當處是一尊天真
佛也三祖云虛明目炤不勞心力非思量處識情難
測到此地位權且引汝入門要汝知有若是祖師門
下正好買草鞋行腳正好來山僧手裏喫棒何故須
知有向上一著子在且道如何是向上一著子良久
云湛水無龍隱枯木有花開僧問如何是向上一竅
師云向下會取僧云還許學人知也無師云不許僧
云為甚麼不許師云為你不通向上竅僧禮拜師云
果然又僧問瑞花今巳現瑞果幾時紅師云三冬日
色冷如冰進云還許學人偏眾去也無師云不許進
云為甚不許師云秪為人人有分進云花果巳蒙師
指示請師再露瑞根看師云一枝雪裏弄馨香僧禮
拜又僧問正恁麼時全身獨露正體堂堂獨露一句
即不問正體堂堂事若何師云玉燭搖紅影進云轉
身後一句又如何師云石傘笑吟吟僧禮拜。

為了幻知賓住護珠庵茶話赤水有玄珠人人須探
覓離婁不可求罔象偏能得欲識護珠人問取幻禪
客大眾護且不問作麼生是珠良久云鑑湖多媚色
長瀆有光生僧問如何是禪師云禪問如何是道師
云道問如何是父母未生前師云風生壁下寒僧以
手作插香勢云還許學人恁麼會否師云不許進云
零霞落野田師云莫被聲色轉僧禮拜師云又恁(麼那)。

茶話古云一入門來先須知有知有者始可奉重作
麼生是奉重底事莫是臣奉於君子順於父麼且喜
沒交涉既不如是畢竟作麼生良久云相逢盡道休
官好林下何曾見一人汝等眾人進堂巳五十日了
在禪堂中挨磨經行團團轉轉七尺單前上上落落
事作麼生秪如二六時中三餐茶飯荳腐麵觔青菜
蘿蔔廢了常住多少油醬青菜荳腐即不問你各人
向蘿蔔頭上道取一句來若道得皇恩佛恩檀越之
恩一時酬畢若道不得他日見閻羅老子喫鐵棒有
日在莫言不道時有僧問古人云不可以有心求不
可以無心會不可以語言造不可以寂默通除此四
路和尚如何接人師云鐵牛不怕獅子吼進云恁麼
則石傘峰前演摩訶師云如何是摩訶僧一喝師便
打僧禮拜。

茶話緊著程途再著鞭草鞋更用把繩添行到水窮
山盡處大家齊和太平年而今眾兄弟做工夫必須
要透頂透底徹頭徹尾徹將去方好不可半途而廢
如人行路相似但有路可上更高人也行直行到水
窮山盡再跨一步方有少分相應亦如將軍上陣一
般雖然捉其先鋒擒其殿後若餘黨未盡待汝卸甲
停戈賊兵復起依舊喪身失命必須破其窠窟勦其
巢穴滅其餘黨然後為太平也前半期排昏敵散去
其麤重後半期有微細流注必須以智慧炤破盡淨
無餘方可心地太平雖然如是此乃功勳邊事須知
更有不涉功勳坐見太平者且如何是坐見太平底
事良久云虛寂六宮天下治舜日輝輝炤大千僧問
月團前後總不問正當月團時如何師云明朝十五
日進云意旨如何師云大眾普茶僧打圓相云還許
學人恁麼會否師云不許進云為甚不許師云正當
十五日僧禮拜。

茶話過去未來及現在十方不隔一毫端若人於此
能明了歷歷分明珠走盤今勸眾兄弟先要明了自
巳進堂時是自巳做工夫到於今也是自巳明日出
堂時也是自巳從無始以來也是自巳威音王佛出
世時也是自巳乃至釋迦佛時也是自巳當來彌勒
佛時也是自巳直至師子佛時婁至佛時也只是自
巳曾無第二人第二念一身如是多身如是一世界
如是多世界如是乃至盡虛空所有世界盡世界所
有眾生莫不皆是自巳所以經云十世古今始終不
離於當念無邊剎海自他不隔於毫端此之謂也莫
有識自巳者麼出來呈似看時有僧問直指單傳即
不問三藏殊文事若何師云白月印長江進云初機
難會乞師下個注腳師云清波明透露僧禮拜。

解制茶話月鉤雲餌整常拋湛水澄潭正寂寥有時
浪裏吞鉤去收捲絲綸意氣高大眾且道收綸捲釣
一句作麼生道良久云柳條橫串花籃裏街坊高叫
賣新鮮僧問金鉤玉線將收挽鯨鯢忽現事如何師
云虛空撒下漫天網縱使英豪怎出頭僧云拿雲攫
霧去也師云霹靂一聲魂膽碎僧云三汲浪高魚化
龍漁翁空捕夜江水師云巳被柳條串卻。

住延慶茶話十方同聚會個個學無為此是選佛場
心空及第歸今日選佛場開十方同會且道作麼生
是無為的事秪如佛又如何選遂豎拂云白雲繚亂
舞翠竹冷颼颼僧問碧油幢鼎建祖令若何宣師云
秦望摩霄漢進云即今君臣道合文武功齊和尚又
如何闡揚師云溪水澄澄洗玉肌進云恁麼則闕裏
祥光包宇宙師云今日結制僧禮拜云林間瑞氣新
師云知恩者少。

茶話應緣莫執沉寂莫貪風摩霄漢月映寒潭魔佛
齊收總屬顢頇有無不立是非之端畢竟如何唵􃅳
唵􃅳會麼世事秋雲薄人情露水長。

茶話大道無形相自心等虛空證得自心時無有是
非者既無是非則無生滅無去來無取捨無凡聖無
高下無得失如是則三教一理也三觀一心也三世
一時也古今一念也三德一智也聖凡一體也物我
一如也僧俗一性也五教一乘也遂豎拂云會麼若
也不會山僧便與你通個消息良久云籬邊黃菊金
粧就樹頭紅葉硃染成僧問白水煎茶葉香氣滿甌
來時如何師云供養大眾進云即今茶與趙州茶是
仝是別師云一口吞卻僧禮拜。

茶話善惡分明報乾坤豈有私泥牛遭霹靂木馬害
癰疽威音那畔魔佛潛蹤今世門頭有無並立前三
三後三三明陳數目不落因不昧果五百生野狐惡
人燒佛眉鬚落讚勸聞經福無涯且道憑何節目得
恁麼利害豎拂云有水皆含月無山不帶雲僧問時
人造業有何報師云金花剪就檀香木進云體中辦
茶供眾有何福德師云蠟燭燒成柏木油僧禮拜又
僧問是人犯殺盜媱妄向和尚懺悔和尚終日阿佛
罵祖向甚麼處懺悔師云香煙沖碧漢進云恁麼則
無懺悔處師云金花落眼前僧禮拜又僧問盡大地
是個禪堂喚甚麼作界外師云延慶寺進云盡大地
是個蒲團又喚甚麼作界內師云延慶寺進云即今
結制安禪陞堂入室和尚與學人說個甚麼師云延
慶寺僧禮拜云謝師指示師云莫謗老僧。

茶話真空不自空明月印西東妄心不自妄春情來
柳上識得真妄時依然成兩樣不兩樣三十棒咦石
女害相思泥牛喫鐵棒會麼若也不會再與你打些
葛藤今夜是商呂及眾居士辦茶供眾請山僧結般
若緣遂豎拂云若向這裏會得一切現成一切受用
一切自在一切超脫不須驅昏敵散斷妄求真總是
一個自巳既是自巳不須做作你若認自巳是頭上
安頭你若別求自巳是斬頭覓活如刀不自割指不
自觸眼不自見眼若可見眼即成境刀若自割刀即
成物指若自觸即成別指所以見物者是眼斷物者
是刀觸物者是指二六時中當下運用者是個自巳
會麼切莫作夢好。

茶話枯定愚癡窟狂慧生死根定慧等雙持真是如
來子經云如來所得法定慧力莊嚴而今做工夫者
或枯身泯智歇滅妄心以為禪定殊不知皆是愚癡
也或穿鑿古德機緣下得幾句轉語聽得幾部經教
以為智慧殊不知皆是生滅根本也當知正慧與狂
慧不同正定與邪定各別見境不生心動念者正定
也了達諸法無我者正慧也定慧皆是莊嚴自心之
道也定不自定依我作定慧不自慧依我作慧如此
觀之則定慧皆是假名須知定慧向上有事在會麼
三旬紅日三千熱一夜冰花大地寒一僧禮拜問云
離卻定慧請和尚速道師打一棒僧拂袖而去師云
三十棒一棒也饒不得。

茶話提起智慧刀萬緣俱勦絕話頭莫放寬直須窮
徹骨古云一念萬年去寒灰枯木去古廟香爐去今
時久做工夫不辦長遠心決定志或半月一月半年
一年稍見些影響以作了悟者或認些門頭戶底以
為罷參者或看些言句以為得入者此都是妄認前
塵錯亂修習非我種草也莫說學所得者皆是影響
總有真實悟入者古人云大道未明如喪考妣大道
巳明如喪考妣二六時中戰戰兢兢如臨深淵如履
薄冰所以湧泉四十年方成一片趙州三十年不雜
用心豈似而今容易得者當須體究不可草草莫有
百花林裏過一葉不沾身者麼良久云泥牛吐霧方
纔美枯木生花始是奇僧問大道未明如喪考妣大
道巳明為甚麼也如喪考妣師云前途路更賒進云
蠶要溫和麥要寒師云也須保重始得僧禮拜又僧
問如何是暗中明師云白雲籠月色進云如何是明
中暗師云翠竹舞清風師云明暗雙雙即不問即今
覿面事如何師一喝僧禮拜。

住龍華茶話元宵普茶次師云昨夜明月潛輝暗通
一線今宵燈光普煦覿面無私花毬散彩蠟燭爭奇
正恁麼時且道承誰恩力還有人道得麼良久云東
君昨夜傳消息隴上梅花有幾枝。

茶話薰風拂拂糜雨颼颼田苗增秀圃菜添容恁麼
會得何必言功且道不涉功勳一句作麼生道雨過
山頭碧月昇大地光。

中秋茶話師云亙古亙今一輪月剎剎塵塵俱炤徹
時刻清光覿面提何故今宵稱佳節缺與圓圓與缺
添卻時人眼中屑莫有不受翳障者麼良久云此處
一輪滿清光何處無復云秪如人人有段清光為甚
麼不炤時有一僧出將袖一拂打箇翻身云此還是
炤麼師云怎柰五雲攢簇僧云恁麼則收光攝彩去
也師云何處更囊藏僧禮拜。

新春為李宅懺畢茶話和風蕩蕩消積劫之堅冰煦
日輝輝勳寒崖之枯木堅冰消則定水處處澄清枯
木勳則慧芽時時增長且作麼生是不涉生滅一句
還有人道得麼如無山僧自道去也弁山煙浪盡明
月下太湖僧問脫鼻金牛眠露地時如何師云東林
西林進云孤舟巳繫垂楊岸不怕狂風猛浪來師云
過頭過底僧禮拜師歸方丈。

住白雀茶話師至白雀普茶次當家啟請為眾說法
師遂云白雀飛來添湖中之瑞氣青蓮湧出闡弁嶽
之風光九曲徹底清流太湖萬里波浪正恁麼時且
道是何人境界會麼滿堂僧簇簇千古道風香僧問
獅子未哮吼龍象巳交參主伴圓融句請師一舉揚
師云蓮花從地湧進云佛法不敢問到院事如何師
云賓主交參進云恁麼則青蓮解說法白雀亦知音
師云千古意分明僧禮拜。

定職事茶話文殊智頭頭顯露普賢行處處全彰根
境不相知事理俱無礙且作麼生是無礙的事理遂
豎拂云會麼木人輕拍掌石女笑呵呵開示不錄。

結制普茶次師舉起茶鍾云會麼若向這裏會得無
聖無凡無小無大無漏無為無真無妄無內無外無
僧無俗無我無人無結無解何以故我王庫內無如
是刀其或未然且將個本參話頭頓在目前如靠須
彌山相似如貓捕鼠相似如雞抱卵相似切切孜孜
綿綿密密忽然撞著㘞地一聲始知成佛其來舊矣
又舉茶鐘云泥牛翻白浪木馬吼清風西堂孤崖出
問九旬結制今宵始此夜臨筵事若何師云金風黃
葉落進云多子昔年千戶曉今宵公案又重新師云
霜花滿地堂估供花云今古相承惟個意描不成兮
畫不成師云歷歷分明堂禮拜云某甲恁麼去也師
云切莫亂走又僧問坐斷千聖舌頭把住諸佛要關
事如何師云凡聖不通風進云只如東西不辨南北
不分又作麼生師云弁峰寂寂進云恁麼則三百五
百證龜成鱉去也師云切莫草草匆匆僧禮拜。

浴頭辦茶十六開士隨類而行驀頭一潑忽悟水因
既不洗塵元無二人亦不洗體豈有兩身中間寂然
腦後抽釘妙觸宣明佛祖俱陳師復喝云此是妙觸
作麼生是宣明的事其或未會且向浴鍋中擦癢揩
背忽然摸著方始心安今日是心安辦茶請予指示
山僧無可指示曾記得古人一則因緣昔有一無垢
世界造化浴室後有老宿問云既是無垢為甚麼卻
造浴室至今無人下語汝等諸人各下一語看西堂
云若不造浴室怎顯無垢師云誰不識汝是西堂。

茶話觀音峰下洗缽崖前紅葉歷落石壁悄然如此
會得不用參禪會麼白雲嶺頭住清泉澗底流問荅
不錄。

茶話識時機破時弊明眼宗師通回互知進退伶俐
學者若還清濁不分必然法道廢矣上古之時淳朴
之機行過於解靜沉死水難以發言所以徑山七百
高僧無人發問百丈遣黃檗至徑山發問然後始解
問話豈比今時道理不知青黃工夫不知進退妄生
穿鑿或云乾屎橛柏樹子一切皆空但憑我拈來即
是或云機鋒如空谷荅響如有人叫一聲谷中即應
一聲所以有人問一句我即荅一句猶如空谷之應
聲也若如此會盡是地獄種子破敗禪門安可為當
家種草也秪如大慧禪師呵叱人說道理彼時人坐
在百尺竿頭守住道理不能翻身故此大慧呵叱要
使竿頭進步今時人道理全然不曉卻教人不要明
道理秪如不從道理而得者有幾人也自七佛所傳
者皆傳此清淨心體也豈可不明道理乎如臨濟香
巖南泉輩皆云精通性相熟練教乘然後為禪師也
豈可不明道理如古人云秪貴子之見地不貴子之
行履今日以山僧觀之秪貴子之行履不貴子之見
地何也古人質朴言不妄發今人淆漓聽其言則超
佛祖之先觀其行則落凡愚之後豈可重其見地也
古之人以行過解故不重其行不是無行今之人解
過行故所以不重其解不是無解也山僧所舉皆是
時弊你等他日為善知識若不革故自新儱侗過日
秪圖門庭鬧熱非佛弟子也珍重。

普茶次師舉古人云即此見聞非見聞師云一有多
種二無兩般無餘聲色可呈君師云喚作聲色即錯
個中若了全無事師豎拂云者個是甚麼體用何妨
分不分師云言語道斷非去來今即且置秪如石女
拋梭又作麼生還會麼若不會山僧再與你打些葛
藤只如你們清晨下單來耳聞鐘鼓鈴魚之聲眼見
森羅明暗之色有甚麼隔礙你有甚麼繫絆你你拈
將半毫聲色來看要且聲不是聲何故聲色從因緣
所生當體全空以全空故當體無生以無生故則無
去無來無取無捨非有非無當下只是個本地風光
不可向外馳求以作聲色會也既不是聲色且道畢
竟是個甚麼古云填溝塞壑無人會堪笑騎牛更覓
牛珍重。

普茶師云大眾山僧在此待你們搆去還搆得麼搆
得亦是你搆不得亦是你正當此時歷歷孤明無昏
無妄無有思惟分別喚作識心得麼既不是識心且
道是個甚麼總是你自巳喚作一時一念一剎那際
三昧曾無甚麼隔礙你無有纖毫蓋覆你何不恁麼
會取好昔有僧問歸宗如何是佛宗云若向汝道恐
汝不信僧云和尚重言焉敢不信宗云即汝便是僧
云如何保任宗云一翳在眼空花亂墜好言語汝但
著佛見祖見菩提見涅槃見悉是空花汝但不起一
切見連這不起亦不起方得淨盡無餘方喚作無心
道人也今日是季清程居士宿秉善根不忘付囑大
心頓發護持三寶得得入山辦茶供眾以行菩薩行
汝等須當各各努力一念純真方可喚作無心道人
方可消受得他的供養汝若散心雜話滴水也難消
你要學佛學祖參禪悟道明幾則公案此是這邊語
那邊語此是向上語向下語此是隔身句縱奪句殺
活句若如此會盡是散心切莫草草時寒珍重僧問
趙州三十年不雜用心他在甚麼處過日師云九九
八十一今日從頭起進云至於穿衣喫飯又作麼生
師云薰風自南來進云為甚麼八十猶行腳師云朔
風從西起進云如何是悄然處師云石女睡正濃僧
禮拜。

普茶次師云一句當陽絕正偏豈分位次涉言詮電
光石火如能薦始識拈花教外傳教外別傳之旨不
涉言詮句意思量分別識心一切淨盡無餘秪露目
前些些古云承言者喪滯句者迷要在圓陀陀活潑
潑處要會即會不許擬議一擬便落二落三了也你
看僧問趙州如何是西來大意州云庭前柏樹子僧
云和尚莫將境示人州云老僧不將境示人僧云如
何是西來大意州云庭前柏樹子雖然道個柏樹子
元不將境示人雖不將境示人不妨道個柏樹子何
嘗涉於言句情境今時人只管穿鑿古人語句此是
正位此是偏位此是人此是境遠之遠矣且道作麼
生是不涉言詮的句良久云污泥出沒渾無染流水
滔滔絕往還。

龍華除夜茶話師云弁山沒有甚麼與大眾分歲有
一則古語舉似大眾三祖云至道無難惟嫌簡擇但
莫憎愛洞然明白今日是除歲明日是新年作麼生
不簡擇左邊是廚房右邊是齋堂作麼生得無憎愛
若向這裏曉得親剝泥牛與大眾分歲其或未然且
歸堂中參究不得草草僧出云嶺上寒梅帶雪開師
云是簡擇進云多謝泥牛師云又是憎愛又僧云和
尚未開口巳前早巳勘破了也師云灼然簡擇僧便
喝師云憎愛。

端陽茶話今日端陽隹節畫龍艾虎鬥額奪得錦標
歸來特與諸君漏泄目作麼生是漏泄的事石榴紅
似火梔子白如綿。

豎碑茶話碑文鐫白字萬古徽猷當道種青松見聞
不昧如此會得猶在半途如此不會白雲萬里會麼
良久云弁山一日雨橋流水不流僧問弁山風景事
如何師云花紅柳綠進云還有向上事也無師云有
進云如何是向上事師云弁山吞卻西湖月僧禮拜
師打云將頭不猛累及三軍。

唐祈遠居士設茶師云內護外護要心堅般若通明
絕萬緣透出毘盧頂𩕳外始是吾家祖師禪般若無
名非凡聖故般若無形非長短故般若無相非青黃
故般若無知非意識故欲學般若者將心意識掃得
絜潔淨淨然後始相應也古云眾生心識處處能緣
惟不能緣於般若之上蓋般若離一切相故諸人還
會得般若麼藕斷絲不斷功深願亦深。

普茶師問眾云紹興請山僧戒珠寺開堂且道我去
不去若道不去古人云隨緣赴感靡不周若道去又
道而恒處此菩提座若道得許過戒珠道不得且住
弁山汝等諸人如何定當僧出云舟行岸移師云而
恒處此菩提座聻又僧出云長空一片月師云隨緣
赴感靡不周聻僧禮拜師便打。

沈居士請茶話師云明月映寒潭千波頓息樹頭葉
不動大地風澄直饒心境一如光含萬象未知有向
上一竅在且道如何是向上一竅泥牛撞倒須彌頂
木馬嘶乾四海潮莫有問話者麼有居士出禮拜歸
位師云好與三十棒。





入就瑞白禪師語錄卷之四終

入就瑞白禪師語錄卷之五
明住天台護國寺嗣法門人寂蘊編

茶話

師赴蕺山請過報國院曹源禪者同眾居士設普茶
請茶話師云三世諸佛為一大事因緣故出現於世
間莫不使一切眾生開示悟入佛之知見也達磨西
來掃除名相不立文字直指人心見性成佛亦為此
佛知見也遂豎拂云若向這裏會得則現現成成二
六時中觸著磕著穿衣喫飯屙屎放尿迎賓待客莫
不具足若也不會將此佛知見頓在面前如雞抱卵
如貓捕鼠念茲在茲打成一片情境俱忘忽然一念
相應㘞地一聲始知成佛久矣莫有會得者麼可出
來通個消息如無山僧自道去也良久云塵累不侵
金菊蕊冰輪常映碧潭深僧問如何是賓中主師云
我是弁山老進云如何是賓中賓師云門外弄猢猻
進云如何是主中賓師云滿街花柳新進云如何是
主中主師云烏龜飛上天進云還有向上事也無師
云有進云如何是向上事師云石女唱山歌(僧禮拜)。

住蕺山結制茶話不了於自心云何知正道彼繇顛
倒慧增長一切惡所言自心者即當人二六時中折
旋俯仰迎賓待客屙屎放尿一切處靈明廓徹放光
動地者是也昭昭於心目之間恍恍於色塵之內毫
無間然柰何眾生迷而不知謂之背覺合塵諸佛證
之祖師悟之謂之背塵合覺雖悟迷之不同未曾欠
少也遂豎拂云若向這裏會得則現現成成其或不
能可將個本參話頭頓在目前如一人與萬人敵相
似莫教絲毫放過或一年二年乃至十年三十年打
成一片情境俱亡忽爾㘞地一聲始得其自心也今
日戒珠結制與諸兄弟同期妙悟同期出生死同期
證無上菩提且道如何是同期的事聻會麼水向石
邊流出冷風從花裏過來香僧問不問佛祖機緣請
指戒珠家款師云蕺山亭進云阿誰領略去師云浴
鵝池與汝無分進云千里同風為甚麼無分師云不
是個中人僧禮拜云大眾證明師云且喜沒交涉。

張居士保病設茶師云病從業緣生業從心識有心
識本來空病緣無所住病緣既不住真心恒遍知一
切日時中法道不思議且道如何是不思議法青女
乍臨樹頭赤碧波潭底桂輪明今日張居士身染貴
恙入山辦茶求大眾轉念使他魔障消除身體康健
秪如轉病為福一句作麼生道病退身安混閒事積
德堂中慶有餘僧問銅肝鐵膽人皆具為甚人無薦
得時師云太煞不唧溜進云還許他領略麼師云不
許進云為甚麼不許師云好事不如無僧禮拜。

茶話師豎拂云拈起拂子穿過你諸人眼睛放下拄
杖壓碎你諸人髑髏只如不拈不放你諸人向甚麼
處著倒良久云會麼風舞松枝龍耀日水流黃葉蝶
沉波僧問得其門者等諸佛於一朝失其門者徒修
行於曠劫請師指出其門普令諸人得入師云戒珠
圓陀陀進云恁麼則五百高流眾全身在個中師云
也是尋光認影進云離名絕相非今古越聖超凡在
此時師云三十棒僧禮拜。

陶陳吳居士設茶師豎拂云會麼圓陀陀不受
纖毫蓋覆赤灑灑全無半點囊藏炤萬象以無私周
法界而光耀直須迸開頂門正眼徹見自巳家珍作
麼生是自巳家珍良久云秦峰一片雲靉靆鑑湖幾
處水叮鼕今日是陶陳吳邢眾居士設茶請山僧說
法若論此事達磨西來只要人信得自巳所以大珠
見馬祖問云阿那個是慧海的寶藏祖云即今問話
的便是一切具足無所乏少這是第一個信自巳的
樣子又大梅參馬祖問云如何是佛祖云即心是佛
繇是大梅直信自心向大梅三十年不出山這是第
二個信自巳的樣子遂豎拂云眾居士若向這裏信
得及說一個成佛也是多的所以古人云踏破鐵鞋
無覓處得來全不費工夫珍重僧問圓陀光爍即不
問炤破頂門事若何師云蕺山頂上風光好進云無
孔鐵鎚深逼拶眉毛血濺幾多人師云戒珠堂中瑞
氣新進云杖頭截斷三江浪剔起驪珠耀太虛師一
喝僧禮拜。

茶話向上一竅千聖不傳目前一機列祖莫辨逴得
逴不得石火電光有思惟沒思惟難免話會莫有密
移一步者麼出來通個消息良久云直須透出虛空
外始好和光混太清僧問擦掌摩拳即不問臥月眠
雲事若何師云水寒石骨冷進云莫就是他受用處
麼師云風清月色明進云假饒三根椽下七尺單前
又作麼生師云觸著磕著僧禮拜師回方丈。

茶話水性常清淨波瀾本自如如來清淨禪圓明具
足者人人自心個個圓滿具足若聖若凡若老若少
若僧若俗雖迷悟不同不曾欠少遂豎拂云即此拂
子人人皆見三世諸佛也如是見博地凡夫也如是
見老也如是見少也如是見僧也如是見俗也如是
見即此見性各各圓滿具足既然各各圓滿具足必
須起行操修所以有三期結制之說汝等諸人既以
進堂半期巳過若有工夫巳入手者正好造修使其
純熟習氣輕薄妄想平淨保養聖胎若是未入頭者
再加精進再加勇猛以期妙悟不可中路懈退珍重。

僧問師今顯此大神通的的明何意師云法界本無
私進云恁麼則棒打石人頭嚗嚗論實事師云秋深
黃葉老僧禮拜。

茶話心同虛空界示等虛空法證得虛空時無是無
非法所以達磨西來不立文字掃除名相直指人心
見性成佛此是達磨傳見性之章本豈有是非也又
七佛傳法偈云身從無相中受生猶如幻出諸形像
幻人心識本來無罪福皆空無所住罪福皆空獨露
心體此是七佛傳清淨心體之章本不逐聲色也今
時有等妄生穿鑿自立臆見教人不要看心看性看
理看玄單單向事相上看謂之一切事究竟堅固此
豈不是杜撰也若如此做工夫落於聲色盡是邪魔
外道豈同諸佛諸祖傳清淨心體見性成佛之法門
也豈不見僧問趙州如何是西來大意州云庭前柏
樹子僧云和尚莫將境示人州云老僧不將境示人
僧云如何是西來大意州云庭前柏樹子看他趙州
雖然道個柏樹子原不將境示人古人為人撥掉塵
境事相單單直示人心豈似今人不許看心只向事
相上看此豈不是迷卻自心逐境飄流也若不以心
為本則開示學人做工夫者當參個甚麼悟又悟個
甚麼真謂之邪說也古人掃除道理者秪為學人坐
著自心靜沉死水故為掃除也所以云認著依然還
不是黃檗云是甚麼心教你向境上去看縱然會得
也只是個炤境的心靈雲見桃花悟道所以玄沙云
諦當甚諦當敢保老兄未徹在此正是不許你認著
自心也一向往往有人傳來山僧不信今見其開發
示語山僧不得不言豈可坐視緘口今特舉似大眾
一任簡點。

茶話三祖云法無異法妄自愛著將心用心豈非大
錯世尊云有無俱遣淨覺隨順直下教人識取自心
豈有異法耶六祖云不思善不思惡或云放下著或
云莫妄想皆直指無異之自心也法雖云易而行者
實難後來諸祖或教看話頭亦只以異方便明此自
心或看萬法歸一一歸何處者或看乾屎橛者麻三
觔者或看柏樹子者或看無字者不許你起情識測
度要你起真疑斷偷心打成一片根境俱亡忽爾㘞
地一聲識取自心也有等不識此意將此眾話頭一
齊撥掉單單只看竹篦子正所謂妄自愛著也若竹
篦子是則眾話頭亦是若眾話頭不是則竹篦子亦
不是何故是則總是不是則總不是豈有好歹耶秪
如天奇毒峰俱看誰字話頭發明高峰看萬法歸一
雪巖欽看無字話頭亦有看炭團而悟者亦有看摩
訶二字而悟者似無念和尚看黃瓜茄子而悟者皆
是起真疑使然豈有取舍耶若有取舍正所謂大錯
也今特舉似大眾免蹈前阱珍重。

茶話實際理地不受一塵三觀何施六度安用今世
門頭不捨一法萬行齊修千儀悉備即今森羅滿目
燈燭煇煌且道還是今世門頭耶實際理地耶會麼
紅爐焰裏冰花結三九天中柳絮飛今日是穎水居
士辦茶為薦令岳母孫夫人高超淨土遂豎拂云若
向這裏會得則孫夫人不來不去不生不滅向拂子
頭上坐寶蓮花親覲彌陀親蒙授記良久云鴉鳴鵲
噪頻伽鳥古木森森寶樹行祁驥超居士問云修行
的人了卻本分事為甚麼有佛可成師云秪為了卻
本分事又問六度萬行從何處起師豎拂云從這裏
起又問善惡二塗本無差別大修行的人為甚麼諸
惡莫作諸善奉行師云當初秪為茅長短燒了元來
地不平士禮拜而退。

茶話水碧秋深處處寒大菱落水望泥鑽毛荳摘來
和殼咬現成公案不須參不須參納被蒙頭萬事完
若向山僧數語下會得一切現成無所乏少其或不
然將個本參話頭頓在面前念茲在茲綿綿密密打
成一片忽爾㘞地一聲始知不須參之意也。

解制茶話十世古今始終不離於當念無邊剎海自
他不隔於毫端即如你諸人出家也是這一念行腳
也是這一念參善知識也是這一念結制進堂也是
這一念堂中看話頭也是這一念咬牙側目擎拳豎
臂摩褌擦褲研真斷惑種種施為總不出這一念諸
人還識這一念麼良久云三九寒氣重圍爐火正紅。

僧問一念即不問一念未生時如何師云烏龜爬上
壁進云香煙宣妙法那個是知音師云張阿郎進云
露柱證明師云三十棒又僧問牙齒藏日月即不問
眉尖逞風流一句請師宣師云通身赤條條進云朵
朵雪花開四野清香直透萬重關師云還有一重在
進云活潑泥牛隨處吼師云撞著廣額屠兒剝了皮
僧喝師云頭落也不知僧拜又僧問如何是臨濟宗
師云三十棒如何是曹洞宗師云破草鞋如何是溈
仰宗師云大燒餅如何是雲門宗師云海中翻白浪
如何是法眼宗師云爐中火正紅僧拜師歸方丈。

住龍華結制普茶師云久默斯要不務速說今日當
場分明露泄敢問諸人還得不得若得方可結制過
冬其或未然再與你通個消息病朽辭顯聖渡江欲
往終南習靜今雖居此也是逢場作戲(云云)。

茶話圓明精妙體應物不能拘一切日時中恒常露
現者遂豎拂云若喚作拂子將何為圓明精妙體若
喚作圓明精妙體又將甚麼為拂子如此會得三條
椽下七尺單前保養聖胎佛也無柰你何祖也無柰
你何閻羅老子也無柰你何其或未然可將個本參
話頭一扣扣住如絲綿團遇著倒掛剌相似一滾滾
作一團行不知行坐不知坐穿衣不知穿衣吃飯不
知吃飯打成一片根境俱亡忽爾爆地一聲方可到
家始識圓明精妙體也呵呵。

住護國結夏制茶話師曰老僧因為養病不暇為眾
說法雖然如是蚤巳漏逗了也大眾且道漏逗個甚
麼會得者試出通個消息看一僧纔出禮拜師拈拄
杖便打又僧問如何是護國景師曰青松翠竹曰如
何是景中人師曰七長八短曰如何是人中意師曰
病軀思藥飲曰向上還有事也無師曰有曰如何是
向上事師曰紫霞峰頂浪滔天僧拜歸位又僧問如
何是縱師曰上座堪雕琢曰如何是奪師曰打殺你
曰如何是殺師曰不存你性命曰如何是活師曰且
放你出氣進云縱奪殺活蒙師指直捷一句又如何
師一喝僧禮拜師歸方丈。

秋七月十五日解制預夜茶話師舉洞山示眾云秋
初夏末一任東去西去直須向萬里無寸草處去秪
如萬里無寸草處作麼生去師復曰這裏下得一語
始許明朝解制眾下語不契師乃云結是解時解是
結時識得此個時便是時節至所謂時節若至其理
自彰諸人還會麼秋日木稚香吾無隱乎爾僧問結
解即不問不涉修證一句請師直指師豎拳頭云會
麼僧進云木稚香滿院人人鼻皆聞既是解制時為
甚有會與不會師云茅本無長短原來地不平進云
國師始創和尚中興護國家風今昔同否師云去卻
異同心方知今古事僧禮拜云洞上宗風重振此天
台不異昔靈山師云作麼生是不異事僧復作禮云
謝師此問師微笑。

住龍華茶話時因結冬制普茶示眾齋堂新起法席
初開四海龍象雲赴而來且道弁山將何供養良久
云臨濟饅頭曹山酒雲門糊餅趙州茶珍重。

碧岑設普茶請說入道捷徑師豎拂云挺然獨露絕
周遮擬欲修行兩眼花萬苦千辛遭挫折十方坐斷
路轉賒能領略即歸家何須門外覓三車大眾且道
家在甚麼處日炤寒光淡風高秋色深今日是碧岑
辦茶請山僧說做工夫捷徑若論本分一著子不屬
修證古云無你用心處或云莫妄想或云放下著豈
工夫可做。古有一言之下心地開通者。有一喝下一
棒下明白者。如百丈被搊得鼻頭痛而悟入。豈用工
夫也。但做工夫。是不得巳為下根人的事。如山僧最
初念佛。後遇一老宿。授以半偈。念得口中白醭流。又
不知何者是四大。何者是心境。又遇一老宿。教我聽
楞嚴經。至同別二種妄見處。遂悟得根身器界。總是
空花。單只得個空境。不得自心。遂生撥無之念。後見
雲門先師。先師云。四大是假。心境本空。何者是汝自
巳。問話者又是何人。念佛者又是何人。我被說著病
根。是時疑情頓發。至紹興府延慶寺。一連七日七夜
立在佛前。如人推一推。這邊跳過那邊。胸中忽湧起
兩句證道歌。不離當處常湛然。覓即知君不可見。忽
然悟得自巳。此是得本也。如高峰在三塔閣上見五
祖真贊。百年三萬六千朝。反覆元來是這漢一般。只
是不能轉身吐氣。與柏樹子諸公案。俱不知道。遂佛
前發願。拈鬮拈個一歸何處。終日提一句。一句追將
進去。緊一陣緩一陣。冷一陣熱一陣。只是不曉得。後
來先師在廣孝寺開堂。末後有四句偈云。豎起脊梁
生鐵鑄。放下面皮莫回顧。猶如象王脫金鎖。若不如
是何劫悟。我隨依而行之。一連做了十多日。打成一
片。行也如是。坐也如是。即如高峰浩浩作得主一般。
只是不明一歸何處。次日老和尚小參。舉南泉斬貓
話。汝等作麼道。我即丟蒲團過去。如此不期然而然。
即會轉機也。次日有位同參道友。頌南泉斬貓。我即
知他錯處。彼云。汝頌頌看。我即提筆成頌。彼不服。即
呈先師。先師云。汝不是。汝不如瑞白。不通文者。過了
春期。夏間又約六七眾打七。至第六日聞鐘聲。忽然
身心脫落。不見有一物當情。此正是虛空粉碎。大地
平沉時節。正如高峰枕子撲落地一般的工夫。纔得
個太平時節。我是萬曆三十六年下山。將自巳衣單
盡捨與人。單只一衲瓢杖蒲團而巳。七年衲不解帶。
十三年無被。至泰昌元年具足。師弟見我甚寒。白先
師。先師命他送被一床。自此方纔蓋被。上來所舉。這
都是我鈍根人為的事。若是上根。何用費許多周遮。
遂豎拂云。莫有從這裏薦得者麼。良久云。葉黃秋色
老。水清徹骨寒。時有僧出。一喝禮拜而去。師云。且喜
沒交涉。遂歸方丈。

茶話。進堂一個月。那事瞥不瞥。更擬問。如何今朝冬
至節。節節若喫白果咬破殼。莫有悟明心地者。出來
通個消息。拄杖子與汝證據開示。問荅不錄。

海空設茶請茶話。師云。花開春滿樹。葉落盡歸根。海
空終見底。人死不知心。死後且置。即今諸人現在。那
個是汝底心。且道此心是青耶黃耶。赤耶白耶。常耶
斷耶。圓耶方耶。有耶無耶。若人識得。可出來通個消
息。若也未知。切不得熟睡饒譫語。杓卜聽虛聲。

師設普茶囑托。乃云。老僧今日設茶。有所付托。遂舉
趙州問僧云。曾到此間否。僧云。曾到。州云。喫茶去。又
問僧云。曾到此間否。僧云。不曾到。州云。喫茶去。所以
老僧設一盃茶。使汝諸人各各盪了嘴唇。汝等可知
否。此是第一等付托。第二汝等堂內禪師。各各用心
做工夫參禪。發明心地。使慧命有所賴。此是第二等
付托。第三內外一切職事。各各為常住。為法門。為眾
生。要永遠堅固。此是第三等付托。第四湖州及長興
眾居士。各各護持佛法。護持錢糧。他日俱是龍華會
上人。此是第四等付托。各各記取。僧問。如何是第一
付托。師云。茶碗乾到底。如何是第二付托。師云。一呷
三口。如何是第三付托。師云。賞你一個圓眼。進云。恁
麼則人人撐天拄地去也。師便打。僧一喝禮拜。師呵
呵。唐祈遠居士問。盡大地是個自巳屋裏。為甚麼要
回九華。師云。也少這一瓣香不得。士云。恁麼則和尚
元不離弁山。弟子常得親覲。師云。善哉善哉。付托有
在。士禮拜。

* 示眾

住龍華示眾四禁語。第一不許暗中獨坐。第二不得
尋光推求。第三不許搜揀語言。第四不得門外打之
遶。如此做去。不妨克日成功。

過密印寺。眾請示眾。師云。蕩蕩和風過晉昌。李白桃
紅滿院香。秪為諸君渾不薦。今朝特地為舉揚。須領
略謾啇量。豎拂云。會麼。無邊花柳一時新。拽杖(便行)。

示眾。一不得放過。二不得話墮。三不得孤峰頂上行。
四不得三家村裏坐。於此會得。逍逍遙遙。於此不會。
亦不曾失落。作麼生是不失落底事。良久云。一條拄
杖無長短。滿面春光滿面涼。莫有問話的麼。僧問。薰
風南來是處生涼。為何弁山逼人大熱。師云。太湖波
浪三千丈。僧禮拜。

示眾。暑氣將清未清。梧桐葉落不落。不是三要三玄。
亦非君臣道合。會麼。秪待交秋之後。嶺上白雲寥廓。
住護國示眾。崇禎八年乙亥二月初二日入院。內外
眾請上堂。師不允。惟大書數字榜於室前。曰。佛法不
在陞堂。當知不離日用。若能此處會得。更有何事不
畢。如或未知。各當努力。開田鋤地。運水搬柴。捨此他
求。非吾至道。珍重。

示眾。山僧住此山。為了諸公願。若論佛祖相傳事。不
在高登大座。拈搥豎拂。一問一畣。彼此酬唱。謂之說
法為人。古人巖居穴處。茅屋石室。張弓打土。搬柴運
水。挾籬插鍬。皆是弘揚個事。爾等日用時中。能守本
分。莫向外馳。或勞或逸。或出或入。蚤則起。晚則宿。饑
則食。渴則飲。無非當人妙處。豈乖佛祖相傳之事哉。
雖然。切忌認著。但能默契。何事不畢。珍重。

示眾。祖師云。外息諸緣。內心無喘。心如墻壁。可以入
道。果有如此行履。如此力量。便是大力人。超凡聖之
機。脫生死之徑。乃在邇矣。何在病朽警策。如何若何。
方能了事乎。思之參之。自不相賺。

囑托職事。夫為佛子。當報佛恩。所言報佛恩者。非但
拈椎豎拂為然。即看守古道場者。刱建梵剎者。聚眾
坐禪者。掩關者。齋僧者。造像者。種種佛事。莫不皆是
報佛恩德耳。今以弁山無主。向未曾交脫。不料覺元
又不唧溜。故此暫回龍華料理一番。交脫清楚。然後
再來與諸公啇量個事。拈提格外。以作休老之計。願
諸社友各發大心。念祖道之荒涼。愍護國之頹朽。秉
四願以維持。空三輪而造作。精勤造守。真報佛恩。

過石宕庵示眾。桃源洞口來。清泰庵中過。明月庭前
輝。清風白雲播。如此會得。覿面無私。如此不會。也不
妨處處磕著。會麼。天台山上清流水。一路隨吾(下剡溪)。
過天華寺示眾。清風微微。細雨霏霏。天台老漢。帶水
拖泥。良久舉拂云。會麼。扁舟過若耶。白浪湧清池。僧
問。清風微微。細雨霏霏即不問。如何是帶水拖泥句。
師曰。蒿壩乘船到天華。進云。還有為人處麼。師云。領
常住茶。僧禮拜。

住崆峒山元旦示眾。師云。老僧有數語舉似大眾。乃
云。監院請我上堂。老僧特為宣揚。劈脊三十痛棒。徹
骨徹髓清涼。諸人若也會得。不負老婆心腸。諸人若
也不會。天明點燭燒香。不敢為諸人說法。只要據款
結案。

戊寅十一月八日。崆峒山建達磨堂。上梁示眾。師云。
伐木誅茆。三世諸佛全身露。搬磚運瓦。歷代祖師顯
神通。湛監院兩肩擔當。眾禪和一心真切。十方禪衲
爭長兢短。肯肯綮綮。八表檀那棄堵傾囊。英英卓卓。
同祈國祚永固。共明般若真宗。即今達磨堂巳建立。
且道達磨大師在甚麼處。會麼。崆峒山色常春色。寶
蓋峰高始道高。監院問。初祖佛法即不問。和尚今朝
事若何。師云。臘燭盡煇煌。進云。恁麼則炤天炤地後。
畢竟作麼生。師云。兩腳趲錢糧。進云。此是監院事。和
問事又作麼生。師一喝。院禮拜。僧問。崆峒故坵則不
問。達磨新建事如何。師云。橫梁豎棟。進云。恁麼則蓋
天蓋地去也。師云。天下人有賴。僧禮拜。

示眾。師病概不見客。一日。西堂同眾職事進方丈問
安。云。多時不見和尚。待我等禮一拜。師便拈起竹篦。
一齊打出。復以偈示之曰。眾職入室問安。堂頭拈起
竹篦。當頭劈面便揮。不知是何意旨。咦。九月楊花落
滿堤。三伏炎炎冰骨脆。

庚辰仲秋。師受南昌王請主百丈。道過吉安府。居士
劉養純。賴中衡。伊北尤暨眾居士等。設齋於溈仰寺。
請示眾。師云。明暗交參殺活機。正偏兼帶顯離微。大
丈夫兒須了卻。莫負當陽第一機。且道如何是第一
機。舉起念珠云。萬雲從空起。千波逐水流。於斯會得。
現現成成。無欠無餘。二六時中。一切具足。圓陀陀。活
潑潑。淨裸裸。赤灑灑。頭頭釋迦出世。步步彌勒下生。
正龐居士有云。日用事無別。唯吾自偶諧。到這裏既
是自巳。說個正偏殺活縱奪。總是閒言語。於本分事
了沒交涉。其或未然。直須看個話頭。畢竟是個什麼。
朝參暮究。念茲在茲。至於穿衣喫飯。迎賓待客。屙屎
放尿。總莫放過。一朝冷灰豆爆。驀地一聲。管取現成
受用。大眾努力。今生須了卻。莫待當來彌勒時。僧問。
如何是本分事。師云。香煙繚繞。進云。如何是向上事。
師云。燒餅一口咬個缺。僧及眾居士禮謝。

入就瑞白禪師語錄卷之六
明住天台護國寺嗣法門人寂蘊編

* 問荅機緣

除夜。僧問。古人烹泥牛與大眾分歲。未知今日雲門
以何物分歲。師云。石女烹茶。僧云。恁麼則謝供養去
也。師曰。木童把盞。

僧問。如何是雲門一句。師便掌。
僧一喝。師又打。僧云。看破了也。遂禮拜。師曰。久違久
違。

師一日禮雲門先和尚像。僧云。像在此。老和尚
在甚麼處。師云。東山西嶺松。僧無語。師曰。且道在甚
麼處。僧云。東山西嶺松。師打云。學語流。

僧問。達磨
面壁意旨如何。師云。九載不通風。又問。人天交接。兩
得相見。如何是相見的事。師云。兩眼對兩眼。

僧問。
橫抱焦桐覿面酬。請師彈出漢宮秋。師云。南無阿彌
陀佛。進云。牛兒未解朱絃韻。懇再從頭鼓一周。師云。
這一落索那裏來。進云。朝飛雉水吟龍。盡在梅花一
曲中。師云。學語流。

僧問。一靈真性。依四大而住。四
大分張後。向甚麼處安身立命。師云。山花開四色。進
云。和尚歸方丈。學人進禪堂。中間事作麼生。師云。立
地可知歸。

僧問。如何是雲門境。師云。綠竹青松。進
云。如何是奪境不奪人。師云。闍黎解轉身。進云。如何
是奪人不奪境。師云。翠竹滿山林。進云。如何是人境
兩俱奪。師云。乾坤一齊崩。進云。如何是人境俱不奪。
師云。香風吹遍野。遊人意氣新。

僧問。如何是四句。
師一喝。僧一喝。師便打。

僧問。五家宗派流芳遠。洞
下玄微請示陳。師云。寒蛩鳴砌壁。進云。意旨如何。師
云。白鷺上青松。進云。與麼則事理全彰。如何是不涉
理事一句。師云。鑑湖波底月。進云。學人則不然。師一
喝。僧禮拜云。鑑湖波底月。師云。學語流。

僧問。千山
疊疊。萬竹森森。是什麼人行履處。師云。秋風來我舍。
細雨灑芭蕉。

僧問。皓月懸空。玄珠護水。相隔天淵。
如何撈捕。師曰。大菱和殼咬。進云。還仗阿誰力。師云。
圓眼去核吞。僧拂袖云。承和尚指示。學人恁麼去也。
師云。且喜沒交涉。

僧問。文殊是一切智人。為甚麼
出女子定不得。師云。嘴長三尺。進云。罔明為甚麼出
得。師云。舌短二寸。進云。出得出不得。是同是別。師云。
猛虎咬大蟲。

僧問。桂輪孤朗。為甚麼清光不炤。師
云。忘功體更賒。問。雪鎖梅花。為甚麼香分嶺外。師云。
靈氣難藏隱。

僧問。單明大法。不明自巳。此人只具
一隻眼。如何是大法。師云。棒喝交馳接後機。進云。如
何是自巳。師云。猛虎咬大蟲。又問。如何是尊貴墮。師
云。大地平沉。

僧問。南泉庄上喫油餈。意旨如何。師
云。官不容針。私通車馬。

僧問。灶神聞嵩山和尚說
無生法。得生天上。既是無生法。為甚麼卻生天上。師
云。若不生天。怎顯無生。

一日。師指施生臺云。此物
得甚麼古。傍僧云。古到古。只是藤多些。師云。若不藤
多。怎顯古器。

僧問。古云終日喫飯。不曾咬著一粒
米。既喫飯。為甚麼不咬著一粒米。師云。奉親事忙。

僧問。師住皖山。還知皖山境界否。師云。頑石團團。青
松鬱鬱。

僧問。如何是正法眼藏。師一喝。僧一喝云。
兩喝後如何。師云。合著你的嘴。

鐵壁居靜室。僧問。
如何是無夢無想主人公。師云。鐵壁山高。僧云。莫就
是麼。師云。是即頭上安頭。不是即撥波求水。僧云。無
是無非是否。師云。無是無非。死水身棲。僧拜云。恁麼
則來朝天池挑泥。師不顧。

僧問。如何是不思議境
界。師云。螺螄吞大象。

有僧碧文從少林來。言在北
方講下十餘年。少林住三載。師即問曰。宗教兩般都
不問。你將腳跟下一著子道一句看。僧云。自巳腳跟
下。沒有甚麼說。師笑。僧少停。請師道。師云。待石磉礅
開花即向你道。僧云。石磉礅開花也。師云。向汝道竟。
僧云。謝師指示。師云。承虛接響漢。

居士問。戶外清
風。正入室時。見個甚麼。師云。相識滿天下。知心能幾
人。又云。瞎。又問。十方聲動。一時俱聞。正恁麼時。如何
抵對。師云。遊絲風前舞。一句絕異聞。又云。聾。又問。有
時山青水綠。有時不山青水綠。有時花開蝶滿枝。有
時花謝蝶還稀。恁麼風光落在何處。師云。石女唱山
歌。清韻無腔調。又云。過。又問。五根性地。用之則同。五
處境緣。是同是別。或分未分。誰做阿翁。師云。黑漆燈
籠光炤夜。又云。同別總是境。分不分是塵。空花何足
究。兔角不須論。誰做阿翁問。端的從來雨落地下濕。
問。有氣為生。無氣為死。生即生有。死即死無。無既無
生。云何生有。誰從無來。能知無底。師云。石筍抽條色
更鮮。又云。生本無生。死亦無死。生死性空。緣生則聚。
能知其底。鐵犬嚎吠。問。天上天下唯我獨尊。此我是
我指我作我。彼若立我。必有所對。云何獨尊。獨尊無
配。畢竟作麼。直言無諱。師云。露。又云。既云獨尊。元無
有對。覿面無私。風吹柳絮。問。佛法僧三。連則儱侗。分
則成橛。畢竟如何。方不二說。師云。鐵褁綿團。又云。佛
法心三。元是名言。儱侗成橛。總是妄談。不二之說。松
竹唱言。問。且勿論古。亦不立今。正恁麼時。塵勞頓起。
燕雀爭吟。除則增頭。著則失身。這位真人。位居何地。
師云。泥鑄金鐘。鐵打茅苫。又云。古今不立。正性條直。
塵勞頓起。光騰萬里。增頭失身。是自家底。這位真人
居何地。夏池荷葉生青翠。

居士問。銀漢無聲。冰輪
直上時如何。師云。清光普炤。問。手足俱無。如何是為
人處。師云。一枝枯木正芬芳。問。不執本來。中間是甚
麼人。師云。胡張三。黑李四。問。明君登極。四夷咸寧。各
營不卸甲時如何。師云。時時奉重。問。龍女獻珠成佛。
為甚即今立菩薩下風。師云。若不立下風。怎知他成
佛。問。善財一生果證。為甚麼今尚雙髻小兒。師云。易
分雪裏粉。難辨墨中煤。問。若人識得心。大地無寸土。
許多卉木。何處栽培。師云。落花隨流水。

居士問。經
云。心生法生。心滅法滅。何故大慧云。心生法滅。性起
情忘。似意相乖。師云。石人打破水中天。士復請開示。
師云。心生法生者。根塵對偶之妄心也。妄心單根不
立。獨境不彰。所以同生同滅。大慧云心生法滅。性起
情忘者。真心露而法塵滅。本性起而妄情消是也。

博山三問問學者。時有禪人持此語。請師荅之。問。古
澗寒泉水作何色。師云。明月映蘆花。問。不萌之草。為
甚能藏香象。師云。焰裏梅花開四色。問。脫體無依的
人。向何處安身立命。師云。大唐說法。新羅打鼓。

張
居士問。經云。大火所燒時。我此土安隱。如何是安隱
處。師云。三兩綿子六兩絛。問。經云。我今為汝保任此
事。如何保任。師云。明月炤階前。

王印海居士問曰。
老師大事徹矣。師曰。敢問居士以何為大事。士曰。性
命為大事。師曰。以何為性命。士曰。萬象森羅。悉無不
是。師曰。此是境緣邊事。且道放下境緣。如何是性命。
士以腳踏一下。師曰。此亦是境緣邊事。士無對。師曰。
而今人都向情識邊作活計。撇下境緣。畢竟尋個落
處始得。士曰。老師落處作麼生。師云。今日天晚。明日
來。士曰。道無蚤晚。師曰。又墮情識。士無對。

沈求如
同史青。都子虛居士上山喫茶次。師曰。沈居士五六
年不相見。未知你本分事何如。沈曰。喚甚麼作本分
事。師便掌。沈曰。還嫌缽盂無柄那。師曰。你元來在鬼
窟裏作活計。沈曰。沒眼漢。師曰。本分事也不識。

謝
居士問。如何是法身。師云。五位峰頭浪潑天。如何是
報身。師云。花紅柳綠笑嘻嘻。如何是化身。師云。明月
印千江。士禮拜而退。

問金剛經云。如何是過去心
不可得。師云。水底月。如何是現在心不可得。師云。空
裡花。圓覺經云。如何是非幻不滅。師云。萬里一條鐵。
士禮拜。

僧問。如何是閉門造車。師云。魯班真脈線。
不許外人知。如何是開門合轍。師云。羊腸大路一條
線。

西堂孤崖問。如何是無佛處主伴重重。師云。我
同你在這裏。問。作麼生是度生時圓音落落。師云。唵
嘛𠺗叭𡄣吽。問。仰山當時插下鍬子。溈山道。南山大
有人刈茅。意旨如何。師云。虎有起屍之德。問。只如仰
山拈起鍬子便行。又作麼生。師云。子承父業。九峰為
甚麼不肯首座。師云。峰巒奇秀。鶴不停機。問。只如他
道明一色邊事。不契先師意旨。未審先師意旨如何。
師云。枯木生花。問。古德道。無身有事超岐路。云何是
無身有事。師云。野岸不逢人。問。無事無身落始終。作
麼生是落的意。師云。月落潭無影。灰飛煙亦無。問。猛
虎以肉為命。為甚麼不食其子。師云。草鞋肚裏四條
經。問。法法不相到。為甚麼風來便息了燈。師云。眼花
作麼。堂拈起燈柱云。既是分明極。為甚麼又道所得
遲。師云。過蟻難尋穴。歸禽易見巢。

僧問。一口氣不
來。何處安身立命。師云。日炤寒光淡。進云。畢竟如何。
師云。山色冷如冰。僧禮拜起。少停。又問曰。山色冷如
冰。意旨如何。師云。大地徹骨寒。問。如何是佛。師云。葉
落秋林。僧云。學人不會。師云。遍地殘紅。

僧問。如何
是住山斧子。師云。八兩半斤。問。古云渠正是我。為甚
我不是渠。師云。秋水連天碧。問。摩竭令提婆宗。是同
是別。師云。弁嶽呵呵笑。問。如何是大機大用。師云。三
十棒一棒也饒汝不得。問。如何是末後一句。師云。須
彌𨁝跳上三十三天。問。這<img:>字意旨何如。師云。瞎問。
燈籠遭撲。為甚麼露柱頭疼。師云。九曲池近來被沙
塞。問。牛過窗欞。頭角俱過。為甚麼尾巴過不得。師云。
虛空粉碎大家看。

僧問。父母未生前。如何是學人
本來面目。師云。紅日上粉墻。進云。學人不會。師云。光
明燦爛。僧禮拜。

一僧住山。求師指示。師云。一下鋤
頭三刀粟。僧云。種後如何。師云。茅團芋頭好煮粥。僧
無語。少停。師問。你歸山一句作麼生道。僧云。單瓢直
杖。師云。恁麼則行腳去也。僧云。正是住山。師云。未有
住山意在。僧云。學人只如是。和尚又作麼生。師云。棄
郤瓢囊擊碎琴。僧禮拜。

僧問。鴻濛未判。天地未分。
如何是空劫巳前事。師云。水冷草枯。問。如何是今世
門頭事。師云。一陣和風起。遍地盡花開。問。世尊為甚
麼拈花。師云。秪為你不薦。問。迦葉為甚麼微笑。師云。
一人傳虛。問。如何是衲衣下事。師云。橫針豎線。問。一
人發真歸元。十方虛空悉皆消殞。如何是消殞的事。
師云。玉人夢破一聲雞。

離言西堂問。善財遍參知
識。為甚麼獨不參盧舍那如來。師云。誰是盧舍那。曰。
遍參知識。為甚麼獨往南方。師云。空拶空。問。善財初
見文殊。巳得根本信智。其後又見文殊。是何意旨。師
云。騎虎頭收虎尾。問。文殊遙伸右手。過一百一十城。
摩善財頂。還攝不見。有何深意耶。師云。葉落歸根。問。
龍女成佛。為甚麼須待分身佛集。師云。月落潭無影。
問。多寶出現。為甚麼須待分身佛集。師云。月落潭無
影。光明遍大千。問。一寶塔中。為甚麼卻容兩佛。師云。
烏鴉頭戴雪。問。佛土本淨。為甚麼更須三變。師云。黃
金瓦礫。

眠石西堂問。上既無佛可成。下亦無生可
度。未審諸佛出世作麼。師云。葉落階前裊。問。達磨西
來不立文字。因甚又道楞伽四卷可以印心。師云。竹
密不妨流水過。問。弒父害母。不容懺悔。呵佛罵祖。還
有過也無。師云。花落鳥不驚。問。不立階級的人。如何
接待。師云。蒼天蒼天。問。宗教無二致。因甚門庭各立。
師云。油鹽醬醋。問。事事無礙。緣何水不容火。師云。天
空雲影轉。問。戒為定慧之基。因甚麼不守。師云。嘛呢
叭𠺗吽。問。三世諸佛為甚不知有。師云。只為你多事。
問。狸奴白牯因甚卻知有。師云。觸著磕著。

僧問。撥
草瞻風。秪圖見性。即今學人性在何處。師云。山高水
低。進云。見得自性。便脫生死。眼光落地。作麼生脫。師
云。西風颯颯。進云。既脫生死。便知去處。四大分張。向
甚麼處去。師云。草枯霜花冷。

僧問。興化擯克賓維
那。意旨如何。師云。孟母三遷教。僧求頌。師云。驀地相
逄探個人。寒巖獨坐自沉吟。棒頭覿面全提挈。從教
日後自分明。僧禮謝。

僧問。紺目澄清四大海。未審
佛身何許大。師云。黃瓜茄子。問。一切有分。何為獨許
狸奴白牯。師云。秪為安分。問。古云禪是佛心。教是佛
語。然而語從心發。如何有宗通教不通者。師云。啞子
話古今。問。佛祖出世。凡有施為。莫非為人。如何是自
受用的。師云。目瞽童人不出頭。問。宗門無肯語。如何
又有付法之說。師云。木人害相思。

僧問。古人謂向
上一路。千聖不傳。把斷要津。不通凡聖。今云若有佛
法可傳。便與古人斯言相背。若實無可傳。則今舉揚
酬唱者。是甚麼法。師云。不因柳絮隨風舞。怎得桃花
逐水流。問。大徹悟的人。為何命根不斷。師云。當初秪
為茅長短。燒了元來地不平。問。有不悟的人。還出生
死也無。師云。大唐天子不肚饑。

僧問。古云有佛處
不得住。無佛處急走過。要問個住處。不知向甚麼處
開口。師云。上來供通是實。曰。不落不昧。向甚麼處啇
量。師呵呵大笑。問。北雁歸南地。還有西來意否。師云。
一回飲水一回咽。

僧問。世尊云。如來清淨慧。皆因
禪定生。六祖云。我這裏不論禪定解脫。貴乎見性成
佛。佛祖一個鼻孔。因甚各有不同。師云。一點水墨。兩
處成龍。問。知之一字眾妙之門。因甚又道眾禍之門。
師云。鏡中無痕相。河底卻有沙。問。有一人禪也不參。
道也不學。佛亦不做。未審此人還撥因果也無。師云。
三十棒貶向鐵圍山。問。極目能察秋毫。因甚不見眉
毛。師云。這裏不是。問。人人有個主人公。為甚只是不
見。師便打云。見麼。問。無一法當情。為甚被物所轉。師
云。秪為無一法當情。問。楞嚴云。圓明了知。不因心念。
夫心有念有。心無念無。且了知既不因心念。願聞其
旨。師云。動容揚古路。不墮悄然機。

僧問。一念不起。
淨眼圓成。一切事法。宛爾無殊。此之境界與悟人境
界。是同是別。師云。秋深冰含碧。問。心不是佛。智不是
道。如何是真佛真道。師云。海棠滿院香。問。水中鹽味
作麼生分析。師云。花香滿粉墻。問。一句話頭絕。斷一
切事法。如兵討賊。賊盡兵休。而因甚不悟。師云。鐵馬
吼虛空。問。話頭提拶得力綿蜜處。忽身心世界盡情
忘卻時。主人公復在何所。師云。泥牛撞倒須彌山。

雪航法師問。若人識得心。大地無寸土。即今山河大
地。是有是無。師云。鏡裏莫攀花。問。念念釋迦出世。步
步彌勒下生。為甚麼又說擬心即錯。動念即乖。師云。
長安甚鬧。我國晏然。問。纔生一念即傷他。永嘉又云。
若實無生無不生。師云。貧恨一身多。富嫌千口少。問。
菩薩護生猶戒草木。為甚麼南泉斬卻貓兒。師云。當
陽拈出無縫罅。問。古人道。若論此事。直須如鏡常明。
為甚又說打破鏡來與汝相見。師云。柳巷花街無住
足。問。自心起信還信自心。且道信後如何操履。師云。
石牛翫月。問。達境唯心巳。分別即不生。畢竟如何達
境唯心。師云。潘塘花柳醉遊人。問。如何是今日事。師
云。花紅柳綠。問。如何是無見頂露雲攢急。師云。夜半
正明。如何是劫外靈枝不帶春。師云。天曉不露。如何
是那邊不坐空王殿。師云。莫守寒巖異草青。如何是
爭肯耘田向日輪。師云。不向紅紫鬥芬芳。

僧問。參
到急親急切處。一念不生時。回頭返炤。尚有一念不
生在。此後當如何用心。師云。此處正是生死根本。須
要努力打徹始得。問。參到內不見心。外不見境。止有
虛明一片。凝然不動者。如銀山鐵壁。去此後當如何
用心。師云。境空而心不忘。正要跳過銀山。鑽穿鐵壁。
方可到家。問。參到急親急切處。不自執迷。不取解脫。
不斷生死。不求菩提。當此際也。雖有妄想。亦不留礙。
此後畢竟如何用心。師云。此處正是鐵山下鬼窟。莫
守寒巖異草青。坐卻白雲宗不妙。必須百尺竿頭更
進一步始得。問。參到根境無依。猶如空中樓閣。七倒
八顛相似。畢竟于用心處。云何倒斷。方能續佛慧命。
廣導群迷。以報我和尚之恩耶。師曰。必須將此七顛
八倒。抖擻乾乾淨淨。向那邊更那邊。打一個翻身回
來。卻向今世門頭。應用無礙。雖然如是。更須知有向
上一竅在。若要知此向上一竅。老僧與你通個消息。
三秋籬菊陳金色。映水芙蓉朵朵鮮。

僧問。如何描
得先師像。師畫圓相示之。僧無語。師良久云。會麼。僧
云。不會。師云。先師像也不識。僧禮拜。

僧指先師像
云。這個醜陋形。阿誰肯供養。師云。專為流通。問。最初
威音王。末後樓至佛。參見何人。師云。鬍張三。黑李四。
問。如何是寬闊句。師云。包天裹地。問。多年舊病不痊。
乞賜一方。師云。慈心湯送死貓頭。問。家遭賊劫。賊又
不知。贓又不認得。乞賜神力相扶。掃除安靜。師云。王
莽元是漢朝臣。

黎明。郭居士送書至。師開見一張
白紙。師云。巳喫吾三十棒了也。遂將此語寄回。

師
一日上堂。有僧問云。修證則不無。染污即不得。一物
無依的人。作麼生修證。師云。秋樹梧桐老。僧擬議。師
便打。三日後僧進方丈。師云。敗兵來了。僧云。今會也。
師云。秋樹梧桐老。汝作麼生會。僧云。當禮赤條條。師
云。未在。僧即云。秋樹梧桐老。當體赤條條。隨緣閒應
用。何處不逍遙。師打一竹篦。僧禮拜。

僧從木渡來
求住。請開示。師打一棒云。會麼。云。不會。師云。汝向這
裏看去。年深日久。自然有個入頭。甕中不曾走卻鱉。
復示之以偈云。一棒當陽勢自彰。要伊直下肯承當。
電光石火如能薦。頓息伶俜返故鄉。

座主修和參
禮人事次。問云。門庭施設即不問。如何是乾清宮中
事。師云。木人舞袖。修作禮。師反詰曰。宮中事且置。門
庭邊事如何。僧擬議。師便打。






入就瑞白禪師語錄卷之六終

入就瑞白禪師語錄卷之七
明住天台護國寺嗣法門人寂蘊編

問荅機緣

師住護國眾請結制上堂不允惟任入室請益一日
內外堅請上堂師遂呵罵拄杖打出有僧曰請和尚
說法卻被打出又一僧曰這老漢全身為人。

僧問
如何是宗乘師曰破草鞋。

僧問如何是禪師云松
枝垂曲曲。

居士問生死不明乞為開示師曰爾既
不明何因到此士曰仰和尚大名師曰承誰恩力能
知瞻仰士沉吟師震威一喝士遂有省。

居士問天
台山高未為高和尚德重是為重請垂悲愍為示至
道師曰道在爾邊求之卻遠士曰弟子迷昧敢乞指
明師拈起竹篦曰會麼復擊案曰吽吽士連拜曰即
此是也師打一竹篦曰更道士復作禮而退師曰會
則迷迷則通士沉吟師曰依此看去。

僧問昔韶國
師紹法眼正脈未識國師正脈還有相繼也無師曰
歷歷曾無昧佛祖總相傳進曰恁麼則五宗原一脈
堪笑復分門師曰闍黎知一脈也未僧沉吟師曰若
是到家人何須話長短。

僧問趙州有趙州無還是
有無否師曰天清地濁進云許人學說道理否師曰
不許僧曰為甚不許師曰佛祖無法說僧無對師打
一篦曰參。

僧問如何是室中事師曰非汝能知僧
曰請和尚指示師曰且去明日來僧禮拜師打一篦
曰這裏無內外卓卓要分明。

僧問護國十景如何
是紫霞峰師曰仰之彌高如何是玉印峰師曰鑽之
彌堅如何是永護峰師曰瞻之在前如何是三台峰
師曰忽焉在後如何是蓮花池師打一篦曰會麼僧
曰景致蒙師指宗乘事若何師曰主山高聳案山低
僧作禮師曰還有問麼僧無對師喝復曰歸堂去。

如安麗然論古彼此不服師聞喚入室中曰你各舉
來二僧將開口師曰每各好與三十棒皆作禮而出
時有僧曰是賞是罰師打一竹篦曰歸堂去。

素樸
闍黎問天台聞久今日親來不涉途程一句請師明
示師曰露柱懷胎賴燈籠進云與麼則宗風遍大地
個個獲清涼師云在汝分中如何受用僧拜云頭頭
自偶諧師微笑。

僧問昨日燈籠發笑今朝大地增
光秪如光景俱忘又作麼生師曰石女踿躚無朕跡
木童撫掌孰能窺僧拜曰謝師荅話師曰得兔貴忘
蹄。

四月八日戒期畢園頭問如何是戒師曰莫動
著如何是定師曰洪波本自如如何是慧師曰光明
曾遍如何是向上事師曰霞峰卓爾出群峰僧拜師
打曰少此棒不得。

師垂問曰賓主睦時全是妄君
臣合處正為邪作麼生得不妄不邪去眾下語不契
時嘯雲上座即趨室中曰聞和尚垂問今來奉荅泥
牛吼破沉潭月木馬嘶空峻嶺雲師微笑曰親到始
得雲曰這是甚麼處還著得個親疏師休去次日結
夏制命為第二座時有數僧乞為說破雲曰請問和
尚去僧問師師曰問取西堂去僧回復問雲曰問和
尚否僧曰和尚叫來問師雲曰昨夜石虎生雙子今
日依然不見蹤僧不會作禮而去雲曰蒼天蒼天師
聞曰疑殺世間人。

僧入室禮拜呈夢曰昨夜得一
夢夢師付拄杖一根即陞座說法今特呈師師曰你
若除卻虛浮心肯真實做工夫日後自有悟在何必
打妄想作夢又來說付法恐有人笑你在僧面赤而
出師大罵之。

有僧呈紙一張跪地求法語內要師
讚美師大書一篇末後乃曰能依病朽語不枉為個
僧不然終是驢前馬後輩○會麼風吹陣陣桂花香
紅輪映入雞冠赤。

師游桃源洞回作詩一律侍者
舒光問如何是杖頭春色師曰照天照地進云如何
是缽底清風師曰八面四方進云人人有分為甚麼
和尚獨自受用師曰柰他腳跟不點地進云恁麼則
個個受用去也師曰且到桃源洞口看僧禮拜曰不
外此山中師微笑。

僧從天童來呈頌一本行腳機
緣一本乞師印政師曰若求印政則非正也僧不服
無語師斥之曰野狐精處處食人涎唾濟得甚麼事
僧知非乞開示求住師令焚之復開示僧半月不睡
後有省。

師住崆峒座主率眾參問云如何是無聲
聞師云鴉鳴鵲噪如何是離色見師云青黃赤白如
何是和尚眼師便喝如何是學人心師云鑑炤進云
和尚莫分別師哂云汝又向分別處作活計。

僧問
如何是子仙禪院事師云人人鼻孔撩天進云秪如
崆峒八景又作麼生師云怪石奇峰秀進云崆峒八
景與子仙禪院事是同是別師云青流落貢溪。

石
鼓參問云學人偏位中來請師正位中接師云不接
鼓禮拜云謝和尚慈悲師云話未圓在鼓人事畢侍
者禮拜問云石鼓問話未圓請和尚圓卻前話師云
你問來者云為甚麼不接師曰恐汝向正位中作活
計。

本珠問雪覆千山何處覓歸家之路師云看腳
下問明月蘆花如何辨別師云瞠開眼問佛祖近傍
不得的人作麼生親覲師一喝珠禮拜。

好木問學
人妄習塵勞斷不是不斷不是畢竟如何是師云莫
把是非來辨我浮生穿鑿不相干問鬼窟風起家賊
難防還許剿麼師云正好聽用問智識俱泯聖凡不
立的人為甚麼還有嗔喜師云煤人頭戴五花冠問
千刀萬刃不能入的是甚麼物師云水底燈花問有
無俱非如何是非非旨師云一呼三尺浪一吸九州
乾。

界滋問歷代規模從何而起師云看取令行時
問如何是山中禪師云頑石蒼苔古如何是市中禪
師云驢嘶馬叫如何是村中禪師云犁耙日日新問
盡大地骷髏如何活去師云花開碧嶂紅如錦問拈
刀弄斧如何不犯鋒鋩師云雨打梨花蛺蝶飛問截
斷命根如何下手師云頭落也不知問出脫這個將
甚麼提攜師云葫蘆浪裏顛問鳥道玄路如何得縱
橫無礙師云橫衝直撞問如何是君師云紫石磊磊
尊如何是臣師云雄峰草色青如何是君視臣師云
青鏡炤花林如何是臣奉君師云黃葉舞秋林如何
是君臣道合師云古殿無朝客永絕天子音問古云
投子山打瓦鼓楊平山撒白雨秪如瓦鼓子作麼聲
師云鼕鼕進云白雨下取龍女織得絹二丈五一半
屬羅江一半屬玄武這疋絹又作麼生分張師云你
一半我一半問古人閱破灶墮因緣忽然大悟如何
是他悟處師云白日見青天問前問一併芟卻請師
沒口道一句師畫○。

僧問世尊拈花達磨面壁崆
峒為甚麼水上來師云一機獨露問江西馬祖稱選
佛場秪如不落凡聖的人又作麼生選師云高中一
名問活潑潑轉轆轆地未審節目在甚麼處師便咄
問同光帝問興化朕收得中原一寶秪是無人酬價
化云借陛下寶看帝以手引撲頭腳此意如何師云
白鷺下田千點雪問雲門一寶如何秘在形山師云
黃鸝上樹一枝花問如何是大唐國裏無禪師師云
古路不逄人問如何是廓然無聖師云故國絕疏親。

僧問悟後的人未審以何為食師云一株菜三莖虀
問達磨大師隻履西歸得何方便師云兔角拄杖鬧
長安問前百丈為甚墮野狐身五百劫師云陰花難
盛露後百丈為甚麼出得野狐身師云朝陽日色舒
問文殊為何出不得女子定師云雄峰覿面存罔明
為何又出得女子定師云松翠鎖雲煙問高峰枕子
未落地時是如何師云寶持琉璃瓶安能快撒手枕
子落地後時是如何師云家中無一物出門利萬金
問如何是𩿶崛救產難因緣師云一片祥雲起幾處
妄疑猜問如何是崑崙騎象鷺鶿牽師云石筍開花
色正鮮問大千卻壞時如何得不隨他壞師云牛皮
鞔鼓響鼕鼕。

曹自悅居士問一念未起時如何師
云石人戴銕帽復頌曰石人戴銕帽不落古今調真
機覿面提當下沒可保問萬念紛擾時如何師云縱
橫自在頌曰縱橫自在成團作塊塢裏桃花岸邊柳
絮問忽然忘念時如何師云夜半日頭落頌日夜半
日頭落當念亡穿鑿識得渠儂時驢子三隻腳。

師
上百丈泰和縣妙合請齋於苾芻園楊塞雲居士問
云大師親覲湛老和尚幾多年師云前三三後三三
又康田甫居士禮拜有楊行甫居士云此公乃宗門
中人也師提念珠云這個是宗耶教耶律耶淨土耶
康云總不與麼師云居士畢竟又作麼生康無語師
云好與三十棒。

宗侯朱玄阿居士問江西緣起無
風之波振一旅之師防不須打殺如何得天下太平
師云木女彈琴問孔子厄於陳蔡從者不亞崆峒千
古文章於斯為盛今日大師遭圍是同是別師云石
女觀陽燄問白法道場今巳復某甲晝夜黑漫漫敢
問眾緣作麼生得淨師云木馬遊春。

僧參云會曹
洞宗旨師乃舉僧問洞山蛇咬蝦蟆救即是不救即
是山云救即雙目不睹不救即形影不彰如何是救
即雙目不睹僧云猶帶識在師云如何是不救即形
影不彰僧云猶帶情在師云恁麼則未知洞山宗旨
在。

師復舉此以驗大眾各下語呈頌俱不契師意
維那克歸請師代語師云你問來歸禮拜問云如何
是救即雙目不睹師云芳花無豔色如何是不救即
形影不彰師云銕壁也須放光明復請師頌師乃頌
曰芳花不豔澄真跡銕壁放光露古顏正去偏來全
理用沒弦琴上有音鮮。

僧復呈八問師一一荅竟
更請師頌師頌八首以示之僧問如何是一色師云
雲封古岫復頌云雲封古岫本無差心境何勞驗作
家兩岸蘆花飛白雪禪人依舊眼睛沙問如何是不
得色師云根境不到復頌云鐵壁銀山若個攀大千
沙界絕遮攔石牛高臥忘水草獨坐巍巍睡正殘問
如何是借師云清風明月復頌云脫體無依絕往還
也須垂手過前山桃紅柳綠花狼藉滿面東風開笑
顏問如何是借借師云明月炤見夜行人復頌云一
顆摩尼全體露赤白青黃影現中方圓長短渾無礙
癡兒切忌墮偏中問如何是不借借師云石牛吐露
三冬暖復頌云夜深獨自寂無依開門閒步月明時
藤蘿倒挂懸崖下又聽猿猴喚子歸問如何是全超
不借借師云石女踏翻水底燈復頌云寒冰冷凍正
威嚴玉關寂寂有誰前琉璃殿上君臣泯杳杳未央
不露顏問如何是始師云肇復頌云有時覿面不相
逄有時相逄不覿面瞥爾一念露真規石火光中須
急薦問如何是末師云黑頌云末後一句太無端木
人歸去夜深闌麻衣脫卻形蹤泯衲子徒勞著眼看
蕃光問久別尊慈特來省候如何得不辜負去師云
只要你設齋光舉坐具云請和尚慈納師一掌光禮
拜云謝和尚不吝慈悲去也師呵呵大笑。

* 垂問

師住龍華護法唐司馬存憶居士誕辰又因薦舉招
尤師命眾諷蓮經延生解釋經畢師垂問云退位朝
君即不問冠帶還鄉事如何眾下語畢請師代語師
云歸隱林泉榮祖業那管長安車馬喧。

師住崆峒
因侍者玄輔禮佛師問云禮拜為求智慧為甚愚癡
喫飯為要腹飽為甚肚飢者無對請師代語師云執
藥應成病貪餐過轉賒又云一帶煙嵐封寶蓋數點
殘星霄漢中。

崆峒除日供雲門大師真師問眾云
從古巳來皆稱頂像老僧今日將雲門先師寫作像
頂汝等諸人商量看還是頂像耶還是像頂耶說得
端正明日秉拂眾下語畢師云總沒交涉克歸問云
師意如何師驀頭一棒便歸草龕克歸復問畢竟是
像頂是頂像師云雲封寶蓋霧鎖崆峒克作禮而退
元旦齋畢師問盡虛空所有世界盡世界所有人物
言過年拜節還有不過年的人麼眾下語不契僧請
代語師云寶鏡不隨春色轉澄潭豈逐月輪飛。

眾
入室問安師問昔日十大高僧為郤氏夫人禮懺郤
氏得脫蛇身今汝等二十人禮懺為老僧保病懺完
為甚老僧病不愈侍者云豪門偏覺貴天子不知尊
師云也只道得一半者問訊云謝和尚證明。

師于
戒珠垂問云黃昏雞報曉為復不知時節為復別有
長處。

又問云有一人大唐國裏不許安身蠻夷邦
中無容住足且道過在甚麼處。

師百丈垂問三則
云佛殿當門簷椽因何墮落一花問野狐既脫去皮
袋因甚虛名千古不昧問冬天日色為何寒冷。

* 荅幻輪法師十疑問并書○(附來書)

伏惟宗門久曠湖地更疏數百年不聞提唱之聲
幾千里少見舉揚之事茲者禪師出世弁巘流光
整持巳墜之綱振起永淪之界人天拭目以觀瞻
龍象傾心而咨請大聞向閱禪篇殊多疑閡未逄
具眼作家曾無剖決幸遇出群宗匠有藉指歸望
金錍之抉翳眚目輝華願寶鏡之鑑微愚裏朗豁
略申十則顒俟報音激切具陳伏希慈悉。

世尊降跡惟指一心無人擔當三乘別演開性相於
空有談經論於五時方便調機皆為一致拈花破笑
乃心體之傳來不立語言實覺知之格外迷之者禪
目禪而教自教悟之者禪即教而教即禪惟在人明
道元無二今承數問理矌機微略陳鄙懷寧副尊意
伏惟明鑒草復不宣。

今於十問每一問下各有二荅先以宗眼提持
然後依理破疑。

問世尊始降分手指陳天上天下唯我獨尊此宗
門第一則公案也疑曰宗門之唱必為接機當此
之時所集者不過宮娥綵女走使黃門而巳誰能
領悟玄旨而世尊急忙舉揚此道也且功不浪施
法無虛設若唱此玄宗無一人領略者不徒然其
聞設乎此事在教用顯三界獨尊則便在禪而為
第一極則恐未必盡與否。

荅明月舒光。

又破疑云雖知根鈍且稱本懷也要
露個消息世尊一目曾非男女黃門之別也。

問普眼欲見普賢三度入定不可得見佛教普眼
但於靜三昧中起一念便可得見普眼依之果然
得見普賢疑曰禪宗之道要在一念不生純清絕
點太虛相似尚難湊合此何入定不見而反起念
得見耶豈靜定之功不如動念之有力耶今欲求
見法身還以靜定而得見耶還以動念而得見耶。

荅秋風吹黃葉。

破疑法身無相不可以動念見也
無動念處是真見法身普賢即自心之行也行以動
念觀之故見耳。

問世尊說大集經敕一切眾生各發弘誓唯一魔
王曰我待眾生悉盡成佛無有眾生名字我乃發
菩提心疑曰此魔王者住何境界而作如是倔強
之說也然此是能發菩提心者耶是果不能發菩
提心者耶。

荅月落潭無影。

破疑真法界中無有發不發耳祗
是一個魔王何境界之有哉。

問調達謗佛等罪生身入地獄等又經言調達累
世與佛為讎至於法華則言調達是過去授法之
師轉授調達當佛之記疑曰調達於此果入地獄
耶不果入地獄耶入地獄則違法華師佛記佛之
文不入地獄則背謗佛讎佛之說畢竟是何意耶。

荅風吹柳絮毛毬走。

破疑實際理地不受一塵秪
是一個調達無有墮地獄成佛之事今世門頭不捨
一法則先酬其報而後成其佛有何不可。

問世尊靈山會上拈花示眾眾皆默然唯迦葉微
笑故得付法疑曰此是百萬人天眾非不廣也教
化巳久根非不熟也迦葉之在法華猶為中根其
餘上根利智非無傑出之人也此道人人有分何
止一人獨得而餘皆絕望也經云但有聞者皆得
作佛豈教之接機普而禪之接機隘也。

荅仲冬嚴寒。

破疑雖眾廣根熟所悟不同一人領
解者意在付囑此道非廣隘之謂也。

問世尊臨入涅槃文殊請再轉法輪佛言我四十
九年未曾說一字疑曰佛法流入此土者尚五千
餘卷而天竺及天宮海藏不知其若干數量矣經
云去來坐立常演斯經文云熾然說無間歇而世
尊何緣作如是說耶佛無妄語畢竟是曾說耶未
曾說耶。

荅門外歌聲滑。

破疑五千餘卷龍宮海藏者乃黃
卷赤軸也常演此經無間歇者乃自心之旨也豈關
名句文身事乎。

問從上禪宗一向闢教然初祖西來即以楞伽付
二祖為印心之本五祖以金剛而設化六祖聞無
住生心之旨而開悟後之繇華嚴法華楞嚴圓覺
等發明此道者不一則教無負於禪也而禪何妨
於教而用闢之茲復還並行而不悖與否。

荅石女梳粧。

破疑曾無祖師闢教之說或有闢者
皆是呵叱其病也非叱其教也如永明天如泐潭諸
大老皆宗教並行之。

問古聞禪律相非蓋禪則直捷簡徑律則瑣細勞
煩故兩不相入也然禪是佛之所傳律是佛之所
制其源同出於佛也僧者均是佛徒同尊佛道何
故相非還當各循一法而行也還宜兼修而兩無
害耶。

荅芳花無豔色。

破疑通人達士必無此說執相迷
心故爾相非禪是心之體也律是心中相用也有用
無體全是虛詐有體無用必喪孤危若缺一者乃凡
夫見耳。

問中峰禪師云禪者淨土之禪淨土乃禪之淨土
也有言參一歸何處與參念佛是誰皆可以起疑
情發悟門者也如永明天如楚石空谷諸師皆以
禪淨兼修今可即念佛以參禪不離當處求生安
養與否。

荅九品無冬夏。

又曰禪土皆自心耳如中峰所言。

問大聞愚昧一法無知曾覽華嚴一真法界廓爾
虛通次探法華實相玄宗凝然常寂究楞嚴妙如
來藏會萬有以忘緣研圓覺平等性智合群靈以
朗鑒涅槃之法身常住三際文虛而絕待般若之
炤體獨存纖塵片境以無根法有多門理無二致
依教之見解如斯於禪如何得契合也。

荅陽焰翻波。

又云且喜公會如來禪矣若要會祖
師禪須向僧問雲門如何是透法身句門云北斗裡
藏身從這一語下會得即契合一道也末後觀禪歌
甚妙大有宗趣公當禪教並行之也。




入就瑞白禪師語錄卷之七終

入就瑞白禪師語錄卷之八
明住天台護國寺嗣法門人寂蘊編

* 頌古

「世尊陞座。」

【當場一機覿面示伊不假聲色寧屬有為文殊白槌
畫鼓聲催昨宵一陣春風起山花處處笑微微。】

「拈花。」

【拈花示處無多子秪要當機見得親賴有頭陀解微
笑直至而今花更新。】

「未離兜率巳降皇宮未出母胎度人巳畢。」

【煦日炤大千明鏡含萬象萬象一光收本無來去相
石女唱囉嗹蟭螟吞大象。】

「乾闥婆王獻樂迦葉作舞因緣。」

【錦上添花色更鮮婆王自昧作習言長空雲散青天
皎五湖波底月團圓。】

「世尊敕天上人間魔王護法因緣。」

【分明語處露堂堂誰云真佛與魔王不識梅梢春色
意空有聲香度粉墻。】

「圓覺經居一切時不起妄念四句。」

【天明雞報曉日落鳥歸巢雨打階前濕風和花更嬌。】

「楞嚴經若不見吾不見之地自然非物云何非
汝。」

【掃去千崖雪指出老猴精一雙皂子眼徹底放光明
噫半夜皂裳休著美天曉牙床不睡強。】

「經首􂫩字。」

【不是以不成八人人對面如盲瞎開口叫時喚不出
仔細思量卻惱殺休惱殺四七元來二十八。】

「女子出定。」

【本無來去何有出入出入元非真來去總成跡文殊
與罔明徒廢巳之力燒卻枯椿飛盡灰樵人何處下
刀劈咄。

(師室中常以女子出定因緣詰問禪人往往皆作道理會昧卻宗旨故示之以頌)。

女子文殊罔明拈來勘驗禪人逐境皆因昧巳歸根
格外翻身曙色朦朧兮金烏似箭更闌深闇兮玉兔
如銀。】

「𩿶崛摩羅救產難因緣。」

【寒泉古澗兮絕波瀾三個鯉魚兮弄影潭山僧看破
兮無蹤跡萬古清風兮播宇寰。

(完初禪人每入室次師以產難因緣詰之惟以道理相酬不能轉身吐氣捩轉向上關師遂以
頌示之)。

石火光中立問端秪要神龍起波瀾神龍不解翻身
轉依然死水黑漫漫須領略沒交關莫向言中覓指
南春回大地兮山花爛熳秋色澄清兮石骨冰寒。】

「金棺示雙趺。」

【四十九年無一字槨示雙趺重舉似大千沙界任流
通西風吹起黃花異。】

「達磨大師對武帝因緣。」

【一句全酬截斷咽喉臨鋒寶劍孰敢陳頭朔風彌布
兮寒威凜冽六花飄蕩兮冰骨齊周爭柰皇圖劫石
固任從風雨御階流。

碧眼胡僧早破家梁王殿上撒泥沙龍床穩坐憨憨
睡腳踹蘆根意氣賒斷臂安心傳底事而今滿眼數
如麻。】

「武帝請傅大士講經。」

【大師揮尺涉廉纖那堪更向艸中盤楚王不識連城
璧徒使荊人獻聖顏。】

「寶公刀尺。」

【主持個事聽從為刀尺杖頭祖意垂利物應機隨處
用家私狼藉有誰知。】

「青原不落階級。」

【撒手捨筌蹄時人那得知菊花三月茂臘月柳花飛。】

「石頭云恁麼也不得不恁麼也不得恁麼不恁麼
總不得。」

【石壁非泥石甕非攜打破菱花無像可施垂翼大鵬
無伴侶陰迷六合達天池。】

「馬祖云有時教伊揚眉瞬目有時不教伊掦眉瞬
目有時掦眉瞬目者是有時掦眉瞬目者不是。」

【石簣如藏石鷂如翔無可不可南鄉北鄉春蘭秋菊
人皆美花下相逄笑一場。】

「僧問馬祖離四句絕百非話。」

【崑崗之玉荊山之璧價重連城時流莫識藏頭海頭
銀山鐵壁要津把斷無人渡一片銀花黑似漆。】

「馬祖日面佛月面佛。」

【日面佛月面佛西湖南岸三天竺南高峰對北高峰
六條橋鎖垂楊綠。】

「曹山死貓頭。」

【古巖高掛任風吹雨淋日曝無乾濕若還觸著些兒
氣大地眾生腦破裂。】

「曹山辭洞山山云向甚麼處去荅云不變異處去
洞云不變異處豈有去耶曹云去亦不變異。」

【碧潭秋夜蟾華映鏡像分明豈動搖識盡髑髏誰賞
鑑木人高步出青霄。】

「南泉斬貓。」

【提起劍斬卻貓一段春光人不曉南泉舉似作家兒
趙州老人頭戴草頭戴草凜凜威風振華表。】

「三世諸佛不知有狸奴白牯卻知有。」

【王宮深寂寂禁外莫能知一聲哮吼處花葉惹遊絲。】

「百丈再參馬祖因緣。」

【互換之風畫足蛇振威一喝意便賒全提正令全機
喪那許時人弄爪牙。】

「僧問百丈如何是奇特事丈云獨坐大雄峰。」

【獨坐大雄峰親言指示儂長空孤月皎幾處色溶溶。】

「馬祖送醬百丈因緣。」

【馬祖頻陳雄峰全舉一唱一酬師資相許芳草萋萋
春光爛熳黃菊離離白帝起舞。】

「百丈得大機。」

【一喝大鵬擘水開百千龍子盡藏埋玄關三句輕掣
斷皮髓何曾得到來。】

「黃檗得大用。」

【一掌擘開華嶽秀源頭流出活水來門風蕩蕩乾坤
振普令兒孫紹祖懷。】

「黃檗在百丈開田築地因緣。」

【師資唱和意非輕打地酬他問地因空裏一聲轟霹
靂電光影裏又翻身。】

「德山托缽。」

【明修棧道暗度陳倉巖頭老漢善挈宗綱密啟意別
宮商風送清香到洛陽。】

「法眼指簾。」

【指簾當處驗渴鹿逐陽焰若能解返擲免被清涼騙。】

「汝為我開田我為汝說大義因緣。」

【大義從來不較多舒開兩手演摩訶片雲歸嶺青山
露水面風生六月波。】

「柏樹子。」

【柏樹子會也麼一輪明月炤娑婆時人不肯抬頭覷
水中撈摸受奔波絕奔波折角泥牛出愛河。】

「南泉山下有一菴主不禮南泉。」

【宮烏棲去玉樓深微月生簷夜夜心香輦不回花自
發春來空帶辟寒金。】

「趙州今夜荅話。」

【今夜去荅話招啇店裏將旗挂引得啇人進門來奪
卻財寶遭打罵老趙州老趙州一段冤憎萬古愁。】

「臺山婆子。」

【一指路二勘破梅花鏡裏清香墮時人徒自眼糢糊
卻向光中尋墮過今日雲門為舉揚雪山六載瞿(曇坐)。】

「麻三斤。」

【洞山麻三斤無星秤上稱識取鉤頭意莫認定盤星。】

「乾屎橛。」

【乾屎橛對面說擬思量千里隔一個漆桶向空拋兩
個烏龜笑不歇。】

「雲門六不收。」

【六不收四時有萬仞峰頭看垂手等閒眨眼過千山
瞎驢落在吳塘後花正開柳正舞石女畫眉懶梳洗。】

「雲門須彌。」

【須彌山兮覿面提從來不屬有無知牢關打破念情
淨赤日蕭蕭任所為。】

「雲門扇子𨁝跳。」

【扇子𨁝跳拄杖解笑拂子高飛禪板嘶鬧雲門老漢
總不知三世諸佛曾未到。】

「雲門一字關。」

【普響新露確電光難湊泊遇著雪公子一串都穿卻
錯天下衲子徒描摸。】

「雲門餅。」

【橘赤橙黃桃紅柳綠現前三昧時人不復堪羡雲門
老古錐問著只將胡餅𡎺咄明眼衲僧莫輕忽。】

「南山起雲北山下雨。」

【南山起雲北山雨無陰陽地花飛舞折腳波斯摘一
枝清香飄入鄰家去。】

「仰山指雪獅子話。」

【雪獅子指示人不解翻身平地沉賴有雲門傍著眼
轉躬推倒楚王城和風起煦日臨超然一色化乾坤
柳垂煙岸添新色上苑花開布錦屏。】

「板齒生毛語。」

【何曾祖意有西來板齒生毛若話陪雪覆千山人影
絕夜深撥棹古灣回。】

「投子荅趙州不許夜行投明須到。」

【不許夜行投明到玉石鑄成生鐵銚木童拿去煎餈
糕石女看來呵呵笑。】

「趙州茶。」

【遙想當年趙州老逄人秪獻一甌茶如能當下親承
得明月清風意自賒。】

「丹霞燒木佛。」

【丹霞燒木佛火燄為三世諸佛說法院主眉鬚墮
落穿卻祖師鼻孔天下禪和穿鑿料掉沒交涉且
看老瑞如何頌出。

木佛燒來顯大機眉鬚墮落又相為要知個裏端的
意秋林黃葉逐風飛。】

「百丈野狐。」

【不落不昧露堂堂五百生狐絕覆藏杖頭挑出明舉
似方知異類放毫光。】

「黃龍三關。」

【我手何似佛手南北烏飛兔走我腳何似驢蹄石女
踢翻須彌人人盡有生緣五虎曾下西川(咦)一枝梅
破臘幾處草芽鮮。】

「大蘿蔔頭。」

【趙州拈出大蘿蔔塞斷天下衲僧口千古萬古硬紏
紏黃頭碧眼難下手忽下手銅兒倒騎鐵馬走。】

「日日是好日。」

【日日是好日元旦即初一春至百花開秋來樹頭赤。】

「婆子三十年供養個死漢。」

【枯木寒崖髑髏遍地湛水澄潭睡龍藏聚浪裏翻身
世間有幾一條白練鎖虛空明暗雙雙何忌諱。】

「風穴一塵。」

【明暗繇來顯妙傳掃除明暗若為觀日頭夜半昇峰
頂瑞草無根色更鮮。】

「僧問大隨一字壞。」

【大隨一字壞匝地清風撲面蓋常流衲子眼未開千
里迢迢還路債投子忒煞老婆心猶自裝香遙禮拜
遙禮拜露古熊一陣微雨灑東林滿地落花真可愛。】

「僧問大隨如何是室中燈隨云三人證龜成鱉。」

【句中無味若為參禪者徒勞話歲寒焰焰祖燈明歷
歷朔風吹處嶺雲寒。】

「草鞋覆龜。」

【一個烏龜覿面提何須更問祖師機草鞋蓋覆重拈
出雨滴簷頭地有泥。】

「玄沙膿滴滴。」

【膿滴滴君難識紅如硃黑似漆玄沙惡氣遍天下至
今聞者頭腦裂。】

「玄沙天龍見虎話。」

【是虎是汝兩俱錯雪竇更添一落索石人半夜睡正
濃此時誰能下註腳不註腳桃花綻去春風惡。】

「僧問巴陵如何是吹毛劍陵云珊瑚枝枝撐著月。」

【吹毛覿面提珊瑚當處絕嬌花不帶春秪要應時節
別別秤鎚陀上三斤鐵。】

「巴陵祖意教意。」

【雞上樹鴨下水好個鐵蒺藜虧了巴陵使來年七月
中秋風又復起。】

「高峰無夢無想主人公。」

【打碎琉璃碗卸卻珍御服枕子開口笑雙髻罵天目。】

「欽山一鏃破三關。」

【一鏃破三關晡時夜未闌與君放出關中主煤人頭
戴鐵帽舞碧眼胡僧尚不知釋迦彌勒目雙瞽。】

「白水聲色。」

【借來聊爾了門頭豈把芒繩繫死牛玉鼠銀盆雖類
色到頭不許一般收。】

「五祖演云如牛過窗櫺頭角四蹄都過了秪有尾
巴過不得。」

【功齊功化何曾了巳到家鄉未徹頭直須翻轉乾坤
也楊子江心水倒流。】

「圓悟問大慧云踞虎頭收虎尾第一句下明宗旨
如何是第一句慧云此是第二句。」

【抹殺人滅卻法第一句中阿喇喇獅子翻身入母群
免墮寒巖青草下。】

「僧問審哲禪師如何是佛法大意哲曰貧兒抱子
渡恩愛兢隨波。」

【薰風渡汨羅綠水湧清波遍界雲影動涉躐盡偏頗。】

「僧問雲居簡孤峰獨宿時如何簡曰九間僧堂不
宿誰教你獨宿孤峰。」

【夜深石女臥眠床天曉木人忙喚起池上鴛鴦獨自
鳴一聲飛入紅蓼裏。】

「香嚴上樹。」

【樹上樹下最威雄鐵額銅頭怎觸鋒雲散長空孤月
淨天柱卻在萬雲中。】

「疏山造塔。」

【一文錢折角泥牛海底眠二文錢石女梳粧出庭前
三文錢柳綠桃紅三月天九斤龜毛長三丈臘月蓮
花色更鮮尋聲逐色兮徒勞側耳返本還源兮鼻孔
遼天。】

「貓兒偏愛捉老鼠。」

【朝悠悠暮悠悠金風匝地冷愀愀天皇皇地皇皇三
春柳絮白如霜化母造成無功錦那許傍人話短長。】

「疏山問溈山有句無句如藤倚樹樹倒藤枯句歸
何處溈山呵呵大笑歸方丈。」

【東京掃蕩西京滅一統山河歸至尊笑罷不知何處
去霜天月夜子規鳴。】

「婆子請趙州轉藏。」

【一匝旋來大地收任他諸佛莫能酬縱饒婆子解機
變也是人前強出頭。】

「仰山插󵊶。」

【父子相逄事便奇插下󵊶時巳露機南山刈茅人大
有宗風從此振華夷。】

「熊秀才乘藍輿至西山偶見一僧貌古神清龐眉
雪頂葉衣坐於磐石才下輿問曰莫是亮座主麼
老僧以手向東一指才隨手東視回觀老僧不見。」

【一指當陽舉似人韓盧逐塊枉勞神若向東方空看
指回頭昧卻本來真。】

「秀才嘆曰夙緣不厚雖遇而不遇也。」

【雖遇而不遇甕中不走鱉再上藍輿時虛空吞皎月。】

香嚴獨腳頌兼著語

「子啐母啄(動也動也)子覺母殼(轉位就功即不無怎奈拋家散走)子母
俱亡(那畔今時一齊歸)應緣不錯(物物全彰頭頭合轍)同道唱和(月印
寒潭)方名獨腳(惟我獨尊)。」

【子母從來不二途子纔觸處母同遊孩兒若得身榮
貴脫卻老娘舊住樓子母如能俱亡也九月楊花遍
地周柳林黃鵲穿梭舞那有青紅染指頭。】

「染深水牯牛(有僧從金粟來說金栗有染深水牯牛話請師荅語更請頌之)。」

【天明放去離欄圈烈性猖狂舞似風煩惱海中雙足
涉無明林裏一身沖東西兩岸貪苗稼四棄三途露
影蹤忽地拽來驀鼻看依然還是這牛兒。】

「事事無礙。」

【事事無礙非中非外打破虛空銷鎔法界石女騰空
鐵船裝載火裏蟭螟現神作怪。】

頌雲棲大師公案一則

「黃侍郎問師云夜來老鼠唧唧說盡一部華嚴經
大師云貓兒突出時如何黃無對大師代云走卻
法師留下講案。」

【華嚴歷歷談非舌聞者應須著眼參突出烏花白貓
子管教一吼髑髏乾雲棲老幾多般法師走卻兮雲
封古岫留下講案兮霧鎖寒潭。】

頌雲門顯聖先和尚公案十三則

「神珠問某甲不恁麼問時如何師曰戲論珠云恁
麼問時如何師曰戲論珠云恁麼不恁麼總不問
時如何師曰戲論珠云還有向上事也無師曰有
珠云如何是向上事師曰戲論。」

【本入龍宮探驪珠覿面拈來一物無不是龍王多把
住恐教大地別親疏。】

「僧問祖師禪如來禪是同是別師曰古越是杭州
曰恁麼則同也師曰長江分彼此。」

【古越是杭州長江分彼此若知絃外音揚聲囉囉哩。】

「僧問如何是圓相師曰大燒餅。」

【燒餅托出任君飧底意繇來非等閑不是仰山親嫡
子何能特地示毫端須領略莫顢頇春風蕩漾兮花
開碧岫秋色臨空兮霧起寒巖。】

「師同陶石簣無念師向火石簣曰無念師在此阿
師得力句乞為舉似師曰向火背猶寒。」

【六月日頭炎似火三冬朔氣冷如冰一句當陽無縫
罅不落言思始可親。】

「僧問如何是暗機師曰凌霄峰。」

【凌霄峰莫朦朧摩尼寶珠映現無窮識取珠體莫認
青紅金風黃葉秋林落幾家砧杵月明中。】

「僧問如何是義海師曰半山亭。」

【胸中無得失舌底是非空一輪明月皓幾處色朦朧。】

「僧問如何是生死中不生死的道理師曰舌頭短
三寸。」

【三寸舌頭短衲僧巴鼻長秋風吹桂萼遍界盡馨香。】

「僧問十方薄伽梵一路涅槃門乞師指個路頭師
曰那個是御愛峰。」

【水流東徑朝西徑雲起南峰過北峰舉似分明無別
旨涅槃頭路翠叢叢。】

「和尚一日喫茶次拈果子云法身遍滿一切處若
道這個果子具法身恁麼則喫卻法身若道不具
則法身有不遍之處汝等諸人揀點看看。」

【是法身非法身兩重枷鎖難為情透網金鱗擺尾去
豈向鉤頭把餌吞徑山老休顢人泥童翫月消情緒
木馬嘶風俊不禁。】

「和尚一日舉雲棲大師云我聞雲棲和尚滅度後
有人於庫房中見若他道生西方為甚麼又在庫
房中既在庫房中有違西方願力汝等諸人試定
當看。」

【脫體無依絕去來徑山和尚強安排沒絃琴韻人難
委獨坐朝陽空抱腮。】

「僧問和尚曰乞和尚指示心要出離生死真實的
意和尚曰我從來無一字與人。」

【鐵甲將軍塞外威痴心只要討皇基鉗鎚擊碎黃金
骨脫卻龍袍卸甲歸。】

「僧問和尚曰和尚在此作甚麼師云殺人僧云只
恐和尚不會殺師便掌。」

【眼蓋乾坤意氣高吹毛倒握驗英豪可憐不解知機
變徒把殘軀一旦拋。】

「僧問四大分散後向何處安身立命師曰你問這
樣大法也不禮三拜僧禮拜師呵呵大笑。」

【急水灘頭著一篙惹得驪龍鼓浪濤萬斛之舟俱覆
卻篙師猶執手中橈。】

頌金粟密雲禪師十則

「粟顧漢月舉僧問古德云朗月當空時如何古德
云猶是階下漢僧云請師接上階古德云月落後
來相見既是月落後且道如何相見月便出法堂
粟下座。」

【海枯水竭須彌倒黃頭碧眼一齊掃下座出堂端的
意金毛獅子不落草。】

「漢月問海眾雲從慈霖天澍現躍飛騰則不問如
何是驅雷掣電底句粟便喝進云恁麼則金粟花
開寶林果熟去也粟又喝月禮拜歸眾。」

【一喝須教作者知更加一喝大慈悲雙收雙放明宗
旨不忮不求世所稀風磨鐵壁猶如洗雨灑殘紅襯
馬蹄。】

「僧問狹路相逢髑髏粉碎當恁麼時無位真人在
何處安身立命粟云天上天下惟我獨尊僧云恁
麼則萬里無雲一輪迥炤去也粟云腳跟下好與
三十棒。」

【三尺短一尺長個中元不帶商量萬里無雲一輪炤
腳跟紅線絆千行三十棒斷愁腸掃除凡聖提挈宗
綱山花發笑兮春迴大地籬菊開殘兮冬有嚴霜。】

「僧問曹溪一滴直透龍池曹溪一滴即不問如何
直透龍池底事粟云穿過髑髏進云源遠流長一
句作麼生道粟云但與麼去僧便禮拜。」

【直透龍池伸一問廣慧波濤如海闊金粟門頭不見
人大地山河俱覆卻與麼去真灑落不立聖凡烏有
圭角蓬萊高閣兮越州聖境煙雨樓臺兮福城清樂。】

「僧問如何是金粟境粟云四野桑田進云如何是
境中人粟云金粟峰頭望僧云人境巳蒙師指示
擊鼓陞堂事若何粟云瞻之仰之。」

【四野桑田不是境峰頭望底亦非人當陽拈出無迴
互瞻之仰之覿面陳電光石火兮拿雲攫霧慈霖普
澍兮廣濟眾生。】

「僧問聲色未萌睹聞莫及正恁麼時乞和尚通個
消息粟默然良久乃震威一喝僧云人間四月春
光盡金粟秋來菊正開長恨春歸無覓處誰知轉
入此中來師云葛藤窠裏藏頭縮尾。」

【踢倒蕊香幢須彌山粉碎毘盧不現境乾坤無一事
金藏雲起世間成界立娑婆分四至。】

「僧問如何是佛法的的大意粟便打僧云猶是古
時家風粟復打云汝作古時家風會。」

【咄活潑潑轉轆轆覿面全提無榮無辱一段靈光絕
古今何須特地生疑惑。】

「僧問如何是本來面目粟云舌頭拖地。」

【眼觀山色秀耳聽水聲悠舌頭拖地處特地為君酬。】

「金粟示眾云突出難辨坐斷千差萬別一塵舉起
透徹萬別千差。」

【沒蹤跡斷消息上下四維銀山鐵壁機思盡淨絕塵
埃一個銕鎚空裏擲空裏擲船高水長雨落地濕。】

「拄杖子。」

【稜稜角角閃閃爍爍炤用齊行殺活縱奪棒起臨濟
正宗扶持楊岐驢腳虛空攪得成團大地撒為塵末
(咦)分明指示諸君也惟有桐溪最清徹。】

「僧問倪禪師如何是石門境倪云猿啼獅子崖前
石龍吼文殊寺裏鐘。」

【一聲漁笛破滄浪幾點桃花映水紅清興一團何所
有遊人空自對東風。】

「又問如何是境中人倪云踏破虎溪橋下月坐斷
天池第一峰。」

【世界清平宇宙寬得盤桓處且盤桓東山石女三分
話西海泥童話幾般。】

「總。」

【輝煌燈火元宵夜燦爛星河霽碧時覿面相陳無剩
語徒教人境話支離。】

大陽三句
「平常無生句。」

【乍起和風柳眼青頭頭善應妙難尋空中鳥跡水中
影碓嘴生花色更新。】

「玄妙無私句。」

【棒喝交馳任意遊金針玉線縫皆周弘通妙挾無遺
影法界塵毛兩俱收。】

「體妙無盡句。」

【一顆摩尼觸處彰施為盡是白毫光古今爍破曾無
間涉水登山任舉揚。】





入就瑞白禪師語錄卷之八終

入就瑞白禪師語錄卷之九
明住天台護國寺嗣法門人寂蘊編

頌古

「正偏五位。」

【正中偏夜深玉女不成眠漁翁舉棹清波上攪動澄
潭月一團。

偏中正萬象森羅圓古鏡物物全彰炤不差絲毫皆
入那伽定。

正中來有無不涉絕塵埃炎天大雪飄飄墜火裏蓮
花朵朵開。

兼中至賓主相逄天然義全憑語脈露單傳一句當
陽明的的。

兼中到打碎髑髏真個妙劫外今時俱不拈那有毘
盧印可寶。】

「功勳五位。」

【本無位次絕參商也須移履下村庄六戶靈靈忘死
捨何勞守住在枯樁　　向。

念念無私不敢迷百花叢裏看為持千紅萬紫芬芳
好總屬東君一道施　　奉。

不居空有謾商量縱使離婁眼似盲無孔鐵簫雲外
品不干六律與宮商　　功。

心色相交理事融權施應物道人風昨日家童頻報
道葵花傾向日明中　　共功。

不向威音那畔行豈從今世門頭立渾然打破舊時
窩鐵鷂鑽天沒蹤跡　　功功。】

「奪人不奪境。」

【一樹碧桃紅似錦兩瓶金菊賽金蓮個中非是陰陽
地不許隹人著眼看。】

「奪境不奪人。」

【春風疑不到天涯二月山城未見花公子王孫徒翫
賞那有紅紫帶回家。】

「人境兩俱奪。」

【天崩地裂人民喪那有君王正令行神劍亡鋒歸寶
匣生佛而今徒有名。】

「人境俱不奪。」

【攜酒遊東郊山花遍地紅笑談歌舞去意氣自匆匆。】

「三玄三要。」

【第一玄動靜不干絕眾緣更闌萬籟聲俱寂禪者徒
勞著眼看。

第二玄威風凜凜劍光寒紅旗閃爍乾坤淨電轉星
飛過碧天。

第三玄越州城裏倒撐船東雙橋下多裝載西郭門
頭去復還。

朕兆未分作麼道石女頭戴紫羅帽深閨不出冷愀
愀宮漏沉沉天未曉(一)。

一法元無萬法周喝下何曾有去留轉側木人剛半
夜珍衣不掛柳稍頭(二)。

日出峰頭本自孤高低普炤有於無百花競秀爭光
彩半點工夫用得麼(三)。】

「一喝如金剛王寶劍。」

【神威凜凜倚天寒阿個男兒敢近看擬議欲將佛祖
現人亡馬喪滿長安。】

「一喝如踞地獅子。」

【全身獨露沖寰宇那有妖狐現本形一吼乾坤皆振
裂個中誰是對機人。】

「一喝如探竿影艸。」

【試將一語知端的驗彼來人有與無穿過髑髏行正
令神嚎鬼哭兩眉㤤。】

「一喝不作一喝用。」

【喝時秪麼忘消息佛祖機緣收不得野鴨湖中翻浪
飛不知身上乾和濕。】

「賓主歷然。」

【月色穿雲透碧霄波斯夜半舞風濤山頭白浪連天
地石女經行俏步高。】

「正法眼藏。」

【掃除空有任繁興大地山河一掌平法法頭頭開正
眼寒崖花發不沾春。】

「妙唱不干舌。」

【青松翠竹解談禪流水高山總亦然二六時中無間
斷老僧何用口唇宣。】

「死蛇驚出艸。」

【骨爛皮穿氣息無忽然撞著爪牙舒神威一振清四
海狼煙滅盡豈躊躕。】

「解針枯骨吟。」

【鐵圍山下骨一堆些兒觸著振全威驚回石女雙流
淚至今猶自倚雲飛。】

「鐵牛舞三台。」

【千載鐵牛忘水草而今放出兩岸來足伸踏破毘盧
印尾搖掃盡九垓灰。】

三墮頌(并問荅)
「僧問如何是類墮。」

【師荅云觸處逍遙絲毫無染。

披毛戴角混塵埃足舞西風類莫該芳草垂楊俱踏
遍渾無些子帶回來。】

「問如何是隨墮。」

【荅云百花林裏過一葉不沾身。

聲色叢中任意遊鬨然出沒豈能收山花鳥語縱橫
現何有纖毫染污尤。】

「問如何是尊貴墮。」

【荅云不住九五位常與群臣遊。

虛寂靈源不自尊常隨六國走煙塵秦樓玩月燕邦
戲到處逍遙到處人。】

涅槃經四生頌(并問荅)
「僧問如何是不生生。」

【師荅云冬至纔逢九春來百花開。

明淨摩尼珠本來無一物當臺鑒炤時隨處陳方色。】

「問如何是生生。」

【荅云青山點翠。

忽然一陣雨溪澗長洪波枯稿悉滋潤農人笑呵呵。】

「問如何是生不生。」

【荅云境像收歸古鑒中。

桃李花無豔遊人興自衰水中無月影免使費心裁。】

「問如何是不生不生。」

【荅云石女打破鏡。

石女忘歸路木人何處尋杳然無影跡佛祖莫能形。】

「就路還家。」

【觸目青黃露本真縱橫到處是家珍水底金烏天上
口眼中童子面前人。】

「新豊曲子。」

【昔日新豊曲無人和得齊今朝重舉似音韻果然奇。】

「明月印蘆花。」

【蘆花開遍野明月挂中天不識其中意都言一色然。】

「鏡裏梅花清香墮。」

【石光閃若電渴鹿逐陽燄木女害相思泥人繡花絹。】

「竭盡今時。」

【真如心裏妄涅槃性上塵自巳非堪寶佛祖是閒名。】

「分明月在梅花上看到梅花早巳遲。」

【一段風光炤眼鮮何須攜手入桃園運足巳乖空劫
旨擬尋思去隔天淵。】

「汾陽重陽九日菊花新。」

【義公拈出膠盆汾陽不覺粘手賴因菊底翻身不然
甚麼開口不開口木人捧起盤兒走。】

「重陽日頌示禪人。」

【重陽九日菊花新特示三玄意旨深報爾知音禪衲
子今朝籬菊又重芬。】

「法身。」

【雲起山頭暗風生樹搖尾桃開三月花菊綻九日蕊。】

「法身向上事。」

【鐵樹花開正是時忽被石女摘一枝沙神怒發須彌
倒驚起泥龍上玉池。】

「萬象之中獨露身。」

【赫赫威音外獨超萬象先明明無隱匿何處有三玄。】

「法界緣起。」

【一波纔動萬波隨滴滴全彰造化機落葉梧桐秋巳
蚤百花開處鷓鴣啼須領略莫狐疑翠竹搖聲兮風
生大野月映寒潭兮碧水畫眉。】

「僧問百丈超云某甲今日辭去或有人問和尚說
甚麼法向他道甚麼超云但道大雄山頂上虎生
獅子兒。」

【虎生獅子兒木人唱巴歌擬議停思者卻被佛祖呵。】

「僧問明炤安一藏圓光如何是體安云勞汝遠來
僧云莫便是一藏圓光麼安云更喫一碗茶。」

【問處分明荅處彰圓光之體露堂堂春風布遍山花
早秋氣臨時樹葉黃。】

「僧問百丈惟政禪師云牛頭未見四祖時為甚麼
百鳥啣花獻師云有錢千里通云見後為甚麼不
啣花師云無錢隔壁聾。」

【一段春光炤眼鮮攀花弄柳任溪邊時人須識東君
意莫向枝頭覓翠妍。】

「百丈普請鉏地次僧聞鼓鳴歸院因緣。」

【鼓聲纔動競頭奔卉木俱霑雨露恩重勘過眼中釘
百花叢裏覓鮮新。】

「百丈因一僧哭入法堂因緣。」

【哭上法堂草深一丈一時埋卻野狐伎倆匝匝清風
撲面來舒襟樂意頻收放。】

「百丈惟政禪師問南泉諸方善知識還有不說
似人底法也無泉曰有政曰作麼生泉曰不是
心不是佛不是物(云云)。」

【一問一荅真機漏洩更欲重徵喬木生節寒凝遍佈
兮霜花朵朵黃葉飄零兮朔風凜冽。】

「僧問百丈智映寶月禪師云師唱誰家曲宗風嗣
阿誰月云窣堵那吒掌上擎(云云)。」

【窣堵掌上擎覿面巳分付更欲問如何特地成露布
不露布初生孩子元無褲。】

「百丈道恒禪師三訣因緣。」

【喫茶珍重歇時人眼中屑若喚作三訣重添第二月
穿衣褁腳下禪床運水搬柴知時節。】

「百丈惟古禪師上堂多虛不如少實。」

【一卓一語機用雙舉更問如何大虫捉鼠。】

「百丈中靖元肅禪師塔。」

【尖尖聳青虛巍巍磨太古欲識渠儂言但看清風舞。】

「漁家傲題船子夾山因緣。」

【一語合頭猶未徹禪師笑倒纔方革劈面三橈君巳
瞥眼中屑回顧頻頻繫木橛。

覆卻舟兒真剿絕夾山從此偷心歇兩岸蘆花飛白
雪向誰說幾度秋光與明月。

又頌。

金鱗巳遇意偏攸誠老何曾覆卻舟萬古清風波浪
吼依然蘭棹在中流。】

「僧問夢筆禪師如何是佛師云不誑汝僧云莫便
是麼師云汝誑他。」

【寂寂沉沉無所倚全提覿面莫能擬春風散盡桃花
飛秋月影臨江水止。】

「閩王延夢筆禪師齋王問曰好將得筆來也無師
云不是稽山繡管慚非月裏兔毫大王既垂顧問
山僧敢不通呈。」

【覿面通呈非兔毫輕分閩主不辭勞梅花吐處春香
露煦日纔臨冰質消。】

「王又曰如何是法王師曰不是夢筆家風。」

【不是家風一句機偷香暗裏有誰知千峰布列須彌
勢萬派宗分大海歸。】

雲門三種獅子(師居雲門室中作)

「入窟獅子。」

【歛跡藏形古壑中豈尋聲色受華榮聖凡掃卻無依
倚斗柄星河霽碧空。】

「出窟獅子。」

【爪牙抖擻望天關哮吼一聲碧嶂寒魔外不知何處
去威靈耿耿落人間。】

「不出不入獅子。」

【窟內未曾留形跡人間那得有聲名石筍抽條千丈
碧泥花發豔四時春。】

圓覺經頌

「文殊章。」

【本起如來清淨因桃紅柳綠一般春凡夫不了元無
我病眼空花認作真圓炤婆伽親指示依然幻翳眼
中生文殊當下知消息石女峰頭喚故人。】

「普賢章。」

【幻化元來生覺心春風微動水生鱗時人但見波濤
滾豈識波濤全體真有覺還同如幻立若緣無覺鏡
中痕兩重公案都除卻天柱峰頭蓮萼新。】

「普眼章。」

【漸次修行滅幻門火風地水究元辰忽然突出孃生
面剎剎塵塵總是春擲柳黃鶯歌上苑穿花杜宇遶
南林泥人翫月思情美石女簪花巧樣新。】

「金剛藏章。」

【金剛抉破三疑網幻戲場中脫卻衣若說本來成佛
道挖瘡好肉事非宜只因蒙昧難開曉金喻重重說
是非識得上林花滿地風翻蝶舞過東籬。】

「彌勒章。」

【起心若欲斷輪迴荊棘叢生覺地迷夢去雖然諸種
事醒來何有半毫微若能寤寐都拈郤撒手懸崖好
作為銕犬山中呼萬歲泥猿樹上唱囉哩。】

「清淨慧章。」

【聲聞魔佛及菩薩正眼觀來總是邪朕兆未分難話
會鴻濛巳判念心差千紅萬紫筵青嶂總是陽春一
氣嘉踢破乾坤收腳轉回頭別有好生涯。】

「威德自在章。」

【突出乾城三觀門止啼黃葉卻非真新人乍出梳粧
巧莫認衣裳要認人戲水遊魚知水意穿花蝴蝶味
花深長安一曲有餘樂野老君王共太平。】

「辨音章。」

【二十五輪遍互修一輪於內作根繇列開寶網光相
映影現重重無盡頭四塞八蠻朝帝主兩京七地總
皇猷鄉村野老茶鹽足一曲昇平樂事稠。】

「淨諸業障章。」

【萬象收歸古鑑中我人生命盡消融空中飛鳥無形
跡水底遊魚有甚蹤出岫浮雲何處往乘風花瓣任
西東回頭忽聽木人鼓魄散魂飛沒影蹤。】

「普覺章。」

【作止任滅聽從為休將四法取圓基平懷一種隨高
下大道從來沒是非碧嶂野花開似錦石人觀去絕
惺迷妙開寶印空中起印印何曾半點非。】

「圓覺章。」

【上下中期結制修鈍根須假煆塵浮大鵬翼展沖霄
漢豈類鴳鶉落草坵十世古今頃一念誰能百日定
程途狸奴白牯咸知有飢則餐兮渴飲流。】

「賢善首章。」

【三世如來一口宣流傳須要善賢兼能聞一句勝多
寶羅漢難同半偈肩不是天然生就覺又非觀行始
成圓鷺鷥昨夜沙汀宿分付漁翁仔細看。】

「總。」

【一道靈光貫古今剎塵俱是一毛吞獨超物表離名
相阿個能言圓覺心一自伽婆分旨後千燈千炤續
燈新孑蘆隨海飄波去熊耳峰頭花滿岑。】

首楞嚴經要頌

「大佛頂。」

【三德圓明非形相直教佛祖也難觀一聲胡笛邊營
外幾處凄涼幾處歡。】

「首楞嚴王。」

【一相該通空劫前河沙功德孰能宣超然不屬青黃
色了了無依當處玄。】

「七處徵心。」

【七處徵來七處真鷓鴣啼在百花林遊人沉醉桃園
裡昧卻枝頭好鳥音。】

「五陰。」

【真如迷卻翻成妄相妄空時當處真收拾伽缶歸去
後白牛耕破劫前春。】

「六入。」

【一團空聚無彼此痴兒妄自別疏親堂堂天子登朝
日六國文明賀太平。】

「十二處。」

【塵塵三昧首楞嚴擬心取著早乖遷月穿潭底非形
相痴子徒勞摸碧川。】

「十八界。」

【本來一相無疆界那許其間物我分十八疑關齊擊
碎滔滔流水下滄溟。】

「七大。」

【事理交參周法界將心擬處涉流沙情塵識破元無
事木馬遊春意自賒。】

「聲塵圓通。」

【妙音本自無來去聞聲悟入巳成虛直須透徹聲前
韻浩浩紅塵任卷舒。】

「色塵圓通。」

【色色塵塵淨法身秪因憎愛昧天真苟能觸處通消
息堪笑沙陀入聖倫。】

「香塵圓通。」

【妙香元不從天降爇向爐中塞碧虛觸著些兒頭腦
裂衲僧巴鼻盡蠲除。】

「味塵圓通。」

【古今一味平胃散點著通身冷汗流慶快怡然拋藥
病那容更犯死貓頭。】

「觸塵圓通。」

【能洗所洗性本然驀頭一潑觸光圓器界根身渾一
色輝輝秋月炤中天。】

「法塵圓通。」

【心緣既寂法塵空事事全彰振古風東嶺桃花紅爍
爍西溪流水響鼕鼕。】

「眼根圓通。」

【見色非關眼上能時人休向眼中親應知那律非循
目智鑑圓明耀古今。】

「耳根圓通。」

【反觀聞性性俱空頓入圓明顯妙功歷歷松聲連夜
吼呱呱鳥語亂山中。】

「鼻根圓通。」

【循空返息本非真翻身踏倒涅槃城紅日舒光來嶺
畔清風明月過溪濱。】

「舌根圓通。」

【身心世界兩相遺覿體全超知不知處處總成真法
界禪兒何事苦尋追。】

「身根圓通。」

【無痛痛覺覺亦空根身從此影無蹤出門不踏來時
路方顯男兒志氣沖。】

「意根圓通。」

【物物頭頭本自真何須旋法美空生寶明空海人元
具桃李爭妍處處春。】

「眼識圓通。」

【心見圓明處處彰白雲閒矣水偏忙為憐頞下生盲
者權示漚和演妙常。】

「耳識圓通。」

【無心聞處是心聞塵剎全彰這個人百億分身無去
相六牙常在寶王城。】

「鼻識圓通。」

【鼻端白相示修行暫爾權為縳犢繩忽然摸著娘生
鼻林泉巖谷悉光明。】

「舌識圓通。」

【奇哉妙舌自天然不假喉唇齒吻宣無孔笛吹清韻
徹滿慈謾謂得親傳。】

「身識圓通。」

【身本無根何用執心本無生何用息身心寂滅兩俱
空透此方名真法質。】

「意識圓通。」

【一段情城當下除神通遊戲總無拘塢中昨日濛濛
雨嶺上今朝日色舒。】

「地大圓通。」

【根身器界若微塵微塵空處即天真堪羡頂門開正
眼大千沙界一齊平。】

「水大圓通。」

【滔滔流水性真常若個於斯返故鄉直於山海忘能
所蝴蝶穿花過粉墻。】

「火大圓通。」

【凡火慾火智慧火清淨寶焰光裸裸大千閃爍熾穹
窿燃卻佛魔與物我。】

「風大圓通。」

【群動悉憑風力持反觀風力亦無依忽然踏著風中
主飄飄一葉過南池。】

「空大圓通。」

【色空本自一真空逐境迷心有異同異同炤破真空
現翻轉真空跨鐵龍。】

「見大圓通。」

【六根清淨生元佛六根妄染佛為生見覺圓明生佛
淨個中那有樂邦名。】

「識大圓通。」

【十方唯識鏡中痕但離取捨妙圓成頭頭盡是天真
佛念念全彰阿逸身。】

「圓滿菩提歸無所得。」

【元宵通夜家家火水月交光處處圓五十七番虛涉
後始知空費草鞋錢。】

「總。」

【二十五個鐵蒺藜頭阤拶作雪花飛綠水溶溶歸巨
壑白雲片片遶須彌。】

金剛經要頌

「世尊著衣持缽。」

【一段風光秪在斯著他依舊不為奇清風陣陣飄香
至碧水滔滔畫翠眉。】

「應如是住。」

【搬柴運水尋常事覿面無非是道場觸處盡成安樂
地何須此外更啇量。】

「如是降伏其心。」

【著衣喫飯任從為映色摩尼眾像隨但得有無諸念
淨金烏依舊落城西。】

「實無眾生得滅度者。」

【空花鏡像了無關擬欲援生墮鐵山踏破瞿曇關捩
子風自清兮雲自閒。】

「不住於相。」

【祖印高提不住中巍然大用有無空騰騰任運靡存
跡霧鎖秦宮絕雁鴻。】

「應無所住而生其心。」

【坐斷兩頭中莫立逢緣擊節任縱橫摩尼現色原非
有石筍開花映水紅。】

「無我人眾生壽者。」

【木子山中敲鼓鑼泥人拍手助高歌忽逢瞽叟來瞧
見滿面慚惶沒柰何。】

「四果不作是念。」

【設分位次隔參商息卻名心絕短長若是威音親嫡
子不從這裡費啇量。】

「燃燈佛所於法實無所得。」

【倚門傍戶走他鄉雲水將來作道場倏爾踏翻潭底
月了無一法贈劉郎。】

「持四句偈得福甚多。」

【家藏白澤勝神符百怪安能敢穢污若得空王真號
令三千諸佛作驅奴。】

「歌利王割截身體。」

【忍辱功能作聖人幻成四大卻非真任他節節支離
去一段風流獨露身。】

「一念信心即得菩提。」

【棄家浪走不如屠自昧千金七寶軀偶爾忽逢長者
示凡心即與聖心符。】

「受持讀誦此經若為人輕賤一節。」

【念念輸忠不敢違色聲叢裡了無羈苔封古殿忘臣
主阿個能言佛祖機。】

「三心不可得。」

【兔角為刀出遠征烏龜跨下羽毛生木童拔去搓繩
索縛住虛空架火烹。】

「無法可得。」

【三藏靈文不較多權將音語示娑婆忽地雙林開正
眼試問還曾有也麼。】

「如來說非眾生是名眾生。」

【生佛從來共一程凡民何必羡公卿如能當下歸家
也凡聖原來是假名。】

「如來者無所從來亦無所去。」

【一念緣生即是遊靡分紅紫有何愁威音那畔元無
動今世門頭示兩眸。】

「總。」

【忉忉怛怛老婆禪失卻瞿曇臉半邊四相掃除無一
物呼名般若亦縺涎。】

「法華經頌(二)。」

【三乘不立一也無三一元來醒夢夫若是空王殿上
客撒手歸來月滿湖。

妙法不在聲名上尊者徒勞授記功欲識個中端的
意桃花卻白李花紅。】

入就瑞白禪師語錄卷之九終

入就瑞白禪師語錄卷之十
明住天台護國寺嗣法門人寂蘊編

* 法語

** 示唐祈遠居士

欲出塵勞斷生死而證無上菩提者必須參扣話頭
而期妙悟也所言話頭者即自巳本地風光歷歷孤
明不可絲毫間斷古云暫時不在如同死人要念茲
在茲如此做去或三年五年十年二十年打成一片
人法俱空偷心淨盡露裸裸赤灑灑如明鏡當臺物
來斯鑑來無所粘去無存跡不執留不計憶任運騰
騰覓絲毫起滅之相了不可得此時方喚作大光明
藏也雖然如是須知更有向上一竅在且道如何是
向上一竅石女懶畫眉木人呵呵笑。

** 示張我復居士

道本現成仁者自昧但向巳求莫從他覓何也蓋人
人腳跟下一著子本來現成二六時中放光動地輝
騰古今無有間然良由眾生迷背自巳光明循諸聲
色念念攀緣無有停息曾不自知故稱為迷也公等
既巳知非必須發勇猛心立金剛智二六時中但扣
巳而參密密孜孜看這見色聞聲生心動念妄相攀
緣屙屎放尿拖著死屍行的畢竟是個何物從無始
以來至於今日還有第二人耶還有第二念耶若無
第二人第二念可見秪是自巳一段光明何不如此
著眼承當個事免向外求窮劫無有得時轉求轉遠
也如此見得透信得及此但秪是今世門頭古人喚
作弄光影漢須知更有空劫巳前一著子聲色之所
不到者古人所謂無聲無臭此也誠能離卻聲色至
於靜悄悄虛寂寂露裸裸時自然與他相應不然光
陰易度時不待人努力努力。

** 示笥石禪人

迥然獨露不用尋思湛海圓澄森羅隨映剎那忘炤
瞥爾情生智境睧曚白雲萬里直須向隨緣應用處
拄定腳跟不昧絲毫看是何物忽然摸著自巳鼻孔
打翻舊日家風一段光明始能常在○會麼朔風滿
地霜花巧凍日和光澹蕩行。

** 示胡內生

家國無常身勢幻夢念念遷謝不暫停留學道之人
惟在決志透徹祖師巴鼻洞見聖賢心肝作一個頂
天立地大丈夫漢也若要作此一大丈夫漢二六時
中不被聲色轉不被名譽縛莫苦飢寒勿受利養秪
究巳事為懷切參為念雖與眾同處不與眾同流切
切孜孜綿綿密密忽爾相逢平生慶快到此方知聖
賢佛祖也生死與涅槃也才智也文學也是甚麼爛
狗污始覺本來無一事也勉之勉之。

** 示躍雲禪友

一躍而登青雲至也雖至涅槃義天不可坐卻直須
轉身離位亦不可住於這邊雖聞聲見色亦不可分
別青黃好反應物現形如水上胡蘆相似圓陀陀活
潑潑轉轆轆底無有絲毫住著方能妙運無窮也若
如此行去三二十年自然煩惱不能縛生死不能拘
捧足既無路潛覷豈有門閻羅老子雖有供養亦無
處施設古云那邊不坐空王殿豈肯耘田向日輪然
雖如是更須知有向上一著子始得欲知向上一著
麼鑑湖明月映爐嶽白雲封。

** 示隱頤禪人

皖城僧隱頤設齋懷香入室求開示師打一竹篦云
會麼頤曰不會師又打一竹篦云會麼曰不會師云
不知痛癢漢頤悲淚乞求微細開示師云求開示底
是甚麼人曰不知師云即此求開示者當下是汝自
巳本來面目亙古亙今先天地不生後天地不滅經
中所謂不生不滅二六時中了了常知心心無間色
經眼即知青黃赤白聲歷耳即知鐘鈴鑼鼓氣入鼻
即知香臭腥羶味入舌即知甜酸苦辣觸入身即知
冷煖澀滑意思法即知過未善惡現現成成絲毫不
昧為甚麼不自領略返向他求也頤曰若如此者莫
認識心乎師即喚云隱頤頤即應諾師云是識耶是
真耶頤曰弟子愚昧不知乞求和尚說破師云古人
道佛法不離穿衣吃飯處屙屎放尿處迎賓待客處
生心動念即不是了也汝不生心不動念喚一聲應
一聲且道不是汝本來面目是個甚麼此處不可喚
作識也頤曰若然者識與真何所分乎乞垂指示師
云見色聞聲歷歷孤明不生分別者曰真曰智生心
動念思量分別者曰妄曰識所以云生心動念即不
是也頤曰蒙和尚慈悲開示若恁麼則大煞現成云
何又說參話頭做工夫師曰秪為分明極翻令所得
遲只為你不信所以教你參話頭做工夫做來做去
做到結角羅紋處偷心淨盡忽爾觸著自巳本來面
目方始信得及也你若當下肯信何用許多週遮與
他三二十年做工夫信的總是一般三世諸佛出來
只要人信自心是佛所以云一切眾生皆具如來智
慧德相又云一切眾生皆證圓覺又云汝等所行是
菩薩道豈不直指爾耶又臨濟曰道流即此歷歷孤
明聽者聞者是汝自巳佛更莫外求馬祖曰即心是
佛又僧問歸宗如何是佛宗曰即汝便是僧曰如何
保任宗曰一翳在眼空花亂墜何其直捷何其現成
豈非要人直下信去也頤曰蒙和尚委曲開示弟子
信得及怎柰無始巳來妄想流注何師云汝喚甚麼
作妄想古人云識得不為冤曾非別人羅山問巖頭
起滅不停時如何頭云是誰起滅當知妄想全體是
個自巳若人識得心大地無寸土何塵境之有哉汝
今於妄想既不能全體擔荷當以智力治之一觀妄
想當體全空了不可得一於妄想起時莫生厭心斷
他心亦莫隨順他去古云但有念起即莫隨之則久
久工夫純熟自然成一真法界矣勉之頤作禮再叩
而退。

** 示鏡愚禪人

今時住靜者或以偷安躲懶為事者或哄幾個齋公
齋婆以過日者或孜孜於茶筍山花以營為者皆非
道人之所為也汝當發大志奮大勇猛以本分事為
念飲食衣服助道而巳若可消遣即休不必苦勞身
心虛度歲月學彼不唧溜者但自知足即是富貴古
所謂憂道不憂貧也爾其勉之。

** 示存焉禪人

學道之人將心地打點得乾乾淨淨不留一絲毫雜
念則真心之所存焉若有一毫之念而起者則蓋覆
自心為障為礙昏沉暗昧真體何繇而得明潔也若
真心存則定水清慧鑑朗萬象莫能逃其形生佛莫
能隱其質昭昭然物來無所粘迥迥焉物過不留跡
寂靜孤圓卓爾象表豈三世十方之所間隔者哉。

** 示離愚禪人

天人執有愚也二乘墮空愚也菩薩住於中道愚也
等覺菩薩有微細所知并極微細所知愚也衲僧有
禪道佛法見知逮機鋒轉語向上向下全提半提總
皆愚也佛雖五住究盡二死永亡以法界海慧炤了
諸相猶如虛空若見量未脫此亦愚也且道作麼生
得離愚去咦三腳香爐騰過海無毛鷂子撲天飛。

** 示恒闃禪人

雪關云鏡愈磨而光愈現古人云打破鏡來與汝相
見又作麼生若向這裏會得方好參禪可吃崆峒手
中痛棒不然則踏破鐵鞋無覓處徒勞磨煉費工夫。

** 示曹自悅居士

僧問趙州狗子還有佛性也無州云無但恁麼看去
因甚道無不得作有會不得作無會但只提一聲無
又恁麼看定行亦如是坐亦如是動靜閒忙亦如是
參來參去忽爾㘞地一聲看破無字捉敗趙州則不
被天下老和尚舌頭所瞞曹公還識無字落處麼遍
地霜花美朔風夜正寒。

* 法偈

** 示久默首座

「　直上峰頭腳步寬全身拶入骨毛寒一日關山開霽色鵲躍蘆花心自安」


** 示嘯雲西堂

「　習靜從來稱小節弘揚正法分當為宗綱能續家風盛始是超群佛祖兒」


** 示惠斯書記

「　如來根本慧有無俱不立會得個中意鐵毬水上踢」


** 示朗然上座

「　混不得類不齊折角泥牛碧天飛有時撞入乾城裏帶水和泥指路迷」


** 示本珠監院

「　鑑湖一輪月發揚佛壟春百花齊放處大地喜吟吟」


** 示破暗侍者

「　如來淨慧燈能破眾生暗大地悉光明燄燄無窮盡」


** 示起元侍者

「　淨體本無生緣生皆如幻如幻非生滅當處真元者」


** 示元潔侍者

「　元妙寂淨潔徹無瑕橫亙十方瑩然應物」


** 示仁亭闍黎

「　三世圓明十方不隔一念萬年是真實說有即是無無即是有陽焰水波阿誰過咎我即是渠渠即是我
恁麼會得山花朵朵塵境莫隨智炤勿立空空蕩蕩一輪杲日」


** 示陳道人

「　英雄丈夫特發大志看個話頭決非容易造進其心莫中路退晝夜六時忿然精銳見色聞聲切莫縱意切切孜孜急著眼覷努力真誠忽然瞥地大地山河一光現瑞裸裸現現絲毫不昧當此之時再進一步向上一機諸佛亡示頃爾翻身山河粉碎咦半夜鷺鷥飛入海天曉烏鴉上帝畿」


** 示吉先邢居士

「　英勇丈夫特發大志禪宗須參儒宗須契氣宇如王頂天立地切切孜孜單明此事二六時中勿得虛棄以悟為期以了為畢惡境當前無得縱意順境臨頭亦莫隨去順逆皆空必如是覷看破源底即這個是奮然一揮三千俱備石女觀花木人遊戲三教心宗一言巳蔽」


** 示復初堂主

「　既復其初須超其後初後俱超一心可透森森萬象彼彼無咎陜府鐵牛撞倒古路更問如何三十竹就」


** 示素朴闍黎

「　自性清淨純素無瑕朴實行去到法王家有亦不立無亦不拘森羅萬象亦任其舒雲行雨至水到渠成棒喝交馳機用皆能」


** 示侍者舒光

「　淨裸裸原無縫鏬赤洒洒周遍大千打破舊時精魂石女解駕鐵船」


** 示啟元禪人

「　大丈夫須立志圓頂方袍非容易努力精勤莫暫停時時參扣西來意鳶飛魚躍顯真機咳唾掉臂秪這是莫放寬不可住做到水窮山盡處翻身直過故家
鄉三腳鯰魚爬上樹」


** 示懷止禪人

「　參禪人須猛烈緊作工夫莫放缺行住坐臥用心追急急要拿這個賊若聞聲若見色此是禪家好時節一念相應捉敗渠凡聖兩途一齊歇」


** 示審可禪人

「　汝來參我巳多年只為心頭未了然克苦三冬明道德辛勤九夏究禪源水中捉月何曾有鏡裏觀花未可拈識破祖師言外意方知石女唱囉嗹」


** 示如安知客

「　吾宗細密欲知初莫效時流鹵莽居保養深藏毛羽健鵬程九萬任如如」


** 示張望百之東山坐禪

「　心本無東西地卻有南北君今此一行須奮大猛烈撐起兩莖眉牙關咬作鐵捏定金剛拳要拿這個賊莫向動中求莫向靜中得孜孜只麼尋密密心莫歇忽爾心境如此是好時節撒手再前進上關打教徹和贓捉敗渠烏鴉頭戴雪」


** 示慧然禪人

「　汝求警策工夫莫歇放下身心一塵不立密密綿綿看是何物莫往有邦休住無國但恁麼去風清月白忽爾掀翻證龜成鱉更問如何青山羅列」


** 示自愚慧知客

「　撇卻聰明智慧佛道祖道齊傾但秪飢來吃飯管甚五位功勳做個死人有氣觸著即便翻身風起自然樹動何存劫外而今若能如是行去自愚著著知音咦葉落梧桐處露珠墜地時」


** 示慧日禪人

「　自心智慧猶如杲日普炤萬方無處不悉光明煥赫圓滿無欠觸著磕著法法周遍不用管帶亦勿動念
應物虛明事事成現若外追求古佛難見」


** 示世調禪人禪淨不二

「　禪不自禪因心而禪土不自土因心而土偏執其禪見之不圓偏執其土心之染漏禪土齊修九品優游禪土齊蠲彌陀現前無量壽佛不帶名言」


** 示顧鏡滄居士

「　寵辱鏡中花恩情水上燄爾今識破渠惟道能堪羡急早做工夫從緣恁麼薦孤明絕意想個裏常時現驀忽露真機虛空解掣電」


** 示(魏淨玉閔淨道)二居士

「　自心本無瑕貪嗔癡有染揮除這三毒急早尋方便看個趙州無工夫急如箭閒忙動靜間要打成一片時中露裸裸未嘗掛絲線捉敗老趙州方知𨍏轢鑽本來常清淨何曾有染玷」


** 示不溢維那

「　百川入海何曾滿萬象含空豈有抑況復吾心包太虛從今亙古元非溢」


** 示位中書記

「　參禪不重有諸新揭盡根源始得真撒手歸家無所事泥牛吼破碧天春」


** 示盤銘禪人

「　提起話頭莫放寬綿綿密密要勤參昏沉不可容他入妄想來時掃蕩完歷歷孤明是甚麼夏天暑氣逼人寒」


** 示西航禪人

「　披雲當衲走諸方撥草瞻風意氣昂拈卻君臣言外會掃除空有個中彰主賓相見應回互父子投機謾度量縱使門庭如鐵壁輕輕一拶徹當陽」


** 示持印禪人

「　活潑圓明非中非外運水搬柴燒火切菜秪這便是
幻然皮袋更問如何漆桶不快」


** 示玄所禪人

「　歷歷分明處時人幾個知爾今玄會得所用絕思惟」


** 示觀初禪人

「　此心纔肇觀初成覿面全提露本真一段光明無住處依然石女過西秦」


** 示完初禪人

「　信手拈來妙入神偷心淨處露家珍荒田不簡無非草月印寒潭玉兔陳」


** 示堂中禪者

「　一個話頭牢把持精勤努力莫依稀磬魚擊處忘能所觸破珊瑚樹上枝」


** 示乞食

「　從來托缽有來繇佛語阿難依佛儔重示古規登聖徑門門粒粒可皆周」


** 示古柏禪人

「　參禪者莫外求好向自心覓蹤繇言談語句非他物動靜施為到處周離計著沒羈留一顆摩尼映碧秋」


** 示梵僧大海

「　航海沖波十萬程名山親謁契無生杖頭腳底渾非礙踏遍煙霞我獨尊」


** 示眾旨趣偈因中也設問眾荅之不愜師意故
書偈示眾曰

「　秪因日起明中暗原為月落暗中明須知明暗元無二只因起落暗明形」


** 中也呈偈師亦荅之曰

「　敲唱俱行覿體賒明暗雙臨驗作家若是門前坐草客安知殺活事無涯」


** 示婁居士因士問如何是主人公師以香几擊
之復示偈曰

「　拈香示處要君知覿面何嘗有是非六九梅花春色露秋深黃菊綻東籬」


** 示金貞度居士因士問趙州八十猶行腳只為
心頭未悄然如何得悄然去師云恁麼行來亦

** 非鬧復示偈曰

「　居士問我悄然事恁麼行來亦非鬧舉處分明向上關誰能更守於常道」


** 示謝玄中居士

「　玄途休住足中道不須安會得個中意泥鰍上竹竿」


** 和魏東曉居士偈

「　兩忘淨穢亦非中聲色繇來樹過風個裏虛明全體露泥牛夜半撞金鐘」


** 示黃蜃濤居士

「　富貴貧窮一蜃樓莫將心識苦追求須從今日親明破好向如心道地遊」


** 示長興眾居士

「　提起話頭莫放寬綿綿密密要真參昏沉抖擻當精彩妄想輕清勿鹵憨執有魔王堪作隊隨無窮子正同班兩頭掃卻無依倚歷歷孤明珠走盤」


** 示李警菴

「　既然不挂紫羅衣速速歸來巳是遲頓欲洞明諸祖意秋林黃葉又離枝」


** 示姚居士

「　是甚麼夜半三更吹著火無底銚兒去燒茶拈著磁鍾成話墮」


** 示方居士

「　見色聞聲本現成何須特地苦追尋而今觸處逢渠也野鳥山花覿面陳」


** 示沈仁叔居士

「　志立堅強猛丈夫操功七日自心孤慧刀劈破無明
網放起鐵船水上浮」


** 示江弘之居士

「　一塵渾不染諸佛悉皆明烏道從來寂冰花火裏生」


** 示江猶甫居士

「　蓮可坐兮桂可攀從來儒釋一心間如能確實行將去浪湧桃花燒尾班」


** 示興國眾居士求偈

「　一個彌陀本現成思惟運用放光明果能不外尋知見即是蓮花胎裏人」


「　提起話頭莫放鬆行住坐臥要加功忽然看破原無底秪是尋常舊主翁」


「　五蘊元非有三毒本來空識取天真佛東南西北風鴈過長空處影沉水底時若然玄會得真妄自如如寶鏡當臺時光中含萬象形影一齊蠲銕鷂飛天上白雲陳祖意明月印禪心覿體齊兼帶何須問老僧八月西風緊三秋菊正黃若問祖師意從來不覆藏」


** 示信豊眾居士

「　坐臥經行須著眼看渠渠果是何人貫通三際元非異喚一聲時應一聲」


「　青山聳翠有誰知流水滔滔最上機奉白諸公須薦取休教錯認浪花飛」


「　一個話頭明歷歷動靜施為自現前當念和贓俱露徹低頭便見水中天」


「　百不思時是阿誰經行坐臥露天機若向其中開隻眼石女生兒罵古錐」


「　一個仙桃覿面陳直須細嚼囫圇吞若還嘗著些兒味管取凡心即祖心」


「　薰風陣陣自南來惠我清涼暑意開無限祖機都露洩何須俛首更疑猜」


「　信步行來路不差求之仍復遠天涯直下能知無一
事不須更御曰牛車」


「　有無俱遣謾追尋逄緣不借是真身星沉水底金錢燦怪石山中狼虎形」


** 示鍾魁所居士

「　孤明寂歷少人知指物傳心為標的智者於斯了達時頓同諸佛亡修習」


** 題自性彌陀

「　一個彌陀恒不離六門常自放光輝青松帶月和煙冷翠竹穿雲映日奇雀噪簷前彰法語鴉鳴樹上顯圓機窮途接引無休歇何故眾生不肯歸」


** 降魔偈

「　魔佛從來不共家力扶正法掃群邪多生願力如山重那管時人厭與誇」


** 擬荅復禮法師

「　真法性本淨元無妄念起病眼見空花假說妄生始若了花無生當時妄即止妄止無明空原不有起止一念亙古今何嘗歷生死」


** 付袈裟

「　金欄袈裟錦色堪誇付吾兒傳遍天涯流通慧命坐斷塵沙好提妙音開盲昧折群邪」


** 付拄杖

「　一條青梨佛祖齊垂付吾兒點豁盲迷廓清宇宙正令全提卻掃功勛無背觸妙鉗鎚」


「　放開遍大千收來在掌握付與克家兒光明恒不沒咦秋林果熟紅巖前弘兩足」





入就瑞白禪師語錄卷之十終

入就瑞白禪師語錄卷之十一
明住天台護國寺嗣法門人寂蘊編

* 歌贊銘說敘疏佛事

*** 十二時歌

「　半夜子睜開兩眼翻身起滿天星斗墜寒簷錯認金花放玉蕊」


「　雞鳴丑啟鎖開門放出狗撥火燒香探有無堂中禮佛忙稽首」


「　平旦寅舀水添柴煮菜根古灶鍋前吹把火半升羅裏解翻身」


「　日出卯山中猶是不明曉亂峰腳踹似顛狂拽杖隨行入荒草」


「　食時辰肩衝腰斧去樵薪萬年枯樹連根斫百劫香藤帶葉焚」


「　禺中巳肩荷雲鋤去種地東西兩岸一齊翻又有茅團又有芋」


「　日中午忽聽堂中三下鼓雙手捧起缽多羅始憶當年金牛舞」


「　日映未白雲片片如破絮蓋卻南山與北山爾從何起亦何住」


「　晡時申大道忙忙有幾人踏破草鞋赤腳走橫擔直負受辛勤」


「　日入西騎卻崑崙顛倒走須彌岌岌海水騰驚起波斯大張口」


「　黃昏戍掩卻柴扉一墨黑轉身露柱纔磕著信口念個波羅密」


「　人定亥收入從前憨布袋脫下娘生牛鼻褌長伸兩腳渾無礙」


*** 牧童歌(因看慈明禪師牧童歌故作此和之)

「　淨裸裸赤灑灑倒跨牛兮沒可把信口唱出曲無腔
散誕清風明月下赶入山縱意遊白雲影裡任悠優枯樹煙生芳草綠豈味尋常這一頭水草足飽齁齁兩岸東西得自繇從今不犯他苗稼不用鞭兮繩也休牧童兒真快活手把泥團空裏捋搓攏乾坤又放開渾然不知舒與縮日巳高午正好蹄角精純不須保橫眠倒臥柳陰邊這段風流世莫討日巳暮收歸欄劫外今時水草閒從今鞭杖何須問一個閒人天地間這牧童真奇怪不姓張兮不姓戴借問牧童何處居千山萬壑元非在」


*** 贈頑石禪友歌

「　常兀兀謾騰騰挺然獨露放光明觸目世間人不識權且呼為頑石名頑石頭最高大鎮壓山頭無縫罅三世諸佛賴爾維碧眼胡僧常倚借頑石頭最堅利金剛力士無能碎如來掌上顯神通外道天魔誰敢覷頑石頭壓塵世生在深山絕名利披雲著霧自優游歷劫何曾異今日頑石頭最堪愛生在煙霞與物外博山峰頂氣雄豪雲門腳下常自在頑石頭有志氣獨立峰頭絕忌諱任從日晒與風吹凝然一塊何曾異頑石頭真奇怪媱房酒肆渾無礙磊磊落落秪麼行體性虛融戒非戒頑石頭最包容十方剎海一毛中自他不隔無來往那居邊際於其中頑石頭多智慧不論三乘與四諦聖凡情盡絕古今身居剎那離三世頑石無名無形段劫成劫壞靡改換娑婆境內暫安身應物逢緣光赫煥頑石從來沒滋味世間愚者盡拋棄不知內藏無價珍通方作者方能識愚人只知頑石名如何知得頑石心頑石心量絕有無是非得失豈能拘浩浩紅塵到非到白雲常鎖如自如有問如何是頑石蒼苔片片印清虛」


*** 草龕歌(師初住崆峒寥無一物搆箬屋縳草龕以居之故有此歌)

「　草龕兒最空虛包含法界盡無餘三世如來頭出沒
四生六道任其居隨其有隨其無挂拂捲蓆總無拘有時子仙成大睡有時瑞老上跏趺四禪八定從此起五位三玄任卷舒草龕兒真有趣聲聞圓覺莫能覷十地菩薩較些兒解向其中舒兩臂草龕兒真奇妙通身連絡通身竅內外虛明絕點埃那有雌黃與做造草龕兒真奇妙侯王將相無能到瓊樓玉殿莫堪倫銅雀靈臺難比耀草龕兒亡冬夏寒不侵兮熱不怕假使三災遷變時一個渾然無縫罅有問草龕意若何三更紅日亦無夜」


*** 雪山像贊

「　棄卻皇宮雪山打坐六年苦行後人規模忽睹明星悟得遮個咦婆心一片有誰知流水高山重點破」


*** 圓相半身佛贊

「　不是月輪亦非寶鏡權現半身且徹爾困咦靈木條然鳳豈立無影林中鳥不棲」


*** 觀音大士像贊

「　見色如盲聞聲如聾弘音不昧號曰圓通」


*** 心經觀音像贊

「　通身是經通身像遍界無聲遍界聞一念心空觀自在鴉鳴鵲噪任紛紜」


*** 釋迦文佛像贊

「　咄這老漢從無始來渾忘得喪不合去睹明星向鹿野苑卻陳伎倆惹得五天國王起模畫樣本待以火焚之權留道握供養(姚道握請)」


*** 水月觀音像贊

「　大海之中磐陀石上耳聽潮音千形萬狀聞修淨盡坦然自放救苦尋聲慈功無量咦踏翻波底月鐵船水面浮」


*** 達磨大師像贊

「　剿卻梁皇意根斷送神光手臂恰恰道個安心露出
風流體態從茲家醜外揚後代兒孫逐隊咦渡江原不傳宗旨跋嶺空留破草鞋」


「　梁皇不識二祖豈逄嵩山之石乃知其翁」


*** 達磨渡江像贊

「　雙眼圓明六宗俱契琉璃殿上不許安身鄉村渡口連忙走過咦隨波一葦妙無窮雲在青天花在樹」


*** 達磨面壁像贊

「　面目雖無脊骨巳露後代兒孫個個看透」


*** 達磨西歸像贊

「　本來東土度有情卻又隻履西歸去不是一番走煙塵爭得雙株遍地布」


*** 玉彌勒佛贊

「　通身白毫全體明徹龍華寺裡顯神通兜率陀天藏醜拙呵呵呵識不識霅溪一帶鎖虛空弁嶽蒼蒼常卓卓」


*** 高峰大師半身像贊

「　抬頭見真讚收回自巳枕子撲落地打碎虛空三關留不住半節與兒孫咦春風蕩蕩花狼藉仍是從前舊主人」


*** 手捧寶塔羅漢像贊

「　一頂摩霄兩腳踏地手捧寶塔示第一義咦雙睛覷破光明也兔角生花遍處香」


*** 呂巖真人像贊

「　挂卻儒冠去學仙半升鐺內煮山川黃龍語下知端的顛酒扶妖總不言」


*** 平之畫無量壽佛像為母慶誕請贊

「　其壽無量兮曾何終始其土極樂兮曾何泰否不去不來兮巖松點翠無生無滅兮秋江渟沚」


*** 雲門先和尚真贊(四首)

「　這老漢多伎倆心記五車胸懷三藏棕櫚拂子左拋
右拋斑竹拄杖東蕩西蕩演一乘於萬竹林中布十德於海塘邊上指滲漏斷衲子命根立君臣為人天榜樣到今日覿面全提眾兒孫休云畫像不畫像咦六出滿山河遍地銀波浪」


「　手持如意巍巍獨坐普為群生全提這個時人不識當面錯過咦幾瓣梅花落剡溪四明山下神風播」


「　石傘峰前萬竹林上坐斷乾坤孰堪論量咦和風蕩蕩兮綠柳垂絲煦日明明兮紅桃播浪」


「　依真畫像像非真從像顯真真非實非實非真兩皆幻難描老人真儀質要識老人面目麼三冬桃瓣隨風舞九夏霜花遍地鋪」


*** 雪關禪師像贊

「　行曹洞機傳博山拂獨坐胡床乾坤一握且道是誰異師白足」


*** 無礙像請贊

「　孤巍卓立無情緒迥歷靈明不覆藏特為諸君通一線休從像上覓真光」


*** 道興小像請贊

「　拂子揮天蒲團著地獨坐巍巍示西來意咦翠竹搖風徹骨寒錢塘江水多滋味」


*** 烏鎮密印寺虛懷小像贊

「　身如木石意若死灰手持素珠且道是誰咦壽聖塔邊傳今古青溪岸畔示菩提」


*** 慧心小像請贊

「　歷歷分明不用外尋崖前獨立即此慧心咦怪石蒼苔古青松白鶴奇」


*** 道詮小像請贊

「　眼不見色耳不聞聲纖毫無昧梧桐葉青」


*** 黃唇濤居士為母真請贊

「　朕兆纔分坤道流行為賢者之母作萬物之根咦降
身百億無來往蓮花胎裏又重新」


*** 蕭月瑞居士為母真請贊

「　法界之母閨門範儀空花示現鏡像何歸咦香煙堆裏蓮花國寶樹行中古佛垂」


*** 自題

「　這漢生來倔僵語話相逄不讓皖公山頂笑傲雲霞顯聖寺裏大興波浪拈一條沒巴鼻的竹根東觸西觸打得那杜禪和徹骨徹髓無處安身播兩片有涎唾底臭皮左說右說哄得他行腳僧忘境忘人橫來豎撞以柏樹子為人云是返魂香將乾屎橛施陳道是人天供養似這般不唧溜的漢子也有人寫他在紙上咦分付諸方禪學者莫被他瞞換眼睛」


「　這個阿僧有骨無筋巍巍獨坐何喜何瞋撐開石傘弁嶽重新劈破崆峒剔起慧燈咦南雲花爛熳平川水漃清」


「　這阿師沒嗒𠿓手握山藤聖凡俱殺破異道於筆端呵邪禪以口咶識者知是達磨嫡骨兒孫洞山正脈不知者亦隨人異訝」


「　兀兀兮若山寂寂兮真閒聖不可並凡莫能攀境上無心戀忙中事不關咦一片浮雲何住處數員頑石自斑斑(西堂離言請贊)」


「　我像無形非眼力之所能見我像無色非青黃之所能成湛如秋水空若太清六合無高下古今一坦平說甚麼十二類生(監院湛空請)」


「　寂寂兮無聞歷歷兮有色正令全提人天法則覿面橫施佛祖機聊通你等個消息(侍者鏡愚請)」


「　咄這頑像沒伎倆雲門寺裏惹得人憎弁嶽峰頭渾亡得喪既不能演教談經又安知捧缽持杖有問西來之意若何便將他驀頭一棒本待要以火焚之權留與兒孫供養(侍者舒光請)」


「　默默無言巍巍獨坐舜若多神莫能看破喚作瑞僧早巳話墮(侍者寧遠請)」


「　這漢癡迷不識威儀輕輕觸著聲吼如雷咦秪為慈悲心大切喜兮怒兮與人提(侍者遍聞請)」


「　堪羡良工筆力精筆筆全提此個身雖然眉目咸相似一點中心難畫成難畫成五彩分明事最親(西堂中也請)」


「　渠正是我我不是渠恁麼會得克家之兒峒山芳菲兮春色之英鄱湖澄清兮秋風之精(維那克歸請)」


「　明暗交參互同生殺偏正齊捐劫外火發(侍者破暗請)」


「　心遍十方身通三際默坐無言示第一義咄(西堂不溢請)」


「　寶蓋峰前花發笑金蓮山上草呈吟咦是這阿僧非這阿僧爾其細聽(侍者元潔請)」


「　傳達磨六七世之正宗忝洞山四八代之真子居崆峒五位之山中提正偏兼帶之心旨這便是楊阿師的臉嘴(輻輪請)」


「　是像即真是真即像不像不真是何形狀坐斷十方覿體坦蕩(西堂石澗請)」


「　體非玄素何有此像此像非真玄素不狀假斯紙墨權為供養(侍者玄素請)」


「　生在桐城薙髮九子操方越國雲門真子咦以乾屎橛為沉香便就是你(一念請)」


「　五蘊山頭一片雪湛水澄潭一輪月清波蕩漾妙何窮認著依然猶未徹(源初請)」


「　一心常在那伽定眼若盲兮耳無聽任他聲色亂叢叢何曾動著毘盧印(姚福吾請)」


「　和風吹起柳條新煦日臨頭花似錦綠水汶瀾陳道貌切休喚作世間境(不踰請)」


「　有眼兮非見有耳兮非聞有鼻兮何嗅有口兮難言惟心兮漠漠廓落兮誰親咦怪石枯藤和露冷金鏢寶蓋帶煙橫」


「　這漢呆癡獨自亡思青黃莫辨動靜焉知手持白拂胡施亂施不識者以為祖師之機咦風起船頭波浪湧水澄山色印寒潭(存璞請)」


*** 硯瓦銘

「　覿面無遮通身沒縫書大藏經作人天供世間功業賴渠所成若非渠力何繇作文體若剛堅心絕異緣平嘗獨露不受綿纏本不可說表裏漆黑識得渠時成佛心歇」


*** 銅香爐銘

「　觸目無私通身赤露篆煙裊裊消大千垢包括虛空容納微塵即此便是烏用別尋」


*** 尊稱達磨正宗說

千流萬派一源而出千枝萬葉一本而生何得認流
迷源執榦棄本也今人必稱五宗為始者皆是迷源
之謂也古雲門溈仰二宗巳絕法眼一宗傳於高麗
國只得洞濟二宗在於震旦耳今依愚見當尊達磨
大師為始蓋我國之心宗自達磨大師航海而來至
於我土直指人心見性成佛由是心宗傳布四方而
今叢林皆設達磨大師之像良有以也在西域當尊
迦葉尊者為始在東土當尊達磨大師為始若尊曹
溪尚有五位祖師在前故有遺也源達磨則該曹溪
亦該洞山本洞山則遺達磨亦遺曹溪故本能該末
卑不該尊也是以當尊達磨大師為始自達磨大師
至雲門先師乃四十一世矣知我罪我何敢辭焉後
代所稱者當云傳達磨正宗第幾十幾方不遺其源
則見源之有始也。

*** 達磨西來說

禪心湛寂本自虛玄三際融通十方不隔柰何情生
智暗逐境迷心認妄失真飄流莫返故勞大聖降跡
現化西乾四願嚴身六度濟物使人人返本個個歸
家揭破無明點開慧眼操舟破迷天之大浪揚帆鼓
覺海之洪波直抵梁朝發明聖諦一語不契折蘆直
顯舊家風入魏知機面壁全彰目前事至寶不昧冷
眼難瞞斷臂安心神光有在雪花遍處瑞氣常新禪
髓傳時門風大振諦不為何階級覿體堂堂有修證
無染污總明自巳德山棒臨濟喝機用全彰大雄虎
南山蛇殺活自在雲行雨至斷盡衲子命根掣電轟
雷施設佛祖機要炎焰日中冰雪朔風水裏楊花森
羅萬象無私千古真風不墜由是教外一脈東土大
行故禪宗直指之始祖始于達磨大師也。

*** 恕巳說

世尊云天上天下唯我獨尊以此觀之則在天而天
而不天在人而人而不人乃至地獄餓鬼畜生及與
諸類亦不諸類如是則無往而非我亦不我無我此
聖凡不涉有無無拘人我兩忘恕責齊遣是謂真恕
巳焉。

*** 開爐說

嗟嗟末世去聖時遙概以訛傳曾不知反只此開爐
一事古之叢林或十月十五或十一月初一日開爐
正月十五日止火有爐頭有炭頭為大眾煖寒故有
開爐之說到開爐日爐頭散爐炭頭散炭善知識藉
此以拈提指示大眾故有灑掃開爐燒榾柮團頭扠
手大家烘你也烘我也烘深藏穩便度隆冬之說趙
州曾作爐頭因緣可攷雲峰悅化炭俱載方冊今時
叢林將古規事跡俱以昧卻但見語錄中有開爐二
字單只以結制上堂為開爐謂之陶鑄聖凡似即也
似是即未是何也將叢林煖寒一段因緣俱以昧卻
不知出跡深可歎也若要復古依舊到冬日寒時散
爐散炭善知識於此上堂庶事理雙全規制不廢矣
又到夏天五月初一日挂帳九月初一日收帳亦叢
林規範烏得不審哉。

*** 辯率發微說

余想作文字者馳騁筆硯若非細心不無一時之失
林間錄云古塔主去雲門之世無慮百年而稱其嗣
青華嚴未始識太陽特以浮山遠公之語嗣之不疑
二老皆以傳言行之自若復曰其於巳甚重於法甚
輕此覺範所論是論之未當也古塔主既去雲門百
年而未識雲門輸巳以承嗣得非輕巳重法乎青華
嚴亦未見太陽而以浮山遠公之語嗣之又非輕巳
以重法乎反謂於巳甚重於法甚輕是何言歟青華
嚴依遠公之語嗣之不疑此尊人也既從遠公有所
悟入此入聖位也然而輸巳為物重法重人此華嚴
大師萬古一段英氣起洞宗巳墜之風開投子永垂
之道後之學者及與不及雖未得而知且浮山遠公
提挈華嚴為法門之真子使其承嗣太陽而不為巳
之嗣真以大道是輔何嘗以洞山臨濟二其心哉試
觀今之人去古人遠矣或有親巳門下者毋使過他
人之室悲哉。

*** 藏經述意說

藏經之來本乎西土始因摩騰竺法後有玄奘大師
涉險登危斯文乃至白馬壇上帝主親驗偽真佛經
火中光明徹於霄漢因是道經灰滅吾教流通欽此
寶文傳布宇內見了義句頓悟靈覺之心聞般若名
永證菩提之果言言見諦字字真詮庶使後學有聞
不負請經初志。

*** 戒約說

世尊在世僧依佛住世尊滅後僧依戒住戒也者出
三界之元首登四聖之要道不可一日有怠戒若有
怠則塵不可出道無所明願無所興生無所度何得
為眾聖之皈者乎如是則知戒為無上之梯航破暗
之明燈應當至意滌慮翹誠求佛冥加感發戒體所
言戒體者即我等之自心也是心覺遍謂之佛是心
軌持謂之法是心和合謂之僧是心圓淨謂之戒是
以即四法而為一心即一心而為圓宗戒體即戒體
而為萬行根基烏可有怠也歟。

*** 戒殺或問敘

世人烹眾生肉以充自巳腹者迷倒之盛矣何也蓋
眾生與吾人一體吾身乃地水火風所成眾生亦地
水火風所成耳經云一切地水是吾先身一切火風
是我本體以此觀之有何異焉既爾誰肯烹自巳之
手足以充口腹哉手足既不可烹則眾生之肉亦不
可烹也明矣古云心佛及眾生是三無差別又云凡
有知者必同體如是則知心性亦何異哉吾人愛其
衣冠整肅飲食甘甜彼亦愛其毛羽潔淨所食味豐
吾人適意則喜樂盈懷不則憂愁煎逼且眾生亦爾
放之則鼓舞飛鳴囚之則惶惑驚悸是以物我不異
殺而食之豈其仁歟茲者仁叔沈居士夙願深厚示
現名門不染繁華留心祖道於弁山發明本有不勝
喜躍復念眾生沉迷何以導之遂體上帝好生之德
興聖賢同體之仁戒殺放生假設問難發明孔孟佛
祖之心名曰戒殺或問實苦海之慈航大病之良劑
也余一見而加額合掌聊敘數語以為擊節倘遇大
集會中獰惡鬼王曰仁叔仁叔我待一切眾生成佛
盡眾生界空無一眾生名字我乃戒殺放生且道仁
叔又作麼生老僧秪為大笑呵呵。

*** 募茶疏

茶為奉客之先供止渴之要湯纔入門來即與一碗
使其沾著唇齒當下知歸故爾趙州無論到與不到
咸云喫茶去今日弁山意欲借彼發明諸人大事乞
眾檀那各出隻手成就勝緣俾飲者嘗者枯腸頓息
不受伶俜入清涼地獲如意果則諸檀福德孰可(量哉)。

*** 乞米疏

金牛飯普周沙界雲門餅塞滿虛空一粒米撞倒須
彌兩文錢各出隻手使無口人受食無腹人飽餐則
大檀之功等太虛量也。

*** 重修洞山祖塔題辭

洞山古剎我等祖基傾頹巳久瓦礫不存今幸孤崖
上座住持欲重新祖塔柰工力浩繁凡我輩為洞上
兒孫烏可坐視乎必思水源木根法道有本各出隻
手共力可成一磚一石建祖塔於當場一瓦一椽覆
靈骨於本處法幢高豎祖道重新始不負我等微末
報本亦可啟迪後昆孝道有在。

** 佛事

*** 為啟明舉火

執火炬云銀光耿耿且喜窮子歸家寶月輝輝琉璃
殿中朝父恁麼時君臣道合父子一如是何人境界
啟明上座厭塵世而高登九品棄娑婆而端居淨土
會麼以火炬打圓相云烈焰叢裏翻身常寂光中(自在)。

*** 為心光舉火

泥牛吼盡澄潭月木馬嘶乾四海雲一段心光歸去
也九蓮臺上又重新且道還鄉一句作麼生道烈焰
亙天星宿朗霧鎖長空山色青。

*** 為亡僧舉火

生死去來目前包褁般若如清涼池四面皆可入生
死去來總沒交涉般若如大火聚四面不可入今日
這方來上座挺身擔荷覿面全提且道是出也入也
以火炬打圓相云通身一具黃金骨烈焰光中仔(細看)。

*** 為奇風舉火

細雨乍收孤日朗白雲纔破碧天青一段奇風全體
露再駕赤龍行一程咦轉位忘功歸去也青山綠水
自知音。

*** 為玉章舉火

玉章玉章收回文彩以空合空豈有去來其來也轉
位就功弁嶽峰頭花爛熳其去也轉功就位碧波潭
底桂輪空正恁麼時明暗雙消君臣不立且道在何
處安身咦海底吹來三昧火頃刻燒乾五嶽雲。

*** 為覺元舉火

覺元覺元返本還源菩提觸目擲卻大千秪如天台
不住龍華不去且道向甚麼處安身立命以火炬打
圓相云咦再向紅爐親煆過任汝分身塵剎中。

*** 為明軌上座入塔

本自無縫罅八面絕遮攔一頂摩霄四稜著地圓陀
陀藏了幾多骸骨活卓卓收盡無限髑髏人人對面
齊觀軌上座親登此處以手撫骨云軌上座聽吾說
今朝正是清明節百花競秀楊柳青夜深更看峰頭
月無縫塔裏快翻身荊棘林中忙舉足過此二途且
道向甚麼處安身立命良久云幾樹桃花無豔色數
枝枯木盡芬芳。

*** 為矩耆二上座入塔

朔風匝地霜花滿萬籟無聲境寂寥今日與君輕決
斷翻身此處路非遙二上座聽吾教娑婆世界休生
戀西方淨土快須逃過此二者且道向何處安身咦
三冬枯木秀九夏雪花飄。

*** 掃雲門散木先和尚塔二則

秋風颼嘶秋雲披離秋雨歷落黃葉紛飛此是先師
容儀會麼轉功就位無遺影古殿苔生阿個知僧問
先祖儀容即不問圓音周遍事如何師云青天白日
進云恁麼則水注松濤宣妙法青山翠竹演無生師
云非汝境界僧便喝師云未曾見面在僧云歸去罷
師便休去(癸酉秋)。

山之高兮水之源兮先師之心兮晴空一聲霹靂泥
牛木馬奔馳如此會得則先師儀容宛爾如此不會
桃花依舊笑山堤會麼遂顧眾頓足云蒼天蒼天即
上香(乙亥春)。

*** 掃百丈大智祖塔

雄峰鎖白雲諸祖真機獨露千林飄黃葉衲僧巴鼻
儼然滿目儀容通身師表會得者全體受用不會者
運水搬柴會麼會麼今日特具瓣香聊陳薄供以為
大智老祖掃塔之敬諸人還見(智祖麼良久云石塔蒼苔古翠竹綠衣新)。
入就瑞白禪師語錄卷之十一終

入就瑞白禪師語錄卷之十二
明住天台護國寺嗣法門人寂蘊編

* 詩偈

** 遊雲門十詠

*** 尋路

「　興哉拽杖行信步入荒草問取採樵人咸云此路好」


*** 上爐峰

「　白雲縹緲處獨立兩山間分付登臨者藤蘿信手攀」


*** 陟嶮

「　懸崖多嶮峻磊落路難行步出稜層外坦然一掌平」


*** 絕頂

「　雲外孤峰立群巒足下蹲卓然無與並唯此獨為尊」


*** 下石屋

「　踏破蒼苔徑徐徐下古丘紅霞穿石屋疑是化天樓」


*** 過梅塢

「　纔聞梅塢徑倏爾口流涎會得其中趣何須更問禪」


*** 宿旃檀林

「　林中無異木純是旃檀遶一宿此林中時聞香風好」


*** 禹陵

「　聖德乾坤並仁風日月齊功圓歸正寢殘蛻留會稽」


*** 樵風徑

「　採樵人巳去曲徑水長流拂拂仙風起飄飄轉畫舟」


*** 問歸

「　紅日落山堤遊人問故棲牧童遙指處轉過石橋西」


** 遊雲棲五雲峰

「　循溪直下五雲峰絕頂蒼蒼霄漢中綠水青山環滿目何須更羡梵王宮」


** 登投子有感

「　憶音當年美道風法音雷吼振花宮寧期聖跡成荒阜秪見山頭樹樹松」


** 山居雜詠(前五首紹興鐵壁山居作後七首潛山皖山習靜作)

「　鐵壁花開三月春桃紅柳綠亂鶯鳴峰巒兢秀常盈目莫不皆承化母恩」


「　茅舍寒嚴因雪凍雲廚供缺為糧虛山僧盡日無他計笑飲清泉樂自殊」


「　嵯峨鐵壁錦屏風展在天池峻莫窮人鳥不來消息斷個中誰許話禪工」


「　軟似綿團硬似鐵任從禪者來咬捏閒餘散步下天池嘯傲清風與明月」


「　自適常居鐵壁巖腳蹤曾不到人間有時洞裏朝陽坐惹得天花雨滿山」


「　自搆茅菴萬仞峰四時煙霧𡎺門封有時寒結稍頭露疑是瓊花長谷中」


「　榮辱無干意自如瓢囊高掛隱山墟終朝獨適非為寂喜有閒雲伴我居」


「　青石塢中青石主常將薄粥為賓煮滿盤托出任時餐滋味須知無幾許」


「　山居多野趣松竹鎖雲霞谷鳥時頻唱令人興轉賒徑幽人跡少竹密鳥聲多縱目傳心旨何須問達磨華堂塵事冗茅舍道心寬體掛金魚客寧如破衲安皖山峰頂別諸方青石塢中意氣長散步林間觀日駛跏趺石上笑雲忙清泉沸澗涼堪浴爽氣臨人興愈彰野鳥山花頻適趣不論榮貴幾存亡」


** 和桐城何太師探五印寺藏主偈(三首)

「　藏滿龍宮不較多一微塵內盡包羅任從黑白惟心現識與不識總非他」


「　四緣開合亡生滅礙與無礙不是塵但得異同心念息芬芳紅葉滿乾坤」


「　萬象能言非有意虛空作語絕知音偷心喪盡真機顯塵剎無勞耳去聞」


** 和陽明先生良知偈(二首)

「　五月端陽節屆時艾符覿面不須知凱風颺颺榴花舞滿目清光更是誰」


「　滿目清光更是誰畫龍爭鬥舞靈知清波蕩漾全神力纔涉思惟即有為」


** 和具足師弟活埋偈

「　汝既活埋我亦埋白雲流水兩悠哉蒼苔明月無窮意一任四方八面來」


** 和李其張梅詩韻

「　奇偉靈苗出世才冰肌玉骨豈能栽春花秋月難堪並萬古馨香絕去來」


** 題龍華寺

「　豁開心地龍華現萬象全彰阿逸多縱使當陽親薦得依然眼底又蹉跎」


** 龍華八境(并引)

龍華八境偶爾點出拙不我藏首刱八偈以為拋
磚之意俟諸英才各陳其美永永連續繼諸來者
云爾。

*** 彌勒峰

「　春花豔豔體全彰冠月披雲鎮八荒祗為世間人慕切渾忘兜率坐來長」


*** 青龍崗

「　發脈須彌起弁峰飛騰形勢若遊龍層層鱗甲松粧就慈氏宮藏眉睫中」


*** 象玉峰

「　卓然崒嵂聳菰蘆紫霧紅霞覆體如卻笑普賢牽不去老僧常在背跏趺」


*** 獅子巖

「　巖似金毛踞弁坵未伸牙爪絕狐遊口從天地同開起吼到而今聲未休」


*** 寶珠池

「　竭羅腹內巳多年何故遺來弁嶽前晝夜清流無間斷驪龍永劫尚盤旋」


*** 花石澗

「　古澗清流入帝基粼粼花石綴新枝喜如畫意將歸院宋子看時亦謂奇」


*** 六和泉

「　甘泉常噴碧雲開玉色澄明何處來想是華林園內老為憐枯竭潤山隈」


*** 天井嶺

「　玲瓏一竅半巔中卻是摩醯一目同流注甘泉滋化物免教青翠絕蔥洪」


** 和唐祈遠居士韻

「　草色蕭蕭日巳秋那堪霜髮又臨頭道心固異塵心切祖語還將世語酬惟使缽盂兩度濕渾忘冠蓋滿門留龜毛拂示那伽定億劫參差霎爾瘳」


** 師登天台護國寺祈遠居士以六絕送行師用
原韻以復之

「　人人心地有花開何必從他羡寶臺當下諸塵渾不染光明卓爾透天台」


「　迢迢千里到松門石壁藤蘿古道存流水滿溪含寶月憑欄高看野狐猻」


「　石梁億劫一朝僧豈料而今巳共陵脫盡繁華塵世夢杖頭高剔佛前燈」


「　問我西來何所酬落花片片水同流忘機獨坐千峰外誰識獅兒聚窟洲」


「　天台高臥白雲多那識全身入薜蘿坐斷煙霞心夢寂故人未到柰如何」


「　巉巖絕壁漫追攀洞口胡麻儘可餐聊寄清香君自識無絃曲調要親彈」


** 退隱崆峒居士仍用前韻以六絕送行為三請
之意亦用原韻復之

「　當日龍華巳撇開謾勞三請上師臺苕溪山色常談此何必重還接眾台」


「　本無壁落亦無門覿面堂堂何念存報與知音祈遠士從來不重弄猢猻」


「　放卻龍鍾一老僧何須翰墨苦相陵窮巖喜自逃真趣日落黃昏剔祖燈」


「　護法之情莫可酬權為瓚老隱山流懸崖永絕聖凡路颯颯清風播九洲」


「　愚頑寡學一婆多收捲絲綸入薜蘿巳獲金鱗歸去也從今不必問如何」


「　勝景雖殊我不攀常煨紫芋供朝餐草龕獨坐亡生佛那管瑤琴彈不彈」


** 乙亥春登天台步阮仙韻

「　為因古剎到天台恰值東君伴我來號令未曾傳信息山城幾處盡花開杖頭煦日誰堪並缽底清風任往回一段玄情惟自適從教頑石點蒼苔」


** 護國即景四絕
*** 紫霞峰

「　卓爾沖霄漢幽微雲霧關松風常不昧清韻落人間」


*** 玉印峰

「　當空懸寶印玉石點蒼苔宇宙增光彩宗風覿面來」


*** 舍利塔

「　三塔標原跡於中舍利藏生機時復感觸處悉成光」


*** 蓮花池

「　乾坤開一竅清水四時流紅日爭奇媚香風遍界周」


** 遊桃源洞

「　昔年懷此勝今日始親來劉阮仙何在胡麻跡未灰曉花迎日媚野鳥帶雲回徑轉情猶適仰觀石上苔」


** 宿慈雲寺

「　信步尋芳徑逍遙翠藹中慈雲蔭古寺法幟顯雙松水活龍堪隱山高禪亦豐鐘聲敲月落紅日又昇東」


** 登高明寺

「　峭壁聞清響天關對白雲松風無限趣誰識個中親」


** 遊國清寺兼贈不訛禪者

「　雨花飛瑞色雙澗吼清波仙灶陳真跡頻觀總不訛」


** 再遊桃源至普光寺贈了心大德

「　尋芳興未竭拽杖喜風涼捫壁登玄路攀蘿上普光山高僧臘長樹老道風香相見如相識清談意更長」


** 過香柏峰同達虛坐月茶次即事

「　扶笻陟險過峰前香柏烹茶問妙玄明月一輪東嶺上談禪不用老僧宣」


** 丙子季冬祈遠居士浼竹知到崆峒接師回弁
岳以五絕送行師和原韻以慰竹知辛勤云

「　勞公跋涉到崆山一路風霜聞也寒水湧船頭銀砌岸瓊刀剌足甚為難」


「　忙把枯柴信手燒通身和煖路非遙薑湯到口寒衷解暫且安單竹箬寮」


「　海內尋師爾一人三千里外涉煙塵和風乍起忙歸去寄朵梅花報早春」


「　他方即與此方通僧俗元同祖道風若遇知音頻舉似而今不必說空空」


「　迥絕諸塵出上方從今不話祖師堂玄途鳥道俱無影生佛之緣兩并忘」


** 回首座久默

「　龍華不比古雲門雲門住處未親承龍華命帖昭星月毋得推辭往別行」


** 復方大方居士偈(步韻)

「　勞病多年萃草叢秪緣退養寓崆峒休心禪觀諸緣寂息影雲霞萬壑空有賴大檀興保社還從蠰佉振
玄風君今若問回桑梓日到西峰又轉東」


** 和友人

「　勞君攜杖過茅菴峻嶺藤蘿儘可攀鳥道玄途休住足翻身直過上頭關」


** 靜坐偶作

「　飢餐渴飲總休功終日清閒翠竹中無事藤床心亦寂那知身在梵王宮」


** 除夜

「　今年今夜盡今時種火圍爐半榻棲一覺鼾呼清夢斷烏輪依舊轉東籬」


** 聞爆竹聲

「　㘞地一聲吼沙界悉皆聞催去三冬冷驚回大地春」


** 渡江即事

「　為懷緣行篤寧怯渡江濱冒雪衝寒去銀舟破浪行」


** 題弁窩池古柏

「　昔日趙州曾指示今朝池畔又重拈禪人於此能親薦不負高標覿面傳」


** 題紅蓮

「　缽頭摩現寶池中如月如輪顯妙躬泥底根潛絲密運水浮香霧氣明通因心即與果心合素質何堪眾質同體色幽微渾不染從教八面有薰風」


** 題竹勁鞭

「　稜稜層層無物可及擢破乾坤卓然獨立信手拈來非鎗非戟用去體遍十方收來纖塵皆息警惺大地昏迷撥出長天杲日提起魔軍膽喪放下佛祖莫測擊碎威音髑髏穿過衲僧巴鼻有問如何若何驀頭便與三十」


** 題扇

「　全體一片白雲通身一具金骨一個鼻孔遼天半輪明月往復展開遍滿大千收來在吾掌握拈起當處
清涼放下紅塵即沒搖蕩乾坤兮清風颯颯舒卷寰中兮元無背觸」


** 飛來峰

「　人號飛來兮出自何方充塞寰中兮其體恒常突兀嵯峨兮威雄無比磊落昂藏兮氣宇難量一片陰雲兮形藏不見清明皎潔兮覿露堂堂萬山分派兮此是其源寒暑相遷兮渠自不傷形影孤高兮萬方瞻仰聲名遍布兮千古流芳」


** 塢口圓覺潭

「　塢口一橫橋橋下一潭水潭水清如鏡炤徹法源底兩岸竹松隹一天星月美形形不相知影影含潭裏風動水生紋風息紋無起聽其清濁流濕性無彼此道人心亦然秪在於動止動止兩相遺若水而巳矣」


** 龍松

「　不假良工手全無刀斧痕天然奇特性峰頂伴閒雲」


** 藤如意

「　本自無根蒂何有聖凡名坐斷千山色堂堂獨露形拈起天花落發揚大地春若問其中旨天心掛桂輪」


** 雪

「　冽冽寒威遍界周六花飄蕩滿空浮乾坤今日一時老處處青山盡白頭」


「　蓋覆乾坤全在我囊藏異色豈繇他殷勤報與諸禪者切記休云六月花」


「　一色充然滿純真絕點埃大功無隱晦覿面為君開」


** 霧

「　倏爾形充霄漢中渾然一色意何窮離婁望去明非極罔象行來路正通上下參差難辨的東西起止那分容密移一步虛空外倒跨飛龍絕妙功」


** 漁家傲詠雪

「　輕飛妖嫋通身白萬象森羅秪一色大地嵯峨藏醜
拙無差別瓊樓玉殿咸歡悅五湖四海冰花結六合彌漫雲陣冽枯木寒巖樵者絕威逼逼銀花滿目誰人識」


** 漁家傲自慶

「　自慶僧緣多劫就親承佛法離塵垢單傳直指吾今透無綰手趺坐蒲團忘白晝慈悲愍念將生捄曠劫深因弘願厚堅鎧精軍長夜驟雄紏紏魔王逃竄無門路」


** 風月比懷

「　秋月明難比道人心月明不炤覆盆下道心能鑑於古今秋風清難比道人身風清猶落千林葉道身不染世間塵」


** 窗前梅

「　臘梅花傲盡冰霜苦玉骨展開人巳知清香放出風堪鼓報春回特向窗前吐」


** 窗前竹

「　窗前竹寒苦倍精神雪到枝頭堅節操風來林榦長威獰虛心腹不改四時青」


** 嶺頭松

「　嶺頭松挺立沖霄漢煙雨滋培氣色鮮雲霞馥郁清光煥峭巍巍風月恒相伴」


** 尋山至崆峒
(丙子夏初師離弁山欲隱終南道過􃅴州聞崆峒幽邃可栖故捨舟
人山卓錫于此秋七月二十六日也)。

「　為尋山水過虔西頂笠腰包上貢溪一到崆峒諸相淨渾然忘卻往來機」


** 結茆

「　誅蓁展土結茆房為遯浮名隱上方一片閒心無個事枯枝高枕笑雲忙」


** 上梁日落雪

「　闢艸峰頭豎棟梁十方同集喜營糧諸天也解生恭
敬故有奇花雨滿堂」


** 草龕

「　草龕不比朱門屋蒲榻過於七寶床高枕無虞塵自淨白雲終日意便長」


** 別崆峒
(因山頂俗姓種田擾溷亦因唐祈遠居上屢賚書請師回弁嶽故別崆峒他隱)。

「　逃禪息影虔南地不奈音書甚苦催辭別崆峒他處去層巒疊嶂又深栖」


** 南雲山慧燈寺即景
(丁丑二月十三日師離崆峒隱跡于此)。

*** 鳳翔峰

「　當陽獨立絕啇量不墮群峰出上方極目欣然無別示南山鳳勢在空翔」


*** 獅子巷

「　古稱獅子巷覿面少人知踞地神威露何須嶺外馳」


*** 化龍泉

「　龍從一滴變再滴鼓風濤活潑誰能測終歸為海潮」


*** 象鼻坡

「　南山巳峻極眾獸未能栖何用撩天鼻來呈向上機」


*** 放生池

「　殺盡偷心者光生在放生臨機垂一語不昧自分明」


*** 遊魚嶼

「　魚嶼一念遊能周萬古秋固然空寂寂到此識蹤繇」


*** 天生蓮

「　覿面呈佳瑞應機解放光天生香馥郁妙德個中彰」


*** 缽盂山

「　世尊方托出讚歎美空生自昔降龍後黃梅傳到今」


*** 盤龍澗

「　澗曲似盤龍何人識此宗真機全體露勿可復矇矓」


*** 香爐峰

「　喜有香爐不計年薰天薰地自周全而今拋在南雲裏說向時人不值錢」


** 聞梆聲示眾

「　一下梆聲滿塢聆提持個裏甚分明髑髏擊碎能知痛始許諸人薦得親」


** 初夏挽春

「　桃紅巳褪芰荷新梔子清香亦爽襟滿眼韶光元不減依然春色在乾坤」


** 夏日即事

「　一番雨過一番晴花果鮮榮稼穡青竹底風生涼拂拂山家野老盡舒襟」


** 蚊虫示眾

「　南雲山墺草生多可趁蚊虫遣睡魔況復痛錐親徹骨癡人不省為癡何」


** 雙茶點翠

「　雙茶聳翠立庭前占斷春光年復年法說熾然誰個會徒教終日鎖嵐煙」


** 並頭蓮示眾

「　一蒂雙花燦明明兼帶齊時人知妙用不負露真機」



入就瑞白禪師語錄卷之十二終

入就瑞白禪師語錄卷之十三
明住天台護國寺嗣法門人寂蘊編

詩偈

** 再住贛州崆峒山

崇禎十年丁丑秋監院湛空并贛城高樓居士會
同鍾玉所鍾鳴宇劉寬我諸護法賚書上南雲山
再請師還山賦此。

「　策杖重來此縱觀仍舊遊何期劉子樹肯首笑相留」


** 崆峒諸景
*** 緣起

丙子秋七月廿六日予到山時蓁莽蓊鬱藤蘿絆腰
遂令撥雲闢徑誅茅始縳箬屋結草龕以居之既居
矣猶未窮此山中諸景既而過南雲山丁丑秋再上
崆峒稍闊其居漸開四野不覺佳景天然露現始各
五位山寶蓋峰等八景至戊寅春遊之又立飛龍崗
等四景名初夏之時梅雨綿瀝古路從蠟燭園過阪
因田塍窄來往者未便予偕隱虛等八人從水口下
新開一橫逕又得羅漢之名舉目遠瞻危巒怪石羅
列屏几煙霞滿岫蒼翠森然則又有奇峰紗帽石觀
音嵒清涼嵒之名至秋遊歷群峰又睹有眠牛石一
脈泉巳卯春偕諸子再登奇峰又見石剷石鯉等聳
然而立宛有參天之勢故爾名之然景無前後前後
在人自劫初成之時諸景一時羅列雖後有探幽賦
詠者年遠亦無所考今或山靈有在老僧有緣自到
山漸誅草莽取景題名總為崆峒山之諸景固是缽
盂安柄亦可存于後賢知此則有隹詠志之不朽也。

*** 崆峒即景(并引)

崆峒山荒涼甚久斷碑古碣盡巳湮沒子仙初到
惜無片言隻字可攷但觀其山形相似物類者指
出八景示諸禪衲共相唱和以為永遠之志其院
前覿面一峰形如寶蓋故稱為寶蓋峰院之東角
一峰俗呼為酒罈山形似金鏢故名金鏢峰院後
主山五峰並列偏正互陳君臣不亂稱為崆峒五
位山門前一池圓如寶鏡故名寶鏡池院右一崖
世呼仙人著棋之處故名仙人崖院右一石儼似
龜形故名龜石崖院之西畔新開一泉內有一龍
頭石水從其出故名龍頭泉院南寶蓋峰之腰有
一石其形似虎故名虎兒石此崆峒之八景余養
病之餘詠頌八首俟諸文翰共詠精華以壯崆峒
勝概云。

**** 崆峒五位山(八絕)

「　五位元一座偏正歷然分君臣同妙顯賓主互相陳險峻鶴難立平懷步入輕位功齊轉處木馬吼天庭」


**** 寶蓋峰

「　寶蓋覿空懸彌然覆大千禪流咸蔭被妙色古今傳」


**** 金鏢峰

「　形似金鏢卓然獨立戳破虛空有誰能識」


**** 仙人崖

「　挺然一座崖上有神仙立昧者眼糢糊何能對面識」


**** 寶鏡池

「　圓明湛漃猶若寶鏡含盡法界毫無餘剩隱顯俱該不存邪正放去收來大地徹困」


**** 龍頭泉

「　一竅開天際石龍吐水流味甘禪德美益見洞山幽」


**** 龜石崖

「　一石橫空起其勢若龜形草嫩綠毛長苔生八卦陳伸頭提正令縮尾跡何存舉目全體露靈德甚分明」


**** 虎兒石

「　怪石草中埋猶如猛虎踞爪牙雖未伸來者生驚怖」


*** 又題四景(并引)

任運禪人搬木回至五龍湫憩息舉目偶見一水
瀑布噴珠而下遂有瀑布泉五龍湫之詩以呈老
僧老僧亦擊節和之故得瀑布泉五龍湫之二景
矣驚蟄節屆久雨初晴偕二三子步於南墺之石
濠見一嶺似鳳蹲立有所待焉遂指曰蹲鳳嶺從
鳳嶺而去不里許有岡若怒龍奔海騰空而過指
曰飛龍岡諸子各呈詩老僧亦占拙偈不覺四景
流落人間也。

**** 瀑布泉

「　誰將白練挂長空界斷青山路不通多少行來難措足騷神閣筆費神功」


**** 五龍湫

「　五龍潭底隱滴水示全身澤世功無量三根得自榮」


**** 蹲鳳嶺

「　峮嶺盤旋萬壑中宛然彩鳳五雲籠不聞秦主吹簫笛惟聽崆峒午夜鐘」


**** 飛龍崗

「　嵷嵱轉變若龍騰駕霧排雲勢自神不向海中求德寶慣居山頂聽殘經」


** 錦花水(并引)

戊寅春傳以為瀑布泉巳卯春余親觀之猶如錦
花鋪設泛瀾無窮故名錦花水也。

「　浪花翻作錦花飛意趣天然吐妙機化母織成無功絹散之湖海作龍衣」


** 崆峒即景(十四絕)

「　路逕新開氣象鮮碧嵒紫石鎖嵐煙有人踏著些兒地驀直登臨極果巔」


*** 奇峰

「　崆峒多秀麗怪石亦生奇竹翠通禪髓花黃啟道頤藤蘿佛膝曲古蕨聖心怡極目頻臨望悠然任所之」


*** 紗帽石

「　天然紫石長苔封卻似烏紗振國風想是辭官修道者故將冠冕挂崆峒」


*** 觀音嵒

「　森然喬木古藤封紫石磷層布錦峰趺坐忽聞清籟響誰知大士啟圓通」


*** 清涼嵒

「　苦樂無能到炎涼豈可侵忘機獨自坐那有世間塵」


*** 眠牛石

「　雲根高臥似眠牛歷盡寒炎不計秋鞭杖而今誰更用祖翁田地賴耕收」


*** 一脈泉

「　活潑無依倚常年不竭涓榮枯咸被潤蓋自有來源」


*** 石鏟峰

「　形如鐵鏟立峰頭觸碎虛空獨自幽魔佛一齊俱蕩盡誰人能入此中遊」


*** 石鯉峰

「　一石參天似錦鱗龍門巳透若何升蒼生枯槁須當濟秪待雲雷布雨行」


*** 崆峒水口

「　一帶溪流下碧岑噴珠擊石響清音常年似唱胡笳調不許眼觀聞在心」


*** 羅漢松

「　翠葉婆娑色愈嬌和風鼓舞帶雲飄空山獨立清蒸暑多少行人息苦勞」


*** 空王墳

「　空王元無形跡微塵堆裏藏身今日分明指出青山綠水白雲」


*** 懶漢床

「　石榻蕭然崆峒天懶人時未離床弦自從劫外長眠起睡到而今不計年」


*** 甶石

「　彷彿子母尊天依稀面然大士崖前獨立提持傲盡風霜月歲」


** 崆峒家法十偈

「　崆峒家法絕連纖一句當陽直指全剿絕葛藤亡滲漏方知劫外有禪天」


「　崆峒家法絕連纖棒喝交馳機活圓點著禪人通體快何須格外更求玄」


「　崆峒家法絕連纖弗使諸人仍自纏截斷葛藤和水拔翻然當下證金仙」


「　崆峒家法絕連纖雨過青山色更鮮萬象無情能說法何勞病朽口重宣」


「　崆峒家法絕連纖野鳥山花不間宣風捲殘紅親徹骨真機滿目個中圓」


「　崆峒家法絕連纖月上東岡一顆圓寶色輝輝高下炤誰云祖印有其偏」


「　崆峒家法絕連纖風舞清香襲法筵只為老僧心力倦也來助我一談禪」


「　峒家法絕連纖那畔今時巳盡捐月印寒潭常坦坦風吹觱策自玄玄」


「　崆峒家法絕連纖五位三玄總不然閒蹈峰巒觀秀色映紅遍地草芊芊」


「　崆峒家法絕連纖有甚工夫有甚禪晝飽三餐日落後長伸兩腳任憨眠」


** 春遊崆峒

「　崆峒景色自奇哉紅白枝枝間錯開破衲袖驚憐蕊落芒鞋步動喜香來空中亂舞隨風意巖下披離壯石苔踏遍煙嵐情未巳攜笻更上一崔嵬」


** 清明日偕諸子遊奇峰

「　策杖步奇峰芒鞋意趣濃野花近笑語翠藹露清容
爆竹運天吼歡呼滿塢雍烹泉敷石坐不盡話重重」


** 過雲龍山

「　竹輿度山坡嵒深鎖薜蘿撥開荒草逕點出古崖阿舊屋添新象老僧益壯多相看供蕨茗談妙喜閒過」


** 觀奇雲偈(并敘)

乙卯夏崆峒閒居養病自適晚餐之暇夕陽初落
餘暉散彩祥雲呈奇變幻莫測或為獅兒返躑或
作象王嚬呻或現海馬騰波或現鳳凰展翅樓臺
殿閣人畜龍仙無所不有時余與二三子酌清泉
縱奇觀偶占偈一首諸子亦各有和韻可謂不負
天開畫圖之妙耳。

「　遠望夕陽落斜暉映彩雲神奇莫可測變化幾般形攜杖同諸子頻觀興愈清烹泉亦敷坐快意樂天真覿體非他物不知誰肯惺」


** 陳乾所居士捐資為師造一團瓢立春前五日
而始落成時諸弟子各呈偈頌以為慶意師亦

** 示之以偈

「　者個團瓢昂然自在囊括虛空含容法界六戶玲瓏非中非外六角稜層大千俱蓋惟有一門往還無礙霧起連天渾一色風吹碧落皆慶快」


** 警浣菜

「　一鑑清池覿面開廚人時以滌蔬薹莫教黃葉隨流水惹得禪和步跡來」


** 新正雪覆絳桃(贈雲隱)

「　一樹紅花覆白雪通身卻似玉粧成寒凝不露真機骨惟有清香到處聞」


** 師居崆峒養病無事每敲禪板自適或禪人請
問工夫隨敲示之一日示之以偈

「　不揚麈尾不拈花專敲禪板作生涯分明擊碎虛空髓直下翻身意自奢」


** 聞盡眉聲

「　空山有畫眉時向窗前語問渠何所言報云柏樹子覿面為人提阿誰能會取熾然說法罷飛入峰頭去」


** 送克歸維那回浙

「　克究宗乘忘倦久偶因浙底省師回東風乍起孤帆展再上崆峒笑自開」


** 示諸禪客

「　晝夜精勤莫暫違應知佛法絕離微個中一點通玄路秪在搬柴運水回」


「　諸祖西來意欬聲并掉臂玄中更有玄碓嘴生花赤庭前柏樹子趙老為君指會得其中意揚聲囉囉哩昔時楊大年決志為參禪相見慈明後聲名播九川」


** 贈宗侯朱南美居士

「　廓徹虛明本地光個中無物不含藏從來法界人天美寶樹花開到處香」


「　賢侯垂護道中興蓋為靈山囑托深孝敬雙親天地格珠蘭夜半現中庭」


** 侍御張瑤碧求偈

「　大道通三際恒沙歷歷周孤明常應用盡在一毫頭動靜皆由我愁歡兩盡忘莫將心意會明月印千江」


** 老病感懷

「　勞病多年老更彰幸今巳歇自心狂眼昏無力看經慢齒缺多風說法難腳懶山行嫌峻嶺身居龕內喜茅房世間出世俱忘論惟覺頭寒一頂霜」


** 巳卯夏經行失跌因傷手有感

「　嘗謂多生業惑深而今病苦漸相陵寒傷數月精神減脾疾連年血力貧朔氣纔交𠻳又發颽風初度手遭侵雖然宿債隨緣遣難動虛閒一點心」


** 題弁山龍華寺種樹
(丙子夏師離弁山隱跡崆峒復遷百丈久默法兄主
龍華席栽引路松數里師乃賦此)。

「　新種松杉滿道傍婆娑遙蔭到禪堂堅牢神力能堪護萬古龍崗翠色彰」


** 答給諫熊青嶼次原韻

「　逃禪浪跡在天涯釣盡煙波意始嘉更遇大檀知個事陳年枯木又開花」


** 題百丈諸景

庚辰秋　建安王念百丈法席久虛虔修書幣遣
使特入崆峒山延師重興祖道師于十月初二入
院掃祖塔竟因閱寺志復登山翫景成二十首。

*** 百丈寺

「　名藍高百丈勝景冠諸方此地何今古溪清映月光」


*** 大雄峰

「　高標聳出太虛空脫盡凡塵孰與同百丈峰頭弘祖道芳花古木自叢叢」


*** 大智塔

「　石塔摩霄漢真身自內藏祥雲彌四野靈木占高崗說法青松吼談禪翠竹揚愧予無所敬一禮一爐香」


*** 缽盂峰

「　孤峰圓立在山丘形似多羅意甚悠開口朝天吞日月乾坤作供一齊收」


*** 錫杖峰

「　一峰覿面存直示如來旨開展有誰能至人常在此」


*** 釋迦峰

「　天宮不肯住降跡萬峰頭大智相逢後聲名遍九州」


*** 迦葉峰

「　瞿瘠稜層出世奇寰中獨立露真機煙霞常作袈裟搭鳥語花香笑自微」


*** 鳳凰窩

「　昔日宣宗聖駕臨鳳凰特立現隹徵而今香道仍寥寂惟有清名世上存」


*** 石筍

「　平空迸出幾千秋恰似天龍一指頭觸目能知元自具宗風從此滿皇州」


*** 七星橋

「　七星布列在山門為鎖曹源一滴春度馬度驢憑跳躑曾無些子喜和嗔」


*** 師表閣

「　古閣凌霄漢層層鎖霧霞綸言師表賜道望滿天涯」


*** 野狐巖

「　五百生前異類身一言迥脫悟天真從茲月映中堂滿故有名聞震古今」


*** 靈景亭

「　景勝靈俱勝靈空景亦空詩人多點綴遺跡古今同」


*** 大義石

「　頑石不開口善能說大義一塵含法界萬物悉皆備眼裏能聞聲個中可領會當陽絕覆藏真諦明麗麗」


*** 黃犬墳

「　十二類生觸目該圓明一性總無乖聞經既證天中樂名在而今土一堆」


*** 木人墓

「　木偶會開口鉏破水中天何朝犁罷去空墓鎖寒煙」


*** 大夫松

「　獨立山頭勢接天枝深葉秀鎖蒼煙昔聞宣帝曾臨此既與安名不偶然」


*** 龍蟠石

「　兀兀臥茲山風霜不改顏一朝龍坐飲名稱落人寰」


*** 駐蹕山

「　嵬嶠摩碧漢清氣遠人間御駕登臨後春風幾度還」


*** 三旋嶺

「　三旋是何意為君指路迷石門雙豁處不必更思惟」


** 洞山即景五絕
(洞山者价禪師古道場也崇禎戊寅秋孤崖禪師重興主席孤崖乃
師之法嗣因重修洞山志師有感賦之)。

*** 洞山寺

「　梵宮高聳洞山奇誰是通家路不迷眼裏青黃如未薦鐘聲擊處為重提」


*** 和尚峰

「　孤峰聳立若僧儀細草婆娑似髮垂雲作袈裟松作杖儼然半步不曾移」


*** 五位橋

「　一石橫空起正偏兼帶齊此中能進步不涉杖頭泥」


*** 逄渠橋

「　洞橋似月半開舒未有登臨不自如觸目波瀾皆性色可知處處得逄渠」


*** 登雲居室

「　幽室高居峻不通天人何故得相逄念存有念神來供心若無心佛莫窮碧嶂野花陳翠色清溪流水現佳容真誠祖道誰能委總在兒孫一目中」


** 美僧四調

「　堪羡僧家脫卻繁華勤精進定慧無瑕王侯匪重名利匪誇果極清高極志氣最亨佳」


「　圓頂方袍迥出塵勞觀大地猶若鴻毛縱橫物外不受煩囂卻遠情根遠愛欲有禪逃」


「　一衲逍遙拄杖橫挑寥寥懸一個瓠瓢遠村乞食古洞為寮也不參禪不學道無矜驕」


「　禪板叮敲信口聲嘲無腔調韻徹清霄身心灑落不染塵膠乃絕羈麼絕毀譽不世交」


** 山居四儀調

「　山中行踏破羊腸古徑雲徐徐直上會峰頂轉盻天池氣象新」


「　山中住閒看浮雲還又去忽爾狂風四面來不知蹤
跡歸何處」


「　山中坐默默無言誰伴我柴扉不掩客來疏惟聽幽禽吟戶左」


「　山中臥衲衣當被和頭褁瓠瓢作枕正堪眠忽被猿啼又驚覺」


** 四儀禪調

「　山中行草鞋兒都踏破穿過了古松陰又上前坡破衲衣將藤花咸掛落煙霞隨杖轉禽鳥聽指呼一般樣底神通誰儂不似我」


「　山中住二六時真快樂喜清風翫明月發明圓覺也無憂也無慮活潑潑念想隨處淨塵緣總不著一段底真風世人難比和」


「　坐蒲團半跏趺萬慮定無昏沉沒妄想廓爾太清魔與佛若到此俱乞命如來正受處光明藏裡身忽爾的忘緣三世剎那頃」


「　臥藤蘿枕雲根都放下閒清風空明月事不交賒四圍山悄寂寂如帳掛青天錦被蓋白雲破絮遮一覺兒醒來紅日照著咱」


** 警世四調

「　歎眾生真顛倒隨無明入荒草步步忘卻長安道你只圖妻財子祿造下了罪業山高勸君家早回頭莫待臨時懊」


「　縱貪嗔何日了迷自巳那能曉汩沒塵勞投榮耀身穿著華衣美服口要喫百味佳餚勸君家早回頭莫待臨時懊」


「　爭人我惹煩惱愛嬌奢幾時了因循造下來生報誰知道無情閻老業鏡前毫不相饒勸君家早回頭莫待臨時懊」


「　報君家早知道省前愆休營造好將賢聖語言效念一句彌陀古佛思量那極樂清高勸君家早回頭莫
待臨時懊」


入就瑞白禪師語錄卷之十四
明住天台護國寺嗣法門人寂蘊編

* 書復

** 住龍華復唐司馬存憶沈司寇何山請主白雀
寺啟

秉敕旨於靈山同扶末劫闢津梁於震旦不負初心
大道既弘諸佛咸喜恭惟大居士閣下德彌朝野道
王人天四兵摧魔外之威獰三尺稟覺王之律令世
法之中常行正法國恩之外先報佛恩宰官身柱石
一時菩提願金湯萬里似楊大年之行正令若李都
尉之近西河但愧淺陋息影半龕素愛清虛隨緣一
缽何期鼎翰謂茲道俗晦多年豈敢當陽重向人天
豎一指固是宗門有幸況復重任難堪承金湯垂護
之雅斯則有命當遵在父母未生之前實亦無法可
說先憑短牘敬謝高情。

附請啟

伏以萬象森羅法本周於萬古一音提唱權有屬
於一時頻伽妙響巳知來自鷇中獅子神威貴使
伸於窟外借人天之寶座導佛祖之弘慈眾望允
歸合詞虔請恭惟瑞白大禪師蓮座下玄珠久握
智印旁通接洞上之真傳受靈山之密囑鼻孔遼
天蘊彌天之辯慧腳跟點地露本地之風光大千
界內攝受無遺二六時中逍遙自在石室跏趺馴
扣階之猛虎孤峰嘯傲度問偈之飛仙甘露巳澍
於他方化雨未敷於此土行錫既臨忍杜毘耶之
口慈航在望孰恢般若之緣況道場山之法輪未
轉則湛大師之遺戀方深賴今日之宣揚補當年
之缺陷自非克家令子誰為通事舍人法華寺者
古德名區西吳勝概尼總持之發軔大光師之踵
興祥徵白雀遠符白馬之蹤瑞應青蓮不改青山
之色必逄大士始繼前修乘乎願力庶幾有志竟
成虛此覺場或者後來居上溈山主人不待下語
而決無垢居士何必結菴以招伏望憫斯緇素作
我津梁豁開戶牖拯末俗於牛車截斷眾流報深
恩於鷲嶺浴日月之光華大昭佛慧平山河之坑
坎永奠皇圖反聞聞性處處開小白之花自覺覺
他人人證菩提之果恭迎法駕特佈微忱謹啟。

** 住龍華復韓太史求仲潘侍御青蓮請主白雀
寺啟

不忘囑累庶令禪德增輝悟徹本來普使法幢重豎
志扶末運力闡真風恭惟大居士閣下河山毓秀奎
璧儲精珠回玉轉綜五經廿一史于毫端霞湧雲蒸
占三百六十名為榜首洵朝端之柱石為佛教之金
湯三氏兼通儒釋道何他何自一真不昧戒定慧孰
動孰澄威音那畔悟真機今世門頭通消息不昧弘
深願力故能說法現身居士有九成伯思垂護之心
山僧乏大慧黃龍接引之力既蒙見召豈敢固辭不
揣愚衷統祈鑒炤。

附請啟

二十八代綱宗提佛正令百千萬人觀望示世威
儀師門無多誰敢橫分戶牖學者雖眾必須蕩盡
干戈喜來病匝之醫王重振塵中之法鼓恭惟大
師座下鶴鳴九皋河潤千里居則枯木止水晏坐
十方出則鳴鳳遊麟禎祥萬物值耆年凋落之日
當正宗冷淡之時深賴典型用銷同異滴水滴凍
原來布袋解開入淖入泥末後牢關自握鏟盡法
堂之草吹光布衲之毛莫負識痛癢之心公用布
學菩提之種子三輪普現一印頓圓驢跡坡間步
步象王腳跡雨聲蓬底點點龍女珠璣擔荷難辭
合眾拱聽謹啟。

** 住龍華復孝廉史汝諧啟

受靈山之囑三才賴以匡扶秉東魯之規兩儀藉以
位育恭惟居士胸懷日月掌握權衡洞悟心宗透明
理學建法幢於越地四海欽聞護祖印於戒珠六合
仰望山野德涼學淺抱病巖阿翰墨飛神何敢違拒
謹此奉復惟祈鑒諒不悉。

** 住龍華復吳太史(觀我)

接手教云教乘粗知別傳未決乞天甘露瓶一滴以
豁我盲何如夫教意宗乘原非別物恭聞老居士於
世間經書文字及三藏十二部一切修多羅皆巳透
徹毫無餘剩或意識之未到者不曾研究耳古云太
末蟲處處能泊惟不能泊於火燄之上眾生心處處
能緣惟不能緣於般若之上惟祈將從前所知所解
盡情放下放得潔淨然後向百不知百不會處下手
使他冷冰冰地空寂寂虛豁豁無有一法當情其本
地風光方可透露古所謂外絕諸緣內心無喘心如
墻壁乃可入道此唯在篤行不復煩贅拙偈奉覽心
意緣有量不能緣無量本色修行人去卻有無量妄
想生死根破妄涅槃城涅槃生死絕親見本來人若
見本來人魔佛俱不論有問西來意鯰魚壁上行。

陳居士到山云老居士精勤護法決意宗乘年雖老
而志益堅膚雖雛而心愈銳英雄之氣莫可摧也先
師塔銘向蒙慨諾今將行實一一開呈伏祈慧鑒則
先師末後一段光明全在老居士智海翻波舌鋒卓
焯日雖西而餘影留可謂圓音再振森羅萬象現金
容筆舌重宣明暗色空咸側耳宣王道釋迦道一並
拈來實相禪文字禪二俱指出法音大闡寶月流輝
後學有歸真風永扇臨楮飛神翹佇之至。

** 住龍華與唐孝廉(祈遠)

即塵勞而行佛事假世相以演真乘毘目仙人相存
外道具足優婆夷不壞女流此華嚴中一真法界菩
薩子也何待易其形而後為道哉昨聞居士有出家
之志切宜止之龐居士楊大年在家成道善星比丘
雲光法師亦墮輪迴道繇心悟何分僧俗惟在居士
二六時中將個本參話頭提起力究不可斯須間斷
只向行住坐臥屙屎送尿拖著個死屍行底畢竟是
個甚麼人於此看來看去驀忽撞著自巳㘞始知成
佛其來舊矣。

薰風拂面秀萬卉之花心杲日臨頭成百木之果實
榴紅通祖意梔白顯西來護持正法人當在此時洞
然矣至囑。

朔風緊急剌破人人面門不知居士可知否耶知則
古榦赤條條不知依舊一團茅草亂蓬蓬去也先和
尚傳稿未審近日清否曾付梓否當旋音慰我不悉。

** 囑託

弁山龍華寺承居士願力所成病朽如風燭草霜豈
長久哉今復託重永為金湯者蓋居士之誠敬居士
之信心居士之行門必為靈山記莂隨類現身宰官
說法乃如此也願居士如呂文正公後代不信三寶
者勿生公家生公家者個個簪纓人人冠冕作朝廷
之柱石為佛法之金湯是吾願耳然參究工夫但只
以柏樹子話時時提持勿緊勿慢久久純熟自然打
成一片有個到家時節不明時不可煩懆不可懈怠
亦不必執坐但行住坐臥無令打失為玅護法亦須
具擇法眼彼師具正知見為法門為後學須要護持
使慧命有在若彼師為利為名為處所為眷屬者此
為不淨說法也經不云乎末世之中魔王說法如恒
河沙眾生愚昧不自覺知其為護法者可不慎哉惟
祈為法門為眾生驅邪輔正是禱是幸。

** 別

為眾竭力勞病臨身神倦氣微難以應接所以向深
谷以養沉痾住窮巖而盡殘喘力疾當行准在此日
龍華院事巳付久默全在居士力請為之庶使佛法
有人寺得其主吾願滿足故遣奇珍馳書奉達。

** 住龍華復沈司寇(何山)

既知渠是我則普天之下莫非王土率土之濱莫非
王臣又謂流轉隨他去者亦是我也須知我無有我
無我之我豈妄者哉達此真我則眾流自絕矣奚把
柄之謂乎。

** 住龍華復嚴比部(充涵)

西堂回持老居士尊榦及齋僧銀上山老居士功德
福壽可謂與和風並布煦日同輝矣承問參究工夫
事古云參禪無秘訣秪要生死切二六時中但只猛
著精彩莫管他閒忙得失將一句本來面目一提提
起一靠靠定只恁麼參將去行也如是參坐也如是
參動靜閒忙亦如是參參來參去日久歲深自然有
個落處至囑。

** 住龍華復邢文學(吉先)

朔風彌六合霜花遍大千錦衣公子獸罏添白炭百
衲禪和藤床度饑寒正寂寥中忽接翰墨不覺喜動
眉顏寂寥翻為和風煦日矣何也喜居士於此有入
處則吾法門有賴但未知信得極否果信得極則識
得渠今正是我我今不是渠直須恁麼會方得契如
如之義矣若復向此如如中作活計正所謂錦獄安
身猶帶一重羈鎖何繇而得解脫乎古云若遇御飯
亦須吐卻直向高高山頂立足十字街頭橫身雖在
十字街橫身不妨高高山頂立足古所謂夜半正明
天曉不露正此意也如此會得須知更有向上一竅
要知向上一竅且待和風解凍後歷然還越時。

** 住龍華復周廣文(身為)

接手教知居士乃個中人非汎汎可比若非親秉靈
山記莂曷如是哉諦觀來書見地似有眼而無足何
以故見雖精明而不能行履蓋功夫未到究竟故有
此疑耳今勸居士可將從前所知所解一切放下放
得潔潔淨淨不留絲毫觸境逢緣如空谷答響明鏡
炤像不執留不記憶來無所黏過無所從如此行去
十年廿年自然不須問人矣觀二轉語見地不無但
未剿絕果要諦當知發棒之所以須要見徹擯首座
維那落節處纔玅承五問今奉荅問生死夢幻鼎鑊
當前不能怡然答石女觀花問情緣假捏骨肉當前
豈能漠然答木人飲酒問肉身泡影凍餓當前豈能
灑然荅金佛不度爐問較量卜度撮摩虛空拂逆當
前豈能恬然荅馬蹄踏微塵問日間猶可把持夢中
不能自主事變忽生更難卒應荅明月應清波居士
若於荅語中透得不妨做個灑灑落落丈夫立地成
佛漢子其或未然切莫草草。

向者白雀一別清誨疏聞緬想高風日時暢望忽接
尊翰始知起居中帶恙堅修未嘗少怠真老當益壯
也來翰云所窺不無影響不能一腳踏著遇個促風
暴雨不能安閒然修行人要緊正在此耳秪恐居士
二六時中不曾回頭力究惟向文字知解邊作活計
如說藥人相似真藥現前便眼花撩亂了也居士果
要真實相應必須萬緣放下放得潔淨無餘絲毫不
存古所謂百不知百不會如此日久自有自繇分他
時閻家老子亦沒柰何不然只恐歲月蹉跎韶光難
再道力不充臨時未免忙亂可不慎歟。

** 住龍華復史文學(穎水)

別來數載清敘無繇忽接尊教心中積想頓然釋矣
來書云久厭塵勞志本真諦甚喜但做工夫人於塵
勞當減處須減不必厭煩若生厭煩則愈加塵勞且
看塵中聿身而過者是甚麼人看來看去忽然看破
始信塵中能作主化外自來賓可謂真徹矣居士果
有此志當貴乎發大憤立大志直下做去自有得力
處若悠悠洋洋即來翰所云來日之短此不待山僧
重悉矣。

** 住弁山復俞文學(浪澄)

接來翰知居士用心真切造詣淵微真法門之良器
也羡羡承如所言生不是佛而皆心也刀不是鋤而
皆銕也瓶盤釵釧皆一金也果識金體何妨瓶盤之
殊果識目心豈礙生佛之異即生佛而真心即瓶盤
而金體何差別之有哉須知古云不是心不是佛不
是物且道居士向甚麼處著眼此處著得隻眼須知
更有向上一竅要明此一竅問取智慧二子始得。

** 住弁山復丁文學(子敬)

適承佳貺謝謝來翰云身心總非無乃落空此因世
人執身心實有故吾佛破之令知身心空花當下即
歸真際豈復落于空哉又來云山河大地咸屬玅心
中之物混沌未剖向何處安身立命此處正要居士
疑著病朽聊通一線云無舌童兒解唱歌又來云寂
寂惺惺時卻似無極涵太極寂寂惺惺此乃永嘉惺
寂雙流體用一如之義總不出自心若達自心無極
太極亦在其中矣柏樹子話乃祖師向上提持不落
有無及非有非無四句須離四句百非外會取始得
如不會但秪恁麼參去自有到家時節也。

** 住弁山復沈文學(仁叔)

接來翰知居士為個中事懇切真誠非宿根深厚示
現說法曷如是也羡羡若論親切下手處諸佛無二
道聖人無兩心三教聖人出世莫不指一心之道也
夫心者乃當人二六時中迎賓待客折旋俯仰虛靈
不昧一段光明曾無閒然者也或有認作妄想者佛
云了心及境界或執有所得者佛云三心不可得此
不過隨時破執之語但有言說都無實義居士若要
親切下手處但將冊子上看得底解得底記得底盡
情放下楞伽所謂五法三自性俱離八識二無我俱
遣既遣既離這裏正好看個畢竟那個是我底自心
行也如是看坐也如是看穿衣喫飯如是做迎賓待
客如是做妄想起時切莫隨之亦莫厭之亦莫斷之
只莫管他但恁麼做去打成一片情境俱忘觸著磕
著忽爾㘞地一聲始知諸佛無二道聖人無兩心也。

** 住弁山復嚴文學(季玉)

接來翰知居士意氣聳聳然鋒鋩銛銛然大似一員
猛將有八面受敵之威風但未久經行陣若遇強中
強勝中勝恐被他生擒活捉則體面不雅只宜深蓄
厚養餘思淨盡般若圓明那時出頭來一棒一條痕
一掌一握血殺活自繇收放自在豈不快哉。

** 住弁山復張居士

接來書知用心之深造詣之切真塵勞中丈夫也來
書云昔日聰明見解山河大地都向盤古巳前去了
是則固是且道盤古巳前是甚麼人道一句看又云
忽將佛祖化作一團沒眼耳鼻口的東西塞住三千
大千沙界既無眼耳鼻口且道足下在何處安身立
命又作麼生見聞作麼生唱飲向此無眼耳鼻口處
道得一句可來山僧手裡喫棒不然秪是意解所通
依草附木豈知佛祖之道哉。

** 住弁山與湛初懷悅二居士

奔流日月舊人巳換新人飛箭歲時新物難同故物
若夫林間野壑抱道之士穩坐清虛恒處寂滅睹時
遷以忘意觀物改而無心萬古真常煥然不變者烏
有新舊之遷哉奉勸諸公頓發大心捨塵勞於貪嗔
愛見證佛道於戒定慧門古所謂念佛則高登極樂
造惡則永墮沉淪報應無私可不慎歟蓋謂善以薰
成惡乃習就莫待無常促至而後方省須知參禪定
然悟道持素必也生天若聽予言不枉平日知我之
深也。

** 住弁山與吳居士(曉菴)

登山須到頂不到頂不知山之高入海須到底不到
底不知海之深學道須明極不明極不知道之幾微
聞汝要坐關此不可也坐關乃是養道之位汝若參
得透頂透底古今差別了了無疑方可杜門息影調
養習氣不然可謂不知其時不知其位他日莫言(不道)。

** 住弁山與首座(久默)

子承當個事必須精修造守弘揚大教以報佛祖深
恩無得效世之常輩作個座主體態說些名言因果
哄些齋公齋婆過日子也大凡住持其剎無論大小
眾不拘多寡必要率眾精嚴規矩緊密賞罰分明不
可怠惰此為主者之所當然不可濫同諸方禮儀有
所不備規矩有所不齊賞罰有所不明則住持之道
廢巳道安在哉。

** 住弁山復禪者(石門)

接來晝云昏散昭昭未有一時清淨又云是其無生
而有生者耶永嘉云若實無生無不生既無不生
何厭其昏散昭昭耶當知昏散昭昭曾非別人即是
汝自巳昏者是汝昏散者是汝散以其有汝自性清
淨之水體故有汝妄想之波浪若無水體則妄想波
浪何處安著既知昏散非別人亦不可認著為是從
今巳後將昏散二念放過一邊單只以本參話頭為
懷昏也如是做散也如是做閒忙也如是做動靜也
如是做做到人我兩忘根境雙絕忽爾觸著磕著㘞
地一聲始知不汝欺也。

** 住弁山復禪友悟空

和風再布煦日重新是處山增色遍地花滿岑則弁
山台嶽不隔一線矣月燈雲衣一般春色煙霞氣味
大地逍遙任他狼煙四起我國晏然何驚悸之有哉
護國之來亦不定矣直待禪堂巳成或可不可且看
天緣惟願鄉親緊把繩頭牢握露刃劈柏子於當處
破趙關於目前他日相逄只得呵呵。



入就瑞白禪師語錄卷之十四終

入就瑞白禪師語錄卷之十五
明住天台護國寺嗣法門人寂蘊編

書復

** 住弁山復唐大總憲(存憶)

向來海眾安和吳浙法門興盛皆賴老居士弘庥之
力也每欲共談個事惟待歸隱林泉今雖謫任而歸
是亦福力所致龍天助此良緣令修吾佛出世之道
此時正好反觀前來所歷許多名位許多威權許多
顯赫許多榮耀而今數月之坎坷之毀責總是一夢
而巳烏得不為虛假者哉所以金剛經云一切有為
法如夢幻泡影如露亦如電應作如是觀既知身外
之物是虛假則知自身亦是虛假從頭觀之皮肉筋
骨皆歸于土涕唾膿血皆歸于水煖氣歸火動轉歸
風四物各離此身何有惟有常住真性充遍十方不
假包胎凝然獨露若不向此時究明辜負巳靈豈大
丈夫哉若待翻個觔斗則前路茫茫不知何處安身
今勸老居士將世出世間一切外累一放放下看個
不與萬法為似者是甚麼人一扣扣定與他輥作一
團行也如是坐也如是臥也如是不可斯須放過倘
或遇境逄緣觸著磕著一念相應寧不為出世大丈
夫耶即現在之龐蘊楊大年李都尉把手共行儒釋
一貫豈不幸哉是禱是祝。

** 住弁山復周羽士(三畏)

白馬壇上俱剃度以皈依黃龍山前碎瓢囊而證佛
一時捨邪皈正皆因仰慕上乘賢弟既有出塵之心
病朽豈無接引之意但深思幻化見桐邑之災危須
確究真宗望諸祖而力學知無常之促至生日幾何
念父母之深恩薙髮報效倘得發明心地必須代祖
弘揚佛恩君恩親恩頃爾報荅災障業障報障忽地
冰消矣。

** 住天台復沈司寇(何山)

辱承華翰頓令泉石增輝愚心亦銘刻矣老居士既
以法門為念病朽固可速整歸帆猶待桂子飄香孤
雲自來弁嶽。

** 住天台復陳吏部(木叔二篇)

大道將隳賴仁人而護佑禪門圯落仗賢哲以安寧
若非智者傾心何能永標法幟唐居士見天台之久
廢意在求人思公力以護持飛神遠迓幸居士願力
深厚意在未睹之先為道懸心留神巳發之際雲林
泉石咸有歡聲地土泥沙悉皆企仰居士有忠懿王
之大力山野無德韶老之宗風福薄才輕有辜重望
權作斷橋之略彴暫為黑夜之螢燈以俟高賢續來
禪林始可興盛惟祈鑑燭佛日增輝幸幸。

欲知佛性義當觀時節因緣時節若至其理自彰古
有聞蛙聲指木樨而悟者時節因緣也忠懿王供禮
韶國師建二十七剎亦時節因緣也護國之興賦田
千頃飯僧萬人房寮六百餘所煥若天宮亦時節因
緣也後來田地一旦屬於豪家房舍變為瓦礫亦時
節因緣也病朽至此不過隨緣度日況欲搆室以為
退休之計不期常住淡薄雖有缽資之餘巳作雲廚
之供何有贖田之意哉縱有此意亦候時節因緣必
不強也聊此奉復。

** 住天台復嚴文學(渟之)

別時桃花呈笑臉而今梔子露芳容任他萬物陳奇
玅個中不與古今同正來書所云無縛無脫之旨也
既得斯旨終日灑灑落落何五欲習氣之有哉何聖
凡魔佛之有哉何境風扇動之有哉遇緣即炤觸境
便知烏得不為秋空月影乎烏得不為夜靜鐘聲乎
到與不到無足論也古所謂萬象之中獨露身惟人
自肯乃方親公既自肯更何黏墜若稍有境風習氣
則自心不透當深造之則日進日玅自然萬無一失
矣雖然且道鶴出銀籠一句作麼生道若道得可謂
親見弁山來不然且待桂子飄香後南飛北鴈與(君知)。

** 住天台復嚴文學(季玉)

居士夙根淳厚願力弘深故能于般若中纔涉參情
便有入路豈非示現受生同事之攝乎若真信得及
如杲日麗于中天無物不照無物不臨則知一切習
氣總是自心發現何差別焉何羈絆焉古所云萬象
之中獨露身豈非解脫乎縱有多生習氣但以知見
力治之所言知見力即是自心非別物也如水起波
全波是水從心起妄全妄是心何差別之有哉即此
是夢覺一如但於此做去久久純熟自然言思路絕
心體湛然何親疏何精緩如此著得一隻眼可謂向
上機關著著全提大用始信十方世界中惟有一乘
法諸佛無二道也提也是不提也是參亦不是別人
放下亦不是別人可度生死海可登涅槃山雖然如
是且道騎佛殿入庫中將山門安燈籠裡又作麼生
如此有疑必須再參始得但有路可上更高人也行
觀公偈句見地不無只恐依他作解耳拙偈奉復堪
羡汝今全體露拈花老子何曾付機緣偶爾霎時逄
始信人人皆本具咦青龍巢在鷦鷯頭石虎翻騰迎
海度青龍巢在鷦鷯頭即不問秪如石虎翻騰作麼
生道道得不枉親見弁山若道不得且待黃花綻相
逄笑臉開。

** 住天台復丁文學(子敬)

經云十世古今始終不離於當念無邊剎海自他不
隔於毫端夫如是則吳越一致也萬法一心也始終
一如也僧俗一體也何東西兩浙之有哉如居士始
到弁山謁予即此一念也同予上天台入護國遊桃
源觀石梁回剡溪渡錢塘乃至歸家莫不皆此一念
也何始終焉何彼此焉可謂不離苕上而親炙病僧
不出台嶽巳入龍華如是會得乃名小歇場須知更
有祖師巴鼻在會麼要知瑞老歸期日且看橙黃橘
綠時。

** 住天台復沈文學(仁叔)

末世佛法凋零若非大菩薩現宰官居士身為眾生
說法則眾生沉淪苦海何繇同事攝化哉想居士夙
願深厚道基恢弘纔入禪門頓省心地豈非親受靈
山記莂乎接手教知居士以再入爐鎚重加煆煉為
念此真勇猛丈夫且吾出家輩捨俗趣真三二十年
習氣不得頓斷況居士纔入此門焉能頓斷乎古云
理則頓悟乘悟併銷事非頓除因次第盡當二六時
中要真真實實看得破放得下正念當時時現前不
可昧卻暫時不在如同死人若正念現前孤迥迥峭
巍巍縱有感慨之懷桑梓顧惜之念如明鏡鑒像來
無所黏過無所從豈非是灑灑落落閒道人也既知
火宅道場原非二地行成解絕豈有兩心只在當人
二六時中操守切莫放過必須以斯道而覺斯民可
以語戒者戒可以語禪者禪可語道者道即是隨類
化身也今天台冠天下名山護國為韶國師大剎桃
源洞乃劉阮之仙境石梁橋壯宇宙之奇觀倘居士
真能作灑落人不妨駕高車一遊暢望抒情莫如此
山之勝也。

** 住崆峒復唐總憲(存憶)

五月八日接翰教知老居士以碧巖相召非渥愛愚
庸曷至此也柰山朽抱痾深重應接艱難力竭神衰
心枯血少只得退隱崆峒以盡殘喘特此拒命有辜
賢喬梓之重望矣更祈二六時中將巳躬下一段大
事不可放過必須精精勤勤自勉自勵與他三世諸
佛把手共行方為出世大丈夫不枉塵勞一回致禱
致禱。

** 復婁文學(抱玄)

瑞生至接尊翰知居士留心此道克究宗乘為法門
之金湯作文江之柱石忻羡來翰云念佛難使一心
不亂參禪疑情不起斷斷續續淫怒竊發雖知淫怒
佛性無二而又不敢直下承當也蓋參禪人十個則
有五雙墮此病中皆因生死心不切耳若是生死心
切將個本參話頭一提提起如一人與萬人敵相似
莫教斯須放過倘或手寬眼慢即被他斬卻頭去也
誠能如是做去不日成功立地可待發明本有則不
著問人矣既明之後露裸裸赤灑灑則知念佛心與
淫怒心皆不可得曾無來處亦無去處何一亂之有
哉亙古亙今曾無欠少豈有斷續耶如斯說個玅悟
亦是閒名烏得不累贅乎到此頭頭顯現物物全彰
切忌認著認著則依然不是雖然更須知有向上一
竅在若要明此向上事可到南雲山中拄杖子與汝
指出餘不瑣瑣。

** 復魏文學(東曉)

前者道駕過山陋室荒涼慢甚初七晚接尊翰如晤
道顏亦知居士還楚矣來書云若見自巳面則不見
種種矣既不見自巳面所見種種者是何物見耶若
以眼見眼似葡萄朵不能見也若以心見心如工技
兒亦不能見也何則心如幻故一滅永滅何能再見
也要知數數而見者畢竟是何物而能於此觸著磕
著必要討個下落不枉居士頂天立地做個大丈夫
漢子也不然且看古人云萬象之中獨露身惟人自
肯乃方親若向這裡看破則山僧此一絡索皆為剩
語矣。

** 復嚴比部(充涵)

接尊翰知老居士留心此道真切做工夫入龍華隨
眾坐香話頭頗馴習尚多起倒漏逗更以初學指南
長途截徑為問若論指南截徑二六時中折旋俯仰
迎賓待客抱子弄孫一一無非截徑處一一無非指
南處只為老居士自不知耳雖然不知與他歷代祖
師有何差別乎古人云佛法不離穿衣喫飯處屙屎
放尿處迎賓待客處生心動念即不是了也若不生
心動念則無往不是個事現前於此覷得破擔荷得
起奚得不為截徑旨哉若不於此領荷徒自勞碌耳
經云不從人得何藉劬勞肯綮修證誠足以為證也。

** 復唐孝廉(祈遠二篇)

行業弘深為華嚴之長子道德高廣作佛祖之真兒
其唯護法也歟苕上一別又經菊梅幾換榮枯難忘
是以龍華寺是居士血疏所成莫改初心終期果滿
柰緣山野病憊不能接眾談禪寡學愚頑其實有辜
道望心枯喉燥豈堪久居脾弱氣虛胡為眾首只得
退歸嵒壑以盡殘年是予之志願也今承居士翰墨
遠頒欲予再歸不得不書此奉復且久默上座向日
巳曾面囑當請入華林陞堂說法衲僧濟濟乃龍華
之勝事檀越紛紛實護法之心誠何在區區病朽之
野衲哉內外若有梗法不遵方丈之規約者居士與
默公當以清規治之或罰或擯如不依者王法處之
則龍華永固默子心安即山僧居龍華亦無二也。

竊謂居士於此門中巳將十年矣不知近日曾透徹
不不可悠悠徉徉今日也恁麼明日也恁麼臘月三
十日到依舊黑漫漫地反怨佛法無靈驗且閻羅老
子不怕修福者轉輪聖王其福最大亦難逃乎他手
亦不怕文學辯才者如古之才子今之會魁即吳都
御等尚入地獄其才力雖大亦難免乎他手夫如是
當知明道要緊可將世出世間盡情放得乾乾淨淨
必須努力中更加努力精進中更加精進一念相應
則全體顯現通身手眼古今機緣了了無疑可謂活
潑潑轉轆轆隨處自在不亦慶快平生歟是不枉為
法門出人頭地之一人也。

** 復賴居士

大丈夫觀身世名利如夢幻泡影倏爾消落原非長
久何得悠悠徉徉待乎臨頭之雨哉來翰索良方只
有一服平胃散奉寄偈曰山中與井市元不有塵土
識得個裡人觸處皆清楚個裡人何識憤起大信力
提起吹毛劍境緣當頭劈。

** 復丁文學(子敬)

昨承翰問知二六時中未敢忘卻話頭足見用心之
真造詣之切非汎汎可比也四偈首偈略可三偈盡
屬道理於祖師關太遠在必須於話頭做去待他卒
地斷嚗地折方與祖師關捩子少分相應若要知夜
半日輪紅石女繡鴛鴦木童把酒盞泥牛眠海底之
旨此非心思意解得底直須絕後再甦始可知此無
義味話要悟明自心要了生死要透祖關當知一切
言教俱屬方便古云但有言說都無實義即龍女成
佛示為法門故亦須轉然自古至今未始有一女佛
也若據佛法向上而言曾無轉與不轉若以幻化而
言亦無男女之相何轉之有哉望居士努力加功以
期玅悟直與歷代祖師把手共行方知吾語不虛(至囑)。

** 復鍾居士(玉所)

來書云主人公朝夕不離作麼生會既朝夕不離則
不必會矣不必得矣若要更會更得則是頭上安頭
烏得為主人公耶又謂入門大事更望提誨若要明
此大事但於洗面時摸著鼻孔便知端的或仰面見
青天時亦知消息於斯得個消息更上山頭拄杖子
與汝剿絕何如。

** 復席居士(珍宇)

接尊翰知居士有決絕塵勞之志力究祖道之心老
當益壯則三世諸佛合掌讚歎有分也再祈居士更
發勇猛堅固志願弗使中路懈退不然則靡不有初
鮮克有終於道何益矣然真要了此大事但二六時
中將個本參話頭緊緊扣住於動靜閒忙之時逆順
鬧亂之際切勿絲毫放過功夫自然純熟打成一片
忽爾㘞地一聲捉敗這賊可謂即塵勞而作佛事也
即今之維摩居士也何在出家而後為學道哉。

** 復鮑文學(思薰)

皇圖末運佛道垂秋非菩薩降跡興慈運悲則一切
眾生何繇得其安樂哉向聞居士開大方便作大佛
事施藥施財利濟無量此非菩薩莫能矣令甥回山
接尊翰知居士從門入意識會於懸崖撒手處絕不
可冀為念但今時士大夫輩莫不墮此意識領會之
病居士可將從前學解得底盡情掃向一邊此是對
症與藥更須參則機緣如龐居士曾參不與萬法為
侶者是甚麼人只恁麼看去一切施為動靜閒忙處
但只緊緊看住看來看去忽然打翻自巳家珍捉敗
龐蘊老漢自然懸崖撒手自然露裸裸而赤灑灑覓
其半毫世法佛法了不可得豈不快哉。

** 復余文學(萬容)

令師回山接手書承種種過諭復云根器雖卑而有
佛祖之志可謂真大丈夫也公既有佛祖之志必要
行佛祖之事所言佛祖之事者外以慈心濟物內以
定慧修身自他一體物我同觀若能如是行去真為
佛祖之兒孫更須知有腳跟下一件大事始得所謂
本命元辰公可知否若不知但恁麼看去切不得絲
毫放過倘觸著磕著忽然如此了當即是選佛場中
巳中甲科矣故謂之心空及第歸也。

** 復泰和禪客(恒明)

一切世出世間法皆是依時對機之所建立也若談
性則一切皆真若破妄則一切皆假若談根境則一
切皆是塵緣故法無定法隨人施設公所說者正是
真如之理引維摩圓覺二經淫怒痴俱是梵行等此
正是真如謂之理窟謂之理障謂之如來禪謂之百
尺竿頭坐的人百尺竿頭須用進步理窟理障如來
禪須用掃去方可透徹祖師關不然只在死水裡浸
卻何能知向上事乎如僧問趙州如何是西來大意
州云庭前柏樹子柏樹子豈非黃花翠竹之類乎若
以翠竹柏樹子俱作真如會則教家足以明矣何謂
教外別傳何用祖師西來何能開人眼目何可稱為
祖師關向上事何能喚作悟心人當細思之古人云
若論此事尚不與教乘合況世間文字乎所以云不
向言中取不向句中求沉言者喪滯句者迷此之謂
也真如之理焉可及哉。

** 復山主李居士(明吾)

久違道範時切瞻依想近來念佛心純蓮臺標號實
大檀功力之所至也病朽每感賢喬梓辱愛為方外
交忻然捨寺址搆梵宇四眾既有依止而明心達本
則居士之福德誠不可量矣柰病朽勞病多年心枯
血少氣衰力微只得退處深嵒將龍華盡付久上座
掌管予素知此人朴實任重今所托得人亦不孤大
檀之望也更望道念堅固庶令龍華永興不惟居士
合族之福綿遠亦且法被萬世之下皆居士之福也
再祈緊著繩頭一句彌陀時刻莫放至於心佛不二
是為真實受用囑囑。

** 復龍華久默上座

近聞龍華規矩整肅道風遠播遐邇知皈正宜子之
有力人主席何勞絮絮叨叨望病朽回來若不為養
病一接便歸何在四五請而再之又再也老僧原說
病軀若愈到六十歲或可回浙掃塔若不愈則老死
嵒阿而巳衰朽之身心豈能伴精壯之機器哉田地
可以清理者理之不可清理者還契書而棄之免使
後人業累其餘瑣末汝當裁之。

** 復護國嘯雲上座(二篇)

向將護國付托乃病朽平日深知非偶然也舊秋出
山時囑眾職事同心料理雖許再來亦病朽方便以
慰眾心耳汝宜善守自能興復調眾有方服人以道
何必忉忉而望再來此亦有時非自強也山中道場
不比坡下叢席須效古之百丈今之壽昌種田喫飯
勞逸同心何患後日道之不行哉病朽意在四月八
日上九華終南茲筆難盡爾自勉旃丙子二月廿日
弁山入就老人書。

病朽丙子夏初離弁山意往終南隱跡舟到贛州聞
崆峒幽深可棲因喜居之觀來書并正宗說皆慰吾
(意益)知天台眾職同心不負病朽之囑當思古之為叢
林主者為弘祖道乃重其地地勝則人集人集則道
行勞必身先逸必居後斯則德充道播無愧古人今
聞同甘枯淡作務能隨昔百丈作食開田之風規羡
有在焉近日有某妄判古人謂濟宗以棒喝為本分
洞宗以語句為本分又某妄判世尊睹星明道六祖
本來無物之偈并洞山偈皆載語錄中此若不與論
之恐誤後學今有書到弁山久默處汝等當判之毋
縱彼妄說妄說既杜法門幸甚後學幸甚病朽為法
門之願亦盡矣若不依余坐視不理將何以報佛祖
正法之恩思之為之人天慶幸。

** 復禪者(念微)

來書云祖意教意有人問著或時有語或時無語不
能應機無滯伏希開示方便古云偷心淨盡方堪措
泊若論此事惟在當人悟得親見得徹信得及方可
用得出若稍假擬議即落二落三了也即是偷心了
也古云入荒田不揀草應機有滯皆于荒田中揀草
之謂也若不揀擇拈來無不是何滯之有哉如洪鐘
在架有扣則應皆無心也若無心而應則偷心斷盡
二六時中總是一顆摩尼寶珠放光動地應用無窮
何滯之有哉。

** 與西堂(中也)

子承當個事不可草草過日古人修道不為住處不
為衣食不為徒眾利養必以弘荷大法為懷利濟眾
生為念二六時中造成一片黃金骨自爾爍開頂門
眼他時論佛論祖亦無愧也囑囑。

** 復禪者(位中)

德舟到山知近日工夫掬飲搬薪一一成現則與三
世諸佛同一鼻孔出氣但以機未圓活過後張弓之
說為問此正汝識心之過耳若能虛中而應不假思
惟如鐘受桴如水銀墮地無有不響應圓活者也古
所謂偷心淨盡方堪措泊不然則措泊不上參之。

** 復禪者(懸㘞二篇)

梵語阿彌陀此云無量壽亦云無量光公素心固願
欲得見此彌陀者則六根門頭放光動地無處不是
相見處無處不是著實處折旋俯仰觸著磕著無處
不是接引處何不明之言哉何銅墻銕壁之礙哉主
張亦是汝不主張亦是汝勿謂無明煩惱卻非本來
面目誰知聲色裡元是法王身雖然如此承當正好
向山僧手裡喫棒何故須知更有向上事在。

來書云疑團頓破又云證之一字尚未的確足見汝
未具頂門眼惟依他作解若疑團頓破徹法源底一
亦不立況其二耶佛祖之道豈有二乎二六時中穿
衣喫飯迎賓待客折旋俯仰無非是爾證處古云今
世門頭不捨一法不捨一法處頭頭顯現法法全彰
是爾真贓定案也實際理地不受一塵即是元無口
也何必問人處胎出胎至于成佛皆獨尊之旨雪山
修行為法作則用拔諸苦正所謂修證即不無亦顯
獨尊矣當知不可尋言逐句但向二六時中動轉施
為無憎無愛看來看去自然明白。




入就瑞白禪師語錄卷之十五終

入就瑞白禪師語錄卷之十六
明住天台護國寺嗣法門人寂蘊編

書復

** 住崆峒山復洪都　建安國主請住百丈山啟

伏以濬哲遐舒金輪衍御協重華于帝道允執厥中
孚錫極于攸甸謳歌壤內賴我王之多福庇兆姓之
咸安恭惟　千歲殿下德邁宗彝名魁貴胤聰明天
縱才博義豊贍二酉之墳典至道精微辯雄問下羅
五性之遍圓聲聞色見了自性歸趣大藏教總在裏
許豎弄橫拈抉祖師關鍵一毫頭識盡原根何期宣
室之再來龍章遠錫憐念祖庭之下替睿翰星馳(某)
山野病夫深慚襪線智門弘敞曷克撐持辱使命以
傳呼竭陬愚而頂戴伏願法幢廣豎令德日新衣珠
深藏自知有在髻中至寶著價無人言念不忘丕顯
百丈之前謨均漸雨露綸音常赫翊贊萬年之國祚
媲美陶唐咫尺尊顏無任瞻仰屏營激切稱謝以聞。

附請啟

恭惟大師座下名喧宇宙道括古今縱象王之威猛
諸方膽喪張獅子之牙爪四眾心傾末後關雖轟雷
掣電未足以喻其神機個中事即豎拂拈槌猶難以
形其玅用為曹洞之真子接少室之單傳慈雲既巳
遍滿乎虛空法雨亦幾普周乎沙界矣不穀寡昧無
聞承當有媿徒勤嚮往莫遂瞻依雖樊籠霄漢之相
懸固時節因緣之有待典型在望冀宗旨以弘揚緇
素投誠希大悲而接引念祖庭秋晚惟西江最稱冷
落嗟古剎草深獨百丈極其荒蕪山以人靈欣瞻古
佛再來興繇廢起快睹慧幢重豎聊成一時之勝果
實結千載之奇緣大振舊家風共睹人人登正覺路
全提新祖令爭看個個入不二門引領以俟錫來臨
書不禁神往。

** 住百丈上　建安國主(巳下皆百丈書)

睿扞淵深令儀孔邇繼起祖庭之墜緒履安王道之
平夷草勁風知遇疾風而不偃金將火試經百煉以
彌神不有多虞曷表金湯之大力量哉自別豫章溯
流新邑艤帆駛驟仰沫何窮一道安和承恩有驗初
二甫入百丈漱蓮封木猶存大智之遺風孰謂凜凜
清規消磨殆盡古竭新裁宛爾宣宗之弘範且喜紏
紏法塹先後同揆舊願竟成信不誣矣仰冀留心內
典剋志真宗識鎖情關原非他物明几淨御且道是
誰殿角微涼始信面南看北斗竿頭更進還期石虎
夜生兒未盡纖翳迷封萬里所慮巧萌銷骨事起投
杼全憑大手之維持永固雄峰之鎧冑謝言難罄面
晤可期縷縷襟懷惟冀一公之口述不勝悚慄之至。

** 上大宗侯(南美)

恭惟殿下金枝毓秀孝格蘭馨玉榦騰輝忠孚御詔
德澤久侔於召杜旁求遐邁於東平鷲嶺親盟展維
城之赤手法門重係運禦侮之嘉猷狂瀾倒而更洄
慧炬微而復熾自古迄今所未有也洎到百丈遙想
仁風愧乏投瑤彌加銘刻烹茗曲水顒象駕以雲移
掃石流觴望真機而雨沛現成公案一句了然目擊
道存神孚默契猶恐魔風易煽疑謗橫生贗真不辨
於金鋀清濁無分於涇渭仰煩睿慮俯賜斡旋至於
郢筭入神又非臆見所能測矣臨楮踴躍翹企之至。

** 復越州鄉紳大司馬王峨雲請回顯聖寺啟

關山迢隔久失晤言翰墨南頒少舒宿悃細詢起居
之秩秩緬惟外護之惓惓垂念雲門移章貢水久虛
法席大檀猶且寒心切感師恩病朽詎能坐視但甫
遷百丈未及經旬遽爾遠歸奚逃輿議欲振先師之
道法可延同社之尊耆掃塔還山備陳衷曲統希炤
入不禁神馳。

** 復祁侍御(世培)

雲門邂逅十載暌違遐想丰神時增眷眷自來宗風
大盛無逾越之外護頗多至于一種熱腸傾心護法
獨讓于令嚴而復繼美前人更光先烈者又惟大居
士為尚矣先師道價久播叢林世系金湯綿綿不替
雖雲門一席覺有蕭條況洞上一宗巳大傳海內重
興之望指日可待矣既蒙佳音極承厚愛久病不堪
應酬崆山又多嵐瘴俄遷百丈坐席未溫難遵還山
之命恒為悵耳今秋新刻傳燈世譜令先君與石簣
老居士俱纂入先師會下庶燈燈續燦後學亦有所
瞻依也向聞居士志祖道有年更望真參實究於二
六時中默默提撕畢竟是個甚麼驀然冷灰豆爆漆
桶掀翻雅紹先宗璧聯昆玉即使無盡大年復起不
覺退身三舍雖然後日還雲門掃塔時再為勘過病
中簡率不恭是宥。

** 復祁文學(驥超)

捧讀尊教知居士為雲門之意誠且篤矣但山僧病
軀只堪靜養復蒞大剎深愧無能恐負眾望之心實
難應命也戒珠別後良晤無從未審近日道候何如
禪者入山知居士承當個事不勝欣慰更冀深操實
踐解行相符毋使玄黃交戰於胸中逆順紛馳於境
外情生智隔霄壤懸殊丈說尺行猶宜勉勵直饒坐
斷十方須信密移一步掀翻寶所踢倒化城透過衲
僧巴鼻橫行佛祖頂𩕳乃可紹吾宗猷光揚法道誠
法門之幸也千里面談伏惟自玉。

** 上潘藩憲(青蓮)

辛未春辱翰教未獲識荊亹亹之情時挹懷抱爰丙
子春志圖終養退隱南虔瘴重嵐深病軀莫遣茲新
吳百丈因法席久虛雀角蝸房風寒月冷蕭條景況
聞者愴然夫佛祖兒孫能不寒心哉適　建王遠召
荷書幣入山不揣病衷蹔應斯舉中秋發棹舟次瑞
筠不期疑者謬冒法憲致使霄壤情封幾乎掣肘復
蒙高鑒備析緇素而俯循輿議既叨護宥敢不銘心
勗覆車于往日仰德澤于斯時更冀臺下不吝鼎言
大作金湯重護則兩浙吳山俱沾福庇矣臨楮(懇禱之至)。

** 與劉鄉紳(振宇)

久仰遐風幸瞻傾蓋復辱厚貺愧感彌深予丙子春
解弁山院事退老虔南嵐封煙霧莫適病軀茲因百
丈古剎法席久虛師表名存清規實廢荷蒙建安殿
下書幣遠頒舊住印宗承筐匍匐痛祖庭之寥落諾
千里之丹忱不腆鄙衷俄爾領命中秋發棹直抵瑞
筠李下一咻群相和附誤干法憲眾議紛紜目雖無
愧于天表猶豫尚乖乎人心幸叨明鑒得藉升需掃
塔入山觀元踵謝但慮玉石濫觴鋀金未析幸聞撫
臺同盟締好敢望台駕俯賜先容則法門有賴槐蔭
何窮祖佛冥加遙伸合掌小刻奉覽伏惟哂入是荷。

** 復贛城眾鄉紳文學公請回虔啟

恭惟台下碩彥遺風名宗瞻美痛慮久湮之叢席蠅
慕蟻膻共扶將墜之宗綱折枝反掌斯人斯德式敬
式崇同者既蒙邀惠于崆山復荷垂情于百丈啟旌
函而讀罷雪敷滿岫之蓮捫衷曲以倦遊愧謝嵯峨
之榻住持此地在我謂公欲永金堤惟憑護力庶使
城裏優曇與山中隔年桃李共鬥芬芳則兆隆功德
久久不替矣俟或松欹崖畔煮石峰前數載襟懷再
伸罄謝未可料也謹復。

** 與張侍御(瑤碧)

閬苑春先香生四野崖前飛瀑韻絲竹以無心檻外
流鶯奏簫韶而有意文明兆啟足可徵焉德履攸深
揆之素矣賀賀客秋極承厚貺趨謝未遑耿耿私衷
時增愧赧茲啟樟江解纔晚泊瑞筠罹鼓舌以寒心
藉餘光而憩息常嗟古剎草深法門莫振若非大力
曷鞏金湯靈山囑莂正在此矣矧百丈迺洪都古蹟
綸音勝概稅駕品題寶之冊牘者指不勝屈惟祈光
臨垂覽惠藻春生是豈惟山靈之聲價倍重亦且庶
誌垂於無窮之世大幸於法門也肅此伸候(伏惟台炤不宣)。

* 師初行腳參請七大師因緣

師參雲棲大師問曰圓覺經有作止任滅四病於今
但生心動念即墮四病作麼生出得去大師曰但憑
你作止只莫生心取圓覺即出四病也。

師參黃蘗無念和尚師問學人千里遠來乞師指示
念曰有甚麼指示得佛法又不是青的黃的白的師
問即無指示可保任否念云保任個甚麼以罵云云
待其罵畢畫一圓相呈似念即一掌師拂袖而出。

參憨山大師師問一塵不立時如何曰曾到這境界
不師云若到即是塵也憨變色云弄虛頭作麼。

參峰頂養菴老師師問雪覆千山和尚如何為人養
菴即一掌師云莫就是和尚為人處麼養云我同你
去看雪同行至門外師云正當此時狐狼野千百獸
俱無蹤跡養曰止有獅子在師曰亦是野干。

參博山無異禪師山問從甚麼處來師云桐城來曰
桐城風境比這裏如何師云處處綠楊堪繫馬曰猶
作此解將桌一推進方丈師云這老漢又恁麼去也
參金粟密雲和尚入門便喝粟云好喝師連喝兩喝
便禮拜粟打一棒遂人事值抬船次師云虛空駕銕
船時如何粟便打師接拄杖云波浪湧千尋時如何
粟欲打脫拄杖不能師云和尚無下手處粟云且道
承誰人力師遂鳴指一下粟微笑而歸一日搬瓦次
師問片瓦飛空時如何粟便打師云恁麼則蓋覆三
千大千去也粟復打師拂袖便行結制普茶次師問
云法筵肇啟龍象駢填當陽一句乞師舉唱粟云老
僧耳聾試再舉看師云金風吹落林間葉野老圍爐
笑語頻粟云閒言語一日上堂師問云正偏兼帶即
不問臨濟家風事若何粟便打師云金雞唱落中天
月泥猿吼盡五更風粟復打云再犯不容普茶次師
問云慈雲普覆三千界只怕冬寒一夜風秪如狂風
四起和尚向甚麼處安身立命粟云一腳踢你師云
恁麼則秦駐山前端然坐金粟峰頭任往還粟云你
要第二腳那師禮拜歸位普茶次師問云東征西討
乾坤靜今日臨期事若何粟默然師云四海密傳天
子令鄉村野老樂豊年遂禮拜歸位六十上堂師出
問云六十歲巳前風行草偃六十歲巳後水到渠成
正當六十和尚如何為人粟便打一棒師云恁麼則
壽祝須彌福慶四海遂拜歸位上堂師出禮拜起便
喝粟便打師又喝粟又打師云這老漢敗闕了也。

散木和尚開堂顯聖寺師為第二座出問云大眾濟
濟燈燭煇煌請和尚指示和尚云有眼皆見師云恁
麼則個個成佛去也和尚云你眼元不瞎又問石傘
峰頭即不問萬竹林中事若何和尚云三莖四莖斜
師云秪如石傘峰頭又作麼生和尚云七莖八莖曲
師云石傘峰與萬竹林是同是別和尚云三莖四莖
斜七莖八莖曲師云向上還有事也無和尚云有師
云如何是向上事和尚云七莖八莖曲三莖四莖斜
師云法道今蒙師指示正偏不落有無機和尚云不
落有無一句作麼生道師問訊歸眾上堂師問桃花
浪裏翻身去拿雲攫霧事如何和尚云莫學無量師
曰恁麼則一滴遍大千和尚即下座一日化亡僧師
問亡僧遷化向甚麼處安身立命和尚即驀頭一杖
師云恁麼則分身塵剎中去也和尚倒拖拄杖便行。

* 行腳

師一日茶話畢首座參頭眾職事請師說行腳師止
之眾請之再三師不得巳乃云予桐城楊氏子父一
舉早喪母卓氏自小有出家念每見有乞食破衲即
跟隨許遠不忍捨去意欲出家以母老為罣念遂至
十九歲老母天年巳盡二十歲遂往九華聚龍菴法
光和尚處落髮即燒火執役三載每扣以生死大事
但云性命交與龍天四大交與大眾作務去予心下
思忖若作務能成佛則人家做年者亦成佛矣心中
不悅每見有耆宿老衲必參扣之忽遇知休禪師久
宗講席予參扣求出生死要訣彼即問我發心所以
我云吾一向為生死要白日飛昇超脫輪迴休師云
此是外道見解我佛法中要悟明心地成佛作祖纔
為了生死吾慌忙作禮問曰何以為悟休師曰若要
悟須參善知識付以話頭晝夜參扣十年二十年一
旦豁然開悟謂之明心見性予歡喜踴躍又問法光
和尚開示我念佛作務何也休師云作務雖是好事
非汝等黑漆皮燈籠之所為也古云先入毘盧性海
後行普賢行門豈似爾等一團無明身心行行若供
養如意也有些福不然連福也無予聞此言心中暢
快即便下山適遇西倩老師即參扣大事倩師云我
見達大師授以毘舍浮佛半偈受持予即請問半偈
雖則受持亦不知何者是四大何者是心何者是境
但只持誦而巳後來行至涇縣幕山參隱安老師彼
師見我初進教我看止觀及永嘉集又見二外道一
云觀空謂小真空見老真空一云白虎透三關予聞
而不行此是宿生正信之力也一路行來因大事未
明只是不悅晝則乞食或一餐或兩餐夜宿古廟衲
不解帶行至南京普德寺聞二學者論楞嚴經九十
六種外道一云即我土亦不少或云白虎透三關者
或云嬰兒𡛥女者或云小真空見老真空者予聞此
言向日所聞即時瓦解冰消後至靈谷付衣復至浙
江入雲棲受具歷明耶二師講席聽楞嚴經至同別
二種妄見忽悟根身器界總是空華前來半偈了了
無礙自以為罪福皆空遂生撥無因果之念忽得一
場傷寒病作不得主方纔悔過病巳將好聞鄰單師
云我紹興有一悟道禪師號湛然和尚甚是奇特今
在壽聖講經予聞心中甚喜即往參扣禮畢和尚問
向來做甚麼工夫我云向來持毘舍浮佛偈和尚云
四大是假妄心是空甚麼人拖著你這死屍來即此
問話者又是誰人我被這一句無可做聲方知向來
所解空境全然不是徑到紹興延慶寺七晝夜疑情
不開至半夜立於佛前忽然間似手一提不知這邊
那邊遂得個輕清心下忽湧起不離當處常湛然覓
即知君不可見便曉得這拖死屍的這問話底方知
前來悟的心境雖空而不得常住心體非為正悟此
一番雖得其體未得其用欲見和尚適往他處見幾
位老師他問我柏樹子乾屎橛予不能對因為不明
心中疑云這還不是將從前放下再參就參個一歸
何處從此延慶掛搭兩年一日浴出於竹園乘涼一
陣風來將竹一推遂會得無情說法從此工夫一日
一日自有妙處聞知顯聖寺坐禪遂去求單蒙本際
兄慨諾遂上顯聖坐禪期完日和尚不在寺中當家
相留因住下單只聽板喫飯閑事不管於此不明心
中只是煩悶遂不語一百日又晝夜不睡打七七日
不明又是七日又不明白於禪堂四角俱貼起話頭
一句一句追將去苦哉苦哉追得我前氣不接後氣
如挑千斤擔子相似無可奈何四十二年甲寅歲雲
門廣孝寺請老和尚開堂眾約我去坐禪我云待我
明白此事方可去時有若虛本際二兄再三相勸云
古人開堂三五百眾朝暮參請正為此事不可堅執
汝若親近甚有利益不可錯過予聞此語遂即同去
和尚結制上堂說法末後有四句偈云豎起脊梁生
銕鑄放下面皮莫回顧猶如象王脫金鎖若不如是
何劫悟予聞此一參法語痛哭一場即依和尚此偈
做將去挺起脊梁捏緊拳頭放下面皮再不回頭轉
腦憑他死也罷活也罷由是猛著精彩做去連做了
十日遂成一片晝夜凝然不散心中始知得力一日
和尚小參舉南泉斬貓云道得即不斬以手作提貓
勢云汝等作麼生道卻救得貓兒和尚將手正作提
勢時予心中忽然有個領悟處遂將蒲團一丟眾人
各下語和尚云一語下徐州一同參通文者頌之謂
得意予不肯同曰你試頌看予信口頌曰提起劍斬
卻貓一段春光人不曉南泉舉似作家兒趙州老人
頭戴草頭戴草凜凜威風振華表同不肯呈和尚和
尚曰還是不通文者好異日和尚於橋上乘涼即云
溪水潺潺汝等各下語看眾各下語予云敲空有響
擊木無聲和尚笑而頷之後入方丈和尚問工夫如
何予一一實說和尚云從今巳去一切放下但只休
歇去予聞此語心下還不肯至夏期再約七眾同志
道友打七至第六日正經行間聞鐘聲忽然身心脫
落將從前一片凝然工夫一總都無了站立佛前半
炷香又漸漸覺來自云不可住著從此一番始是無
疑後隨和尚上徑山至福城東塔期完和尚應石佛
請講經予遂往皖公山住靜方方一丈茆蓬住三載
遂下山參黃蘗無念和尚至匡廬見憨大師往峰頂
叩養菴老師參博山至庚申春和尚六十卻回雲門
顯聖天啟元年於越之䖾蜲山住靜三年天啟癸亥
和尚開法顯聖予為西堂助揚化儀天啟甲子復住
靜於陽明洞乙丑冬過金粟領眾助揚法化丙寅春
復回靜室至八月和尚從閩中回初五和尚誕日予
過顯聖問安慶壽至初七日蒙和尚授以衣偈予拜
辭欲往南嶽眾居士再三相留遂為予另擇鍾山古
基新建靜室居住不期和尚入般涅槃叢林無主城
中眾居士請予住持予以福薄不堪領眾卻之復因
眾弟兄邀同護法來請予不得巳秪得從命今冬在
此巳揚家醜甚不唧溜那堪參頭與眾板首今夜問
予行腳不覺叨叨至此若是上根利智者何費許多
周遮正所謂不唧溜中更不唧溜也時寒珍重。

* 附來書

** 給諫陶虎溪侍御倪三蘭等請師主護國啟

恭惟大師蓍闍景賢禪河滴派秉宗律之二法開善
信之津梁豎拂玅演彷彿祗林天外語苦行堅操依
稀面壁坐中身法自受以雲門道先行於吳地茲月
堂上人遍遊諸岳轉錫天台覓護國之崩陊憫發弘
誓幸檀施之協助大建莊嚴八載精誠追蹤神禹之
悴一朝抵續聿新法王之筵金磬振於枝瓶奚翅八
十一問廣長舌日光射於蓮座恍現八萬四千陀羅
軀是此翬革之落成正堪大乘之稅駕名藍更造洵
乎典廢之有時玄度重逄詎非夙果之難巳佇盻慈
航速企瞻仰寶筏徐來臨楮曷任顒候之至。

** 大司馬王峨雲請師主護國啟

戒珠勝會獲聆法塵之玄音茅塞頓開實為生平之
大幸握別巳來忽復經歲望風懷想如何可言伏諗
道體清佳法雨廣被人天景從遐邇皈依可勝欣仰
茲者天台月堂上人以十載苦緣重興護國古剎善
信咸集恭迎老禪師法從弘闡宗風啟諸蒙暗萬祈
慨然飛錫光寒拾之遺蹤表應真之舊跡名山幸甚
大眾幸甚造次附請不悉不恭統惟慈諒。

** 文林郎許惺臺陳奕垣率眾請師書

昔承慧日遠照光遍幽明昨讀語錄神奇如入寶所
睹覺樹滿林旃檀撲鼻令夢覺生香肝膽馥郁惟恨
不及早日歸依座下以聆天鼓耳茲天台護國舊為
佛祖散花之地人天歸投之所今幸重建眾亦有依
皆仰大師飛錫惠此一方顯了義於直下示尼珠於
眾前俾諸情與無情披雲睹日萎草台邑頓遇陽春
所謂翠樹細鱗皆普現色身三昧也翹首赤城(幸賜憐懇)。

** 吏部陳木叔上師書(二篇)

函煇記讀書匡廬時纔十餘載偶遇宗師指點便欲
打破石璧撞倒鐵城少參臨濟之門一聞台山之路
不謂機緣不偶誤落名場塵網纏身住火宅中巳將
三十餘載蠹苑雞壇滯人特甚今復脫濕裘而挂勞
車前途不知稅駕之地擬繞座三匝求我師以熱棒
醒塵迷耳護國荒頹久就蓁棘承荷再轉法輪特開
覺路宗門大意豈人人所能領略惟聞木樨而悟無
隱指柏樹以悟西來畫葫依樣不過套子話頭心印
了然自覺無言可說煇鈍根頑質尚容叩大壇以求
特示非區區影響之談敢遙相問訊也山寺聞食指
甚繁無從借飯香積如來七十二寺之遺蹤大半歸
於豪家向煇所撰緣簿巳詳言之有寄嵊縣吳年兄
一書煩便致之瞻仰慈顏徒深依怙臨楮神往(不宣)
天台稱天冠道場五百應真示現之方近漸鞠為茂
草護國一袈裟地久矣荒頹幸蒙老師和尚飛錫遠
臨山川生色棲真千仞衍法三車比於道猷再來智
師登座而木樨無隱柏樹無言直指根宗正擬以頑
石聽虎丘說法不謂人天瞻仰弁霅邀靈相傳法駕
復赴諸前輩先生敦請何桃源桐柏之間不能稽首
攀留致暫違弘慈覆芘耶仲秋初九日從高足得師
手書云弁峰道場尚未囑付法嗣契乎真傳何煩世
尊惓惓授記譬如彌天法雨東霈西沾揆之大眾歸
依皆引領而跂足矣伏願我師特憫廢墟大真寶剎
法輪再轉庶佛日得以增輝而宗門因之不墜豈獨
弟子諸人之望歲哉函煇五根獨鈍三業未清雖怙
戀師門而下愚中痞未能洗耳叩洪鐘滌腸嘗法味
尚冀老師而始終誘掖教誨庶不致竟淪墮落以負
玉成至于山寺傾圯此皆煇等之責自當少效護持
以展犬馬前允中上人往東甌亦曾托之諸相知者
矣煇亦擬於是月十二過苕溪而尚滯家冗稍羈趨
侍舟過峴山時亟圖躡芒拜遠公也。

** 孝廉吳芝菴上師書

芳業深器劣蒙數提示初無下手處日在丈室又開
方便令百不思百不為善惡俱莫管放得空空蕩蕩
當時靜坐默觀此真對症之劑纔覺得從前勞碌終
何益也護國中興宗風重振誠名山之鏡霓南方所
共仰第施給未敷責有攸歸然古道場初隆皆以寥
寥寞寞起腳此在龍天自有重護當弗煩吾輩過計
陳木叔書殷殷垂念留心此地可謂誠懇邢公來縣
又畏暑而不能一面徒懷耿耿天氣炎蒸望加珍攝。

** 刑部尚書沈何山請師書

飛錫遠邁想天台石梁熾然說法參方衲子一時雲
集也弁峰蒼翠翹企杖履護國之期巳洽眾望專候
和尚復歸方丈以慰大眾渴仰尚容面叩以領(法音不盡)。

** 孝廉唐祈遠請師書

弁山大眾暨合郡若緇若素惓惓望和尚復還龍華
不啻以日為歲願和尚俯順眾情早定歸期彼護國
不可無人若於法嗣中擇一人主之兩地交光相得
益彰韶國師道場自有重新之日即同和尚在彼無
異也顒候返錫附此仰懇伏冀慈愍俯允愚言。

** 總憲唐存憶居士上師書

承慈誨諄諄心目俱豁復讀新刻其中抑揚殺活縱
奪自如至於辨邪正判古今皆不近人情非大師不
能出此手眼庶後學一覽可謂金鋀自分不惟法門
大幸亦王綱大翼之幸矣前閱禪燈世譜一書將雲
門法眼二宗列於馬祖派下某甚疑之或謂出自天
童手筆問兒竑亦莫知某謂必非密老之意或門下
借密老之名圖炫名聞妄改有之也今聞大師欲翻
此板仍依藏板改正不致轉轉謬傳甚慰愚意稍待
秋日謹奉刻資以植法幢光明種子臨楮瞻依不悉。

** 越州鄉紳請回顯聖寺啟四函

** 大司馬王峨雲請師書

暌違教塵悃積歲年遙瞻飛錫祗有神往伏諗法候
清勝化雨普施故山大眾日切引領今灑掃顯聖禪
堂復集舊門龍象雲凝谷口香滿爐峰同開無住之
宗風滿逗別傳之至教人天共企遐邇同祈謹啟。

** 侍御祁世培請師書

恭惟大師以古佛之應身佩洞宗之祖印勁骨高風
實履真造海內所望以追蹤先哲力砥今時者實惟
大師是賴焉彪佳自顯聖一覲慈顏之後風塵碌碌
親教無繇而翹渴之衷十載如一日也顯聖寺為湛
大師唱道之地越中佛法頗於此卜興衰焉第因一
二宵小于中為崇使住持知識屢不能久安其位今
寥落之況不啻法堂草深越中四眾念湛大師法嗣
中繼祖燈啟後學而使海內衲子傾心歸附者莫大
師若也率皆竭誠致辭託季玉師特走虔州奉迎法
駕復歸雲門使石傘峰頭再迸掀天白浪顯聖寺內
重開烹佛紅爐想湛師於常寂光中正當合掌歡喜
而四眾欣仰之私不言可知矣至於寺中不肖之尤
者當先清汰一二以待大師之臨而大師道高德重
纔一光降則頹綱墮緒自當立起而彪佳等不敏亦
不敢一日忘金湯之責耳先君向與湛大師為世外
交得聞教外之旨今彪佳等獲於大師槌拂之下親
觀第一義諦何幸如之哉此番奉迎非比尋常而彪
佳亦非敢以啟請套柬上溷清嚴伏惟俯鑒輿情速
啟蓮駕臨楮可勝翹注。

** 文學祁驥超請師書

當今洞上一宗固不乏人所稱行解俱到齒德俱高
具古佛之真心佩西來之密印者舍和尚其誰屬哉
非敢為佞也駿佳不敢自謂頂門具眼而參方眼目
頗有一隙之明故于和尚有深信有真服焉自戒珠
親承槌拂之後無日不仰企道風今春適有香城師
之便正欲附佈一言以通數年翹渴之私不意先慈
于頃刻之間無病而化煢煢草土中不及一伸款款
私衷曷任耿耿茲有啟者顯聖為老和尚中興洞宗
之地而和尚又法嗣中有力擔荷之人今聽其荒衰
寥落和尚想亦有不安于心者今越中四眾念非得
和尚法駕降臨顯聖決無可起之理矣是以合詞致
柬託季玉師特走奉迎伏乞垂念越中自三十年來
兒童婦女皆知有參禪一事機緣亦在將熟之時得
和尚雷音一再吼末法當有重興之望寺中一二不
肖當先清汰一番以待法駕之至其餘庸庸之輩和
尚一臨自當革面顯聖亦有重興之望矣萬乞即啟
法幢而移之東南佛法幸甚眾生幸甚即老和尚亦
當歡喜于寂光中也駿佳溯水源木本一日不敢忘
老和尚其敢一日忘顯聖哉一日不敢忘顯聖其敢
一日不冀和尚之光降而中興之哉哀毀之餘語無
倫次然一念之誠天日可鑒耳伏乞垂鑒為荷。

** 文學張懿才(顯聖山主)

緬惟大師玅明朗徹法曜圓通五臺以北兩浙以西
誰不景仰德輝皈依大乘趙州曹溪無過是矣憶自
掃塔松間相晤後七易寒暑大師之法慧日隆不肖
之塵緣日障靜言思之可悲可怖客冬有僧無虞還
霅水曾草數行并拙作一首相候想晉之玄覽矣茲
因顯聖禪林實尊師湛老和尚起手歸根之地乃超
天以後梵眾靡所宗主爰堅請大師坐鎮方丈咸登
歡喜地而大師欲遍度十方于是法駕所駐到處崇
瞻然今願力巳酬寧忍視本山之荒廢耶今諸善知
識暨諸檀越家合詞具請得師座還山大闡宗猷永
光慧燄非但眾生之福而實不肖之幸也顓候雲旌
統惟慈炤臨楮可勝合掌頂禮之至。

** 贛城鄉紳文學盧觀象謝讚杜郁之蕭良相等
眾居士請師回虔公啟

諸方思服後先雖在乎因緣一雨普滋沾被寧分于
彼此故四十九年說法人間天上處處啟方便之門
而三百餘會度人梵宇名藍在在應群機之感自非
大願是乘誰則深心以奉恭惟上瑞下白大師不事
文言墮支離之見網直指宗印闡秘密之玄機道大
則剎剎現身論久而人人徯志矧虔匯雙江以錦石
瑣百折于玉虹郡中古剎猶瞻巨麗者斯嵯峨乎況
自敕建大唐院名寂炤寺曰報恩舊因虔神江東籤
中有虎頭城裏看嵯峨句貴人顯官占此頻驗亦時
往來夢寐相通載在燕京關聖靈籤及曾任本郡濮
陽參軍頌語可據寺中上建釋迦彌勒迦葉阿難傍
奉觀音地藏羅漢聖僧森森濟濟象教巍峨宛因鹿
苑移來化為西江蘭若鷲峰現出結成北嶺招提柰
緣一毀百毀至爾因頹愈頹鳥篆蝸涎痛矣野猿獻
果風催雨慘曷勝燕雀巢泥眼前功果未明身後因
緣何有今合郡宰官而衛護玉屑珠霏四方善信以
維持捐貲著力看走輸而削墨九仞非難俾築土以
弘基期月易就伏乞百丈大師龍天推轂嵯峨之主
席豈曰偶然今古同符報恩之鼎新殆非人力或返
崆峒而駐席再開宗眼之門但灑章貢以飛甘普潤
焦芽之種風行草偃望祖印之重新面命耳提佇法
王之復至雲山在目何妨掉臂即行龍象相隨正好
逢場作戲願從緇白之請無執謙讓之懷欣然肯來
可勝幸甚臨啟無任瞻仰之至。






入就瑞白禪師語錄卷之十六終

入就瑞白禪師語錄卷之十七
明住天台護國寺嗣法門人寂蘊編

* 附塔銘傳

** 塔銘(并序)

若昔大猷載在儒典靜言圯族有誅慢自賢志自滿
有誅朋家作讎作威作不典有誅所稱唐虞之際三
代之英設坊自上猶有險膚譸張聒聒屑屑之辭胥
動多方而下濫為庶人之議者嗚呼非天子不議議
逮庶人即天子不復可問而天其或者于庶人中篤
生大人焉俾以直議誅橫議而收其後如鄉原之議
狂議狷楊墨之議仁議義其言教嘗碎其議嘗橫而
誣必如孔子之議鄉原名之曰德賊孟子之議楊墨
名之曰道賊而群碎乃帖然而議乃大定此之謂齒
齊舌廣和合諍鬥具大人相作直心道場者是耶我
聞仁王經云若國欲亂鬼神先亂鬼神亂故萬人亂
亂所自起亦維曰國之王臣互相是非而巳是非在
國且以開亂況在天子不問之草莽人乎況在天子
不臣之方外人乎嗚呼越自菩提多羅翻四七之後
勁作二三之前茅衣法傳是非亦傳中間六試毒而
三揮劍西乾東震剩有宿債應償北教南宗誰是一
枝橫出競飲分河之水爭操入室之戈古既有之於
今為裂斯亦大人收後之時矣問誰其人僉曰弁山
瑞白禪師蓋以身任之師樅陽楊氏子法諱明雪署
號入就諸方字之曰瑞白禪師方毀齔遽脫左髦事
母卓以孝聞比學禮之年失恃而為之袝曾不能飲
杯圈則既田衣菅屨持𨩲唱跋思以三尊之教度二
親矣九華慧公其薙染師也有休公者激發之使見
知識于是始有事南詢香積取諸分衛旦過取諸半
跏漂梗栖苴都無一向邂逅紫柏之徒授以毘舍浮
偈頗受持之歷幕山之門惎之閱教非其好也慕雲
棲蓮公之為人造問作止任滅四病曰只莫生心取
圓覺師出四病也師拜其語受具而去聞首楞嚴別
業同分二見忽覺根身器界燈影日暈而巳前所持
偈亦自洞然無何且病病輒不能自主始信圓明禪
師有云十二韋陀典一標月之指耳昔在祖師說法
華墜天蓮湧地尚未出離生死況是區區者何濟庚
戍春聞諸道路雲門顯聖有至人焉曰湛然大師師
攝衣往從之問向來作甚麼師曰持毘舍偈曰四大
是假妄心是空阿誰拖你者死屍來師罔然為鈍置
者久之至第七夜于延慶殿立香忽地湧起不離當
處嘗湛然覓即知君不可見方曉前旨及被人問著
譊訛正復在揚州越國間辛亥歸顯聖坐禪不語者
百日不眠者數七奮迅之氣猛于捉象甲寅春隨雲
門遷廣孝聞上堂激揚機語大非思量所及不覺痛
哭自誓曰死也罷活也罷拚此一生去工夫既成片
視向來差省力矣小參舉斬貓因緣師於言下知有
將蒲團拋出雲門曰一語下徐州時有同參通文墨
者頌之自謂佳師不肯乃信口曰提起劍斬郤貓一
段春光人不曉南泉舉似作家子趙州老人頭戴草
頭戴草凜凜威風振華表同參亦不肯進而質之雲
門門曰不通文者隹會從橋上過垂一語云溪水潺
潺眾下語皆不契師曰敲空有響擊木無聲雲門頷
之嗣入室師一一詣實而供門曰自今以往休去歇
去師猶不自肯更加精彩因聞鐘聲瞥地大徹灼然
有一到家休歇處自是機辨峭拔尟有嬰其鋒者尚
自陸沉眾中隨侍雲門巾瓶赴徑山應東塔為下板
也丙辰春往皖公山養靜只一茆龕廣可十磔手輪
可四十膚時與何太師芝嶽伽陀酬唱不啻公美之
遇斷際慮別有旨不關紙墨事巳未下山訪黃蘗無
念大士盤桓信宿念謂侍僧曰者衲子他時有把茆
蓋頭在次第訪憨山大師養菴老宿博山和尚諸大
老各有機緣並見語錄師之引重諸方亦略可見矣
庚申歸省雲門明年屏居天柱峰即宛委也癸亥顯
聖結冬龍象麇至擢師為第二座初苦堂規不整師
有意振之偶如廁遲歸為止靜者所誰何即長跪佛
前作一眾肅然一期斬然正使道學先生見之亦
當謂三代樂禮盡在是乎雲門念師分座為勞利生
時至欲有所付師底力辭之珍重如千年桃正熟不
易作退華杏子摘郤也甲子誅茆鐵壁居雲水往來
如織有僧問如何是無夢無想主人公曰鐵壁山高
僧曰莫便是麼曰是即頭上安頭不是即撥波求水
僧曰無是無非是否曰無是無非死水身栖一日有
女人上山師曰遮裡不著神錢社火去昔少年苾芻
指雲峰為不通方漢此又過之矣乙丑參金粟入門
便喝粟曰好喝師連喝兩喝便禮拜粟打一棒人事
畢值抬船次師曰虛空駕鐵船時如何粟便打師接
住拄杖曰波浪湧千尋時如何粟欲打脫拄杖不得
師曰和尚無下手處粟曰且道承誰人力師鳴指一
下粟微笑而歸留師為第二座每粟上堂師必出眾
作一番哮吼蹴踏馬群為之一空粟蓋屬意焉當此
之時所謂天下權在信只爭左右投耳而師顧未之
許意謂嗣粟則孤雲門也乃行丙寅歸雲門呈偈曰
蒙師饒舌十餘年本分繇來不可傳有見原非解脫
道無心豈是祖師禪三玄四喝閒家具五位君臣總
白拈欲識老胡親的旨金烏夜半麗中天雲門曰語
無滲漏不落正偏是真個曹洞兒孫遂付衣法並偈
曰誕生原是自心名空裏栽花本現成滿口道來無
可道威音那畔幾知音嗣為洞山三十二世也師既
受囑累欲隱南嶽未果行而雲門逝眾請繼席焉師
仍然西南向以讓有德戊辰姜太史箴勝諸檀護洎
闔山勤請事不獲巳則應之得坐披衣後自有本分
鉗鎚作家罏韝不妨鈍鐵點作純金而躍冶之子不
堪重鍜又如真藥現前拈得便用玅手所觸殺活自
繇而初學鹵莽但竊其似未免認杜漏藍作綿州附
子自誤誤人過亦不在醫王此可明乎無師之智不
從人授師亦未嘗有定法授人也本分繇來不可傳
只此一語與他湛老人作供養足矣時師有雲門三
種獅子頌鱠炙藂林庚午夏將有終南之役經吳興
為吳興所遮道住弁山龍華寺纔駐鍚越中士紳倪
太史鴻寶徐藩侯亮生李學憲玉完請于延慶開堂
蜡月歸弁山殿宇初搆明年有一闡提者將不和於
法門孝廉張魯平以書勸師稍避之師曰我自以法
道陰翼王度苟無愧心何避之有不聽所云陰翼王
度語出柳子厚我
明太祖嘗引此以陽翼佛法豈非法王翼人王人王
亦翼法王大人作略先後同揆使彼蠢爾小醜早見
御製文愧死猶晚矣無何唐總憲存憶入山蓋亦有
聞而來先是道場山請雲門說法緣會未期唐孝廉
祈遠每念及則以未事雲門為憾嗣聞師風如歷饑
渴遂橫身荷之而師之開法於弁爾時道價頓傾流
輩逼亞老南矣是秋受沈司寇何山閔太宰曾泉朱
太師平韓狀元求仲請主白雀師平凡概以佛法
接人會有俗客過訪不相見而去師曰亦不孤他來
意監院請云何不遂以三門外接下等人禮接之師
曰若爾何謂平等自是有感鐵面一缽五湖之志矣。

解制復歸龍華師他日無故不出山即會下人總不
許應人佛事雖嘗住時有緩急亦不許那借人物嘗
曰隨家豐儉有飯則飯無飯則粥無粥則散更不喜
人間慶弔禮及行苞苴酬酢曰此謂污他家行惡行
佛制所不許癸酉胡冏卿璞菴劉納言念臺董璽卿
皇庭徐觀察檀燕王制臺峨雲丁宮端歐石邢銓部
淇瞻倪侍御三闌余中秘武貞請師蕺山戒珠寺開
堂眾倍白雀甲戍還弁山紺殿落成眾倍戒珠乙亥
陶給諫虎溪啇開府等軒請住天台護國寺將行嚴
比部充涵率諸子侄登山相留師曰許之矣不可爽
比入院百廢畢舉多年埋沒之招提一旦恢復秋還
弁山明年以病謝院事挽之不可乃飄然一往意在
終南也艤舟湖口為石尤所阻鄰舫一贛客見師異
之扣所往曰此中有山名崆峒拔地數萬仞泉石殊
勝足可樂道何必終南師遽移舟登巔一覽則二水
夾馳眴目離合魚龍猿狖在空濛縹緲中徹頂徹底
別開眼界師樂之若將終身焉未幾吳興書來趣歸
弁不許汀州太和各有書抵師爭以名藍相延皆不
許承古有言蟻尋腥走蠅向臭飛問道之履亦未嘗
不填戶外也　建安王欽師道望齎尺一牘殷勤幣
聘住持洪都百丈山師雅慕百丈乃隨機赴之挾襆
追逐者百餘衲舳艫相銜而進至瑞州則兵守之矣
蓋是邏倅驚謂冠至報之官司將以獻首功幕府耳
師為軒渠一笑幕府知之遣官衛之上山師到山亦
第舉所謂百丈清規而重巽之時復荷鍤與作務人
俱人謂大智再來也何期化緣畢於此明春穀日示
微疾調眾益篤譚笑自如三月十九遲明起浴謂侍
者曰扶老僧入龕去小間手書偈曰來亦無一物去
亦無一物若知端的意百丈花稍月擲筆以手招眾
眾前師巳吉祥而逝矣日正卓午也師示生萬曆甲
申十一月二十六日戍時示寂崇禎辛巳三月十九
日午時世壽五十有八僧臘三十有八塔全身於弁
山龍華乙山辛向正面方山師所筮也　建安差官
設祭議欲留龕見遺命但存髮塔於百丈先是弁山
報塔工竣師手書曰訃到便來接龕復大署紙尾云
老僧不過四月矣又書真讚有再過十日之語凡皆
預知時至也師行腳十三年未常解衣臥及出世止
衣草布諸所創建僅蔽風雨曰吾傚雲棲之作法涼
也喜蒔竹木去之日猶加灌溉功或謂之多事曰招
提在也嘗解衣衣窮乏或謂之不均曰周急所以均
也病者藥石之老者扶持之有所諾無或許而不予
無或不時予予則忘之無或責報天懷坦率提獎風
流與人相遊光霽中逼拶學人則不稍假顏色遇侍
者尤嚴每痛像季不重木叉雖所犯輕必重繩之曰
五分法身尚不成就又能全該三德乎其垂訓初學
必曰僧不看遺教經法王之叛臣也故所在匡徒雖
眾初不濫竽四食三衣如法學習以期于事存高素
歸趣聖方要有不落今時者師之身律蓋如此見學
人久不還鄉師賢之或告歸寧師亦賢之囑曰使父
母知出世之因豈不踰勝世孝萬萬師之錫類又如
此乃至嘻笑怒罵布武布席一欠一伸一涕唾無不
可作佛事者每見人墮邪道中必起同體悲導入正
道或其人巳眼本正因師故邪了無一長先學慢我
則教中有云如諸蠕動實不推理而舉螯張鬐怒目
自大是為斷慧命人不忍不急救之然是導師之過
又不得不從發病處一根挌之首座敷諫曰鬥諍世
界以諍諍諍彼亦謂諍奈何師曰摧邪輔正令法久
住佛之願也吾為此懼又復何懼師故倔強他日嘗
謂我為法王於法自在故行止自主絕不傍人而一
時正人君子頗以是增而重焉吳太史觀我云吾邑
之有弁山猶龍舒之有博山此非尋嘗定知地湧菩
薩不忘慈誓以佛知見為我等輩留影是邦知言哉
蓋此洞彼濟門戶之分巳非一朝一夕師用意良獨
苦顧又未嘗不嘉興為和合也而曰千流萬派一源
而出在西域當尊迦葉為始在東土當尊達磨為始
今後當稱達磨幾十世則舉本該末矣謂之尊稱達
磨正宗說倘亦靈源自稱釋迦文四十八世孫之旨
而向所云齒齊舌廣具大人相師蓋其人乎師九坐
道場別有語錄流傳并闢判十餘卷異方便一卷得
法三十餘人曰久默音曰孤崖聰歷然相離言義嘯
雲蘊數輩而下詳在行錄中不具列裕入山以來焚
筆研有年矣尤遜不敢為諸尊宿作邈真語亦小避
諍風嫌於佐鬥之意而起元生公是三十人中一數
持弁山法嗣久默音公等書狀來命裕為塔上之銘
重以唐孝廉祈遠為之紹一再往返不聽辭謹序其
事而為之銘銘曰。

「　我曹洞宗
　兩刃交鋒
　共功不功
　曰誕生王
　密密堂堂
　祖父之光
　何期法筵
　作仇自賢
　參蝸國禪
　何期么麼
　飲水分河
　入室操戈
　爰生大人
　驅魔白民
　作佛忠臣
　爰有弁山
　振解鬥鐶
　破是非關
　迦陵出音
　孔雀空群
　鎩羽翂翂
　蓋膽有毛
　怒目失螯
　英風颾颾
　乃息紛拏
　乃秉木叉
　乃別牛車
　一眾肅然
　一期斬然
　泥蓮火蓮
　陰翼人王
　陽翼法王
　法昌天昌
　破驢足蠅
　夥蟻尋腥
　嫌太僧生
　我思終南
　我龕我碞
　我刳我杉
　而得崆峒
　縹緲空濛
　咄哉老翁
　緣起洪都
　相銜舳艫
　伍伯追呼
　化蟲化沙
　摝蟹摝蝦
　一龍一蛇
　龍蛇之年
　聖賢之躔
　蒼天蒼天
　內紹兒孫
　多樹仍晜
　足報雲門
　忽疲津梁
　無縫斯藏
　副在青琅」


菩薩戒弟子石頭布衲道裕前通議大夫四任職
方郎初以劾政府。

予告再以不奉
詔忤逆璫為民三以覆疏錯一字降調兩
賜環一奉
御劄以清執還原官以籌邊功歷太僕太常卿巡撫
　山東以登撫兵變併逮謫高涼今以甘肅舊功蒙
特恩復初服還。

石頭城余大成撰文

** 傳

憶昔雲門湛大師最後說法吾郡道場山甫四日而
魔作罷去余時鄉居相距百里雖同郡莫以告者不
知也既而雲門道經吾里始獲一瞻晬容別未幾示
寂俄而弁山彌勒峰之麓有泊然宴坐者距郡郭又
數十里余亦不知也明年門者呈張孝廉魯平居士
募冊余展閱次始知有瑞白大師云以示兒子竑竑
臥疾久欣然曰雲門法嗣也向者交臂失之引領道
場山有餘歉焉盍以今人之東隅補昔人之桑榆乎
余曰汝病未能出吾先往往則彌望荒萊數椽闃如
徒四壁立衲僧數輩菜色藍縷師氣宇巋然如蒞千
眾留余同飯一菜而巳時闡提乘墉謗讟騰播聞於
當道余為白焉始有寧宇師初至人無知者坐是名
乃著緇素日漸奔湊蓋五年而向之荒萊漸成寶坊
然無歲不出其赴天台請也曰不歸矣黑白敦請始
歸歸未幾復飄然長往往之日曰將詣終南俄聞卓
錫虔南之崆峒山黑白敦請還吳歲歲不輟如初而
師一別五年俄聞赴百丈請又未幾復飄然長往則
盡大地人覓蹤影不可得矣嗚呼師何往乎葉落歸
根知再來否乎於是兒子竑持行狀來得細讀之始
知其願之堅也行之力也證之真也其落䰂之地曰
九華聚龍庵當執爨時決志超凡既聞悟明心地之
言昕夕以之出門參方初誦舍浮偈繼遊講肆所至
若有負者聞外道語如水投石即有證有得復自策
彌篤至聞雲門一伽陀慟哭拚身命以從事啐啄時
至雲門印之矣猶若不釋然者必無憾而後即安堅
矣哉其願也至其行腳自離灶下養即遍四方瓢衲
外百無一儲孤村乞而古廟栖寒夜無衾者十有三
年巳事未明皇皇焉自鞭其後嘗百日不語晝夜不
交睫以求之每奮迅輒曰死即死耳不返顧也凍餒
所侵患傷寒瀕死者三晚年病肺而畏寒每冬日熾
薪室中自溫頭面為赤或規之師曰而豈知吾昔年
苦哉既出世為人仍稟毘尼甚嚴御下一遵規繩不
少貸小踰越譙呵及之侍者數受笞終無怨者初住
顯聖為兄弟藂林動患掣肘不遂意棄而渡江止弁
山荊榛蛇虎之區墾土結茆栖焉衲子時往從之吾
郡禪宗久廢閭閻從不聞百丈規何事相與怪之謗
且撼者百出既鳴官或駭曰捕者至矣魯平居士虛
精舍邀師蹔避學徒喜慫恿之師罵曰癡眾生世豈
有畏難善知識耶苟無捍禁網梗
皇化脫有意外聽之耳難可苟免乎安坐如初久之
耳目所薰漸生渴仰今本山著姓李舉族皈依道德
所感也達官貴人欲致師一面師曰苟慕道彼不能
來乎有比丘尼遊諸大家老矣入山禮師自請募千
金建剎乞下院開女期所獲檀施悉輸嘗住師不許
監院方苦匱乏從容言下院距寺數十里而遙四部
弟子古固有之何害師曰彼借龍華為名相距遠終
吾屬也且今安得如古汝曹聚首學道當道猶兢兢
慮之況尼乎龍天道場即匱乏有尸其責者吾何藉
千金為監院曰彼遊朱門縱不藉其力奈騰謗何師
毅然曰吾無可謗復何慮卒不許嘗住窘戒那貸曰
有飯則飯無飯則粥無粥則散一那貸即錯因果矣
龍華草創艱苦備嘗甫就緒忽棄之他適緇素奔走
懇留有跪且泣者師翻然出門竟不顧初居崆峒改
號結團瓢截枯木支茆匠者欲加琢不許同居不過
十餘人辭歸者復數人師獨樂之將終焉俄而學人
四合紳衿虛席請說法師復避之南雲山眾迎還崆
峒江右　建安王慕師道風馳書幣請重興洪都百
丈山師聞慨然曰天下清規所自出也兆足以行矣
吾縱老病其忍辭遄赴之取道瑞州值有司以冠警
毖功令干掫戒嚴比丘百餘警而相告曰數千群起
誰何之邑令親入舟見師不覺意消曰此豈為惡者
耶加禮犒從者而去撫軍聞初以兵至既得實乃聽
師住百丈但戒途次勿留多人而巳師到院修大智
之廢墜擬荷鋤力作為四眾先而病魔數撓之伏枕
次問道乞偈者未嘗不諄諄答也且招之曰及吾能
答時病巳棘語期期不辨矣猶伸紙疾書代面命蓋
始終未嘗先四大而後人也力矣哉其行也若乃證
入之深密濟不敏何能悉之姑述其可傳者首參雲
棲問作止任滅四病如何出得棲曰從汝作止任滅
但莫生心取圓覺即出四病也參黃蘗問學人千里
遠來乞師指示蘗曰佛法那可指示問可保任否蘗
罵曰保任個甚麼師畫一圓相蘗便掌師拂袖出蘗
顧旁僧曰這僧卻有把茅蓋頭在參憨山問一塵不
立時如何憨曰曾到此未師曰若到即塵也憨變色
曰野狐精弄虛頭參峰頂問雪覆千山和尚如何為
人頂便掌師曰莫就是為人處否頂曰我同汝看雪
看雪次師曰正當爾時狐狸野干都無蹤跡頂曰止
有師子在師曰亦是野干參博山山問何來師曰桐
城山曰風景較此何如師曰處處綠楊堪繫馬山曰
猶作此解推案入方丈師曰又恁麼去也參金粟入
門便喝粟曰好喝師復連喝便禮拜粟便打抬船次
師曰虛空駕鐵船時如何粟便打師接住曰波浪湧
千尋時如何粟欲打曳杖不能脫師曰和尚無下手
處粟曰且道承誰人力師鳴指一下粟微笑而歸粟。

上堂師時為第二座問曰正偏兼帶即不問臨濟家
風事若何粟便打師云金雞唱落中天月泥猿吼盡
五更風粟曰再犯不容普茶師問慈雲普覆三千界
只怕冬寒一夜風秪如狂風四起和尚向甚處立粟
曰一腳踼汝師曰恁麼則秦駐山前端然坐金粟峰
頭任往還粟曰汝要第二腳耶師禮拜歸位上堂師
出禮拜起便喝粟便打師又喝粟又打師云老漢敗
闕了也便歸位普茶師問東征西討乾坤靜今日臨
朝事若何粟默然師曰四海密傳天子令鄉村野老
樂豐年禮拜歸位雲門小參舉斬貓話師忽有省拋
出蒲團門云一語下徐州門坐橋上曰溪水潺潺汝
等道看眾下語不契師曰敲空有響擊木無聲門笑
頷之旋入室師陳所見門曰從今休歇去師猶不自
肯更勇參六日聞鐘聲始豁然門上堂師問大眾濟
濟燈燭輝煌請和尚指示門曰有眼皆見師曰恁麼
則個個成佛去也門曰汝眼原不瞎時為第二座癸
亥歲也又二年乃至金粟共展化儀明年復還雲門
呈偈曰蒙師饒舌十餘年本分繇來不可傳有見原
非解脫道無心豈是祖師禪三玄四喝閑家具五位
君臣總白拈欲識老胡親的旨金烏夜半麗中天門
曰語無滲漏善解回互遂付法并偈曰誕生原是自
心名空裏栽花本現成滿口道來無可道威音那畔
幾知音蓋於洞宗為三十二世也旋住鍾山門示寂
師繼席顯聖未幾飛鍚來弁山復古龍華寺為開山
俄應越延慶寺請期畢還龍華明年應本郡白雀寺
請期畢復還又二年應越蕺山戒珠寺請期畢復還
明年藂林始落成明年應天台護國寺請是年秋余
及諸紳衿緇素懇迎始還明年復掃塔九華往崆峒
矣師自渡江後時時欲往終南值北方道多梗意猶
堅既離龍華舟指終南輒阻石尤者數四師曰天也
偶鄰舟贛客鍾願為地主迎師崆峒遂從之巳而避
喧南雲山復還崆峒庚辰秋應　建安王請住百丈
明年春寂矣臨終偈曰來亦無一物去亦無一物若
知端的意百丈花梢月餘法語載在前後錄中不具
述時崇禎辛巳三月十九日午時也距生時萬曆甲
申十一月二十六日戍時五十八年矣僧臘三十有
八先是建壽塔於龍華寺之北甫成報師師喜曰俟
老僧訃音到即迎龕入塔其貽兒竑書亦然頗訝之
信使還瀕行寄語曰告爾堂頭秋間書來老僧歸矣
又聞季春九之日有學人求師像讚題曰再過十日
且看咭咶蓋預知也始師將往天台指方丈後牡丹
謂侍者曰明年開一花吾當歸非是不歸矣明年果
開一花及庚辰夏方丈榴花忽變白至是始驗其兆
噫神者告之豈偶然哉師說法白雀孤崖大師為西
堂後於戒珠授衣法住洞山次說法天台嘯雲大師
為西堂至秋八月付衣法主護國席師即回龍華欲
隱終南值今堂頭久默大師為座元即以龍華委之
師仍居首寮虛方丈以俟師再來者累年數奉嚴命
始據坐餘後先付法稱嗣子龍華所錄凡二十餘人
後元潔師侍龕歸攜有稿本又十餘人得戒請益稱
門牆者不可勝數以十月之十三日奉全身入塔先
是　建安王聞訃為文遣祭至則龕行矣於是百丈
僧齎文護龕至弁山設祭於龍華遠邇思慕瓣香叩
几筵者不絕其徒求塔銘於余余謝不承又以傳請
不可以再辭為傳其略如此。

贊曰洞上一宗顯於雲門克家肯搆師為哲嗣懷香
問道上逮王侯名聲普聞可謂殊勝矣晚歲因高峰
枕子一頌法戰不休擊鼓揚幡竟天殷地旁觀者口
呿目眙莫適所從乃吾聞之兒竑師數稱天童命兒
速往瞻禮且曰老人年尊矣不往更復何待嗚呼此
足以見師之心矣末法鬥爭堅固諸善知識即現鬥
爭身而為說法縱橫逆順罔非激揚吾安知反唇而
稽者之非前于後喁攘臂而仍者之非左提右挈耶
夫師之真參實悟蓋自老師大衲以暨走卒兒童都
無閒言非有期會要約也或曰師悟繇較高峰果何
如曰止止毋多言不聞惟證乃知乎我非其人安用
與間斯事哉。
晉昌唐世濟撰



入就瑞白禪師語錄卷之十七終

入就瑞白禪師語錄卷之十八
明住天台護國寺嗣法門人寂蘊編

* 行狀

師諱明雪字瑞白號入就族姓楊父一舉桐城人幼
孤事母卓甚孝髫志超塵見僧則喜年二十杖桐合
葬訖從九華聚龍菴慧公剃落跪爨三祀遇長老知
休指參知識始發足超方帶空鐼為行廚徙枯廟為
旦過邂逅紫柏尊者之室灑授毘舍伽陀信而持誦
歷幕山惟令閱教遊講肆不嗜糟粕慕蓮大師造雲
棲問作止任滅四病如何得出曰只莫生心取圓覺
即出四病也師作禮圓具而辭聽耶楞嚴闡二種妄
見忽覺根身器界總是空花所持偈為無礙病不能
支方悔庚戍聞會稽雲門顯聖寺有悟道知識湛然
和尚世所希有忻然往參門曰向作甚麼曰持毘舍
偈門曰四大是假妄心是空阿誰拖你者死屍來師
鈍置疑甚至第七夜於延慶殿上立香忽然湧起不
離當處嘗湛然覓即知君不可見方曉前話為人問
一歸何處猶礙復看辛亥入顯聖不語百日晝夜不
睡數七勇猛大過氣如負重甲寅隨門遷廣孝聞上
堂激切痛哭發憤曰死也罷活也罷拚此身去不自
成片自覺省力小參舉斬貓話領略拋出蒲團門曰
一語下徐州時一同參通文墨者頌之自謂佳師不
肯同曰若試頌看師信口曰提起劍斬卻貓一段春
光人不曉南泉舉似作家子趙州老人頭戴草頭戴
草凜凜威風振華表同亦不肯質於門門謂同曰爾
不如渠不通文者門於橋上曰溪水潺潺汝等道看
眾下語不契師曰敲空有響擊木無聲門笑而頷之
入室一一實似門曰今後當休去歇去師猶不放更
添意氣閱六日聞鐘聲大徹機用拔萃尚陸沉而扈
雲門赴徑山應東塔為下板也丙辰養靜皖公山茆
蓬方十尺嘗分半榻以待往來青蔬白水必與之共
時與何太師芝嶽賡偈巳未黃蘗盤桓信宿而別蘗
謂侍僧曰者衲子他日卻有把茆蓋頭在參憨山峰
頂博山諸大老莫不青眼機緣並見語錄博山留單
曰莫道無人也有個在惟蘗與博皆嚴許可遇師如
是見重諸方庚申省雲門明年避寂天柱峰即蜿蜲
也癸亥顯聖結冬海內英靈駢集擢師為西堂激揚
老煉返擲頻施門欲付師不受人多之初堂規少嚴
師偶於廁回遲款門入曰闖靜者誰師巳跪香佛前
矣一期清肅悅可眾心甲子住鐵壁即陽明洞也雲
水憧憧因僧問高峰主人公話師頌曰打破琉璃碗
卸卻珍御服枕子開口笑雙髻罵天目有女客來進
香師讓曰此非神壇社廟去卒絕乙丑過金粟領眾
佐化儀獨稱酬唱之白眉兼作尸羅之具壽粟屬瞎
驢邊師搖赤稍鯉意謂嗣之則孤雲門乃行丙寅呈
雲門偈曰蒙師饒舌十餘年本分繇來不可傳有見
原非解脫道無心豈是祖師禪三玄四喝閑家具五
位君臣總白拈欲識老胡親的旨金烏夜半麗中天
門曰語無滲漏善解回互遂付衣拂并偈曰誕生原
是自心名空裏栽花本現成滿口道來無可道威音
那畔幾知音蓋門嗣慈舟念念嗣幻休潤溯洞山三
十二世也既受欲適南嶽緇素挽止鍾山無何門逝
請師繼席力辭諸方稱遲重戊辰姜太史箴勝陶少
府石梁諸護法復請不獲巳而應之據室多時尚稱
靜主師自謙也鉗鎚綿密莽鹵者罔知痛痒語句直
截支離者不識旨趣及諸尊宿來為影響大叩大應
方始欽服驅牛奪食辣於雲門不忝克家故有雲門
三種獅子頌句句驚群上堂偶值雞鳴乃曰窗前雞
唱屋後鳥鳴明明告報更莫朦朧大眾珍重解制普
茶次僧問金鉤玉線將收挽鯨鯢忽現又如何師曰
虛空撒下漫天網縱使飛鰲爭出頭僧曰拏雲攫霧
去也師曰霹靂一聲魂膽碎僧曰三級浪高魚化龍
漁翁空捕夜江水師曰巳被柳條穿卻師之酬機類
此庚午夏將駕終南息影經吳興為沙門炤宇文學
李明吾等邀入弁山師見山水幽雅尋披榛支茆梵
侶拮据經始龍華也秋越之鄉紳倪太史鴻寶徐藩
司亮生李學憲玉完延於延慶寺結制屆蜡歸弁殿
宇新搆登座曰開疆展土彌勒樓現於當處伐木誅
茆普光殿建於目前煙雲散彩日月舒光秪如成家
樂業一句作麼生道良久云四海衲僧明正化十方
檀信悟無為師之隨宜說法類此明年有信不具者
將不利於法門張孝廉魯平勸避師曰吾行佛道導
人趨善陰翊王度於心無愧何畏之有設有所加亦
緣也可苟免乎不聽安若須彌不日唐總憲存憶入
山彼風乃息先道場山請雲門說法不終三吳四眾
慨聲未息唐孝廉祈遠聞是雲門嗣即懷香晉謁為
金湯之首也繇是缾盂葛附冠冕葵傾宗風丕振是
秋郡紳沈司寇何山閔冢宰曾泉朱太師平涵韓狀
元求仲迎過白雀寺開堂唐總憲於寺遲師成律曰
坐對神山遲海月靜聽鈴語落松風頷聯也衲擁五
六百士夫問道絡繹自登曲彔來直以佛法相見客
有不悅而去師曰亦不孤渠來意監院請易賓主相
見師曰此地無緣則住餘處未聞呵世可行道也期
畢歸龍華示眾曰剃除鬚髮而被法服所為何事必
須痛念生死立決定志發勇猛心求無上道未能了
達且看話頭如雞抱卵念茲在茲綿綿密密用力久
之忽然㘞地一聲始知成佛其來舊矣初不輕易下
山有顯耀者欲對靈演法厚禮連迎師終不赴即門
下者總不許應人間佛事雲廚至冷不容賒借嘗曰
隨家豐儉有飯則飯無飯則粥無粥則散若賒借未
免錯因果也素不事慶弔有充街坊者行苞苴師曰
此謂污他家佛不許可逐之或曰有來無往非禮也
曰僧為良福田奚以世禮酬酢為癸酉會稽胡冏卿
璞菴劉納言念臺董寶卿皇庭徐兵憲檀燕王制憲
峨雲丁宮坊歐石邢天部淇瞻倪侍御三闌余殿撰
武貞請於蕺山戒珠寺安期眾倍白雀道聲載路請
益填門解制還弁藂林落成眾倍戒珠乙亥春陶給
諫虎溪啇開府等軒虛天台護國為請即韶國師法
席也將行嚴比部充涵率子侄登山曰高坐弁峰化
及天台如何師曰相許久可爽乎至苕城黑白遮道
師曰有緣再來皆依依而別途中見師相貌殊特或
謂王公肥遯或謂古佛再來入寺百廢並舉一旦恢
復秋日即托嘯雲西堂主方丈還弁初赴台時門下
乞歸期師指牡丹曰開一朵必歸後果丙子因病言
隱他山眾懇不定沈中丞彥威曰誰主方丈曰久默
音公竟飄然九華掃塔更號子仙囑從者毋稱和尚
意興終南舟至湖口石尤頻作師曰緣也且泊鄰舫
一贛客識荊問及師直達客曰敝鄉有山名崆峒拔
地數萬仞峰巒並秀泉石俱幽足可樂道何必終南
師曰且去看登其巔覽而樂結草龕翛然自適有終
焉志席未暖風聞遠兩浙道俗為龍華太和鄉紳楊
寨雲肅伯玉為般若汀州黑白為聚龍峰爭請師一
不允更避南雲山明秋轉崆峒問禪乞戒者鱗聚不
三年成巨剎額子仙禪院初托不溢滿兩月即逝更
托謂斯教主之庚辰秋　建安王欽師之道幣書延
主洪都百丈山師重清規而應焉衲百餘舟五尾至
瑞州沸然吠日一虛百實誤報數千疑而圍之師怡
然安坐諸當事登舟相見始信善知識乃解且贐復
從會城轉龍象蹴踏輪蹄輻輳王臣送供劉鄉紳攔
途膜拜熊給諫屬詩相賀撫臺委職護送上山師入
院斬新條令整舊家風肅清規掃荒畬亦將荷鉏隨
作人稱大智再來不期眾生緣薄明春穀日示疾勉
眾愈篤談笑自若囑累石澗西堂主百丈至三月十
五日令淨髮十九侵晨索浴畢謂侍者曰扶老僧入
龕曰和尚一動眾皆不安師休去半晌手書後事偈
曰來亦無一物去亦無一物若知端的意百丈花稍
月擲筆以手招眾眾前師巳吉祥而逝矣當午時也
師生於萬曆甲申十一月二十六日戍時寂於崇禎
辛巳三月十九日午時世壽五十有八坐夏三十有
八塔全身於弁山龍華寺去三門之北五百尺乙山
辛向正面方山遵遺命也初壽塔成正月往報師手
書曰訃音到便來接龕後書種種意皆言表尾又致
聲內外老僧不及寫書矣誰知是長別書哉持書者
將行又曰老僧不過四月矣告爾堂頭秋間有書上
老僧則歸卒成迎龕之讖又三月初九自題真曰再
過十日且看咭咶後果浹旬而往此預知時至也龍
華石榴先夏變白涅槃之兆也遐邇聞訃受益者墮
淚未面者嘆息奉新沈邑侯枚臣欲晤未獲亦登山
拜奠而去　建安王欲留龕遵遺命護送歸弁展玉
軸而祭焉師行腳時十三年無被未嘗解帶而臥龍
天推出仍依粗疏人施細滑則唱而膳眾數建藂林
僅蔽風雨傚雲棲之尚朴勤種竹木臨去猶蒔或曰
行矣何為曰招提在也來無居乎嘗施衣但與乏者
或譏不均曰周急吾之均也病者躬視老者時慰警
以法要濟以藥石諾人一物終不爽襟懷灑落時露
天機令人聞風振起及鍜煉學人不假辭色全提正
令徹骨為人故預師會得省發者眾所謂大開爐韝
點鐵成金也待侍者尤嚴諸方聞而膽悸憫末世不
重木叉自潔冰霜見犯末篇不恕防微杜漸嘗訓初
學曰為僧不遵遺教經法王之叛臣慈父之逆子也
拂下雖眾未嘗泛納若未受具若受不持若離田服
若年輕若狂妄俱不納惟向上志者樂而親之否則
望風而退師之嚴峻又如此見門人久拚鄉曲者賢
之請假歸寧者亦賢之贐而囑曰諭父母出世之道
方為至孝師之鍚類又如此凡接機隨來而應或時
怒作佛事則轟雷掣電或時喜作佛事則婆婆和和
或時遊山翫水作佛事則遇景而頌皆以第一義諦
示人或時病作佛事則警四山之逼或時貪作佛事
則納香贄而結諸善緣或時捨作佛事則藂林成而
掉頭不顧或順或逆或隱或顯種種為人無有定法
若有一定則雞鳴狗盜者眾矣心直口快見善則讚
見不善則呵諸方於法門有所左者則力闢之音嘗
諫曰今末世明眼者不多公心者甚少不作是非會
者能幾況鬥爭堅固時彼必強辯反增葛藤何必師
曰摧邪輔正令法久住佛祖之願吾豈畏刀避箭哉
所謂說障道無畏也師性倔強行止自斷嘗曰我為
法王於法自在師造道則剋苦十餘年而盡精微養
道則深蓄十餘年而至繁衍故行道則縱橫自在得
不為大善知識正人君子所重哉如　建安王曰名
喧宇宙道括古今縱象王之威猛諸方膽喪張獅子
之爪牙四眾心傾唐總憲曰作過量人證希有事傳
的的意具上上智黃司理元公曰寶鏡懸空十方普
炤洞山禪巳屬老漢矣又吳太史觀我曰吾邑之有
弁山猶龍舒之有博山此非尋常定知地湧菩薩不
忘慈誓為我等輩也哉亦有逆助如吳與瑞少焉自
化因而更振所謂慈善根力也於鍾山時有王姓者
施地祈嗣師題劵尾曰還他二子後應其言師見時
輩有此洞彼濟之分而曰千枝萬葉一本而生在西
域當尊迦葉為始在東土當尊達磨為始今後當稱
達磨幾十幾世舉本該末謂之尊稱達磨正宗說師
九坐道場各有語錄總十餘卷闢判名獅子吼一卷
別峰相見一卷其法嗣自癸酉秋於弁山付不肖音
於戒珠付孤崖聰次於弁山付離言義歷然相天台
付嘯雲蘊至崆峒百丈所付凡三十餘人受益得戒
者不可勝數竊窺師之為道為眾生為法門必乘悲
願而來嘉言善行不能殫述略錄遊化之跡以貽後
爾。

嗣法弟子大音槃譚狀

** 行狀

師諱明雪字瑞白入就別號也桐城楊氏子父一舉
幼孤事母卓甚孝髫志超塵見僧則喜年二十雙親
葬訖出家九華聞宗門下事詣越參雲門湛然大師
門問向作甚麼曰持毘舍浮佛偈門曰四大是假妄
心是空阿誰拖你死屍來師無對七日有省諸淆訛
尚未徹底獨看一歸何處門一日舉斬貓因緣師遂
領略拋下蒲團門曰一語下徐州又一日門于橋上
問眾曰溪水潺潺各下語看師曰敲空有響擊木無
聲門笑頷之嗣入室門謂師曰自後當休去歇去師
猶不肯忽一日聞鐘聲豁然大悟往皖山住靜三載
遍謁黃蘗博山峰頂憨山諸尊宿黃蘗博山每于眾
中稱美庚申省雲門歸越明年避寂天柱峰即䖾蜲
山也癸亥冬雲門結制海內莫靈駢集擢師為西堂
激揚老鍊返擲頻施門欲付法與師不受甲子住鐵
壁即陽明洞天也乙丑冬過金粟領眾佐化儀稱酬
唱之白眉為尸羅之具壽粟極稱欲付之師亦不受
眾曰何哉師曰雲門不可負也解制遂行粟送河濱
而別丙寅歸雲門機緣問答芥鋒相投復呈偈曰蒙
師饒舌十餘年本分由來不可傳有見原非解脫道
無心豈是祖師禪三玄四喝閒家具五位君臣總白
拈欲識老胡親的旨金烏夜半麗中天門曰語無滲
漏善解回互遂付衣拂并偈曰誕生原是自心名空
裏栽花本現成滿口道來無可道威音那畔幾知音
蓋門嗣慈舟念念嗣幻休潤溯洞山三十二世溯達
磨四十二世也既受欲習靜南岳緇素挽止鍾山然
師親雲門最先蒙印可最先惟付法最後故道風德
化為時首推雲門逝諸檀護即請繼席而開法獨早
具足石雨二大師屈居左右二座助揚化儀諸方美
云此等高風足範百世然師道化愈暢諸公之盛德
益美視近世操同室之戈者何啻霄壤哉即戊辰巳
巳歲也庚午夏將適終南息影經吳興緇素聞之請
入弁山彌勒峰文學李明吾施山結茅師喜山水幽
清乃居之秋日越之鄉紳請于延慶寺開法屆臘解
制歸弁湖郡眾紳請主白雀寺開堂台越眾紳居士
請主天台護國席師命西堂孤崖本珠諸公預往料
理期畢仍歸弁之龍華不數年開基斬草英靈畢集
古之龍華由是恢復矣癸酉秋師赴越戒珠寺請開
堂畢仍歸龍華乙亥春護法諸紳陶給諫虎溪倪侍
御三蘭啇開府等軒吳孝廉芝菴等為天台護國韶
國師道場法筵久寂再致書敦請師于二月初二日
入院自湖城至杭黑白盈道睹師威儀端嚴咸謂大
和尚古佛再來隨途設壇具供瞻拜為幸其後至者
猶望塵悲泣而忍去其為一時傾仰如此然天台百
餘年來不知宗乘何事幸師宗風丕振遐邇歸依皆
稱茲山中興主也師入院不允上堂惟隨機開導有
居士訪師師示之曰觀白雲縹緲誰歟士罔措師復
曰聽綠水潺湲此矣眾聞皆乞書之為示眾語又示
眾曰佛法不在陞堂當知不離日用若能此處會得
更有何事不畢如或未知各當努力開田鋤地運水
搬柴捨此它求非吾至道珍重示眾老僧因為養病
不暇為眾說法雖然如是早巳漏逗了也且道漏逗
個甚麼會得者試出通個消息其機緣問荅法語皆
載前錄茲不繁述至秋月欲付囑院事遁跡終南又
因龍華虛席眾紳屢請遂語內外以護國付予予思
負性堪同野鶴恥好為人之師即欲攜笻遠遁雲壑
力辭而不獲乃曰師命不可違既受付畢仍居二座
以待師歸師亦不顧去赴龍華之請結冬制畢次年
丙子四月八日解制即以院事囑首座久默遂飄然
南邁舟至贛湖口石尤頻作師曰且泊因聞有山名
崆峒幽邃乃棲之是時龍華方丈得人崆峒叢席亦
就丁丑春師遂遁跡南雲山未幾眾復請歸崆峒問
禪乞戒者雲集不三年成大剎額子仙禪院托謂斯
教主之庚辰　建安王欽師道德請主百丈寺將次
南昌相從緇素瞻仰者充斥于道鷁首蔽江而下時
督撫方戒嚴疑不測陳兵欲拒聞師號道風遂加敬
禮至寺整肅舊規百廢俱備至辛巳春忽示微恙飲
饌隨常至三月三日對侍僧曰吾體漸衰知非久矣
初八日有禪人浙中來見師有恙明日捧師真請讚
師題曰崆峒山頂快活不殺被陣業風雄峰挂􃅱一
條性命今巳七八再過十日且看咭咶咦日日水東
流年年花三發至十二日喚諸弟子入室付托後事
囑西堂石澗主百丈命監院造龕送入龍華塔中于
是勉策愈篤而笑談自如至十五日喚侍者淨髮至
十九日遲明浴罷謂侍者曰扶我入龕少刻復索筆
書種種囑語誡諸弟子至末後大書偈曰來亦無一
物去亦無一物若知端的意百丈花稍月乃擲筆手
招眾眾近前師巳吉祥而逝矣三月十九午時應前
初九日書真贊恰十日歸寂此預知時至　建安王
欲留師龕造塔于百丈因遵師命護送歸弁展玉軸
設祭致弟子禮湖嘉紹台諸官紳及緇素皆迎師龕
于百丈至十月十三日奉全身葬于弁山龍華寺右
塔中師生于萬曆甲申十一月二十六日戍時寂於
崇禎辛巳三月十九日午時世壽五十有八坐夏三
十有八師行腳時十三年不置被至夜不解帶而臥
及出世仍舊粗疏人施細滑則唱之膳眾數建叢席
僅蔽風雨效雲棲之尚朴勤種竹木臨去猶誡眾曰
一朝僧能護千年常住則後學有棲止佛法亦在焉
平日常施衣但與乏者或譏不均曰周急吾之均也
病者躬視老者時慰警以法要濟以藥石煆鍊學人
不假辭色全提正令徹骨為人故凡預師會得省發
者甚眾所謂大開爐韝點鐵成金也待侍者甚嚴重
諸方聞而膽悸憫末世不重戒律自潔冰霜見犯末
篇依規不恕防微杜漸嘗訓初學曰為僧不遵遺教
經法王之叛臣慈父之逆子也拂下雖眾未嘗泛納
若未受具若受不持若初離田服若年輕若狂妄俱
不納惟向上志者樂而親之否則望風而退師之嚴
俊又如此見門人久拼鄉曲者賢之請假歸寧者亦
賢之贐而囑曰論父母出世之道方為至孝師之鍚
類又如此至于應事接物方便大施或時轟雷掣電
怒作佛事也或時婆婆和和喜作佛事也或警生死
無常以示疾為佛事也或示語言三昧以歌詠為佛
事也亦有莫測者或以貪作佛事則納香贄而結諸
善緣或以舍作佛事則叢林成而掉頭不顧或順或
逆或隱或顯種種為人無有定法所謂大機大用不
存軌則是以心直口快見善則讚見不善則呵諸方
於法門有所左者則力闢之庶妄見自息也其護法
明眼者皆讚不巳至末後將示寂半月之前預知時
日書真贊并遺偈而笑談自如此來去自由正古所
謂生平打徹末後自由足為天下後世風規得道之
實驗也然師平日行道縱橫自在來去無拘嘗曰我
為法王於法自在故示寂亦然　建安王欽師道風
乃讚之曰名喧宇宙道括古今縱象王之威猛諸方
膽喪張獅子之爪牙四眾心傾唐總憲曰作過量人
證希有事傳的的意具上上智黃司理諱端伯曰寶
鏡懸空十方普照洞山禪巳屬老漢矣李冢宰夢白
曰露地白牛憑他牽引無邊寶剎盡現毫端吳太史
觀我曰吾邑之有弁山猶龍舒之有博山此非尋常
定知地湧菩薩不忘慈誓以佛知見為我等輩留影
是邦也亦有逆助如吳與瑞少焉自化因而更振所
謂慈善根力也住鍾山時有王姓者施地祈嗣題券
尾曰還他二子後應其言離弁山上天台時眾跪請
復歸師曰牡丹今夏若開吾或有再來緣也夏日果
開一枝弁山持書報曰後園牡丹花開師笑曰莫有
歸弁之緣乎初到天台未半月日聞門前二塔有佛
舍利乃昔韶國師所建因祝曰此地若興有人繼席
當放大光明於是每夜師常見二塔放光喚眾同觀
有見者不見者師命眾禮拜畢乃曰舍利之光即佛
光業障深者雖不能睹然而必有解脫之期憶昔韶
國師曰此乃大乘之地世世當有大善知識弘揚祖
道今塔光既放足信不虛矣時紹興錢相國麟武欽
師道化欲將所敬遂據寺舊額仍書護國寺遣使賚
禮入山桐城何相國芝岳扁寶鏡重光令僕入山設
齋陳吏部木叔書曰荷師大轉法輪特開覺路邢天
部淇瞻曰洞上宗風大暢雲門師居首焉吳孝廉芝
菴書曰護國中興宗風重振眾宰官護法尊重如此
師九坐道場即越州之顯聖之延慶之戒珠湖州之
龍華之白雀天台之護國贛州之崆峒之慧燈南昌
之百丈各有語錄共一十餘卷闢判一卷名獅子吼
其嗣法凡三十餘人剃度弟子若干人室中密印者
若干人護法王侯士大夫問道得明指歸者若干人
至于聞名睹相若隔江招手出山踼指而領悟者亦
不可勝數至于闢判諸方詬厲學者世俗不諳或作
是非會去豈知無非提持正令一片熱腸待人何嘗
有洞濟之分哉是以著達磨正宗說一篇庶主曹洞
宗者皆稱達磨為始祖意在息洞濟之諍苟知始祖
原只一人則異派之諍自息矣誠足以見師之為法
門乃徹底婆心非比諸方妄自炫燿以是為非以非
為是致使後學轉增慢見以鬥諍為是也巳倘幸無
私而有乎大公是非莫偶鬥諍自息則闢判亦為剩
語如或未然不妨與一十餘卷語錄並垂理究毋作
是非會去為幸師嗣雲門澄和尚望洞宗為三十二
世望達磨則四十二世溯之摩訶迦葉則六十九世
今稱達磨正宗四十二世乃尊此土之始祖為息異
派之諍也嘉言善行固難悉述茲略錄遊化之跡以
見師之為道為眾生為法門必乘願再來也。

崇禎十
四年辛巳十月十有四日住天台護國寺嗣法門人
寂蘊於弁山室中和南謹狀

* 刻語錄跋

昔人有言曰先人之業振否皆在子孫也振則克之
否則過之故從上諸祖承荷拈花大法皆體先覺之
心務在後之有傳光前耀後則其先業法道皆有所
振者也是以釋迦文佛二十八傳至達磨大師再五
傳至青原再五傳至洞山再三十二傳至我先師和
尚其中雖有隆替不一然至先師之法道亦大盛矣
故天下問道緇素如水赴壑師九坐道場剎剎重新
語錄盛行有一十餘卷崇禎辛日春不幸歸寂百丈
其後之續刻雖多記者不無魚魯之謬三豕之訛冬
日塔事畢法兄久默時主弁山席約予明夏入弁編
刻以為垂後實錄亦不幸夏初久兄告寂遂負缺然
矣然同門雖多星散不一或有若久兄之志者蹇值
世亂而艱于聚首亦有若久兄之早去而為古人者
且予先年雖主護國僻居台山幸值餘暇敬簡前後
遺稿并巳刻行者一一據題編次曰上堂曰小參曰
茶話曰示眾曰機緣曰頌古曰法語曰歌偈曰詩贊
曰佛事曰銘曰狀等其中闢判一卷原為息法門之
諍今諍既息譬如病既去則清溫虛實之劑復何施
焉故刪不錄其傳燈世譜一書巳刻于百丈茲惟集
語錄一十八卷幾欲付梓未果至丁亥冬退隱嵊之
深山會諸護法紳衿閱訂助資巳丑春初始完其志
孝廉佩茲吳公曰余嘗與諸公謂先大師語錄語最
平易而機鋒峻拔亦復金針綿密重新洞山之風真
為萬世之典型後學之明鑑者也當請入藏共契經
弘傳庶彰大師末後光明同日月之並行而不悖非
獨不負師之克振墜緒之志亦使我輩護法酬教益
之恩在此舉矣于是予欣然不巳曰諾。

巳丑春嗣法
門人寂蘊和南謹跋



















剡縣優婆塞戒弟子馬智福優婆夷弟子
余天智樂捐貲刻此
瑞白禪師語錄壹部所祈
國泰民安福慧並長情與無情同圓種智

四明王家琦書

歲在巳丑春三月深山智通謹識