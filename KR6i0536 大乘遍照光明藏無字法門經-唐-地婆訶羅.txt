#+TITLE: 大乘遍照光明藏無字法門經-唐-地婆訶羅
#+DATE: 2016-06-11 12:28:51
#+SOURCE: github.com/kanripo/KR6i0536 master 0ccc08dd                


No. 830 [Nos. 828, 829]
《大乘遍照光明藏無字法門經》

大唐天竺三藏地婆訶羅再譯

如是我聞：

一時，佛住王舍城耆闍崛山，與大
菩薩及比丘僧無量百千億那由他眾俱。其
諸菩薩，一切皆得大智善權，悉能通達無字
法藏，具樂說辯不違真俗，勇猛精進永離蓋
纏，調伏諸根無所執著，憐愍眾生如視一子，
愛重實智如大寶洲，慚愧為身定慧為首，以
大慈悲而為體性，知善不善實不實法，照
了二空住勝妙地，得大名稱永安隱眠，決
定修行最上之法，永離胎藏下劣之身，示
現受生守護國土，諸所施為普遍賢善，離於
三界能救三界，其行清淨善達自他，皆得
具足如是功德。其名曰：勝思惟菩薩，勝趣
行菩薩，妙音菩薩，美音菩薩，辯具菩薩，辯
聚菩薩，珠髻菩薩，千輻菩薩，法輞菩薩，法
響菩薩，蓮花面菩薩，蓮華眼菩薩，持地菩
薩，持世菩薩，聲遍大地菩薩。如是等菩薩
摩訶薩，一切皆是童子像類，於此眾中而為
上首，各各與己眷屬等俱。

爾時，觀世音菩薩，與無量無數灌頂受職諸
菩薩眾之所圍繞；得大勢菩薩，與無量億大
梵天眾之所圍繞；勝思惟菩薩，與無量菩薩
及天主帝釋之所圍繞；虛空藏菩薩，與無量
四天王眾之所圍繞；眾所知識菩薩，與無量
婇女之所圍繞；普賢菩薩、離疑菩薩、不空見
菩薩、止諸蓋菩薩、無量善巧藥王菩薩、藥上
菩薩等，各與無量菩薩大眾之所圍繞；長老
舍利弗、摩訶目乾連、摩訶迦葉等，各與一
切大阿羅漢之所圍繞；乃至十方恒河沙等
一切世界所有日月諸天子等，各以威光來
至佛所，以佛神力，彼彼威光不能照曜，猶如
聚墨比閻浮金；又有無量那羅延天，及以水
天聽叉迦龍王、阿那婆達多龍王等，亦與眷
屬之所圍繞；美音乾闥婆王，亦與無量乾闥
婆眾之所圍繞；無濁迦婁羅王，與七億迦
婁羅王眷屬圍繞；乃至十方恒沙世界一切
菩薩，各請已佛，與眷屬俱，來至此間娑婆世
界，持諸上妙出世供具，供養於佛及菩薩已，
各禮佛足却住一面，坐蓮華座瞻仰世尊。

爾
時勝思惟菩薩摩訶薩即從座起，偏袒右肩，
右膝著地，合掌向佛，而作是言：「世尊！我為四
眾，欲問如來二字之義，惟願如來為我解說，
令我等輩咸得利益。」

爾時世尊告勝思惟菩薩言：「善男子！如來豈
為一眾生故出現於世？乃為利益無量眾生
出現於世。善男子！汝今乃能為四眾故，請問
於我二字之義。隨汝所問，當為汝說。」

於是勝思惟菩薩蒙佛聽許，白佛言：「世尊！
有何等法，菩薩摩訶薩應當除滅及以守護？
復有何法，如來克證及以覺知？如是二義惟
願為說。」

爾時，佛讚勝思惟言：「善哉，善哉！善男子！汝
已成就無量福慧，復為如來加威神力，乃能
問我如是之義。諦聽，諦聽！善思念之！吾當為
汝分別解說。

「善男子！有一種法，菩薩摩訶薩應當除滅。
何等一法？所謂欲貪。如是一法，菩薩摩訶薩
應當除滅。善男子！復有一法，菩薩摩訶薩
應當除滅。何等一法？所謂瞋恚。如是一法，
菩薩摩訶薩應當除滅。善男子！復有一法，
菩薩摩訶薩應當除滅。何等一法？所謂愚癡。
如是一法，菩薩摩訶薩應當除滅。善男子！復
有一法，菩薩摩訶薩應當除滅。何等一法？所
謂我執。如是一法，菩薩摩訶薩應當除滅。善
男子！復有一法，菩薩摩訶薩應當除滅。何
等一法？所謂懈怠。如是一法，菩薩摩訶薩應
當除滅。善男子！復有一法，菩薩摩訶薩應
當除滅。何等一法？所謂睡眠。如是一法，菩
薩摩訶薩應當除滅。善男子！復有一法，菩
薩摩訶薩應當除滅。何等一法？所謂染愛。
如是一法，菩薩摩訶薩應當除滅。善男子！復
有一法，菩薩摩訶薩應當除滅。何等一法？
所謂疑惑。如是一法，菩薩摩訶薩應當除滅。
善男子！復有一法，菩薩摩訶薩應當除滅。
何等一法？所謂無明。如是一法，菩薩摩訶薩
應當除滅。善男子！如上所說如是等法，菩
薩摩訶薩應當除滅。

「善男子！汝問於我，復
有何法，菩薩摩訶薩應守護者，今為汝說。善
男子！有一種法，菩薩摩訶薩常當守護。何等
一法？所謂己所不欲，勿勸他人。如是一法，菩
薩摩訶薩常應守護。何以故？若菩薩摩訶薩
守護此法，即是守護諸佛如來一切戒藏。如
諸菩薩，自愛命者則不應殺，自愛財者則不
應盜，自愛妻者不應侵他，自愛實語不應誑
彼，自愛和合不應間他，自愛正直不應邪綺，
自愛柔軟不應惡罵，自愛止足終不於他而
生貪欲，自愛仁恕終不於他而生瞋恚，自愛
正見終不教他令生邪見。善男子，如是菩薩
發意說言，我今敬順如來正教，應當勤心守
護此法，是名菩薩摩訶薩守護一法。善男子！
我見如是諸菩薩等，欲求無上大菩提者，悉
為樂故而求菩提，無有為苦求之者也。善男
子！是故我說己所不欲，勿勸他人。如是等法，
菩薩摩訶薩應當守護。」

爾時勝思惟菩薩復白佛言：「世尊！何等之
法，如來克證及以覺知？惟願為我開演其義。」

佛言：「善男子！無有一法而是如來所覺所證。
何以故？於諸法中無覺無證，此是如來所證
所覺。善男子！一切諸法本無有法，如來覺證；
一切諸法本無有滅，如來覺證；一切諸法性
離二邊，如來覺證；一切諸法本無有實，如來
覺證。

「復次善男子！一切諸法，皆從自業因緣力故
而得生起；而是因緣，念念不住猶如電光，如
是業緣，如來覺證；是故我說以因緣故而諸
法生，以因緣故而諸法滅，若離因緣，則無業
報。如是等事，如來覺知。善男子！如是所覺
一切法性，是名遍照光明之藏。善男子！何
故法性名之為藏？以諸眾生世出世智，皆依
此藏而得生故。如以實智觀彼法性，智依彼
生，故名為藏。

「復次善男子！我亦復說一切諸法如幻如焰，
如水中月，如是等事，如來覺證；又善男子！
諸法性相，一味解脫，如是等事，如來覺證。善
男子！如是解脫一味法性，是名遍照光明之
藏。

「復次善男子！又有一法如來覺證。何等一法？
所謂諸法不生不滅、不增不減、不來不去、不
取不捨、非因非緣，如是等法，如來覺證。

「復次善男子！如來了知一切諸法，無有自性
不可為喻，無有文字之所辯說，如是之法如
來覺證。善男子！如上所說如是之法，悉是
如來所覺所證。」

當佛說此遍照光明藏無字
法時，有微塵數諸菩薩等得住十地；又有無
量諸菩薩等住於諸地；又有無量諸菩薩等
證得百千諸大三昧；又有無量塵數眾生發
阿耨多羅三藐三菩提心；又有無量無邊眾
生得阿羅漢果；又有無量無邊眾生得脫地
獄、餓鬼、畜生種種諸苦，生人天中受勝妙樂；
諸在會眾悉不唐捐，無有一人而空過者。

爾時佛告羅睺羅言：「善男子！我此法要，汝當
受持。」

時彼會中有九十億菩薩摩訶薩，聞是
語已，承佛神力，白佛言：「世尊！我等誓於娑婆
世界後時後分，見有堪能為法器者，我當為
彼宣說是經，惟願世尊不以為慮。」

爾時四
天王復白佛言：「世尊！若當來世有善男子
及善女人，能有受持此經典者，我當擁護，
諸有願求皆令滿足。何以故？此善男子及善
女人，能持此經，是法器故。」

爾時世尊，見九十億諸菩薩等，及四天王如
是請已，便作是言：「善男子！我此所說遍照
光明藏無字法門，我得佛來未曾演說，今為
汝等而演說之。善男子！彼未來世諸眾生等，
若得聞此希有法門，當知是人久已成就無
量福慧；當知是人則為承事供養於我；當知
是人則為荷擔佛大菩提；當知是人決定當
得成就辯才；當知是人決定當得清淨佛土；
當知是人臨命終時定當得見阿彌陀佛，菩薩
大眾之所圍繞；當知是人常見我身在靈鷲
山，及見此等諸菩薩眾；當知是人則為已得
無盡法藏；當知是人得宿命智；當知是人不
墮惡道。

「復次善男子！今我說是未曾有法，若當來世
有善男子及善女人，設有已作五逆等罪，聞
此法門，若能書持讀誦解說，或勸他人書持
讀誦及以解說，我見是人不墮惡道，其人所
有諸煩惱障、業障報障，皆得清淨，其人來世
具得五眼，其人則為一切諸佛所共灌頂，其
人則為諸佛世尊及諸菩薩之所護念，其人
來世在在所生，具足諸根無有缺減。」

佛說是經已，勝思惟菩薩摩訶薩等，及諸比
丘，天龍八部，聞佛所說，皆大歡喜，信受奉行。
《大乘遍照光明藏無字法門經》