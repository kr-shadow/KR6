#+TITLE: 金剛經法眼懸判疏鈔-清-性起
#+DATE: 2018-05-12 10:22:40
#+SOURCE: github.com/kanripo/KR6c0087 master d1095e08                

* No. 499-A
 金剛般若波羅蜜經懸判疏鈔卷序
勅建西天寺武林後學沙門性起述

【△將釋此經判義分三。初通序大意。文八。初通敘
大意。分六。初標題。】

「金剛般若波羅蜜經者。」

【鈔云。此題法喻雙彰。華梵為目。通別為名。法喻者。
金剛是喻。般若等。是法。華梵者。金剛。是華言。般若
波羅蜜。是梵語。若具梵語者。䟦折羅般若波羅蜜。
此云。金剛智慧到彼岸。通別者。經之一字。是通。以
三乘十二分教。俱名為經。故金剛等七字為別。不
受餘稱故。餘義等釋。後文中辯。恐煩不引。
△二除
我法。】

「却眾生之我見。除徧計之異情。」

【鈔云。四見中以我見為首故。我者。於五蘊中妄計
我．我所故。人者。妄計我生人中。轉於餘趣故。眾生
者。妄計五蘊和合而生故。壽者。妄計我受一期果
報。若長若短故。斯皆顛倒妄想。亦名四見。
今云却
眾生之我見者。下文云。若菩薩有我相．人相．眾生
相．壽者相。即非菩薩。又云。我當滅度無量眾生。即
不名菩薩。若菩薩。通達無我．法者。如來說名真是
菩薩。
云菩薩者。梵語。華言。是大道心。亦名覺眾生。
故云却眾生之我見也。
徧計者。謂周徧計度我人
眾生壽者四見。異情者。異見情執。法非法相。斷常
二見。今云除者。謂除去我人眾生壽者。法．非法相。
故下文云。是故不應取法。不應取非法。以是義故。
如來常說。汝等比邱。知我說法。如筏喻者。法尚應
捨。何況非法。此除徧計之異情也。
△三示宗趣。】

「以破相顯性為宗。以觀照實相為趣。」

【鈔云。語之所尚曰宗。宗之所歸曰趣。又宗者。主也。
唯以此法而為主故。今此經大意。專以段段破相。
故云。凡所有相。皆是虗妄。又云。不可以三十二相。
得見如來。又云。如來所說身相。即非身相。此即破
除我．法之相也。又云。若見諸相非相。即見如來。又
云。離一切相。即名諸佛。此則顯依他無性。即圓成
故。是頓彰般若性也。故云以破相顯性。而為宗故。

觀照者。文云。一切有為法。如夢幻泡影。至應作如
是觀者。即觀照般若也。實相者。則真實之相也。經
云。不取於相。如如不動者。即實相般若也。由前因
聽文字般若章句。一念淨信。方得破相顯性。見道
了明。從解起行。即入觀照。念念反觀真際路。斷煩
惱障。及所知障。而證實相般若。水天一色露圓明
耳。故以觀照實相。而為其趣也。又以觀照為宗。實
相為趣。故思之可知也。
△四法喻申明。】

「示般若源。悟金剛性。」

【鈔云。示文字般若。悟金剛性。示觀照般若。修金剛
性。示實相般若。證金剛性。
金剛有堅利明三義。謂
堅喻實相。利似觀照。明如文字。此三般若。義雖有
三。其性無殊。此金剛性。不可破壞。妙體常恒故。又
此金剛性。體大。般若相大。波羅密用大。此體相用。
一即三。三即一者。無二法故。所謂斷盡無明。朗然
大覺。唯一金剛心故。
△五示真俗無礙。】

「於妙有中。全露真空。於真空中。全彰妙有。」

【鈔云。此顯不二之旨也。心經云。色不異空。空不異
色。色即是空。空即是色。受想行識。亦復如是。舍利
子。是諸法空相。不生不滅。不垢不淨。不增不減等。
斯乃即五蘊而全露真空。即真空而全彰五蘊。然
五蘊性虗。本自空寂。全露真常。如波即水。無二法
故。真空體實。隨緣應用。故有五蘊。如水成波。波因
水現。
楞嚴云。性色真空。性空真色。乃至五蘊．十二
處．十八界。全是妙明真性中之影像耳。故云。若能
轉物。即同如來。此經云。若見諸相非相。即見如來。
又云。如來者。即諸法如義。是以鬱鬱黃花。無非般
若。青青翠竹。本是真如。故知事依理成。理依事顯。

起信論云。一心中。有二門故。一心真如門。二心生
滅門。以此二門。各攝一切法。不相捨離。又云。此真
如體。無有可遣。以一切法。悉皆真故。亦無可立。以
一切法。皆同如故。當知一切法。不可說。不可念。故
名真如。此雖顯真如門。而全彰妙有。不離如故。此
經云。不取於相。如如不動等。此總顯真俗圓融。二
諦無碍。不二之旨也。
△六引經結歎。】

「故云。是法平等。無有高下。是名阿耨多羅三藐三菩
提之法門也。」

【鈔云。此即證成真俗圓融。不二之旨也。是法者。即
妙有而真空。即真空而妙有之法也。即真空而妙
有不增。即妙有而真空不減。故云平等。無高下者。
在聖而不高。在凡而不下。在涅槃而不高。在生死
而不下。良由迷悟不一。故有差殊。於法體中。本來
平等。無高下。故是阿耨多羅三藐三菩提之法門
也。
阿耨等者。梵語。此云。無上正等正覺。即成佛果
位之名耳。法門者。法即軌持義。門者。出入義。謂三
賢十地等妙二覺。莫不由斯般若之法軌持出入
門故。是以菩提薩埵。依般若波羅蜜多故。得阿耨
菩提者。其斯之謂歟。
以上通敘大旨一科巳竟。
△
二諸位取三般若。得一心常住。分四。初五位妙果
因何得就。】

「故三賢十聖。等妙二覺。得無上菩提者。」

【鈔云。十住十行十向為賢。十地為聖。等．妙二覺為
超地之聖。又三賢為十地之因。十地為三賢之果。
十地又為等．妙二覺之因。等．妙二覺又為十地之
果。
三賢為解行菩提。十地為分證菩提。等．妙二覺。
為究竟菩提。雖賢聖信解行證不同。而究竟所得
者。唯一無上菩提。故經云。一切賢聖。皆以無為法
而有差別。
△二因修三般若故。而得妙證三。一依
文字般若。得見道分。】

「必先從文字般若。一念生淨信者。」

【鈔云。一念淨信者。即頓開圓解佛知見故。經云。是
諸眾生。無復我相．人相．眾生相．壽者相。無法相．亦
無非法相。以頓忘人法。解真空故。皆從文字般若。
而得見也。若約位次。正是十信位滿。得見道分。若
約六即佛中。正是理即佛後。得名字即佛也。
△二
依觀照般若。得修道分。】

「然後而脩觀照般若。」

【鈔云。見道分後。以般若智。圓照法界。超現量見。了
達五蘊身心世界。蕩然清淨。惟一真如。無差別故。
所謂念念照常理。心心息幻塵。徧觀諸法性。無假
亦無真。從此空假中三觀。次第深入。方了一心不
二之本。漸脩離相妙行。大智大悲。不住生死。及涅
槃故。以隨順無住法性。廣大妙理故。若約位次。正
三賢位滿。得脩道分。若約六即佛中。依教脩行。法
眼圓明。始起觀行。則得觀行即佛。漸次深入。空假
中妙行。還未得分證中道。只得相似即佛也。
△三
依實相般若。得證道分。】

「不取於相。如如不動。而證實相般若。」

【鈔云。由前脩道分中。解行成就。方得分斷無明。分
證真如。不取性相。忘緣等照。任放天心。以無功用
行。得入薩婆若耳。若約位次。證十地位。乃至究竟
斷盡生相無明。進超等．妙二覺諸地位故。是謂得
證道分。若約六即佛中。得分證即佛。及究竟即佛
也。
△三因妙證般若。故得一心所以。】

「故得了六度而即一心。悟萬行而即一體。所以一切
色無非佛色。一切相無非佛相。」

【鈔云。三施該六度。六度該萬行。由前以證實相般
若。窮徹圓明。大覺諸位。故能於菩提果上。見昔因
位中。所脩六度萬行。皆攝一心常住本體。所以於
妙果菩提之中。證一切色。無非佛色。證一切相。無
非佛相。又佛者。覺也。覺一切色．一切相。無非妙果
之色。妙果之相故。即以般若波羅密多之法。而為
其本也。
△四引偈證成。妙體常住。】

「故云。如來色無盡。智慧亦復然。一切法常住。是故本
圓明。」

【鈔云。此偈證成上來一心常住所以。如來色者。即
真如妙色也。隨緣應用。不變不異。根根塵塵。周徧
法界。故爾全體解脫。具攝無邊廣大智慧。徧照諸
法。本自圓明。本自常住。故華嚴云。如來成正覺時。
入一相三昧。得一切眾生量等身。得一切剎量等
身。得一切三世量等身。得一切法量等身。得如是
無量無數清淨三輪等身。皆同一相。所謂無相等。
故云一切法常住。是故本圓明。
以上諸位脩三般
若。而得妙證一心巳竟。
△三釋通妨難。令生正見。
分三。初由徧計執。故有根塵。】

「應知根塵器界。全是徧計所執。」

【鈔云。由難云。既法本常住。本自圓明。眾生日用何
故而不覺知。何故而不見耶。故今釋曰。動靜理全
是。行藏事盡非。冥冥隨物去。杳杳不知歸。真以根
塵器界。全是妙明真性中所現之物。宛似空華。凡
情不了。用徧計性。周徧計度。妄執以為實有。盡成
虗妄者耳。如暗室之繩。踏之以為虵者。即斯類故。

△二若破徧計。見圓成故。】

「若除徧計。依他無性即圓成故。」

【鈔云。唯識論云。此性是唯識實性。略有二種。一虗
妄性。謂徧計所執。二真實際。謂圓成實性。為簡虗
妄。說實性言。復有二性。一世俗。謂依他起。二勝義。
為圓成性。為簡世俗。故說為實。又徧計性。情有理
無。依他性。相有性無。圓成實性。理有情無。此約法
相宗義。若約法性宗義。其實依他無性。即圓成故。
由却除徧計。故能轉物。即同如來。
△三依正如如
本法界故。】

「故說生界不減。佛界不增。山河大地。全露真常。」

【鈔云。由上依他無性。即圓成故。此圓成實性。徧流
六道而未曾減。往成聖道而未曾增。唯一法界常
住妙理。頭頭本是真如。法法無非般若。故古德云。
聞聲見色。盖是尋常。這邊那邊。應用不缺。所以山
河大地。全露真常。綠水長天。彰法身故。
以上妨難
釋通巳竟。
△四依信解行證得成妙果。】

「固能依此信而信之。依此解而解之。依此修而修之。
依此證而證之。入法界之玄門。成諸佛之妙果。」

【鈔云。依此信而信之者。大品云。一切法不信。唯信
般若。名為真信。即開佛知見故。依此解而解之。依
此修而修之者。依解起行。即示佛知見故。依此證
而證之者。行起解絕。斷十障。證十如。即悟佛知見
故。入法界之玄門。成諸佛之妙果者。斷盡生相無
明。五住究竟。即入佛之知見故。
又六句中。前一句
是信成就發心。次二句是解行成就發心。後三句
是證成就發心。起信論云。三發心也。問。前者巳明
信解修證斷惑之意。今者何又重明。答。前是明五
位行人。因脩般若。巳證菩提。今所明者。的指行人。
自修之法。乃成妙果。故未重也。以上釋行人。得信
解行證。妙果巳竟。
△五般若。因種善根始得信受。
分二。初標讚法勝。】

「是知般若之法。諸法中王。」

【鈔云。是知者。承前契後之辭。諸法中王者。彌勒偈
云。實智為了因。亦為餘生因。了因者。是證菩提法
身。妙果之根本也。餘生因者。為諸度妙行。及報化
之根本也。故經云。一切諸佛及諸佛阿耨菩提法
皆從此經出故。
△二因多善得入。】

「苟非一佛二佛三四五佛。而種善根。巳於無量千萬
佛所種諸善根。始能信而受之。捧而讀之也。」

【鈔云。夫般若之法。如摩尼寶珠。能濟一切諸渴乏
者。但無福人。決不得見。況能受持。故多生累劫。親
覲無量諸佛。於一一佛前。常修戒定慧等。資糧助
道妙行之力。始能信而受之。捧而讀之也。
△六持
法妙行福廣難量。分五。初持行福勝。】

「是以受持者。功超餘行。讀誦者。福過恒沙。」

【鈔云。深信曰受。受而領納曰持。閱本經文曰讀。離
本朗念曰誦。夫以歷曠劫而修行。徧恒沙剎而行
捨。若不知般若無我之法。朗徹心源。終成費行。如
蒸沙作飯。必無實果。是以釋迦如來。歷覲八百四
千萬億那由他諸佛。悉皆供養承事。無空過者。若
復有人。於後末世。能受持誦讀此經。於我所供養
諸佛功德。乃至算數譬喻所不能及。供佛之行。尚
不能超。況餘行乎。是故總經恒沙大千世界七寶
以用布施。皆成有漏之福。豈成無為妙果菩提。涅
槃常樂我淨者哉。故持般若一行。福過恒沙。未作
奇也。
△二竪橫較量。】

「十虗較量。難以測其邊。三千施寶。無以探其際。」

【鈔云。一橫較。二竪較。先橫較量者。謂十方虗空。尚
不能較量。況比餘法之類。而能及哉。經云。一人發
真歸元。十方虗空悉皆銷殞。斯皆般若性現之力
也。次竪較量者。謂七寶佈施。皆落有為。增長生死。
徒益煩多。永嘉云。住相布施生天福。猶如仰箭射
虗空。勢力盡。箭還墮。招得來生不如意。爭似無為
實相門。一超直入如來地。故三千施寶。無以喻之
也。
△三天人供養。】

「在在則人天供養。時時則舍利分彰。」

【鈔云。夫般若是三世諸佛之母。故一切如來。悉皆
供養。最為尊重。故法華云。十方諸如來。并過現未
來。亦見亦供養。亦令得歡喜。是人之功德。無邊無
有窮。如十方虗空。不可得邊際。況世間一切天人
阿修羅等。而不供養者乎。
舍利者。梵語。此云。身骨。
乃佛滅度後。茶毗身骨。有八萬四千大數。金光明
云。若人得一舍利。如芥子許。能供養者。決定托生
三十三天。受無量妙樂。此乃色身舍利。非法身舍
利之體。經云。隨說四句偈等。所在之處。即為有佛。
故云。時時則舍利分彰也。若人得一四句偈等。能
奉供者。得證菩提。豈可思議福德而較量哉。
△四
歷耳成種。】

「一歷耳根。永為道種。」

【鈔云。若種餘善。即成人天小果。有漏之因。若薰般
若妙善。一歷耳根。如人食少金剛種子。盡未來際。
不可破壞。畢竟要穿一切有為煩惱身過。到于無
為一切智地。所以金剛種入如來藏。瓜豆云何得
錯根。此之謂也。
△五彈指頓超。】

「彈指合掌。頓超劫海。」

【鈔云。夫以深信則讚。讚則歸依。以頓忘人法了真
空故。是以超曠劫之無明。越恒沙之生死。故我世
尊。往昔一聞般若妙旨。則不隨生死流佈。而成十
地妙果。故佛告須菩提言。當知是經義不可思議。
果報亦不可思議。法華云。聞法歡喜讚。乃至發一
言。則為巳供養。一切三世佛者。即斯類故。以上持
行難量巳竟。
△七舊疏新章聞名周廣。】

「稽古註疏。千百餘家。望今解釋。循方徧滿。聞名者。盡
娑婆界。仰望者。普徧塵沙。」

【鈔云。疏文分二。一註疏繁多。二聞名徧遠。註疏繁
多者。謂三十二大士。各說不二法門。五百比邱。各
說身因解脫。但能令人一言之下。心地開通者。皆
得以作龜鏡。苟非如來冥承付囑。何得註疏。千百
餘家。而流通者乎。二聞名徧遠者。謂般若之法。非
但盡娑婆界而聞名。乃至盡法界以普周。窮塵剎
而宏遠。莫不以斯般若之法。利濟含生。故大經云。
三世諸佛巳說．今說．當說。我今亦如是說。佛子。我
不見有一個國土如來。不說此十地法。何以故。此
是三世諸佛。向菩提道。最上法故。起信論云。一切
諸佛。本所乘故。一切菩薩。皆乘此法。到如來地故。
此經云。涅槃三世諸佛。依般若法。而證阿耨菩提。
是以經律論等。皆以般若而為其本。豈聞名者。以
局一方之境。乃通方之妙道也。是以塵沙界而弘
傳。則塵沙界而仰望。皆是如來護念此經。威德力
故。豈虗謬哉。
△八因利他切略述疏章。】

「豈予膚見陋學。以管窺天。敢言測度者哉。無非利人
心切。毛頭許智。投入佛心。余雖凡夫。亦無棄耳。」

【難云。舊疏新章。廣多無數。何必要今重出。故今釋
云。因利他切。略述疏章。
豈者。承前之義。予者。自謂
之辭。膚見者。淺見也。陋學者。學之至敝也。夫以法
海無涯。豈虗空之可度。般若宏遠。較塵剎而難量。
況以淺見陋學之人。其猶以管窺天。用蠡測海。敢
以胸談臆見。而能度量者哉。無非利人心切。頓忘
膚見之能。以毛頭許智。欲測佛心。故清凉云。我今
欲以一毛智。測量無邊法界空。是以塵培華嶽。無
增萬仞之高。露滴天池。喜合百川之水。予雖凡夫
者。泛常之流也。經云。凡夫者。即非凡夫。是名凡夫。
但能初心一念。即頓開知見。深信般若。研窮佛境
耳。故大疏云。即凡心而見佛心。事理雙脩。依本智
而求佛智。未能自度。先欲度人者。菩薩發心也。況
夫如來。常以般若護念諸大菩薩。予雖凡夫。亦無
棄耳。自然冥承護念。俾令行者。般若妙心。朗然悟
徹。命筆所述。量投佛意耳。
以上通序大意一科巳
竟。
△二．歸敬請加。分三。一歸敬。】

「　稽首法界海
　十方調御師
　般若諸大士
　信解比邱僧
　復禮須菩提
　古今宏法者」


【鈔云。先明一體三寶。後顯別相三寶。若總若別。悉
皆歸順。心冥道合。無二無不二故。先總明者。謂稽
首二字。能歸行人。法界海者。即行者所緣境故。今
初稽者。屈也。至也。首者。頭也。謂欲述疏意。先通三
寶。特舉三業。虔恭敬仰。屈已頭頂以至于地。心冥
佛境。口誦辭句。剖析心誠。乞求加護。問。何故最初
歸敬三寶。答。別行鈔云。略有七意。一顯示三寶。俾
令久遠流通。自他二利。吉祥故。二令人發生深信。
不生疑惑故。三令知恩德由三寶力。方成慧解故。
四儀式應然。如世臣子。凡所作為。先稟君故。五表
有承稟。三寶證明。顯非胸臆故。六像季傳教。障難
由多。先敬三寶。請加護故。七西天諸菩薩僧。造論
釋經。皆先歸故。由斯七意。故祈請加。能皈三業。深
入法界。徧禮三寶。是以捨三業而攝歸一心。捨一
心而歸三寶。故稽首而歸依也。
云法界海者。謂一
切三寶。不離法界。法界不離三寶。況一真法界。一
切諸佛。斷無明盡而親證。一切諸法。從法界海流。
一切菩薩。分斷無明。分證法界。一切僧眾。依法界
海而修行。故經云。一切聖賢。皆以無為法而有差
別。無為者。即一真法界之妙理也。又一真法界。即
具同體三寶義理。謂法界中。有大智光明徧照義
故。即是佛寶。法界中能軌持恒沙性功德故。即是
法寶。又性相圓融。和合義故。即是僧寶。又佛即是
法。法即是僧。故云。法界海耳。所云海者。謂法界中。
既具一體三寶。即法界性中之德。猶若大海。普容
無量諸珍寶故。以上同體三寶義巳竟。
○次別相
三寶者。一大乘三寶。二小乘三寶。三住持三寶。又
佛不是法。法不是僧。自為差別相也。
初大乘有三
者。法報化三身。或具十身。是為佛寶。六度妙行。八
萬四千無量法門。是為法寶。三賢十聖。等．妙二覺。
是為僧寶。
次小乘有三者。五分法身。是為佛寶。四
諦十二因緣。是為法寶。四果四向。是為僧寶。
後住
持三寶亦三。金銀銅鐵七寶所成。或泥塑木刻。寫
畵形像。是名佛寶。西方貝葉。此方竹帛。黃絹紙墨
筆硯而成。是名法寶。剃髮染衣。受諸大戒。習行定
慧。弘闡正法。是為僧寶。
所云寶者。謂三寶恒住世
間。最為殊勝。良友福田。世出世間。最尊最貴。名之
為寶。今此文中十方調御師。是為大乘佛寶。般若
是為大乘法寶。諸大士者。是為大乘僧寶。
問。為甚
不舉釋迦師者。何也。答。以本師即諸佛之一數耳。
又無量法門單舉般若者。以諸中中王故。
次信解
比邱僧。復禮須菩提者。即小乘三寶中僧寶也。問。
小乘三寶中獨舉僧寶。而不舉佛．法者。何也。答。以
大乘統攝故。今歸向者。以同在會上。回心向大。深
信般若。故偏歸也。又比邱僧中。獨舉須菩提。而不
舉餘者。何也。答。以須菩提是請法之首故。
古今弘
法者。即住持三寶中僧寶也。問。何得獨舉住持僧
而不舉餘者。答。以住持中弘法僧寶。最為勝故。謂
因僧弘闡。故知有法。知法即知佛有無量功德。故
偏歸舉。
△二請加。】

「　願以同體慈
　冥承善護念
　句句合玄宗
　言言投佛意」


【鈔云。謂三寶有無量勝德。今略舉一二。一者大慈。
二者大智。云慈者。四無量心之首故。又是諸善中
王故。云智者。諸佛菩薩。具恒沙妙行。以般若智母。
而無其本。
以慈行。不住涅槃故。以智行。不住生死
故。是以不住生死．不住涅槃。即斯無住妙行中同
體慈．同體悲．同體智．同體神力。以天眼遙觀．天耳
遙聞。他心速鑑。無礙見聞。冥承護念之力。俾令行
者。圓覺妙心。豁然開悟。所析妙義。句句得合玄宗
之旨。言言投佛意故。
△三回向。】

「　回施諸有情
　共證無上果」


【鈔云。回向有三意。一回向真如。以修一切妙行理
觀。冥同實際。無障礙故。二回向眾生。將此所述疏
意。自利利他。施與眾生。了般若故。三回向菩提。願
令我及有情。得無上菩提。證常樂我淨。無餘大涅
槃故。以上行者三回向心。即起信論中。三心圓發
之文。一直心。正念真如法故。二深心。樂修一切諸
善法故。三大悲心。普救一切諸眾生故。以斯三心
圓發之旨。即合三心回向之意。雖辭少有不同。而
大意之旨。理實貫通。思之可得也。
以上歸敬請加
一科巳竟。】


金剛般若波羅蜜經懸判疏鈔卷序
No. 499
金剛般若波羅蜜經懸判疏鈔卷之一
勅建西天寺武林後學沙門性起述

【△三．開章釋文。分二。初列名。】

「一教啟因緣。二藏教分攝。三會通餘部。四乘所被機。
五教體淺深。六宗趣通局。七處會傳譯。八誦持感應。」

【△二釋義列科。為八。且初科中分二。初總標列。】

「初教啟因緣者二。一總因緣。二別因緣。」

【鈔。教者。聖人被下之辭。啟者。啟一經之總源。因者。
眾生本有佛性為因。緣者。佛出世指示為緣。謂佛
因此．由此．而為緣故。者者。牒定之辭。後之下文。而
釋之也。
△二轉釋。又二。初總因緣。分二。初標總題。】

「言總因緣者。」

【△二釋部緣。文又三。初喻申自利。】

「夫王道坦坦。千古同歸。一乘玄門。諸佛齊證。」

【鈔。千王大道。坦坦平平。經千古而不易也。佛佛道
同。垂永劫之常恒。豈有異哉。故法華經云。十方佛
土中。唯有一乘法。無二亦無三。除佛方便說。儒云。
莫不由斯道也。斯之謂歟。
△二證明利他。】

「故一切諸佛。為一大事因緣故。出現于世。所謂開示
悟入佛之知見故。佛知見者。即般若波羅蜜多智慧
光明。普令一切眾生。盡入無餘大涅槃故。」

【鈔。法華經中。佛告舍利佛云。諸佛世尊。唯以一大
事因緣故。出現於世。舍利佛。云何唯以一大事因
緣。所以。諸佛世尊。欲令眾生開佛知見。示佛知見。
悟佛知見。使得清淨故。出現于世。由佛昔因願力。
故感果得周圓。普令眾生開示悟入。盡得無餘大
涅槃故。涅槃者。此云圓寂。亦云滅度。所謂以般若
智慧光明。斷除煩惱障。及所知障。滅度而滅度之。
斯為佛之本意本懷。豈有他哉。
△三結大事因緣。】

「良以一切眾生。本具佛性。故君子以人治人。改而止。
豈同執柯伐柯。猶以為遠哉。」

【鈔。由上佛智。破除一切眾生迷闇。令入大滅度者。
良由眾生本來具有天然自性。真知真見。不假修
為。而成就也。只因眾生逐妄迷真。不見自性。故諸
佛出世。指示悟入。而為緣也。故君子以人治人。下
人皆可以為堯舜耳。
△二別因分三。初標數。】

「二。別因有十。」

【△二轉釋分十。初諸佛護念三。初標。】

「一為諸佛常以般若護念諸菩薩故。」

【△二釋。】

「夫以般若之法。佛佛道同。如王寶印。一同護念。是以
諸佛證之．菩薩脩之．眾生仰之。仰之者。則頓超劫海。
脩之者。則諸佛護念。乃至付之囑之。無非此一般若
波羅密多之法也。」

【鈔。般若之法。是佛心印。如千王寶印一同護念。是
謂永護憶念。此般若之法也。由是諸佛證之。以為
果德。菩薩脩之。以為妙行。妙行者。即十波羅之妙
行。而證諸佛之果德也。至於眾生一念淨信。圓覺
妙心。豁然開悟。頓忘人法解真空故。是以彈指合
掌頓超劫海。修習之者。果人護念。乃至付小菩薩。
囑大菩薩。諄諄切切。饒舌叮嚀。無非皆為此般若
心印之法也。
△三結。】

「是以世尊拈花。迦葉微笑。至於歷代諸祖轉展護念。
轉展付囑者。無非惟此一事而巳矣。」

【是以者。承前契後之詞。世尊在靈山會上。談經三
百餘會。說法四十九年。至後涅槃會上。世尊拈花。
百萬人天大眾。無不茫然。世尊告云。我以無相為
相。無門為門。涅槃妙心。付囑摩訶迦葉。是後轉付
阿難。以至達摩西來。而為此方初祖。轉囑神光。至
于六祖會下。出於青原南嶽。青原流于曹洞。南嶽
派于臨濟。及我本師天濤雲老人等。共為七十三
世。無非以心印心。以法印法。惟此一事實。餘二則
非真矣。
△二教示降伏。分三。初標。】

「二為令大士降伏其心悟真空故。」

【△二釋。】

「謂佛直示真元。掃除我法二執。了一切眾生。即涅槃
相。無生可度。」

【鈔。八識規矩云。我執二種。法執二種。
我執二者。一．
俱生我執。謂於五陰等法中。強立主宰。妄立為我。
與身俱生故。二．分別我執。謂於計我法中。分別我
能行善。我能行惡而起執故。
二法執二者。一．俱生
法執者。謂無始時來。虗妄熏習。於一切法妄生執
著。恒與身俱故。二．分別法執者。謂於邪師及熏邪
教。分別計度執為實故。
分別二執。粗故易斷。細故
難斷。今佛直示真知。頓令大根眾生開示悟入。了
達一切異生即涅槃相。無生可度。故淨名訶慈氏
云。彌勒如。眾生亦如。何有眾生而可化者。不起度
生之見。即得破除俱生我執．俱生法執。頓斷諸障。
頓證真如。圓滿菩提。歸無所得。是為降伏其心故。

△三示顛倒。】

「若起度生之見。我人眾生壽者。即非菩薩故。」

【鈔。若有四相。非大士者。反顯不能降伏其心故。
△
三示無住法分四。一標。】

「三為令了無住法。是菩薩故。」

【△二釋。】

「謂一切妙行。如空中鳥跡。不住此岸。不住彼岸。不住
中流。運無住法而為其本。」

【鈔。一切妙行者。即十地所修十波羅密之妙行也。
謂此諸妙行。若空中鳥跡。似空中風相。難說難可
示。如是十地義。心意不能了。又云。非初非終後。非
言詞所說。出過于三世。其相如虗空。寂滅佛所行。
言說莫能及。地行亦如是。難說難可示。不住此岸
下。
法界品中。大願力精進救護一切眾生主夜神
告善財云。菩薩法者。譬如船師。不住此岸。不住彼
岸。不住中流。運無住法而為其本。
維摩經中。文殊
問淨名云。菩薩以何為本。答。以無住為本。又云。菩
薩以從無住本。立一切法故。
△三引證分二。初證
無住因行。】

「故下文云。菩薩行六度等。應無所住而生其心。又云。
若心有住。則為非住。」

【鈔。大士行施度等。不住色聲香味觸法心故。古德
云。見色非干色。聞聲不是聲。山河及大地。全露法
王身。由是不住有為。不住無為。亦不住非有為非
無為。是故菩薩不住相想。而行施等諸度。是福德
即非福德性。故又云。若心有住。則為非住佛道矣。

△二證無住果行。】

「又云。菩薩知一切法無我。得成于忍。此菩薩勝前菩
薩。所作功德。不可思議。」

【鈔。知一切法無我者。以般若智圓照自性。破除我
法二執。了真空故。得成于忍者。坐斷能所現量。分
斷俱生無明。分證十地真如。即得頓超伏忍．信忍．
順忍。以至漸入無生法忍。寂滅忍故。此菩薩者。即
超忍諸菩薩也。勝前菩薩所作功德。不可思議者。
謂勝地前初心菩薩。不能忘取相有漏心而行施
等諸度也。今此地上菩薩。超通達位時。乃至無有
少法可得。故云凡所作功德皆無漏行。不取性相。
任放天心。忘緣等照。而行施度等者。由斯妙行。故
不可思議云耳。
△四結歸無住。】

「是以勸令一切大士。了無我法。得成于忍。能忍第一
諦。證無住法故。」

【△四示般若是諸法本。分三。初標。】

「四。為令知般若是諸法本故。」

【△二釋。】

「謂般若之法。乃諸法中王。是以六度四等塵沙妙行。
皆以般若而為其本。若無般若朗徹心源。一切行門
成有漏故。」

【鈔。般若法即實相心印之法也。是以施等諸度。慈
悲喜捨。乃至無量塵沙行門。皆以般若心印實相
而為其本。此般若法。或名真如。或名法性。或名本
圓覺藏。或名常住真心。或名實際本來。是知百千
之名。皆不出乎實相心印之法體也。故諸大乘經
皆以實相為本。三藏十二分皆以實相為源。故下
文云。若眾生信心清淨。即生實相。生實相者。即生
十地真如實相故。由得真如實相般若。方修一切
妙行得成真如無漏行故。若無下反顯之文。謂若
無般若慧光朗徹自性。知一切法了無我者。即所
修一切施等行門。成有漏也。
△三引證。】

「下文云。一切諸佛。及諸佛阿耨多羅三藐三菩提。皆
從此經出故。」

【鈔。斯顯果．人及所證之法。皆從般若心印而流出
故。圓覺經云。善男子。無上法王有大陀羅尼名為
圓覺。流出一切清淨真如。菩提涅槃及波羅密教
授菩薩。一切如來本起因地。皆依圓照清淨覺相。
永斷無明。方成佛道。故云是諸法中王故。
△五直
示真如離相。分三。初標。】

「五為直示般若心印無迂曲故。」

【△二釋。】

「謂般若之法。直示真如無二法故。所以色空非有。妙
性恒然。」

【鈔。般若法者。即真如心印法也。夫心印法者。非色
非空。虗相本盡。真性本現。是故此真如法。從本以
來離言說相．離名字相．離心緣相。畢竟平等。無有
變異。不可破壞。唯是一心。故名真如。
△三引證。】

「下文云。離一切相即名諸佛。又云。如來者。即諸法如
義。惟此一事實。餘二則非真故。」

【△六為被最上機。分三。初標。】

「六為被最上一乘機故。」

【△二釋。】

「謂般若之法。原非下劣根機可能承受。」

【鈔。根有三根。機有五性。今所被者。最上乘故。非圓
頓機莫能入也。
問。三根普潤。大小兼収。方為此法
之圓妙耳。云何獨被大機而不被小機者耶。答。前
不云乎。諸大乘經。及三乘之法。皆以實相為本。今
不被小。而云被大者。有三義。一者。引未發大心者。
令發大心故。二者。巳發大心者。令永安住不退轉
故。三者。令彼二乘。生大慚愧。入佛智故。故云如來
為發大乘等說。由斯巧語。令彼小乘。深信大乘二
空真如。更進窮樓。回心向大。非實棄不被耳。
△三
引證。分二。初獨被上機。】

「故下文云。如來為發大乘者說。為發最上乘者說。」

【△二激引小機。】

「又云。若樂小法者。著我人等。即不能聽受讀誦為人
解說。荷擔如來阿耨多羅三藐三菩提。」

【鈔。樂小法者。只樂生空。不解二空。以不知心外無
法。不達五蘊六入十二處十八界本來空寂。無我
無人無眾生無壽者。未脫法執見故。是以不能聽
聞。不能受持。不能讀誦。亦不能利他。為人分別解
說。荷擔無上大菩提故。
△七為示見性必脩。分三
初標。】

「七為令見性必脩故。」

【△二釋。】

「謂若不持戒脩福。於此章句。雖復受持讀誦。終無利
益。如畵餅充饑之類。反此。必要持戒脩福。於此章句。
能生信心。即生實相。」

【鈔。夫修證即不無。染污即不得。故大事未明。如喪
考妣。大事巳明。還要如喪考妣。是知見性巳後。必
假修而證之。若不修行。曠劫無明。云何能斷。
故楞
嚴云。雖復受持讀誦。若不斷除殺盜淫妄。如蒸沙
作飯。必無實果。又蓮池老人云。畵餅何益於饑腸。
燕石難瞞于賈價。是故必要因戒生定。因定發慧。
是為如來三無漏學。決定清淨明誨。故曰必要持
戒修福。於此章句能生信心。即生實相。持戒者。戒
也。修福者。定也。生信心者。慧也。即諸位之堦基耳。
生實相。即生諸地之實相也。所謂斷十障證十如
故。
△三引證。】

「故下文云。以無我無人無眾生無壽者。修一切善法。
即得阿耨菩提。」

【鈔。以無我人下。即見道分也。修一切善法者。即修
道分也。即得阿耨菩提者。證道分也。
△八示全修
即性。分三。初標。】

「八為令知全修即性故。」

【△二釋。】

「謂令一切菩薩。了達六度萬行。無非般若妙行。以一
切行門。全修即性。無二行故。」

【鈔。全修即性者。即真如一行三昧法也。由真如一
行三昧力故。得入無量諸三昧門。故得了六度而
即一心。悟萬行而即一體。故云無二法故。
△三引
證。】

「下文云。若人發阿耨菩提心者。當生如是心。我應滅
度一切眾生。滅度一切眾生巳。而無有一眾生實滅
度者。通達無我．法行。如來說名真菩薩故。」

【鈔。了悟自性。生佛一如。我及眾生本來寂滅。奚有
我能度眾生。我能修行者乎。故云。通達無我行者。
始知全修即性。如來說名真大士故。
△九示銷重
障。分三。初標。】

「九為令多障菩薩銷重障故。」

【△二釋。】

「謂設有菩薩。雖發大心。經多累劫。重障難除。故令持
般若法。轉重障而成輕障。破煩惱障。及所知障故。」

【鈔。雖發大心下。凡情未斷。般若未飡。雖經累劫修
行施度等行。未超三界分段生死。未得斷除現行
煩惱。一切重障。故勸持誦般若大乘之力。方銷分
段煩惱極重報障。
故普賢章云。若欲懺悔者。端坐
念實相。是故宜至心。懺悔六根情。即持誦大乘義。
轉重障而成輕障故。重障者。即貪嗔癡等。煩惱障
及報障也。輕障者。所知障也。由持般若力故。先破
分別二執。現行煩惱。後破所知障。所謂般若止觀
力強。俱生隨眠。無不斷也。
△三引證。】

「下文云。是人先世罪業應墮惡道。以今世人輕賤。故
先世罪業即為消滅。當得阿耨多羅三藐三菩提故。」

【鈔。先世罪業者。業兼煩惱障也。墮惡道者。報障也。
由持般若性力。消生前之罪因。滅當來之報障。故
受世人輕賤。免重業而成輕受。銷重報而成輕報
也。故淨業障經云。若有菩薩先世造一切罪。因果
未熟。恐受當報。或于現生。依教修行。持誦大乘。反
受重疾。難堪難忍。或招顛沛。乃至一日一夜者。能
消無間地獄。一切重罪。況多日乎。當得下。正是斷
二障。證二果故。
△十斷疑生信。分三。初標。】

「十為令斷般若諸疑現行及種子故。」

【△二釋。分三。初因信得入。】

「謂疑。為障萬善之門。不疑。為信成菩提之進步。故能
從聞思修入三摩地。證般若波羅密等妙法門故。」

【鈔。華嚴云。信為無上菩提本。信能必到如來地。故
佛法大海。信為能入。故知疑為大障聖道。不疑。脫
煩惱怨無施多力。由是應知從聞思修。入於妙舍
摩他三摩禪那。止觀二門。若一生疑永無絕分。設
或修之半塗退墮。故聞慧中。起步斷疑。淨信忍可。
決擇分明。至果菩提。永不退轉。證入金剛心印。十
地門故。由是弘法大士。總以斷疑生信。絕相超宗。
八個字等。為此經之大綱也。
△二指聞本法斷疑。】

「故下須菩提。節節詳明。細問於佛。令破諸疑種子。及
現行故。若文中尊者未問於佛。佛即就遮未起之疑。
名為種子。若尊者巳問於佛。佛即破之。是為現行。」

【△三斷疑章句所以。分二。一證古今謬。】

「是以世親大士以分二十七段疑文。足為明鏡。後學
析之為三十二分。非正意也。」

【鈔。彌勤偈云。調伏彼事中。遠離取相心(遠離能取所取想心
見故)。及斷種種疑(種種疑者。即分二十七段疑也)。亦防生成心。(謂尊者巳
問。佛即就遮破之為現行疑。若尊者未問。佛即就遮。發揮斷疑之旨。早破尊者疑。使令不起。故云亦防生
成心耳)。故世親依斯妙偈後文兩句之義。列于二十
七段疑文。謂之金剛釋疑論。發揮本經略意之旨。
其中還有微細斷疑之意。總該在內。俾令來學明
如指掌。易通佛意。後之昭明太子。以將此經列成
三十二分。用古正。今實為破碎斷疑文意。
△二傍
求未古。】

「更復傍求異解。理現雖明。未遵古意。」

【鈔。或緇或素。或高士等。廣依三十二分科文解釋。
時人謂之文直義明。了無迂曲。故今釋之曰。不然。
斯諸文釋。理觀雖妙。實為傍求異解。而與彌勒．世
親古釋之論。似有違也。
問。既諸家古德依三十二
分之文註釋。亦能發明理觀意旨。奚得局立斷疑
之文。以為美哉。答。夫彌勒。是補處佛。位證圓覺。深
通佛意。為法王嫡子。金口所宣。八十行偈。解釋斯
經。授之無著。無著又將此偈轉授世親。世親又依
斯妙偈列成二十七段斷疑論文。解釋斯經。後之
高賢。凡欲銷釋。總依此論。方不謬佛意。乃萬古之
規鏡也。若依三十二分之文註釋。總然玄妙。未遵
古意云耳。
△三結歎。】

「良以古意諸疑。謂障道之首。生信。為入道之源。故知
斷疑生信。乃得絕相超宗。令入般若波羅密等諸忍
果故。」

【鈔。諸忍者。在無住文中前巳釋故。
△三結別因之
緣。分二。初結別因。】

「以上教啟十因巳竟。」

【鈔。由上十種別因。乃宣此經之法。故下總結此經
之緣。以避煩耳。
△二總彰別緣。】

「雖未若華嚴教啟之緣。其中時方說主。入堪托鉢。歸
來趺坐。洗足収衣。眾成就等。聽法雲集。願樂欲聞者。
即此經之緣也。」

【鈔。華嚴玄談。先明十因。次明十緣。然此經文略。未
便廣引十緣之語。故大槩宣說之。十緣者。一依時。
二依處。三依主。四依三昧。五現相。六依說者。七依
聽者。八依德本。九依請者。十依加者。文雖少而義
周。思之可也。】
金剛般若波羅蜜經懸判疏鈔卷之一

金剛般若波羅蜜經懸判疏鈔卷之二
勅建西天寺武林後學沙門性起述

【△二藏教分攝三。一總標。】

「第二藏教分攝者。」

【△二釋文二。初略釋。】

「藏即三藏二藏。教即五教。分即十二分。」

【△二廣釋三。一釋三藏二藏。文二。一釋三藏。文二。
一列名釋義。又二。初列名。】

「言三藏者。一修多羅藏。二毗奈耶藏。三阿毗達摩藏。」

【△二釋三藏義三。一釋經藏名義三。初標名。】

「今初。修多羅藏者。梵語。」

【△二釋名義。】

「此云契經。謂上契二諦三諦四諦之理。下合異類眾
生之機。方名契經。即貫義．攝義．常義．法義。謂貫穿一
切義理。攝持所化眾生。常。即古今不易。法。即十界同
歸。」

【△三引餘名證。】

「更有雜心五義。或曰涌泉。注而無竭故。或曰出生。則
輾轉滋多義味故。或曰顯示。以佛聖教。顯示事理真
俗故。或曰繩墨。楷定邪正無偏曲故。或曰結蔓。能貫
能攝。如結蔓故。總上五義。不出貫攝常法。四義等故。
餘義等名。恐煩不引。」

【鈔。餘義等名者。西域更稱云席經。或曰線。或曰聖
教。古德見此儒墨。皆稱為經。遂借彼席經。以目聖
教雙含二義。俱順兩方。借義助名。更加契字。揀異
席經甚為允當。故曰恐煩不引。
△二釋律藏名義
三。初標名。】

「一毗奈耶藏者。梵語。」

【△二釋名義。】

「此名調伏。調練三業。通於止作．制伏。唯明于止。止。即
三業七支各各防非。作。是三業七支各各俱善。是以
不但永斷十惡而防非。轉更勤修十善而培德。即諸
惡莫作。眾善奉行之義也。」

【△三引餘名證。】

「或曰毗尼。此翻滅義。從因至果有滅義故。或云尸羅。
此翻清凉。除煩惱熱有清凉義故。或云波羅提木叉。
此翻別解脫。離諸過惡。有解脫義故。雖梵音楚夏。而
大旨無殊。悉調伏義故。」

【鈔。從因至果有滅義故。一滅業非。謂不殺盜等。故
律中云毗尼。二滅煩惱。是發業之本。故律云為調
伏貪等令盡。是故世尊制增戒學。三得滅。果即無
為果。故戒經云。戒淨有智慧。便得第一道。故前二
是因。後一是果。解脫者。梵語波羅木叉。此翻別解
脫。此就因得名。然有二義。一揀定道。名之為別。二
三業七支各各防非。故名為別。亦翻隨順解脫。此
據果立。隨順有為無為。二種解脫果故。亦云性善。
如十誦律。亦名守信。如昔所受實能持故。
△三釋
論藏名義三。一標名。】

「三阿毗達摩藏者。梵語。」

【△二釋名義。】

「此云對法。然法有二種。一勝義法。謂涅槃是善是常。
故名勝義法。二法相法。通四聖諦。相者。性也。狀也。二
俱名相。法既有二。對亦有二。一者對向。謂向前涅槃
故。二者對觀。觀前四真諦理故。其能對者。皆無漏淨
慧。及相應心所故。由對果對境。分二名故。故慧但是
對。而非是法。非所對故。舊譯為無比法。以詮勝慧故。」

【鈔。慧者。是五別境中慧。相應心所。即五徧行心所。
作意觸受想思。與八識心王相應故。由對果對境
下。謂涅槃為果。四諦為境。涅槃四諦二種為所對。
無漏淨慧為能對。故云。慧。但是能對屬心。而非是
果法及四諦境法為所對故。由斯淨慧心。能對果
境二法。而成論之義故。
△三引餘名證。】

「或曰優波提舍。此翻論義。賓主問答有往復故。或云
磨怛理迦。此翻本母。以教與義。為本母故。或曰磨夷。
此翻行母。以依教義而成行之母故。雖梵音不同。皆
屬對之義故。」

【鈔。教為能詮。義為所詮。為依教義而成諸乘行故。

△二攝屬所歸。】

「今此經者。正屬修多羅藏。兼律論。故文云。如來滅後。
後五百年。有持戒修福者。於此章句能生信心。以此
為實。豈非般若之法。總以持戒而為其本。兼律義故。
前後上下之文。全以賓主問答。往復窮通。斷疑生信。
兼論義故。」

【鈔。前五百年解脫堅固。第二五百年禪定堅固。第
三五百年持戒堅固。第四五百年多聞堅固。第五
五百年塔寺堅固。後五百歲者。近于鬪諍堅固。又
前兩個五百年。正是正法一千年。次兩個五百年。
乃像季一千年。次後兩個五百年。正是末法一萬
年初季。尚有持戒修福者。言此經有大根機而受
持者。總以多生劫來。即持戒定人為本基故。義兼
律儀故。須菩提謁而問之。世尊答而斷之。斯為賓
主往復問答。是為論義所攝故。以上三藏列名釋
義竟。
△二釋二藏文二。一正釋二藏名義。又二。初
標立名。】

「言二藏者。」

【△二釋義。又二。一示名義。】

「一聲聞藏。二菩薩藏。即前三藏之教。詮示聲聞理行
果故。名聲聞藏。詮示菩薩理行果故。名菩薩藏。」

【鈔。聲聞者。因聞若集滅道四諦法音。而依教奉行
修自利法。名為聲聞。行六度萬行等。修二利法。名
為菩薩。即前經律論三藏教典。詮示小乘生空理。
詮示小乘戒定慧行。詮示小乘偏真涅槃果德。由
斯詮示小乘教行理果四法。攝屬聲聞藏故。又前
教是能詮。理行果等為所詮。又菩薩藏中。教。即十
二分。理。即二空真如理。行。即六度妙行等。果。即是
無餘大涅槃果德。由斯四法。攝屬菩薩藏故。
△二
攝歸半滿。】

「又由緣覺之人。多不習教。出無佛世時。攝屬聲聞故。
但分為二。即大小半滿之不同耳。」

【鈔。緣覺有二。一聞十二因緣悟得果者。名為緣覺。
二出無佛世時。如釋迦往昔。為忍辱仙人。獨自了
明。名為獨覺。獨覺又二。一不發大乘者。自真獨覺。
二巳發大乘者。是假名獨覺。因由不籍教故。攝歸
聲聞藏。若巳發大乘者。攝歸菩薩藏。半滿之不同
耳者。一九部法為半。法花云。我此九部法。隨順眾
生說。二十二部法為滿字教。如華嚴等故。又古德
判一代時教。一有相教。二無相教。三同歸教。四常
住教。前有相教為半。後之三教為滿。又三教中。前
無相教為半。以無相者。未純顯中道義故。後之二
教為滿。以純顯常住中道了義故。是知半滿。未局
聲聞。故曰不同耳。
△二攝屬所歸。】

「今此經者。屬菩薩藏攝。文云。此經如來為發大乘等。
即菩薩藏攝故。」

【鈔。此般若法。是諸佛母。三藏之骨髓。萬行之本源。
菩薩之所歸。諸佛之所證。非菩薩藏攝而何。如來
為大乘等。等者。等下文故。經云。如來為發大乘說。
為發最上乘者說。又云。樂小法者。不能聽受讀誦。
為人分別解說等。故不屬聲聞藏。屬菩薩藏攝。以
願示大乘。二空真如。圓頓法故。
以上釋三藏二藏。
若名若義一科巳竟。
△二釋五教。文二。初釋五教
名義。分三。初標。】

「言五教者。」

【△二釋名義。文五。初釋小乘。又二。初立名。】

「一小乘者。」

【鈔。賢首大師。依華嚴經。判一代時教。立為五教。初
小乘法。即天台藏教。以天台立藏教名。故受招難。
以濫三藏名義。故賢首立小教名耳。
△二釋。】

「所說唯是人空。縱少說法空。亦不明顯。以依六識三
毒建立染淨根本。未盡法源故。」

【鈔。初小乘中四。一約法數多少。二約二空差別。三
約所依根本。四結成有餘。
今初言七十五法者。五
類法中。有多少故。
謂色法十一。俱舍頌云。色者。五
根．五境．及無表色。
二心法。一即是意識。
三心所有
法。共四十六。謂大地法有十。俱舍頌云。受想思觸
欲。慧念與作意。勝解三摩地。遍於一切心。大善地
法有十。頌云。信及不放逸。輕安捨慚愧。二根及不
害。勤唯遍善心。大煩惱六。痴．逸．怠．不信．昏掉．恒唯
染。大不善有二。謂無慚及無愧。小煩惱法有十。頌
云。忿覆懢嫉惱。害恨謟誑驕。如是類名為煩惱地
法。不定有八。謂悔．眠．尋．伺．貪．嗔．并慢．疑。上之六類。
有四十六。
四者．不相應行法十四。一得．二非得．三
同分．四無想異熱．五無想定．六滅盡定．七命根．八
生．九住．十異．十二名．十三句．十四句文。故頌云。得
非得同分。無想二定命。及生住異滅。并名句文身。

五者．無為有三。一擇滅。二非擇滅。三虗空。
總上五
類之法。合七十五法。
於此大乘欠二十五。次下當
明。今文中雖不云數。義含在內。所說唯是人空下。
二明二空差別。謂二乘人。以其根劣。未堪聞說二
空真理故。故智論三十一云。小乘弟子。鈍根故。為
眾說生空。起信論云。法我見者。依二乘根純故。如
來但為說人無我等。縱說二空。少未明顯。以依六
識三毒建立下。三明所依根本。
然小乘計生死根
本。雖有多種。略舉其三。
一計識心。如正理論第八
說經部師。以現在色心等。為染淨因。意云如大乘
中。第八為所熏故。
二者．三毒為因義。如大乘中。明
前七識為能熏故。令引阿含。但證三毒耳。而云等
者。謂以三毒為因緣故。起於三業。三業因緣故。起
於三界。是故一切法中。論十二因緣品云。眾生痴
所覆。為後起三行。以有此行故。識受六道身等。即
其義也。
三者．今取上二義。同有能所熏。熏方流轉
故。若爾。焉異大乘。然則以參經意而不同者。但六
識非第八為所熏縱說賴耶。伹有名字。能熏又非
七識。故全不同。
四者．未盡法源故者。謂由無為法
只有擇滅。非擇滅．虗空等三種。而未有真如等無
為。明二空故。所以未盡法源故耳。
△二釋始教。文
二。初列名。】

「二大乘始教。」

【鈔。大者。簡小為義。乘者。運載為義。由前小乘教中。
只能自利。今大乘中。而普運一切。故云為大。始者。
因對後巳盡之說。今此教中。未盡之說。故名為始
耳。
△二釋文二。一釋名義。】

「由第二時。但明于空。第三時。說三乘。不許定性闡提
成佛。未盡大乘至極之說。故名為始。有成佛。有不成
佛。復名為分。」

【鈔。第二時但明於空者。依智光論師判一代時教。
由前第一時小乘教中。明心境俱有。第二時為中
根人說法相大乘。境空心有。顯唯識道理。以中根
猶劣。未能全入平等真空。故今疏云。第二時。但明
于空。第三時。為最上根說無相大乘。辨心境俱空。
平等一味故。疏第三時說三乘不許下。非智光論
師第三時義。即單取戒賢大師依深密經中意云。
初小乘中說獨佛一人有大覺性。餘不說有。故皆
不成。次一向成。是第二時中。唯說一乘。一切眾生
皆得成佛。為一向成。若盡成。為太過。若盡不成。為
太不及。故皆為方便。並為不了。以初未堪聞大。一
向抑故。第二時勸令欣佛。一向揚故。第三時中。說
三乘依理正說。有性皆成佛。無性不成佛。非太過
也。故稱為了。以普發一切乘故。此依深密經中意。
是權說也。何則。夫深密中指第二時。云許一切眾
生成佛。是法華最上一乘之實說。焉可依深密中
云。第二時暗指法華為不了義乎。故清涼云。誰判
法華為不了義耶。又深密經中云。一切趣寂聲聞
種性。雖蒙諸佛教化。終不能當得阿耨菩提。斯皆
決定不許定性二乘。及無性闡提成佛。豈實說耶。
故云未盡大乘至極之說。故今取智光論師。第二
時判義。謂境空心有。法相大乘。及依深密經中第
三時教義。今賢首大師。總合一教。乃大乘之初門。
俱即不了。故立為始。復名為分。以有成佛。云有不
成佛故。乃立分耳。
△二釋教義。】

「所說則廣談法相。少及法性。其所云性。亦是相數。以
依八識建立生死。及涅槃因。諸義類故。」

【鈔。所說則廣談法相下。云大乘法相。有一百數。
謂
色法十一。心法有八。心所有五十一。心不相應行
有二十四。無為有六。故成百數。
於前小乘七十五
中。加二十五。謂心法加七。小乘唯一意識故。心所
加五。不相應行加十。無為加三。並如彼說。
疏少及
法性者。法相法有九十四數。而無為屬性。只得六
數。故少及法性云耳。其所云性。亦是相數。今無為
法。是法性義。尚以決擇分明。而有六數者。則可知
雖云其性。亦在名相數耳。疏以依八識下。謂小乘
法以第六意識為染淨因。今始教中以依第八識
而有涅槃。故云。無始時來界。一切法等依。由此有
諸趣。及涅槃證得。界即因義。謂種子等。疏云。諸義
類者。即總結始教中多義也。乃是疏中敝煩意耳。
若欲廣知。具如唯識論及花嚴玄談中說。
△三終
教。文二。初立名。】

「三大乘終教。」

【鈔。前大乘始教中。未盡之說。故此教中巳盡之說。
故名為終。若依智光論師判義。正是第三無相大
乘中義。雖後頓圓二教。亦在義中。少分攝耳。
△二
釋文二。初釋名義。】

「由出中道妙有。定性闡提皆當作佛。方盡大乘至極
之說。故名為終。稱實理故。復名實教。」

【鈔。由出中道妙有下。以實相離相。中道妙有。非色
非空。故虗相本盡。真性本現。一切眾生本來是佛。
豈以定性二乘及無性闡提。而無成佛者乎。前始
教中。有成佛有不成佛故。今此教中許一切眾生
悉當成佛。比前義勝。故云。方盡大乘至極之說。名
為終耳。由純顯實相妙理。故復名為實教。
△二釋
教義。】

「所說則多談法性。少及法相。其所云相。亦會歸于性。
以依如來藏。隨緣成立。諸義類故。」

【鈔。所說則多談法性下。以唯顯實相第一義故。其
所云相。亦會歸于性者。如說五蘊。五蘊即空。空即
法性。又華嚴云。三世五蘊法。說名為世間。彼滅非
世間。如是但假名。又云。有諍說生死。無諍說涅槃。
生死及涅槃。二俱不可得等。又如說心。心即離念。
即如此經。雖云行施度等行。皆歸離相妙行。是般
若性。故云其所云相。亦會歸于性耳。以依八識如
來藏。隨緣成立諸義類故者。如來藏隨緣成立。有
二義。起信論云。一者心真如門。二者心生滅門。是
二種門。皆名總攝一切法。心生滅者。依如來藏。故
有生滅心依。所謂依不生不滅。與生滅和合。非一
非異。一切眾生平等一性。俱是真如隨緣成立。依
他無性。即圓成故。一理齊平。故說生界不減。佛界
不增。如是義類。廣多無盡故。
△四頓教。文二。初立
名。】

「四頓教者。」

【鈔。由前小始終三教。總名為漸。今此中離言絕待。
對前漸教。故名為頓。以頓者。不立漸次義故。
△二
釋文義二。初釋名義。】

「總不出說法相。唯辨真性。一念不生。即名為佛。無漸
次故。說名為頓。」

【鈔。一念不生。即名為佛。以觸處逢真。無漸次義故。
立頓字名耳。
△二釋教義。】

「五法三自性俱無。八識二無我俱遣。訶教勸離。毀相
泯心。諸義類故。」

【鈔。一名．二相．三妄想．四正智．五如如。三自性者。一
徧計．二依他．三圓成。即三自性也。二無我。一者人
無我。二者法無我。訶教勸離者。以達摩西來不立
文字。以心印心。以法印法故。五法三自性。及八識
二無我理。一切俱掃。以言語道斷故。如是義類。廣
如楞伽．金剛等經諸妙義故。
△五圓教。文二。初立
名。】

「五圓教者。」

【鈔。由前以漸而立頓名。以頓而立漸名。以漸而立
頓名者。即小始終三教。以是法不可示。言辭相寂
滅故。是名為頓也。以頓而立漸名者。一切聖賢皆
以無為法而有差別。故名為漸也。是以頓不礙漸。
即行布次第故。漸不礙頓。即觸處圓成故。由是頓
漸無礙。得入圓宗。故今第五。立圓教名也。
△二釋
文義二。初釋名義。】

「統該前四。圓滿具足。得名為圓也。」

【鈔。統該前四者。即小始終頓四義。攝歸圓故。如海
百川。以普同一味。名圓滿具足也。是以圓信．圓解．
圓修．圓行．圓證。以因該果海。果徹因圓。得名為圓
義也。
△二釋教義。】

「所說唯是無盡法界。性海圓融。緣起無礙。相即相入。
帝網重重。主伴交參。無盡無盡故。」

【△三結五教名義。】

「以上五教之義。廣如華嚴玄談中辨。恐煩不引。」

【鈔。恐煩不引者。指略在廣。義有所陳。
△二攝屬所
歸。文三。初正屬所歸。】

「今此經者。正屬于終。兼通于頓。義該小始。」

【△二引證。分三。初證終教義。】

「文云如來者。即諸法如義。又云。若見諸相非相．即見
如來。又云。如來者。無所從來亦無所去。故名如來等。
斯為事理圓融。二諦無礙。特顯中道。即法華諸法實
相之妙義也。又云。信心清淨。即生實相。攝終教義也。」

【△二證頓教義。】

「又云。離一切相。即名諸佛。即頓教毀相泯心之旨也。
又云。以無我等四相。修一切善。即得阿耨菩提等。亦
頓教義也。」

【△三證始教示顯性義。】

「又云。可以三十二相觀如來不者。斯借小乘心外有
法。以探尊者。是該小教義也。尊者領意。即轉破云。不
可以三十二相觀如來者。破相顯性。即借始教之義
也。然此經者。雖借小始二門之用。攝歸終頓之源。直
指一乘無二法故。」

【△三釋通妨難。】

「問。何得不攝歸圓教。答。但屬圓教少分。以不陳之。故
賢首大師。判華嚴為圓教一乘。有二義故。一同教一
乘。二別一乘。同教一乘者。則同頓同終。別教一乘者。
則不可思議。今此經者。即華嚴同教一乘所攝。非別
教一乘攝也。」

【△三釋十二分。文三。初列名。】

「言十二分者。一契經．二應頌．三授記．四孤起．五因緣．
六無問自說．七本事．八本生．九方廣．十未曾有．十一
譬喻．十二論議。」

【△二攝屬所歸。】

「今此經者。以屬八分所攝。此經既屬修多羅藏。豈非
契經所攝故。尊者因請而說。即因緣所攝故。若以色
見我及一切有為法等偈。即孤起所攝故。歌利王割
截身體。即本事所攝故。如來為發大乘者說。即方廣
所攝故。我從昔來。所得慧眼。未曾得聞如是之經。即
未曾有所攝故。如夢幻泡影等。即譬喻所攝故。賓主
往復問答。即論議所攝故。雖文中過去然燈授記及
五百世作忍辱仙人俱屬本事所攝。非授記及本生
所攝故。至於應頌文義全無。故非所攝。是以十二分
中。惟屬八分之所攝故。」

【△三總結。】

「以上第二藏教分攝一科巳竟。」

金剛般若波羅蜜經懸判疏鈔卷之二

金剛般若波羅蜜經懸判疏鈔卷之三
勅建西天寺武林後學沙門性起述

【△三會通餘部三。初標。】

「第三會通餘部者。」

【△二釋文。分六。初通括大意。】

「既委此經。巳屬同教一乘。然同教一乘。乃諸經之綱
領。三藏之本源。是以前後一貫。始終無別。應知教雖
分五。率本無殊。從初華嚴。次說阿含。次說方等。次唱
般若。玄宗而為其本。」

【△二引經證成。文六。初引小乘論明法空。】

「故阿含論云。無是老死。即法空也。無誰老死。即生空
也。」

【△二引智論明法空。】

「又智論云。三藏中。明法空為大空。摩訶衍中。十方空
為大空。皆顯小乘。巳有二空。又智論中云。從初得道
乃至涅槃。常說般若。」

【鈔。從始至終。皆以般若而為其本故。
△三引淨名
明法空。】

「又淨名云。觀身實相。觀佛亦然。」

【鈔。淨名云。爾時世尊問維摩詰。汝欲見如來。為以
何等觀如來耶。維摩詰言。如自觀身實相。觀佛亦
然。我觀如來。前際不來。後際不去。今則不住。不觀
色．不觀色如。不觀色性。不觀受想行識。不觀識如。
不觀識性等文(斯取文義。指觀五蘊身而即實相真如般若之妙理故)。
△四
引本經明法空。】

「此經云。信心清淨。即生實相等。是般若義故。仁王亦
說佛性。名為般若。」

【△五引般若明法空。】

「大品云。欲得聲聞乘。當學般若波羅蜜。欲得緣覺乘。
(當學)般若波羅蜜。欲得菩薩乘。當學般若波羅蜜。是以
三獸度河。各說清淺。分河飲水。自有千差。故爾如來
法隨機便。則教有乘殊。細推根源。惟一法耳。」

【鈔。大品云。欲得聲聞下。以般若智水而入三乘故。
是故下智得聲聞菩提。中智得緣覺菩提。上智得
無上菩提。是以三獸度河下。一兔．二鹿．三馬。以兔
過河。云水太深。以鹿過河。云水却好。以馬過河。云
水太淺。故云各說深淺。分河飲水。自有千差者。云
西竺有河名恒河。如此方秦淮河之類。謂各人門
口飲水。清濁不等。味有差殊。斯則二喻。水喻般若。
水性無二。機有深淺。諍惡不同。故爾如來法隨機
便下。合上二喻。法及機宜。云細推根源。唯一法耳
者。言般若性水無二別也。
△六引法華明法空。】

「經云。十方佛土中。惟有一乘法。無二亦無三。除佛方
便說。一乘法者即般若法也。」

【鈔。引法華一乘實相。而分別說三。今直示本法。無
二亦無三故。若有三說。自隨他意語。方便說也。
△
三釋通妨難二。初問難。】

「問。既惟般若一法。何用初說華嚴。終唱涅槃。」

【△二釋通答難。分二。初從本起末。】

「答。華嚴為直示最上大根眾生。其奈中下未授。故于
一佛乘。分別說三。」

【△二攝末歸本。】

「循循善誘。引人般若大乘空慧。先所出納。是子所知。
以至法華會上。仍將般若空慧。委付家財。三乘俱稟
授記作佛。法王大寶。自然而至。攝末歸本。流入薩婆
若故。是知法華若無般若之法。將何付耶。」

【鈔。循循善誘者。即阿含時。廣說天人因果小教。以
循循善誘。引迷流而得入涅槃故。二引入般若大
乘空慧者。即方等會上。以談法相大乘故。三先所
出納。是子所知者。如來將般若空慧法財。命須菩
提．迦葉．富樓那等化諸菩薩故。故曰是子所知。四
以至法華會上。仍將般若空慧委付家財下。雖法
華授記作佛者。以般若法而付囑之。方能流入一
切智故。五是知下結歎云。是知若無般若以心印
心。以法即法者。決不能授記作佛耳。
△四示般若
流入諸法。文五。初指般若即法界義。】

「是以般若之法。在華嚴為一真法界。眾藝修之。令入
般若波羅密門。」

【鈔。善財先近。徧友一言不示(表法男徧一切處故)。指歸眾藝
童子。唱四十二字陀羅尼門。先阿後茶。表示菩薩。
入四十二位賢聖真菩提路。總依般若波羅密法
門而修之故。
△二指般若即實相義。】

「在諸大乘經為實相般若。」

【鈔。如來一代時教。皆依實相為本。離此實相外。無
法可酬故。
△三指般若即金剛性。】

「在此經為金剛般若。」

【鈔。經云。尊者問佛。此經我等云何奉持。佛告須菩
提。是經名為金剛般若波羅蜜。以是名字。汝當奉
持。所以者何。佛說般若波羅蜜。即非般若波羅蜜
等。
△四指般若即覺藏義。】

「在法華為本源覺藏。覺藏者。即般若義也。」

【鈔。本源者。即真如自性也。覺藏者。即般若智也。是
故起信論云。從本以來。自性滿足。一切功德。所謂
自體有大智慧光明義故。徧照法界義故。真實知
識義故。自性清淨心義故。常樂我淨義故。清凉不
變自在義故。具足如是過於恒沙。不離不斷不異
不思議佛法乃至滿足無所少義。故名為如來。亦
名如來法身。
論又問曰。上說真如。其體平等。離一
切相。云何復說體有差別。如是種種功德。答曰。雖
實有此諸功德義。而無差別之相。等同一味。唯一
真如。此義云何。以無分別。離分別相。是故無二。
△
五指般若即涅槃性二。初正示名目。】

「在涅槃為常住妙性。亦般若義也。」

【△二引經證成。】

「故世尊將入潛輝云。我以摩訶般若之力。徧觀三界。
諸山大海大地含生。如是三界。根本離性。畢竟寂滅。
同虗空相等。」

【鈔。大覺世尊將入涅槃時。頓示三摩禪那。三摩鉢
底。反復三次。出定告眾云。我以摩訶般若之力至
同虗空相等者。以示諸佛如來成道轉法輪入涅
槃等。皆以般若之力。而成就故。若無般若自性。將
何為本耶。
△五名別義同。】

「是知名雖有異。而妙旨無殊。豈非般若而為諸法之
本哉。」

【△六賢聖同依。】

「故三賢之所依。十地之所證。十方三世諸佛。皆依般
若。故得阿耨菩提者。以一體同觀無二法故。」

【鈔。般若既為三世諸佛之母。豈以三賢十地而不
依此法之所修哉。故三賢為解行般若。十地為修
證般若。諸佛為究竟般若。是以從因至果。無非般
若性力而巳矣。
△三結。】

「以上第三會餘部文義一科巳竟。」

金剛般若波羅蜜經懸判疏鈔卷之三

金剛般若波羅蜜經懸判疏鈔卷之四
敕建西天寺武林後學沙門性起述

【△四乘所被三。初標。】

「第四乘所被機者。」

【△二開列章。文二。初通括大意分五。初生佛均體。】

「夫以物我無虧。人人本具。是以般若空慧。上至聖人。
下至凡流。均本同源。照體獨立。」

【鈔。古德云。天地與我同庚。萬物與吾同體。故一切
聖．凡皆以般若空慧而為其本。故曰。均本同源。照
體獨立。以從本以來不變易故。
△二迷悟有殊。】

「迷之者永劫沉淪。悟之者剎那而得。」

【鈔。迷者即是眾生。悟者即是諸佛。固能達本同源。
了妄即真。奚有生佛之可異哉。
△三見聞成種。】

「奈生迷而不覺。故聞說無生之義。或驚或疑。或信或
不信者。皆成般若之緣種也。何況信受奉持。如說修
行等。自然直至道場。無迂曲故。」

【△四徵何機得入。】

「然此經者。既惟一代時教。始終一味。未知被何等機
而能可入。」

【△五被機列數文。】

「然法雖一味。機分有十。前五揀非器。後五彰所為。」

【△二正釋文二。各五。初科。揀五非器文中。一揀無
信非器二。初正揀。】

「一無信非器。以聞般若空義不解。反生誹謗。」

【鈔。佛能度一切眾。不能度不信人及無緣人。是以
陳東老母與佛同生。尚不受化。況餘者乎。故曰。無
信非器。不堪領聞般若。設或聞者不生信解。反生
誹謗。法華云。破法不信故。隨於三惡道。我寧不說
法。疾入于涅槃。
△二引經證義。】

「下經云。我若具說者。或有人聞。心即狂亂。狐疑不信。
墮惡道故。」

【鈔。我若具說下。證成不信之義。
△二揀違真非器
二。初正揀。】

「二。違真非器。依傍此經。以求名利。不淨說法。集邪善
故。」

【鈔。違真下。心地不朗。單依語言文字。而不求於真
實第一義諦。唯尚希求名聞利養恭敬而說法故。
所以心不淨也。故爾心清淨故。不為利養。乃至沙
彌。以求真實。第一義諦。是佛說也。倘有絲毫為利
說法。是魔說也。故云集邪善故。
△二引經證義。】

「下經云。若心取相。即著我人眾生壽者相故。」

【△三揀乖實非器二。初正揀。】

「三。乖實非器。謂如言取文。超情至理。不入心者。」

【鈔。乖實非器下。乖違真實第一義諦故。所以違實
義者。謂此人專依語言文字。執取見解。墮落筌蹄。
故不能超情量．脫見解。謂于至極玄妙理趣。未得
入于心故。
△二引經論證三。初先引論證。】

「故論云。隨聲取義。有五種過。」

【鈔。隨聲取義者。古德云。隨文生解。三世佛冤。離經
一字。即是魔說。有五種過者。一不正解．二退勇猛．
三誑他．四者謗佛．五者輕法。
△二引經證義。】

「下文云。若取法相。即著我人眾生壽者相故。」

【△三結上三機。】

「上三凡愚非其器故。」

【△四狹劣非器二。初揀機。】

「四狹劣非器。謂一切二乘墮無為坑者。皆不入故。」

【鈔。狹劣非器下。華嚴經云。如來智慧大藥樹。唯除
二處。不能為作生長利益。所謂一切二乘。墮於無
為廣大深坑。及壞善根非器眾生。溺大邪見貪愛
之水。然亦於彼。曾無厭捨。
△二引經證義。】

「下文云。若樂小法者。著我見人見眾生見壽者見。即
於此經。不能聽受讀誦。為人解說故。」

【△五守權非器二。初正揀守權。】

「五守權非器。謂有權教大士。經無量劫。每日三時行
施捨身命故。以及七寶滿大千界。」

【鈔。法華經中。智積菩薩云。我見釋迦如來于三千
世界。乃至無有如芥子許。非是菩薩捨身命處。斯
則內施無盡。以及七寶下外施不竭。由是內外弘
施無量。所謂檀度之勝無可比也。
△二非器假名。】

「若未聞般若無我之法。或時聞巳。不信不解不順不
入者。是等猶為假名諸菩薩故。」

【鈔。雖廣行施。亦在大士之數。若未有二種善根。是
為假名菩薩。一者未聞般若。由未聞故。云何了知
無我．法也。二者巳聞般若。雖聞般若。不信。由不信
故不解。由不解故。不順不入。是為朦修狹劣之輩。
豈超十地五忍之果哉。
△後五彰所為中。分五。初
正為機三。初正揀。】

「一正為。謂一乘頓妙之法。原非下劣機宜可能承受。」

【鈔。法大機小。不能契合。機大法小。亦不能契合。是
以圓頓機契合圓頓法。而承受之。
△二引經證義
三。初為發大心機。】

「故經云。如來為發大乘者說。為最上乘者說。」

【△次證由具法器。】

「又云。如來悉知是人。具大法器。成就無量不可思議
功德。如是人等。荷擔如來阿耨多羅三藐三菩提故。」

【△三證久種善因。】

「又云。若有持戒修福者。于此章句能生信心。以此為
實。當知是人巳於無量千萬佛所種諸善根。」

【△三結歎。】

「良以多生入正定聚。故聽文字般若。即入觀照。生信
了悟真常。苟非廣多供佛具善根者。何能成就者乎。」

【鈔。一十信未滿。名為未入定聚。于六塵中。心不空
寂。故聞般若妙旨而不解故。專信十善因果。親覲
大乘知識。種諸善根熏習之力。故未入定聚。二者
巳入信位。頓發大心。故聞般若之法。一言之下。心
地開通。于六塵境。廓徹清淨。了達自性。本來即佛。
無用外求。名為入正定聚。故聽文字般若。即入觀
照生信。了悟真常。苟非廣多下。由多生佛前。勤修
戒定慧等。具諸善根般若種力。未得心地開悟。今
復重聞。自然於聲色境。觸處圓明。照體獨立耳。
△
二兼為。分三。初正揀。】

「二兼為。謂或有人敬信此法。聽聞受持讀誦。雖未悟
入。而能信向成種。如人食少金剛等。」

【鈔。問。經得意旨。心領神會。方能信向成種。今既單
信語言文字。奚能信向成種乎。答。雖聞語言文字。
般若信向成種者。即無漏妙法。熏入第八識有漏
心中。或敬．或信．或受持．或讀誦．或供養。皆斯親厚
般若之法力也。由今生有漏心中熏入。至于因圓
果熱。即成無漏之種子也。如人食少金剛等。等者
等餘文。故普賢大士告如來性啟菩薩云。如人食
少金剛。必竟要穿於身。出在其外。何以故。金剛不
與肉身而同住故。菩薩摩訶薩。亦復如是。若聽聞
諸佛妙法。必竟要穿一切有為身過。到於無為一
切智地。故曰金剛種入如來藏等(云云)。
△二引經
證義。】

「故經云。乃至一念生淨信者。如來悉知悉見等。是諸
眾生得如是無量諸福德故。雖今未解。後必得入。」

【鈔。淨信有二。一者宿生多修施戒。少聽大乘般若。
今生雖聽唯信大乘。未得深悟。亦名淨信。二者宿
生巳信大乘。深解般若。今又重聞。得法眼淨。名為
淨信。今此淨信。簡非久熏。即以凡夫有漏心中。新
熏無漏文句之法。雖未明悟。即熏成文字般若。而
漸成無漏之福德耳。故云。如來悉知悉見得如是
無量諸福德故。所以然者。以無漏福德。即達摩所
云淨智妙圓。體自空寂。如是功德。不向外求。則為
自性中。常光受用之福德。法華經云。佛子住此地。
是則佛受用。常在于其中。經行及坐臥。故云。雖今
未解。後必得入。
△三結歎。】

「當知是人聞熏種子。不可思議。果報亦不可思議。」

【鈔。唯識論云。種子有三。一聞熏種子。二修習種子。
三果德種子。今此三種種子義中。復有其二。一者
有漏種子。二者無漏種子。夫熏有漏種子。即是人
天十善因果之法。若熏無漏種子。即是文字般若
無漏妙法。是知欲入道者。先得聞熏般若無漏種
子。後得修習及果德種子而成就也。故云。聞熏種
子不可思議。果報亦不可思議矣。又聞熏種子。即
是因不可思議。以熏無漏法故。果報。即果德種子。
以成菩提涅槃常樂我淨諸果德故。即果德不可
思議也。雖不云修習。而聞熏及果德二種種子。義
含在其內。故不云耳。
△三引為機二。初正揀。】

「三引為。謂即前權教。取相菩薩未能入者。故借大權
示現在小乘位者。啟請般若妙門。重重詳究。令破諸
疑。深契無生。豁然頓悟。感傷悲泣。俾令權教大士。自
生慚愧。小乘尚以聞悟。況大乘乎。」

【△二引經證義。】

「故下文中尊者涕淚悲泣而白佛言。我從昔來所得
慧眼。未曾得聞如是之經故。」

【△四權為機二。初正揀。】

「四權為。即一乘取相凡夫。謂既不聞。況能受持。故諸
菩薩權示聲聞。或在法會。如聾若啞。五百之徒。彰其
絕分。」

【鈔。即一乘取相凡夫者。即人天小教及聲聞機眾
之類。謂既不聞下。由是取相凡夫可知。總在心外
有法。並不知諸法。從本以來常自寂滅相。故諸菩
薩下。謂諸大士等權示聲聞。影響大化。利濟小乘。
諸群類眾。令彼聲聞回心向大。故法華經中佛讚
富樓那等云。諸比丘諦聽。佛子所行道。善學方便
故。不可得思議。知眾樂小法。而畏於大智。是故諸
菩薩。作聲聞緣覺。以無數方便。化諸眾生類。自說
是聲聞。去佛道甚遠。度脫無量眾。皆悉得成就等。
其文非一。或在法會下。即華嚴會上有富樓那．須
菩提及大迦葉等五百之眾。在佛法座。如聾若啞。
有眼不見。有耳不聞。故曰。五百之徒。彰其絕分。非
實在法會而不聞也。
△二引經證義。】

「或示在道而啟悟者。如須菩提等即斯類故。」

【鈔。謂須菩提等。本自現住小乘位中。單明偏真生
空之法。未達二空真如妙理。然斯尊者久證無生。
善通佛慧。因見小乘羅漢等未達大乘妙理。故須
菩提等權示聲聞。未解二空。啟請如來般若妙門。
重重詳究。自破諸疑。引令悟入。奇哉。觀彼須菩提
等向我同類。亦是小乘。尚巳聞悟。而我等輩。豈無
仰攀。焉不悟入。若如斯者。入大乘位。豈不快哉。故
古德云。彼既丈夫。我亦爾。何得自生而退怯。誠哉
斯語也。
△五遠為三。初正揀。】

「五遠為。諸凡夫．外道．闡提。悉有佛性。邪知傍見。自稱
教法。或混亂佛宗。法說非法。非法說法。求其利養。雖
今不解。後必得入。」

【鈔。遠為機者。現遇正法未解。反以錯謬。亦作未來
利益因緣。名為遠為。由種般若力故。謂諸凡夫．外
道．闡提下。西天有九十五種外道。永斷善根。不信
正法。名為外道闡提。疏云。邪知傍見。自稱教法者。
或計冥諦為宗。或想梵天為本。或謂時方微塵虗
空等。而為世間及涅槃本。廣如華嚴玄談中說。
或
混亂佛宗下。即此方攻乎異見之類也。或計無為
為宗。或想天主為本。或稱彌勒為因。或說無生老
母。遠在靈山。妄立三乘二乘大乘教法。或說圓明
妙道為本。如斯等種種因緣。混亂佛宗。法說非法。
非法說法。
所謂非法說法者。或立虗空斷滅之性。
而作常住無生之法。法說非法者。反以妄剝施等
六度。是為有漏之因。唯以一念無生。即是涅槃本
際。奚得徒勞苦行。反修無益之因。故取諸祖語錄。
極易解者。以作憑據。及取金剛大乘妙典之文。亦
謂自云辟邪顯正。又恐世人未解深語。故拈取佛
典妙句。編作粗陋之言。而令世人種種易解。引入
他宗。
又復採取玄門修身鍊氣之法。以為每日自
修工夫。還有種種異說。難以盡舉。更引儒門無極
而太極等語。發明各人本來面目。并引歷代祖師
妙句等語。皆係參詳在內。混亂佛宗。穿作一處。謂
之三教同源。可以廣化迷流。共成正覺。
廣如此方
外道。似佛弟子。非佛弟子等。或以無為為宗。及三
乘等教。五部六冊書內等說。又復彼教雖談空理。
的指目前虗空以為無生大道。故爾妄闢施戒等
事。則為無益之行。貶斥小乘羅漢。實非大道。而有
令人獨坐。妄思修學。醍醐灌頂。腦後拔門。眼為明
珠寶。乃至身為現世寶等。是為七寶。在人身中。若
是識得。立地成佛。無施多力。毒哉。真魔說也。
夫既
深信因果。求出苦輪。故爾等妄求一念無生。到歸
元處。永無生滅。云何而有令人醍醐灌頂。身中七
寶等說。若如斯者。豈非乃犯自語相違之過。又云
無生。焉得有生。爾既又念生死苦惱。痛恨貪嗔癡
等。而為根本。云何執定。不用出家以修道果。乃至
妻子五欲不礙菩提。既云妻子五欲不礙菩提。云
何專又教人戒殺。永斷葷酒。夫五欲者。是生死之
毒蛇。出五欲者。離煩惱之火宅。若不出家。云何能
裂斷愛網。絕諸五欲。設不出家。共同妻子五欲眷
屬。總然修行得證道果者。無有是處。
如非久證無
生。即若龐公．王日休之類者。百中無一二。若我等
果如龐公．日休高士之類。總然塵境修行。亦何有
礙。故文殊飛簡于裴國相云。大士入俗。小士出塵。
苟無此力。
故古德云。毫𨤲繫念。三塗業因。故須要
永斷淫殺盜妄飲酒食肉之戒。方有出塵消息。如
不然者。若不投禮明師。廣通經論。即若蒸沙作飯。
必無實果。故云。寧之千生不悟。不可一生著邪。然
雖如是。亦能遠作菩提。故曰雖今未解。後必得入。

△二引經證義。】

「故經云。或有人聞。心即狂亂。不生正解。起斷滅見。或
執邪見。狐疑不解。竟謗毀者。必墮惡道。罪報若竟。一
經於耳。果報緣種。亦不可思議耶。」

【△三釋通妨難四。初問。】

「問。既聞妙旨。不解生謗。何得還成果報之不思議耶。」

【△次答難。】

「答。先聞妙旨。不解生謗。是以罪報盡而福報生。由此
而增信入者也。」

【△三引證義。】

「故法華經中。四眾聞常不輕語。謗墮苦處。罪報得出。
還遇不輕教化。豈非般若緣種深妙也哉。」

【△四結歎。】

「況一切眾生。本具如來智慧德相。感應道交不可思
議。無一眾生而非不可被也。」

【鈔。華嚴云。如來成正覺時作如是念。奇哉怪哉。一
切眾生皆具如來智慧德相。只因妄想執著。不能
證得。若離妄想。一切智．自然智．無礙智。即得現前。
故曰。無一眾生而不可被也。
△三結。】

「以上第四教所被機一科巳竟。」
金剛般若波羅蜜經懸判疏鈔卷之四

金剛般若波羅蜜經懸判疏鈔卷之五
勅建西天寺武林後學沙門性起述

【△五教禮。文分三。初標舉。】

「第五教體淺深者。」

【△二開列章。文五。初結前生後二。初是結前。】

「巳知此經。優劣之機。普皆攝故。」

【△次生後義。】

「未知何法。而為教體。」

【△二通括大意二。初明道非言象。】

「夫道本忘言。非言象而莫入。法本無說。非名句而奚窮。」

【△二示法離名相。】

「是以無言之言。以顯絕言之理。無相之相。以彰離相
之源。」

【鈔。法華經云。是法不可示。言辭相寂滅。又云。諸法
從本來。常自寂滅相。佛子行道巳。來世得作佛。此
總顯無言之言。無相之相。以彰離言離相之源故。

△三標列彰數。】

「今依遵古所判。略分有十。一音聲語言體。二名句文
身體。三通取四法體。四通攝所詮體。五諸法顯義體。
六攝境唯心體。七會緣入實體。八事理無礙體。九事
事無礙體。十海印炳現體。」

【△四科揀優劣。】

「前四通小。後六唯大。又前七通三乘。後三唯一乘。」

【△五別列名釋二。初合釋前三。又二。初雙標假實。】

「就前大小乘中。通用四法。一聲．二名．三句．四文。取捨
不同。各有三說。」

【△二雙釋諸乘三。初先釋小乘三。一簡實非假。】

「一應作如是說。語言為體。其名句文者。但顯佛教作
用。不能開示佛教自體。」

【鈔。名詮自性。句詮差別。文者。為名句二種所依。故
名句文等。但顯佛教作用。故說語言聲音。為佛教
體。謂若無其聲。云何能知名句文身。作用差別之
義。故則定聲為體。
△二揀假非實。】

「二云名等為體。謂名句文身。次第行列。次第安布。次
第連合。故聲但依于展轉因故。謂語起名。名能顯義。
定名為體。舉名以攝句文。」

【△三會通四法。】

「三者。然俱舍意。情無去取。若取其雙存。即合四法。以
為教體。以上小乘中論。」

【鈔。情無去取者。謂前論師。以聲為體。後論師。以名
等為體。俱有偏僻。今俱舍論師。以情無去取。亦不
單取其聲。而去其名等。故雙存兩用。即合四法。以
為教體。以上小乘中論者。云結四法。義在小乘。
△
次釋大乘假實。文四。初釋雙標意同。】

「今大乘中三意。亦同前故。」

【△二攝假從實。】

「一云。攝假從實。以聲為體。離聲。無別名句等故。」

【△三攝實從假。】

「一云。以體從用。名等為體。能詮諸法。謂名詮自性。句
詮差別。文即是字。二所依故。」

【△四釋假實雙用二。初釋雙用。】

「三云。聲名句文。合為其體。由前二說。皆有理教。為定
量故。」

【鈔。聲。乃名等體。名。乃聲之用。離聲。名等不顯。離名
等。聲要何用。況又體不離用。用不離體。故體用雙
彰。以為教之定量故。
△二引教義證成。】

「深密第四云。不可捨于語言文字。而能宣說。淨名云。
以有聲音語言文字。而作佛事。此經云。聞是章句。乃
至一念生淨信者。既云聞者。非聲豈能知章句乎。」

【△三雙結定量。】

「良以因聲故有缺曲。唇喉齒舌。風息為緣。故有名句
語言文字。由斯文字流傳後代。方生意解。生淨信故。
若缺其一。何能成就。是以定量四法。皆為教體。」

【鈔。良以因聲故有缺曲下。謂佛之教體。由假因緣
而得生故。由是故有語言文字。流傳刊梓竹板。記
存永載。令諸眾生見聞意解。入佛智故。若缺其一
下。謂缺其一法。不能為佛教體。奚得成就者乎。是
以定量四法下。以大小三乘。局定聲名句文。通用
四法而為教體。
第二向下七科。次第列釋。故通攝
所詮。仍歸第四名耳。
△四攝所詮體。文三。初標。】

「四。通攝所詮體者。」

【鈔。由前局定聲名句文四法為教體者。單屬能詮。
非屬所詮義。所云詮者。表也。以表詮佛性妙理。故
聲名句文四法為能詮。以能詮出諸妙義作用。故
諸佛妙義為所詮。所詮真俗二諦。令人心地開悟
作用故。以斯二法。缺一不可也。故若無所詮作用。
能詮文字則無用矣。故第四有通攝所詮文義說
也。
△二釋文引證。】

「瑜伽八十一云。謂契經體。略有二種。一文．二義。文是
所依。義是能依。如是二種總名一切所知境界。此明
文義相成。若不詮義。教文何用。」

【鈔。瑜伽下。明文義二種。缺一不可。展轉互相依故。
大經云。一即是多多即一。文隨于義義隨文。如是
一切展轉成。此不退人應為說。此明教義相成下。
釋上缺一不可。所以由無所詮妙義。而斯語言文
字則無用矣。
△三結前義。】

「故知通所詮。成契經體。」

【△五諸法顯義。文二。初釋名。】

「第五諸法顯義體者。」

【鈔。前中一文．二義。以為教體。今此諸法顯義體中。
謂觸處成真。得意忘所。廓然無寄。假如不得得意
忘所之旨。而諸文妙義。盡屬知解宗徒。反成障礙。
故知觸處明真而成教體者。方得入法界矣。況一
切眾生機悟不同。或得語言文字義。而省悟者。或
以擊竹聞聲。而省悟者。或以觸身痛癢。而省悟者。
是故楞嚴經中。二十五圓通。及古之聖賢。莫不皆
然也。故第五門有諸法顯義體等說。
△二釋文三。
一釋根塵為體。】

「謂一切諸法。徧于根塵。皆為教體。」

【鈔。一切諸法者。即六根．六塵．六識。本是全體。大法
界心。是以全體大法界心。所以根根塵塵周徧法
界。觸處成真。照體獨立。而為教體。故清凉云。遇三
毒而三德圓。入一塵而心淨。又華嚴云。知一切法。
即心自性。成就慧身。不由他悟等。其文非一。問。楞
嚴云。此方真教主。清淨在音聞。何得諸法以為教
體。答。非語言文字。未為教體。此名句等者。乃局一
方之境耳。若諸法顯義體者。而通方大用。普攝羣
機。乃為妙也。
△二出諸法顯義所以三。初示正義。】

「故知見色聞聲無非般若。觸心了境本是真如。」

【鈔。圭峰師云。鏡心本淨。像色原空。由像色本來空
故。所以心本淨也。故靈源禪師見桃花悟道云。三
十年來尋劍客。幾回葉落又抽枝。自從一見桃花
後。始信從前更不疑。故曰。觸心了境。本是真如。以
為教體。
△二引諸教證義四。初淨土經證。】

「極樂國土。水鳥樹林。皆演妙法。」

【鈔。引彌陀經證者。有二。一有情說法。二無情說法。
初有情說法者。即極樂國土。眾鳥和鳴。及諸天人
民。羅漢菩薩而說法也。次無情說法者。即微風吹
動諸寶行樹。及寶羅網出微妙音。譬如百千眾樂
同時具足。是諸眾生聞是音者。自然皆生念佛念
法念僧之心等。乃至樓臺殿閣。光明徧照十方。塵
劫無不皆演妙法。斯顯情與無情。同圓種智。
△二
引大經證。】

「華嚴雲臺寶綱。共轉法輪。」

【鈔。華嚴性海。雲臺寶綱。同演妙音。毛孔光明。皆能
說法。又云。塵說剎說。熾然說．無間說．三世說．眾生
說等。又偈云。剎說眾生說。三世一切說。故清凉老
人云。花香雲樹。即法界之法門。剎土眾生。本十身
之正體。是故動念無非法界。觸目本是菩提。故淨
名云。或有世界以光明而作佛事。或有世界以飲
食乃至語默動靜而作佛事等。但能得法入心。觸
處逢如。無非皆法輪耳。
△三引古德意證。】

「是以撲落非他。縱橫非物。山河大地全露真常。目擊
道存。吹毛大悟。崖中端坐天帝散花。何用文義。而詮
教體。」

【鈔。古有一僧。因掮柴薪。路中忽然墮地。作聲有省。
偈云。撲落非他物等語云云。目擊道存者。出莊子
文中。因仲尼終日。久慕溫伯。直至見之。夫子以目
擊瞬視。一言不發。拱手而歸。門人問之曰。夫子終
日欲見。直至今日見之。一言不語者。何也。孔子曰。
彼人者。以目擊而道存。何以語之也。吹毛大悟者。
昔有鳥窠禪師。侍者終日久事。禪師一言不示。侍
者欲辭而去。師問曰。為甚去之。侍者曰。學人立事
多年。和尚一言不示。故往別處再求佛法。師曰。我
這裡濫賤的佛法。汝何不求。者曰。何處。願求指示。
師以身上拈取布毛。一吹。者忽然大悟。即曰。學人
會也。更不別求參學矣。崖中端坐。天帝散花者。一
日須菩提。岩中端坐。即有釋提桓因天主而來散
花。須菩提問曰。散花者誰。主曰。是我。因尊者善說
般若。故來散花。者曰。我乃無說。主曰。我乃無聞。汝
以無說而說。我乃無聞而聞。是故無說無聞。以談
實相。何用文義。而詮教體。
△四引本經義證。】

「應知如來入城示眾。托鉢回歸。祇桓敷座。善現擎拳。
無非直示家珍。何容囑語叮嚀。重宣饒舌者哉。故下
文云。如來者。即諸法如義。」

【鈔。應知如來下。即是如來行住坐臥。穿衣吃飯。語
默動靜四威儀中。師弟禮節等意。無非尋常日用
之事。豈越人間分外之相。有奇特也。苟能觸處明
如。一卷離言般若宗旨。早巳為諸人註破了也。何
必要歸來趺座。囑示叮嚀。重宣饒舌者哉。故孔子
曰。吾無隱乎爾。吾無行。而不與二三子者。又中庸
云。鳶飛戾天。魚躍於淵。言其上下察也。斯則以無
言為言。無示為示。古德所謂任性逍遙。隨緣放曠。
但盡凡心。別無聖解耳。
△三結示前義。】

「是以語默動靜皆說。則見聞覺知靜聽。苟能得法契
神。何必要因言說。乃至八萬四千諸塵勞門。眾生以
此而為疲勞。諸佛以此而作佛事。」

【鈔。是以下。若語言．若默然．若動若靜．如瞬目揚眉
等。無非皆宣說耳。則見聞下。若見色．若聞聲．若覺
若知．通身六根。無非皆聽聞耳。古德云。若將耳聽
終難會。眼裡聞聲始得如。故曰。苟能得法契神。何
必要因言說耶。斯則總明法非定法。應無所住。而
省其心也。乃至八萬四千下。言眾生本自觸處無
生。蕩然清淨。良以無始無明熏習力故。故舉心即
錯。動念即乖。故淨土懺云。毗盧遮那。遍一切處。其
佛所住。名常寂光。是故當知一切諸法無非佛法。
而我不了。隨無明流。是則于菩提中見不清淨。於
解脫中而起纏縛等。故曰。八萬四千諸塵勞門。眾
生以此而為疲勞。諸佛以此而作佛事。又淨名云。
諸佛菩提。在六十二見中求。
△三總顯實相心法
為詮。】

「此之一門義通三藏。理徧諸門。祖印相傳者。惟此一
事而巳矣。」

【△六攝境唯心。文二。初釋名義二。初正標釋名。】

「第六攝境唯心體者。總收前五。並不離識。」

【鈔。謂前之五體。皆心所變。以心外無法故。如聲是
色。即二所現影。況聲上缺曲。假立名句文身色法。
是以聲色二法。能詮之體及所詮之義。并諸法顯
義等。離心外無體可得。
△二略引唯識義證。】

「一切所有。唯心現故。」

【鈔。一切所有下。引唯識義證。以遮外境。識表內心。
離識之外。更無別法。彼引多教義證。成立唯識義
旨。所以證者。以不籠統真如。顢頇佛性。故啟信論
云。依一心法。有二種門。一心真如門。二心生滅門。
然此二門。皆各總攝一切法。以此二門不相離故。
梵行品云。知一切法。即心自性。故唯心現。
△二釋
文二。初立數。】

「然有四門。」

【△二釋義。分四。初釋唯本無影。】

「一唯本無影。謂即小乘。不知惟識故。」

【鈔。惟本無影者。謂只知有聲名句文。四法本質。不
知聲色如像故。若知聲色如影像者。以心外無法。
像色原空。即了惟識故。
△二亦本亦影三。初正明
本影。】

「二亦本亦影。謂大乘初教。佛自宣說。若文若義。皆是
如來。妙觀察智。淨識所現。名本質教。」

【鈔。若謂如來實有說法。故名本質。因位說聽。由於
意識。故果位中亦惟意識。故云。妙觀察智相應淨
識。以果位中智強識劣。故說此識與智相應。此智
能於大眾會中。雨大法雨。故能說法智所依王。即
是第六。故云淨識之所顯現。而言淨者。純無漏故。
唯識疏云。既云無漏心現。即真無漏。文義為體。是
故世尊實有說法。言不說者。是密意說。
△二引證
二。初佛地論證二。初機感文義自生。】

「佛地論云。有義聞者。善根本願。增上緣力。如來識上。
文義相生。此文義相。是佛利他善根所起。名為佛說。」

【鈔。眾生今生。有義聞者。亦係眾生往昔修習善根。
發愿親覲諸佛菩薩。及大善知識念。故得今世增
上緣力。得覲於佛。由是如來識上。文義相生。此文
義相是佛利他善根所說名為佛說者。法華經中
云。舍利弗當知。我本立誓愿。欲令一切眾。如我等
無異。是佛利他善根。同行起也。今如來淨識上。文
義相生。契機而說者。是滿佛果德中愿也。
△二文
義生佛自現。】

「若聞者。識上所變文義。名為影相。此文義相。雖親依
眾生。自善根力起。而就強緣。名為是佛說者。展轉增
上緣力。生佛二識。自然頓現。」

【鈔。若聞者下。單指眾生分上。第六意識中所變文
義。名為影相。非心外有法故。此文義相雖親依下。
指佛自分中力也。謂雖是眾生善根熏習之力。到
底而就佛強緣。自誓願力而宣演之。名佛說者。展
轉增上緣力。生佛二識自然頓現者。由眾生昔自
善力及佛本自願力。故感二互相應。如鏡互照。煥
然齊現。無前後際故。
△二指本經義證二。初機感
生。】

「是知善現啟請。佛宣章句。皆由尊者及諸法會眾善
根力。始聞般若。文義影相。自識方現。」

【△次佛自願力應。】

「如來昔誓願力。熏習淨識。而宣演之。」

【鈔。法華經云。如我昔所願。今者巳滿足。化一切眾
生。皆令入佛道等。其文非一。
△三結彰本影互現。】

「彼此無非增上緣力。皆繫唯識現故。文義相生。是為
亦本亦影耳。」

【△三唯影無本三。初正釋無本義。】

「三唯影無本。謂大乘實教。離眾生心。佛果無有聲色
功德。唯有如如及如如智獨存。大智大悲增上緣力。
令彼所化根熟眾生。心中見佛說法。是故聖教。唯是
眾生心中影相。」

【△二引經證義二。】

「大經云。諸佛無有法。佛于何有說。但隨其自心。謂說
法如是。此經云。莫謂如來有所說法。即為謗佛。又云。
若以聲色見聞于我。是人行邪道。不能見如來等。」

【鈔。初引華嚴證離眾生心。佛果無有聲色功德。唯
有如如智等獨存。次引本經證。非但離眾生心而
佛無有聲色功德。然佛證自受用際中。亦本來無
有聲色。故誡之曰。莫謂如來有所說法。即為謗佛。
以是法不可示。言辭相寂滅。故下偈重又誡之曰。
若以聲色聞我者。是人乃墮有為坑中。落邪見故。
以心外有法不能見如來法身也。無非眾生機感
有見。而實如來無所見也。
△三結歎唯影無本。】

「是以離眾生心。佛本無聲色可得。但隨眾生往昔自
善根力。心中見佛聲色者。俱影相耳。」

【△四非本非影。三初正釋。】

「四非本非影。如頓教說。一切法界本無聲色影相。言
亡絕慮。性本離故。」

【鈔。疏引頓教。義明非本非影。一切法界本無聲色
影相等者。啟信論云。以一切法。唯同如故。當知一
切法不可說．不可念．不可立。是故此法從本以來。
離言說相．離名字相．離心緣相。畢竟平等。無有變
異。不可破壞。唯是一心。故曰。言亡絕慮。性本離故。

△二引本經證義。】

「故下文云。應離一切相。是阿耨菩提。故云非本非影。」

【△三指略在廣。】

「龍樹等宗。多立此義。」

【鈔。龍樹等宗下。等宗者。等餘宗故。謂龍樹依智度
論。總判離相以為宗要。故此經破相顯性。為此經
之要義。故下文云。離一切相即名諸佛等。又此四
門。前是小教。以不了名等。四法聲色。是影像故。二
是始教。故雖知是。而未脫盡聲色意解。還存法相
見故。三是終教。以一聲色無本唯影故。四頓教。由
離言絕待。不可以智知。不可以識識。是故言語道
斷。心行處滅。故非本非影耳。
△七會緣入實三。初
釋名義。】

「第七會緣入實者。前來六門。同入一實故。」

【鈔。夫唯心頓現一切法者。緣會而生。緣謝而滅。前
來六門。同契真如實際法故。法華云。唯此一事實。
餘二則非真。又云。無量眾所尊。為說實相印等。
△
二列數標名。】

「亦有二義。一以本收末。二會相顯性。」

【△三釋。文二。初以本收末。又二。初正釋。】

「前中。以聖教從真如流。故不異於真。攝論云。此真如
所流教法。最為勝故。此經破相顯性。惟示真如。金剛
般若所流分教。最勝殊妙。超餘法故。」

【△次引證本經如義。】

「下文云。云何為人演說。不取於相。如如不動等。斯即
以本收末。一一文字。攝歸如故。」

【△二會相顯性二。初正釋。】

「二會相顯性者。謂差別十二分教。從緣無性。即本真
如。故虗相本盡。真性本現。」

【鈔。如來言說皆順於如。故金剛三昧經云。如我說
者義語非文。眾生說者文語非義。仁王二諦品云。
大王。法輪者。法本如。應頌如。乃至論義如等。此經
明教即是如。不說如皆是教。若取諸法顯義。皆為
教體。一切法皆本如也。則無如非教。故云。虗相本
盡。真性本現。
△二引證。】

「下文云。如來所說一切法。即非一切法。解曰。既所說
教從緣無性。即非一切法也。」

【△四結諸法如義。】

「斯乃從緣入實。會相顯性。即諸法如義。而為教體。」

【鈔。法華云。諸佛兩足尊。知法常無性。佛種從緣起。
是故說一乘。斯則總以諸法如如之義。而為教體。

△八事理無碍體。分三。初列名。】

「第八事理無碍者。」

【鈔。由前因緣生滅之法。從緣成立。各無自性。眾生
不了。由遍計性。執取我法。以為實有。若除遍計。依
他無性即圓成故。故前有會緣入實義。所謂諸法
從本來。常自寂滅相。四相同時。體性即滅。唯一真
如。無二法故。今此門中。以真如玅理。不礙隨緣。成
立一切法故。即理不礙事義。而一切法。又不礙凝
然真如。一味平等。即事不礙理義。如水成波。波即
水故。由事不礙理。理不碍事。為之事理無碍法界。
而為教之體故。
△二釋。文三。初理不礙事義。】

「謂一切教法舉體真如。即不礙十二分教。事相燦然。
故云。如來說一切法。即非一切法。是故名一切法。」

【鈔。以真如體。雖非生滅。而隨緣自性。成立一切法
故。法華云。是法住法位。世間相常住。於道場知巳。
導師方便說。即舉體真如。不礙十二分教。事相燦
然。若有礙者。焉能說之。又云。於一佛乘。分別說三。
一佛乘者。即真如義也。分別說三者。由真如故。成
立一切法也。是故諸大乘經。總依真如實相而為
根本。又云。一切賢聖皆以無為法而有差別。故云。
如來說一切法下。引經證成可知。
△二事不礙理
義。】

「雖真如舉體為一切。不礙一味平等。故云如來說一
切相。即非一切相。」

【鈔。由真如法體。雖是隨緣一切法等。而一切法等
相又不礙真如平等一味。故法華云。諸法從本來。
常自寂滅。依他無性。即圓成故。
△三雙證二義無
礙。】

「又云。是法平等無有高下。是名阿耨菩提。解曰。無高
下者。性相融鎔真俗一貫。是為一味平等。無高下故。」

【鈔。起信論云。一心中有二門。一生滅門。二不生滅
門。以此二門不相離故。又云。心真如者。即是法界
大總相法門體。所謂心性不生不滅。一切諸法。惟
依妄念而有差別。若離心念。則無一切境界之相。
乃至云畢竟平等。無有變異。不可破壞。唯是一心。
故名真如。故曰。性相圓融。真俗一貫。乃為一味平
等。無二法故。
△九事事無礙義三。初釋名。】

「第九事事無礙體者。謂前八門俱收此經。以為教體。
雖後二門。未收此經。其少分義。亦兼攝耳。」

【鈔。釋名來意可知。更不繁釋。
△二釋文二。初正釋。】

「何則。夫談真則違俗。舉俗則違真。今既真俗圓融。事
理無礙義。故亦有事事無礙體也。」

【鈔。談真。則真顯俗隱。而違之也。談俗。則俗顯真隱。
而違之也。今既真俗下。謂由真非俗外而俗不違
也。俗非真外而真不違也。是故即俗而真。即真而
俗。用不離體。體不離用也。故大經云。菩薩以有為
界。而不滅壞無為之體。以無為體。而不滅壞有為
之相。又無為體即有為故。一即一切。以有為相。即
無為故。一切即一。一即一切。一切即一。故即事事
無礙體也。
△二引證二。初引大疏義證。】

「清凉云。理隨事變。則一多緣起之無邊。事得理融。則
千差涉入而無礙。今夫一般若法。理貫十門。義通三
藏。八萬行門。百界千如。以一貫之。豈非一法即多法。
多法即一法。」

【△二引心經義證。】

「是故心經。以般若空義。貫通五蘊六入十二處十八
界。世出世間。聲聞法．緣覺法．菩薩法．乃至涅槃三世
諸佛。皆依般若法故。而證阿耨菩提。若百川歸海。普
同一味。雖以一滴。逈異百川。以一味義。具多味故。」

【鈔。大疏云。一切諸法真心所現。如大海水。舉體成
波。以一切法。無非一心。故大小等。隨心迴轉。即入
無礙。
△十海印炳現體。文三。初釋名。】

「十海印炳現體者。」

【鈔。華嚴大疏云。譬如大海。普印四天下一切森羅
萬象無不炳現。如來海印定光三昧亦復如是。而
能普印一切色身三昧。故下偈云。或現童男童女
身。天龍及以阿修羅。乃至摩睺羅伽等。海印三昧
威神力等。即以海印炳現。而為教體也。
△三釋文
三。初正釋。】

「如前差別無盡妙義。皆是如來海印定中同時炳現。
雖此經義未曾唱明。然默契心源。海印定光亦含此
義。是知舍衛托鉢。洗足跏趺。一動一靜。一語一默。皆
如來性識浪渟。湛如巨海。月落澄潭。本非來去。」

【△二引證。】

「故經云。如來。若來若坐若臥。是人不解我所說義。何
以故。如來者。無所從來。亦無所去。故名如來。」

【△三結嘆。】

「是知二門。義屬兼通。未若華嚴愽唱。帝綱重重。無盡
無盡。故慎勿局定。以說無耳。」

【△三總結十義。】

「以上第五教體淺深一科巳竟。」

金剛般若波羅蜜經懸判疏鈔卷之五

金剛般若波羅蜜經懸判疏鈔卷之六
勅建西天寺武林後學沙門性起述

【△六宗趣通局。文三。初標列。】

「第六宗趣通局者。夫語之所尚曰宗。宗之所歸曰趣。」

【鈔。宗者。崇也。故云所尚。亦云尊也。尊者。主也。宗歸
曰趣。趣者趨也。以吾人之所趨向故。清凉云。亡軀
得其死所。竭思有其所歸。故曰。不論是何等法門。
乃我之所崇。即我之所尊。而為歸向趣故。故佛一
代時教。總以因緣為宗趣耳。故舍利弗習外道時。
路遇馬勝比邱。問曰。汝師以何為宗。答曰。以因緣
為宗。又復問之。尊者即答偈曰。諸法從緣生。諸法
從緣滅。我佛大沙門。常作如是說。又中論云。空假
中三觀。總以因緣而為宗。主趣向義故。故論云。因
緣所生法。我說即是空。亦名為假名。亦名中道義。
即以因緣為宗。以空假中三觀為趣。所謂一空一
切空。一假一切假。一中一切中故。
△二開列章。文
四。初標列名教。】

「先明其通。後明其別。」

【△二轉釋名義。分十。一我法俱有宗二。初列名。】

「第一我法俱有宗。謂犢子等部。或少一分。」

【鈔。夫論一代聖教。不出十宗。大意其中前四。俱屬
小乘。次五六二宗。通大小乘。後四宗。惟一乘。又前
六宗。通十八部。并上座部。及大眾部。今初。上座部
中。如來涅槃三百年後。轉名說一切有部。又三百
年後。從一切有部流出犢子部。次又三百年後。從
犢子部。流出四部。一名法上部．二名賢胄部．三名
正量部．四密林山部。後次第三百年後。還從一切
有部。流出化地部。又一百年後。從化地部出二部。
一名本末經部。一名法藏部。次又三百年後。出飲
光部。次又四年後。出雪山部。今上座部。轉名說一
切有部為本。分二類各五為末。本末合成十一部。
因上座部。轉名一切有部。流出十部。皆從如來滅
度。一千四百零四年中。而流出故。
○二大眾部中
分八部。次如來二百年出第一名一說部。次又二
百年出第二名說出世部。次又二百年後第三名
鷄胤部。四名多聞部。五說假部。六名多山部。七名
西山部。八名北山部。又大眾部為本。八部為末。是
為兩次本末。合成名義。為二十部。
今我清凉祖意。
將本末十八部及二部中義旨。判分六宗。屬大小
乘故。故文殊大士問經云。十八及本二。皆從大乘
出。無是亦無非。我說未來起。故佛住世時。文殊即
記當來之事。疏或少一分者。謂犢子部等五部。俱
計我法而立宗故。向下第二科中詳釋。今云等者。
等取根本經部。不等取末經部。根本經部者。原從
說一切有部流出。又從化地部中。一百年後流出
末經部。又將根本經部并末經部合成一部。名本
末經部。故單等取本經部義。即本末經部中一半
耳。故疏云或少一分。
△二立我法俱有宗所以三。
初正彼計立二。初立三聚。】

「彼立三聚。一有為。二無為。三非二聚。非二即我。」

【鈔。一有為聚。二無為聚。三非有為非無為聚。大意
掃除二邊。非有非無處。計立為我。
△次立五法藏。】

「又立五法藏。謂三世(過去現在未來)為三。無為為四。第五不
可說藏我在其中。以不可說有為及無為故。是為三
聚五法藏者。」

【鈔。初標．次釋．後結。謂有．無二為徧三世故。又此有．
無二為。在三世中不可得故。彼宗以不可得中。計
立為我。
△二立我所以。】

「大意為雙遣有為及無為。故云不可說等。離二邊故。
立為我意。」

【鈔。大意下立我所以。因雙遣有．無。離二邊故不可
說也。以不可說中而有我意。
△三出彼宗過。】

「然此一部。諸部論師共推不受。呼為附佛法外道。所
計雖殊。皆立我故。」

【鈔。然此一部下破也。謂西天九十五種十一師等。
因計有我。故成外道。而佛法中。佛說一代聖教皆
破有我。故計立我者。是生死根本。云何今佛法中
而立我者。豈非是附佛法中之外道乎。疏所計雖
殊。皆立我故者。正出彼過意。皆徧犢子等五部義
故。
△二。法有我無宗二。初出部名。】

「二法有我無宗。謂薩多部等。」

【鈔。薩多婆等者。即說一切有部。二雪山部。即是上
座本部宗輪出。論中義。又多同說一切有部。故亦
等取上座部也。三多聞部宗輪出。其中餘義。多同
一切有部。並不立我計法實有。故是三全部而言
等者。等取化地部。末計少分耳。
△二立法有我無
宗。所以三。初正彼立宗。】

「彼立諸法不離色心。或立三世無為。或分五類。皆無
有我。以無我故。異外道計。」

【鈔。彼立諸法。即五蘊六入十二處十八界等。不離
色心二法。於色心等法。各各推求誰為我者。誰為
主者。即忽然而得生空觀也。及無為自性尚不可
得。何處而立我者。故云實無有法也。或立三世無
為者。即化地中少分義。云過去未來。並皆實有。亦
有中一切法。所知所識。各無自性。故名一切法無
我。疎或分五類。即上三世及無為法不可說藏。前
立有我。今不計我。了無我故。故疏云。以無我故。異
外道計。所以勝前宗部。不立我也。
△二出無我除
過二。初立因緣正破。】

「又於有為之中。立正因緣。以破外道邪因及無因故。」

【鈔。於有為中立正因緣者。佛於大小乘教。不離因
緣。言因緣者。即一切有為色心等法也。故圭峯大
師云。夫因緣者有二。一內．二外。外因緣者。謂水土
人時。而芽得生。泥團輪繩水火陶師。而器得成。內
因緣者。外由內變。本末相収。為一緣起。故佛教從
淺至深說一切法。不出因緣二字。然有四重。一因
緣故。故生死成壞。涅槃云。我觀諸行無常。云何知
耶。以因緣故。二因緣故即空。謂不自生(若自生者。種子不因
他力而成故)。不他生(若他生者。何待種子而生)。不共生(若共生者。即自他多果過
之生)。不無因生(若無因。云何成立一切果也)。三因緣故即假。如鏡
像水月之流。緣會不得不現。四因緣故即中。若言
不從因緣生。即是定有定無。墮斷．常見。故中論云。
因緣所生法。我說即是空。亦名為假名。亦名中道
義。是以立正因緣。以破外道。邪因無因。所謂自然
為因。能生萬物。即是邪因。謂此五糓不因他力而
成就故。又人不修而自成故。所謂無因者。即謂萬
物自然初生。如鶴之白。如烏之黑。即是無因。故妄
計虗空微塵性等。而以無因為生。無因為果。若計
自然及無因生。乃成大過。豈人不教。而自善也。
△
次計邪無二因為本。】

「然西域九十五種外道。或是邪因。或是無因等。而為
世間及涅槃體。」

【鈔。西域九十五種不出十一論師。所云外道者。心
遊道外。以不了自性妄計自然無因。而為世出世
間本。故名外道。今出其名。令學者不可不知。
○一
數論師。計冥初生(即二十五諦法數。從冥諦而生。名數論師。如華嚴玄談中說)。

○二衛世師。計六句和合(六句者。一實．二德．三業．四大有．五同異．六和合。
為六句義耳)。
○三塗灰師。計自在天生萬物。
○四圍陀
師。計那羅延天生四姓。
○五茶論師。計本際生。
○
六時敬師。計物從時生。
○七方論師。計方生人。人
生天地。
○八路伽師。計色心二法皆極微作。
○九
目力師。計虗空為萬物因。
○十宿作論師。計苦樂
隨業生。
○十一兼因師。計自在天生。
△三引疏正
破。】

「清凉云。以不知三界由吾自心。從癡有愛。流轉無窮。
迷正因緣。故異計紛然。安知因緣。性空妙有。中百等
論。亦廣破之。」

【鈔。以不知三界下。引清凉大疏。破無因及邪因故。
謂不知欲界．色界及無色界。皆從自心中。流出動
業(即欲界有漏善惡而成就故也)。不動業(即修有漏禪定而成就不動業)。現行熏
入第八識心中。成種為因。而招當報有漏三界。欲
界色界無色界異熱之果。故唯識頌云。無始時來
界。一切法等依。由此有諸趣。及涅槃證得。解曰。界
者因也。謂無始時來。一類相續種子。而生現行。成
一切法等。由此而有三善三惡趣道。異熱果故及
修戒定慧等。而證得涅槃。世出世間果也。豈同外
道。或以邪因及無因等。迷正因緣異計紛然者乎。
故云不知云云耳。
△三結破。】

「是知佛法之淺淺。巳破外道之深深。」

【鈔。小乘論中。立生滅因緣之旨。尚以破之。況終頓
圓。三教之旨。而不破哉。
△三法無來去宗二。初出
部名。】

「三法無來去宗。謂大眾部等。」

【鈔。出部名者。一大眾部．三鷄胤部．四制多山部．五
西山部．六北山部．七法藏部．八飲光部。今云大眾
部等者。等下六部半義故。所云半者。又等取化地
部中。一少分耳。
△二立彼宗義所以。】

「說有現在及無為耳。其過未之法。體用俱無。」

【△四現通假實宗二。初出部名。】

「四現通假實宗。謂說假部等。」

【鈔。一全分。一少分。一全即說假部。一少分即末經
部。其成實論師。先是數論弟子。以所造為能造。後
出家時入佛法中。即經部攝故。
△二立彼宗意。】

「謂就前現在之中法。在蘊為實。在界為假。其成實論
經師。即斯類故。」

【鈔。現在法者。即真俗二諦。不離假實。蘊門明義是
實。實者積聚故。界處門者明義是假。假者體假積
聚故。其成實論者。即少分末經部義。
△五俗妄真
實宗二。初出部名。】

「五俗妄真實宗。即出世部等。」

【△次立彼宗意。】

「謂世俗是假。以虗妄故。出世是真。非虗妄故。」

【△六諸法但名宗二。初出部名。】

「六諸法但名宗。謂一說部等。」

【△次立彼宗意。】

「云一切我法。但有假名。無有實體故。」

【鈔。中論云。若有世間。即有出世間。既無世間。何用
出世間等。故出世間。亦假名耳。無實體故。以上六
宗通大小乘故。
△七三性空有宗。】

「七三性空有宗。謂徧計是空。依他圓成是有。」

【鈔。三性空有下。徧計虗妄。是空觀。依他是假觀。圓
成是中觀。又遍計情有理無。依他。相有性無。圓成。
理有情無。又徧計純相。圓成純性。斯即法相宗義。
若約法性宗義。了妄即真。以相即性故。
△八真空
絕相宗。】

「八真空絕相宗。謂心境兩忘。直顯體故。」

【鈔。法無相想。思則亂生。故不隨智見。離心境故。坐
斷有無。超現量故。觸處逢真。照體獨立故。
△九空
有無礙宗。】

「九空有無礙宗。謂互融雙絕而不礙兩存。真如隨緣。
具恒沙德故。」

【鈔。九空有無礙宗下。立雙遮雙照方成德性宗義。
互融者。謂有即是即空之有。空即是即有之空。語
空。必攝於有。語有。必攝於空。故曰互融。言雙絕者。
有即空。故有絕。空即有。故空絕。言不礙兩存者。不
壞空有相。故有即空而不泯。空即有而不忘。真如
隨緣具恒沙德者。由有不礙於空。空不礙於有。空
有無礙。離即離非。雙照雙遮。是為真俗圓融。性相
如如。不二而二。二而不二。名不可思議德也。故香
林大祖和尚云。一色無邊際。紅蓮到處開。分明離
取捨。那更有安排。端的無餘事。香風時送來。又溈
山師云。聞聲見色。盖是尋常。這邊那邊。應用不缺。
即空有無礙圓宗之旨耳。
△十圓融具德宗。】

「十圓融具德宗。謂事事無礙。主伴具足無盡。無盡自
在故。以後後之旨深於前前故。」

【鈔。圓融具德者。謂一為無量。無量為一。一地即攝
一切諸地功德。此有四句。一一即一切。二一切即
一。三一即一。四一切即一切。又則一句中。容有四
句義旨。如一切諸地。如是乃至無量。依正凡聖心
境法門。莫不皆然耳。故名圓融具德。自在宗義。
△
三料揀。】

「前四唯小乘。五六通大小。後四唯大。七即法相宗。八
即無相宗。後二宗即法性宗。又七即始教。八即頓教。
九即終教。十即是圓教。」

【△四攝其所歸二。初攝屬諸宗二。初有該無屬。】

「今此經者。謂前六宗。但有所該。無其所屬。即如破相
顯性。破相即妄。顯性即真。一切法等。但有假名。即該
前故。」

【鈔。經云。佛問須菩提云。可以三十二相見如來否。
不也。世尊。不可以三十二相得見如來等文。非一。
斯諸文義。皆以一切法等。但有假名。破相顯性。故
該前六宗文旨。
△二正屬所該四。初屬法相宗。】

「又此經除徧計性。我法二執。依他不有。圓成不無。即
含法相宗義。」

【鈔。經云。凡所有相。皆是虗妄。即掃徧計性也。又云。
若見諸相非相。即依他性也。即見如來等。即圓成
實性也。其文非一故。
△二屬法性宗。】

「又示三性(徧計．依他．圓成三性)三無性等。即色即空。即空即色。
故云。是法平等。無有高下。是名阿耨菩提。即終教宗。
如法華經中。平等大慧教菩薩法故。」

【△三屬頓教宗。】

「又即俗非真。即真非俗。非真非俗。離性離相。言語道
斷。心行處滅。乃至無有少法可得。是名阿耨菩提。即
頓教宗義。」

【鈔。即俗非真者。真不可得故。即真非俗者。俗不可
得故。是故真俗皆不可得。則廓然無寄。一念不生。
即名為佛。是故不說法相。惟辨真性等。即頓教中
義耳。
△四攝屬圓宗。】

「後十圓融具德宗者。雖未全攝。亦少分攝故。如前第
五教體淺深中辨。恐煩不引。」

【△二本宗四。初二師所立。】

「若依圭峰大師所判者。以文字般若為宗。以觀照實
相為趣。或以無住為宗。以斷疑生信為趣。」

【鈔。前是圭峰師立。後宗泐大師立。
△二和會二宗。】

「評曰。以無住為宗。即前圭峯義故。謂住而不住。即實
相般若。妙體常寂故。不住而住。即文字觀照般若。不
彰而自彰故。」

【△三自評恐謬。】

「以予之意。以破相顯性為宗。以觀照實相為趣。文中
有段段非相遮義。故云破相。又云即見如來等。是顯
性義。又應作如是觀。不取于相。如如不動。如來者。即
諸法如義。是觀照實相。而為其趣也。」

【△四證後師不謬前旨。】

「今三宗評論無住之宗亦為正義。經云。以應無所住
而生其心。乃諸經之綱領。三藏之本源。故六祖聞之。
豁然大悟。諸佛心印。菩薩依止。是以一即三。三即一
者。無二法故。」

【△三總結。】

「以上第六宗趣通局一科巳竟。」

金剛般若波羅蜜經懸判疏鈔卷之六

金剛般若波羅蜜經懸判疏鈔卷之七
勅建西天寺武林後學沙門性起述

【△七處會傳譯三。初標。】

「第七處會傳譯者。」

【△二釋。文二。初明佛說二。初中又三。初標處會。】

「初總明佛說者。大部六百卷文。四處十六會。」

【△二詳處會。】

「王舍城鷲峰山七會。山中三會。山頂四會。二給孤獨
園七會。三他化自在天摩尼寶藏殿一會。四王舍城
白鷺池邊一會。」

【△三指本經處會。】

「此經則給孤獨處第九會。乃第五百七十七卷之本。」

【鈔。以上明佛說巳竟。
△次明傳譯何時二。初指諸
佛傳譯。】

「後別明傳譯此經卷者。時主前後六譯。一後秦羅什。」

【鈔。鳩摩羅什者。梵語。此云童壽。祖印度人文以聰
敏見稱。母是龜茲王妹。母孕什時。增益慧辨。七歲
出家。日誦千偈義旨。通至九歲。與外道論義。辨挫
邪風。咸皆愧伏。年十二歲。有羅漢奇之。謂母曰。常
守護之。若年三十五歲。不破戒律。當大興佛法。度
無數人。師又習五明論。四韋䭾典。陰陽星算。必窮
其妙。後轉習大乘。數破外道。遠近諸國。咸謂神異。
母生什後。亦即出家。聰拔眾尼。得第三果。什既受
具。母謂什曰。方等深教。應闡秦都。於汝無益。何如。
什曰。菩薩之行。利物亡軀。大化必行。鑪鑊無恨。母
即告曰。汝立誓宏。吾不與止。什自是巳後。廣習大
乘。必洞其奧。西域諸王請什講說。必長跪座側。命
什蹹登。苻堅建元九年。太史奏云。有德星現於外
國。當有大德智人。入輔中國。堅曰。朕聞西域有羅
什。襄陽有道安。將非此耶。後遣呂光統領七萬雄
兵。西伐龜茲。王不能捨。什曰。為我一人。傷害眾多。
吾不能忍。王只得含淚而送。什雖同呂光進國。呂
見師幼少。生慢。因什善卜數類應。呂又用之。呂立
創西凉為主。亦請什留。至姚秦宏始三年。興滅西
呂。方入長安。秦主興加厚禮之敬。入西明閣及逍
遙園。別舘安置數僧。􂏈等八百沙門。諮受什旨。又
于草堂寺。共三千僧眾。手執舊經本而參定之。莫
不精究洞明深旨。時有僧叡覲什。故什所譯經。叡
並參正。】

「二後魏菩提流支。」

【鈔。此云覺希。北印度人。徧通三藏。妙入總持。志在
宏法。廣流視聽。魏宣武帝。洛陽翻譯。此經在內。】

「三陳朝真諦。」

【鈔。梵語波羅末陀。此云真諦。西印度優禪尼國人。
景行澄明。器宇清寧。藝術異解。編素諳練。梁武泰
清。於寶雲殿。屬侯景紛紀。乃適豫章。始興南康等。
雖復恓惶。譚叢無輟。即汎泊西歸。業風賦命。飄還
康州。住制止寺。翻譯訖。陳恭建譯五十部。今經亦
在其數。】

「四陳朝達摩笈多。」

【鈔。隋言法密。南賢豆國人。開皇十年來屆見文帝。
請入京寺。義理允正。稱經微旨。然而慈恕立身。恭
和成性。心非道外。行在說前。戒地夷而淨。定水幽
而潔。經洞字原。論探聲意。至煬帝定鼎東都。置翻
譯館。而有金剛文義在耳。】

「五唐初玄弉。」

【鈔。師是河南洛陽人。俗姓陳氏。頴川仲弓之後。出
家徧探諸藏。皆有錯悞。常慨教缺傳匠。理翳譯人。
遂使如意之寶不全。雪山之偈猶半。於是裸足涉
履險若平夷。既戾梵境。等諮無倦。五明四含之典。
三十二之筌。盡搜其微。究其妙法。師討經論一十
七周。遊覽百有餘國。貞觀十九年回歸上京。勅宏
福寺翻譯。巳上多出靜邁法師譯經圖記。】

「六大周義淨。」

【未曾詳出。另閱別章。】

「巳上六人皆三藏。」

【鈔。三藏表德。法師舉名。由德而顯。故彰其名。所以
莊生云。名者寔之賓。德者名之主。若無其德。苟有
其名。故夫為人師者。不可以無德而虗當其名。若
虗當者。則損其福耳。況未通經旨者乎。今云三藏
者。即通習經律論三藏。達無相法。住於佛住。兼修
自利利他。而為三乘人則。以法為師也。即前之六
師耳。又六師各有其諱。而為之別。三藏等四字。而
為之通。是為通別德而彰顯也。
△二指本經傳譯
釋主二。初傳譯主。】

「今所傳者。即羅什宏始四年。於長安草堂寺所譯。」

【△二釋論主。文二。初補主傳釋。】

「天竺有無著大士入光定。上昇兜率。親見彌勒。稟受
八十行偈。」

【鈔。梵語彌勒。此云慈氏。以多生劫來。恒修慈行。而
得慈心三昧之定。故云慈氏。佛世時。降生西天婆
羅門種。輔揚大化。影彰佛會。現為釋迦法王之子。
處補當來之記。巳入賢劫千佛中。第五尊龍華教
主。度無量眾。廣如下生經說。
今現在兜率天宮內
院。教化諸天及菩薩眾。因無著大士欲習大乘真
理。未諳深求的旨。悲嘆本師涅槃。心意思惟。幸喜
彌勒補處大師。而在天宮。即入日光定力。上昇見
彌勒大士。親傳八十行偈。金口解釋。通卷要旨。可
知此經乃佛心印耳。
△二論主轉授。】

「又將此偈轉授世親。世親又將偈作長行解。釋成三
卷。論約斷疑執以釋。無著又造兩卷之論。約行位以
釋。」

【鈔。世親．無着。本係親仲。因世親專習小乘。無著專
習大乘。無著未證果時。習學大乘。根鈍未悟。欲尋
短見。因有他方羅漢。而化度之。雖入小乘果證。心
本大乘之種。還求大乘二空真知。因見彌勒後。方
悟入。無著因見親弟不好大乘。專習小者。毀剝大
乘。故無著見弟來見。告云。吾之病也。為爾所害。爾
專讚小乘。毀說大乘。必墮苦處。是吾憂也。今吾所
未閱之大乘餘典。吾未觀者。爾代吾閱。親即生大
慚愧。速閱華嚴大乘等教。又觀彌勒金剛偈頌畢。
即向兄求懺曰。可將利劍割吾舌根。吾不欲命矣。
兄即止曰。汝不可為也。如人從地跌倒。還從地起。
先言毀說大乘之錯。今可將舌根轉讚大乘。即懺
過愆。而復其功也。故世親依斯妙偈。裂成二十七
段疑文。窮幽妙旨。無不明矣。無著謂此經發揮諸
地位中。真如意旨。故約十八行位而釋之也。
△二
結歎釋論二主。】

「是知古今解釋者。若不遵無著．世親二大士者。俱是
傍求異解。未合聖意耳。」

【鈔。決不可易古就今。總然玄妙。無非後撰之已見
耳。故云未合聖意也。
△三結。】

「以上處會傳譯一科巳竟。」

金剛般若波羅蜜經懸判疏鈔卷之七

金剛般若波羅蜜經懸判疏鈔卷之八
西天寺後學沙門　性起　述

【△八誦持感應。文三。初總標。】

「第八誦持感應者。」

【△次釋。文二。初列名。】

「其利有十。一諸佛護念。二眾聖弘讚。三功超餘行。四
內施不及。五外施無比。六銷極重障。七開佛知見。八
福利無邊。九感應多端。十常被天人供養。」

【△二轉釋。文十一諸佛護念。】

「第一諸佛護念者。經云。如來善護念諸菩薩。善付囑
諸菩薩。然斯護念有二。一如來住世四十九年。雖說
八萬四千法藏。以一般若之法。常自護念。二如來滅
度後。乃至見者聞者。廣生敬信。受持讀誦。分別解說。
無不歡喜。普利無邊。皆是如來護念此經。感德力故。」

【△二眾聖弘讚二。初西竺讚傳。】

「二眾聖弘讚者。謂無著大士將登地位。上昇見彌勒
菩薩。傳授金剛般若宗旨。八十行偈。親口解釋。二十
八祖。龍樹馬鳴。諸大士等。亦弘般若。以為修福之本。」

【△二此土弘闡。】

「此土五祖。廣勸人持誦此經。即能見性成佛。故六祖
聞之。豁然省悟。諸佛宗匠。盡入此門。弘闡敷揚。讚莫
能盡。夫彌勒是補處之佛。尚以宏傳。況餘者乎。」

【△三功超餘行二。初得法超勝。】

「三功超餘行者。設有大士經無量劫。行諸度行。如捨
身命布施等。若菩薩知一切法無我。得成于忍。此菩
薩前勝菩薩。所得功德。不化可思議。」

【△二供行不及。】

「經云。我念過去無量阿僧祇劫。於燃燈佛前。得值八
百四千萬億那由他諸佛。悉皆供養承事。無空過者。
若復有人。受持般若一行。於我所供養諸佛功德。乃
至算數譬喻所不能及。解曰。供佛之行尚不及。況餘
行乎。」

【△四內施不及二。初每日施行劣。】

「四內施不及者。經云。若有人。初日分以恒河沙等身
布施。中分後日以恒河沙等布施。如是無量百千萬
億劫。以身布施。」

【△次持般若行勝。】

「若復有人。聞此經典。信心不逆。其福勝彼。何況書寫
受持讀誦為人解說。豈可思議福德較量者哉。」

【△五外施無比二。初外施無及。】

「五外施無比者。經云。如恒河中所有沙數。如是沙等
恒河大千世界。七寶以用布施。」

【△次持行福勝。】

「若復有人。於此經中。乃至受持四句等。為他人說。而
此福德勝前福。」

【△六銷極重障。】

「六銷極重障者。若人多生累劫。罪障深重。故能於現
生中。他緣迫逼。障於道法。不得熏修。異熟報。障實難
除滅(今持般若盡淨無餘)。如教啟十因中辨。」

【△七開佛知見三。初聞信得法。】

「七開佛知見者。經云。若復有人。得聞是經。信心清淨。
即生實相。當知是人。成就第一希有功德。夫實相者。
是諸佛心印。惟佛與佛。乃能究竟。」

【△二諸聖莫測。】

「法華云。不退諸菩薩。其數如恒沙。一心共思求。亦復
不能知。除諸菩薩眾。信力堅固者。」

【△三結歸本經。】

「是知法華以實相。為開示悟入之本。今此經者。以一
念淨信。即生實相。豈非開佛知見者乎。」

【△八福利無邊二。初無住行勝。】

「八福利無邊者。經云。由菩薩知般若。以無住相布施。
其福德不可思議。十方虗空。尚不能喻。況比餘法之
類而能及哉。」

【△次結歸本旨。】

「解曰。若不受持此經。何能了無住相布施者乎。」

【△九感應多端二。初總讚普益。】

「九感應多端者。夫以般若之法。如摩尼寶珠。能滿一
切諸所求者。故利濟無邊。益施無盡。」

【△二別讚弘濟。】

「或以解冤而釋結。(唐武德年間。長安蘇仁恃富。不知罪福。過分宰殺。及餘重過。忽染疾。
見二使押見閻羅。汝生前修福。以至今富。汝今恣意殺生。減算絕祿。令獄卒驅至刀山。仁即憚怖。云。仁生前。曾
請書金剛經一卷。送安國寺。神敬僧受持。此僧遷化。豈無報應。言未竟見神敬。手持金剛經。即作證騐。願王放
赦。王即允從。回陽增壽。印施此經千卷。修水陸大齋。施田百畝。敬供三寶)。或以脫苦而超
昇。(隋沙門名法藏。稟性精嚴。于洛州縣募眾建寺。又寫經八百卷。謂法藏曰。汝造寺寫經。有互用之罪。
我今勸汝誦金剛經。可消此罪。俄而疾愈。馨賣衣鉢。書寫此經。令人受持。壽至九十。端坐而化。云生西矣)。或
以讀誦而延命。(如琰法師。聞相師云。難過十九歲。大驚。即回誦金剛經。後壽至九十歲而
終)。或以了道而無生。(宋時有王氏女。常念金剛經。懷孕二十八月。憂產之患。偶見僧
勸。印施金剛經千卷。王氏遂依。即生二男。壽至六十。無疾而終。見二使引。閻羅命坐。誦經畢。王曰。何不誦補缺
真言。曰。世聞無本。王即示呪曰。崦呼嚧呼嚧社曳穆契莎訶。一回向真如實際。心心契合。二回向佛果菩提。念
念圓滿。三回向法界一切眾生。同生淨土。王誦畢。即使送回。汝再壽終。即得生淨土。此間不復來矣。故云了道
而無生也)。或以講念而消毒。(昔南嶽思大師。深達般若。善通佛慧。所得妙旨無不窮源。
是以廣化者多。當時諸大論師。生忌妬。即將毒藥暗藏食內供養。師飲後。乃有痛患。因念般若法力解化。未罹
其患)。或以稱名而退敵。(昔帝釋天尊。被修羅爭權。天帝即昇善法堂。念般若力。而即退
散)。感應萬殊。止非一二。現載典章。俱有名舉。良以無
為妙果菩提。尚以成就。況人天小果之應者哉。」

【△十常被供養。文三。初指諸果同本。】

「十常被天人供養者。夫一切佛者。以法為師。若無其
法。何能成就六度妙行及法報化三身者乎。故一切
佛及諸佛阿耨菩提。皆從此經出故。是以有法即有
佛。有佛即有僧。法身無二。一體同觀。佛雖去世。法身
常住。若無般若經卷。何能知法身常住乎。故信受弟
子。即信受佛真法身。今持般若之行。即修諸佛之妙
行。既修諸佛之妙行。必證妙行之果。應知始終一貫。
因果無二者。無非般若法也。」

【△二指全身舍利。】

「故在在則天人供養。時時則舍利分彰。經云。若有隨
說此經。乃至四句偈等。當知一切世間天人阿修羅
等。皆應供養。如佛塔廟。何況有人盡能受持讀誦。當
知是人成就第一希有之法。若是經典所在之處。即
有佛故。」

【△三問答斷疑二。初問答。】

「問。法華是諸法中王。此經亦是諸法中主。何得此經
更為尊妙。答。法華為開權顯實。會三歸一。俾令三乘
俱稟受記作佛。若無般若之法。佛道何修。妙果何證。
是以法華。委付家財。皆以般若玄宗。而為其本。」

【△二結歎諸法中王。】

「應知法華。既為諸法中王。此經亦為諸經中王。佛親
證之。菩薩修之。佛佛道同。惟此一法者耳。」

【△三結大科。】

「以上第八諸持感應一科巳竟。」

金剛般若波羅蜜經懸判疏鈔卷之八(終)