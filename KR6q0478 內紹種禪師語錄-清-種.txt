#+TITLE: 內紹種禪師語錄-清-種
#+DATE: 2018-05-12 10:25:19
#+SOURCE: github.com/kanripo/KR6q0478 master 2c54d07b                

* 內紹禪師月掌語錄序

一切眾生喜見菩薩欲得如來金色之身
焚身焚臂諸佛讚言是真精進是名真法
供養如來兩臂還復如故智者大師入觀
三七日誦法華至此見靈山一會儼然未
散證語言阤羅尼三十年宣演將靈山會
上一輪月分明話出爭奈後人貪觀天上
失卻手中依舊見得用不得達磨西來傳
至臨濟從黃檗三頓棒下換得一雙白拈
手見師吐舌劈面一掌將如來金色之身
拋向諸人面前把住也由我推開也由我
把喜見還復之臂分作一喝賓主有時一
手抬有時一手搦直饒八萬四千會眾齊
到一時喝散至今靈山那一輪出他掌握
不得月掌禪師紹兄初參即中法師透盡
台宗玄奧所至分座雖有百千文字之師
莫能窮其辯然終疑濟上別有長處聞山
頭和尚舊住國清將智者道場全提向上
懷香參叩聞示眾云承言須會宗勿自立
規矩佛法不是磨稜合縫的道理從前打
筭定的六十花甲子一時亂卻直得上無
攀仰下絕巳躬當下得個自在和尚向腳
跟下與他錐劄連喝兩喝師汗下通身臨
機不讓拈頌呈解有截斷白雲歸路滑更
無人敢罵央庠之句自此露柱翻身舌頭
無骨和尚見他得處峻絕用處孤危不待
積稔溫研即命領眾月掌兩年來林巒悅
性花鳥發機時時從水心銕骨中吐出劍
光香燄到處珠迴玉轉依然月冷風高法
語傳上山頭和尚亟命流通為末法波流
作一砥柱即中法師聞師出世為之助喜
示寂時將衣一頂井未了公案仍以屬師
人人疑道爾往瀟湘我之東魯法師何故
如此殊不知百川異流都歸大海同名海
水住於大海即混眾流如人在大海中浴
即用一切水剎竿既巳倒卻甚處不是靈
山四教轉為四簡三觀鎔成三句皇風巳
成一片何處更覓封疆即中瑯琊後先一
揆月掌長水今古同條真可為萬世法程
矣今日欲報師恩不用別求方便只此法
語一出十八年西望遙禮之願未滿者今
滿一生平僅登五品之位未圓者今圓從
上師恩一時報盡了也何以故靈山話月
共見共聞惟有臨濟一掌用得親切圓滿
故雖然報千餘年前國清之恩則易報十
餘年來國清之恩則難若欲扶豎今日國
清盡大地人總須喫掌此錄中有一句子
是一切眾生喜見底亦是使一切眾生離
見底盡大地人還有拈得出者麼以手作
掌勢云萬古碧潭空界月再三撈摝始應
知大家試撈摝看。

同門法弟張有譽拜譔




















內紹禪師語錄卷第一
侍者照維記錄

* 住蘇州甫里月掌禪院語上

入院上堂僧問當頭劄定不犯鋒稜轉握將來應用
恰好導物隨機即不問識人因語事如何師云老和
尚命我住院僧云某甲二十年得到這裏師云現成
公案僧云大眾看取新長老令行師云弄潮須是弄
潮人僧問握金剛劍大用天旋奮師子威全機電卷
正恁麼時略請一籌師云萬象森羅齊稽首僧云作
家宗師宛爾不同師云師兄是什麼心行僧顧左右
云一時驗取僧問馬駒腳下兒孫三十年不少鹽醬
還有匙挑不上底麼師默然僧云一曲沒絃琴惟師
彈得玅師云徒勞側耳僧問靈嵒聖箭一眾咸知不
展鋒鋩便請荅話師云一不做二不休僧云可謂運
籌帷幄決勝千里師云既善知時節吾今不再三僧
云總是今日老胡有望師云退身三步僧問暮鼓晨
鐘古佛家聲不改黃鶯紫燕雲門曲調新翻未審最
初一句是何音響師云響僧云可謂聞所未聞師云
若將耳聽終難會僧云又與麼去也師云識得拄杖
子也未僧問拄杖子東西南北皆建立之地云何只
在水中央師云破二作三僧云曲彔床天人龍象盡
瞻仰之時如何是正說法師云拋三放兩僧云靈嵒
二世不忝家聲月掌重興具何方便師便喝僧禮拜
云不為分外僧問一自達磨西來便有神光立雪祖
祖相傳直至今日作麼生是今日底事師云我這裏
無許多事僧云靈嵒法道傳千古月掌中興更若何
師云向上轉僧云即今四眾觀瞻還請別通消息師
便喝僧問至化無私祥雲四集人天交接兩得相見
咫尺之間因甚不睹師顏師云大家在這裏僧云恁
麼則相見了也師云更須著眼僧云頂門廓徹通天
眼今古輝煌未易知師云不勞讚頌乃云全機天縱
不落今時大用風馳掀翻空劫明明沒覆藏落落無
向背卷三際入一剎那中寂寥非內展毫端現大千
世界寬廓非外彌綸萬有包括十虛超越古今輝煌
宇宙淨裸裸絕承當赤灑灑無回互不離當處透色
透聲嘗自現前絕聞絕見萬緣不到處錦簇花攢一
塵不立時水清玉潤不是單提獨弄豈特雙放雙收
所以道祖師心印狀似鐵牛之機去即印住住即印
破秪如不去不住印即是不印即是到這裏截斷眾
流壁立千仞人境俱奪照用齊行直得百丈馬師退
身有分德山臨濟入作無門如獅子奮迅威旋近遠
如神鋒揮舞跡絕空輪百獸潛蹤千邪屏跡當陽直
截覿體全真今日選佛場開舉揚法要心空及第巳
見一眾無私高奪錦幖畢竟是誰得俊喝一喝云逴
得便行真漢子人間天上本無雙復舉汾陽昭和尚
參首山問百丈捲席意旨如何首山云龍袖拂開全
體現昭云師意如何首山云象王行處絕狐蹤昭大
悟于言下拜起云萬古碧潭空界月再三撈摝始應
知有問者云見何道理便爾自肯汾陽云正是我放
身命處師云垂任公釣能獲衝浪鯤鯨抬巨靈手可
擘連天華嶽汾陽於離鉤三寸放下身心向碧潭明
月得透脫一路故能談笑振濟北家聲叱吒弄西河
獅子真不忝為首山高弟種上座三十年前得個放
身命處直至而今百無一解行但行坐但坐中時持
缽後夜就枕若是扶豎綱宗應機說法別有一人用
得且道用得底在甚麼處驀攛拄杖云來也來也。

請職事上堂僧問敲風打雨古今標榜呵佛罵祖眼
目人天即今事作麼生師云銅砂鑼裏底收得也未
僧云雷聲天下響半點不謾人師云卻又潑狼潑賴
僧云果然師云念汝庫司事繁乃云褫卻犀牛扇子
清風生八極拗拆黃龍頭角一字定千鈞楊岐三腳
驢原自庫司下劄出祖翁一片地也從草鞋邊搆來
種冬瓜栽茄子要在乘時及節明紀綱揖進退那可
落後攙前既嚴上古風規須盡今時樞要若是十八
上解作活計底總著槽廠且道三十年不少鹽醬底
又作麼生顧左右云看取令行。

鹿城眾禪人領檀越請上堂僧問鬱蒸無處避白汗
通身薰風自南來涼生殿閣未審無位真人還受寒
暑也無師云竹翠桐陰滿院涼僧云驚群之句一眾
罕聞師云上座親到這裏僧云是師云元來是家裏
人僧問大脫空小脫空不勞話舉蘇州有嘗州有快
便將來師云踏藕得魚歸僧云可謂好音在耳人皆
聳師云腳跟下看看僧云新長老甚有長處師云透
得過也未僧一喝師云又是從頭起同參出云大丈
夫漢不可受人處分也師驀豎拳云這個因何喚作
拳參云若然者不得不與兄葛藤師云莫道不受人
處分好參云看我鼻孔左邊出氣右邊出氣師云且
照顧眉毛參云終不敢埋沒師噓噓僧問臨濟入門
便喝齒不關風雪峰逢僧輥毬腳不點地不審此間
佛法作麼商量師云饅頭䭔子儘飽餐僧云只這便
莫更別有師云餬餅餺飥聻僧云若不登樓望焉
知滄海深師云重賞之下自有勇夫僧喏喏師云口
大喉嚨小僧問有問有荅虛空著楔無問無荅死水
淹鱗去此二途如何施設師云拄杖好打鼓僧云也
出這網子不得師云禮拜了自有方便僧云大眾看
取師云莫將得勝調喚作退軍鑼僧問埋兵掉戰未
是作家奪鼓攙旗方為好手不動干戈建太平承誰
恩力師云一鏃破三關僧云向上更有事麼師打云
這番顧惜不得也僧云果然熟處難忘師不顧僧問
山依舊山水依舊水因什天際七峰化作清涼新水
寺師舉手云展則成掌僧云昔不至今今不至昔因
什掌中明月照他花柳舊亭臺僧語稍遲師云洎乎
忘卻話頭僧問高吞萬象含裹十虛則不問離相離
名越今越古一句作麼生道師打云看取令行時僧
云恁麼則劈開萬仞峰覿面知消息師云如何是你
知底事僧云一片虛凝絕謂情萬古清光飛玉兔師
云錯認山河當眼睛僧問作家不啐啄啐啄同時失
呈起坐具云具眼者請看師云放下著僧以坐具指
左邊師云不得指東畫西僧復以坐具指右邊師云
腳跟下道將一句來僧云合取兩片皮師云也是
魂僧一喝師云亂統不少乃云薰風來殿閣吹開
衣裏明珠赫日爍虛空照徹塵中寶剎人人有所無
盡寶藏不離腳下秪在腕頭動步則金玉琳琅舉手
則珍奇交錯通天烜彩皎潔無倫遍界流輝虛明絕
待爭奈情塵妄起埋沒本來障翳橫生遺失故有直
得通身不奈孤露伶俜馳騁四方以求衣食殊不知
一錐無卓之處即是四稜蹋地之鄉貴超三界而智
不能知富備萬有而識不能識若能立處即真自可
隨緣放曠何必更向江西問路河北尋蹤曲彔木上
老古錐從來沒意智見你無拄杖子奪你拄杖子見
你有拄杖子與你拄杖子愈覺鄉關迢遞岐路縱橫
巨浪千尋白雲萬里有朝向心識不到處直下回光
於鑒不及時平空返照便見千門萬戶豁爾虛通
八寶七珍煥然等現譬如百千明鏡互相照物剎剎
塵塵各不相借雖則莫窮形相卻也觸處圓明隨意
出生應緣不竭嘉祥駢集意氣平添可以光顯宗風
可以開托勝業可以資成萬德可以津濟四生今日
有大檀越設大施會拈拄杖卓一下云無盡藏一擊
洞開了也諸仁者親到寶山不可當面錯過復成一
頻棒頭一擊響玲瓏寶藏掀翻不費功有念便為
惱鎖無心端坐水晶宮喝一喝便下座。

上堂過去諸如來竹密不妨流水過未來修學人山
高豈礙白雲飛現在諸菩薩花簇簇錦簇簇南地竹
兮北地木所以心隨萬境轉轉處實能幽隨流識得
性無喜亦無憂雖然如是這裏不是停橈把纜底所
在要做佛祖烜赫兒孫更須向上轉去始得。

曬藏經小參僧問濟上宗風不出玄要屈曲垂慈敢
請方便如何是第一玄師云不坐萬年床如何是第
二玄師云四十九年說不到如何是第三玄師便打。

如何是第一要師云拈卻葛藤如何是第二要師云
不拜何待如何是第三要師云大眾笑你僧云恁麼
則坐斷毘盧頂透出普賢門師云不易念將來僧問
百尺竿頭涼風颯颯透心透骨便請一言師云天晴
好曬㫰僧云古佛堂前敢辭出手師云南山頭底是
什麼僧一喝師打云直待雨淋淋乃拈起拄杖云一
塵未破有卷無字真經嘗在諸人六根門頭作大佛
事眼界寬通流出大光明藏耳門寥廓透過金鼓雷
轟鼻息絕出入之交舌底斷偏圓之量心如墻壁身
若虛空不涉眾緣不居陰界如是經百千萬億卷慶
喜結集不到童壽翻譯不來卓拄杖云一塵既破諸
佛正法大千經卷皆從此出四十九年說不盡三百
餘會轉不竭便見四花奪目六震亂聞入薝蔔林者
不嗅餘香得乳麋味者不想餘食金剛體受戒光熏
爍清淨心被梵網牽纏開列三乘則忘失句逗分張
五部即互立開遮六足八犍度議論紛披五教十玄
門判釋交錯唐言梵語一片難成祖意教意殊途割
裂放下拄杖云前科後段拈向一邊正與麼時一塵
何在無字真經大千經卷又向甚處去也還知落處
麼若也知得風柯月渚並可傳心煙島雲林熾然說
法若也未知聽取葛藤諸法從本來還從本地入瞿
曇與達磨舌頭總無骨但得本莫愁末不可得中秪
麼得眉光舒卷十萬土到頭難覓纖塵跡風吹不入
水灑不濕盡情攤出當陽展兩手云好趁青天白日
六月十八日上堂昨夜正法明通身汗下來朝觀世
音透體風生一人先行不到一人末後太過正當今
日波淨月臨團捏不聚鏡明像現花擘不開文殊普
賢總在這裏聚頭打哄道我亦從中入非唯觀世音
擊禪床一下云不審今後更敢也無復云大眾此是
山僧據款結案若作佛法商量彼此不著便。

上堂目前無異路步步越佛祖階梯舌底絕遮攔句
句斷名言意量若是齒門無縫腳下無私便可游戲
神通乘時應物風聲透樹電影穿雷不落唇吻法音
徹震十虛碧水連天奇雲覆地不涉程途神御頓超
八極始顯門庭施設破二作三入理深談七穿八穴
皆吾心之嘗分非有假於他術也連喝兩喝云毫釐
有差天地懸隔。

立秋日小參僧問飄去殘荷送夏飛來一葉迎秋應
節及時請師端的師云海門橫銕柱僧云恁麼則零
落總歸根也師云看你築著磕著僧一喝師便打僧
云可謂一條痕到底佛祖不容情師云藏身露影漢
乃云一葉落天下秋涼生大埜話啾啾無位真人直
得金風體露赤肉團上肯同玉露傾湫滿院碧梧蕭
瑟那比春殘三島一池芰荷旖旎何如花老十洲五
湖參學侶莫向外馳求靈源仙嶼在人世草鞋跟斷
堪優游把住清谿洗盡南泉三不是放開白月透出
雲門六不收操徹沒絃琴歌殘無字謳休嫌作者頻
頻舉若個知音解點頭黃鍾澒洞大呂颼飀落雁曲
終人不見橫江青疊數峰秋。

上堂僧問水天一色丹桂含香月掌堂中還肯別露
消息也未師云雨足秋苔滑僧云何不蓋覆他去師
云汝因甚平地喫交僧一喝師亦喝僧禮拜師云尚
饗僧問一葉落天下秋一塵起大地收正恁麼時何
人領話師云前日用得著僧云和尚又如何師云來
日向你道僧云今日事作麼生師打云猶自不唧溜
乃云靈光不昧萬古徽猷入此門來不存知解喝一
喝云入得也未若也未入須要尋個入路既入得了
還須討條出路始得三世諸佛入了不肯出一向露
胸跣足歷代祖師出了不肯入到處赤手白拈月掌
這裏山門佛殿長年蕩蕩地總沒絲毫障隔入也繇
你入出也繇你出只是不許踢著門檻喝一喝云有
甚麼限。

因事上堂僧問峰頭翻玉浪額下隱明珠蓋覆不來
即不問面門出入事如何師云菴居冷淡僧頻走僧
云漁翁釣得江心月特地拈來便請觀師云這裏不
著殘羹餿飯僧云恁麼則滿目青山一塵不點師打
云將謂孤負汝乃云古木參天向上句相逢不拈出
平橋跨水截流機舉意便知有碧落亭下涼沁心源
浣香洞口寒生毛骨塵中行客方外高人驀地到來
煩喧頓息盡道南天方廣北地清涼總莫逾此便擬
拈提大小石頭品頌日月佛面不知早被法雷閣刺
透耳門漾月池浸爛腳板了也大眾此是山僧真實
告報汝若放得下去等閒穿過竹廊自有一轉兩轉
相為處或更怖頭狂走向外馳求玲瓏嵒斷不點頭
招手掣袖鉤衣何故聻留得五湖明月在不愁無處
下金鉤。

小參達磨隻履鬧中拋下東天也到西天也到神光
一臂冷地揮落左手也著右手也著將心與汝安北
斗面南看與汝安心竟獼猴照古鏡易得諸佛法印
難覓自巳身心唯須息見不用求真若道水不洗水
金不博金莫將閒學解埋沒祖師心。

檀越請上堂把得定古佛風規十方通暢打得開祖
師關捩大地全收月掌院裏上堂暹羅國裏打鼓驚
發東海龍王助佛揚化之心向虛空中轟個霹靂於
水面上捲陣涼風便見梁朝傅大士楚國孟嘗君鬚
髯戢戢襟袖蕭蕭倒橐傾箱和盤托入直得齋廚與
漆桶爭光杓柄共茶銚鬥力一缽三鐼後個個飽膨
脝不知天之高地之厚又何暇顧日月星辰之流轉
山川草木之凋零且道何緣得到與麼地良久云秋
風入戶自生涼流水到門非有意。

上堂祖師血脈諸佛心髓聲聞緣覺天堂地獄人畜
草芥有情無情天左旋地右轉南斗六北斗七豎拂
子云總在這裏只這個亦能殺人亦能活人殺人不
用殺人刀活人不用活人劍大眾作麼生見個不用
底道理道得底出來對眾道看道不得擊拂子云一
擊百雜碎從教遍界分身。

老和尚送法衣到上堂拈香云此一瓣香量超空界
轉空界而透法身價逾大千遍大千而作佛事爇向
爐中專申供養始祖釋迦文佛伏願天回聖瑞地轉
嘉祥人人悟涅槃玅心各各開正法眼藏次拈香云
此一瓣香熏透飲光鼻孔直下穿來爍開於密腦門
從空迸出供養禪宗第一祖迦葉尊者下洎六十八
世萬峰藏禪師伏願金襴如舊淵源法脈無窮寶印
長新遞代綱宗有據正拈香云此一瓣香面門劄出
蓋地蓋天拳下劈開徹頭徹尾爇向爐中專申供養
臨濟正宗三十二世原住天台國清靈嵒老和尚用
酬法乳之恩白椎竟僧問大庾嶺頭提不起底拈過
一邊正恁麼時如何舉揚師提起袈裟云秪這是僧
云若非和尚到這裏大難措手師云灼然有與麼事
僧云敢辭作禮僧問世尊拈花是何意旨師云剎竿
頭指天僧云迦葉微笑又且如何師云此是古今榜
樣僧云即今四眾臨筵還有解笑者麼師云無絲毫
頭謾汝僧擬進語師便喝僧問如何是臨濟綱宗師
云向甚處著此一問僧擬議師叱退乃云多子塔前
親付不是從天降下東山會裏送來亦非從地涌出
開潑天門戶巳見一片打成續無盡心燈貴得千華
競艷絲綸相副寰中日月縱橫文彩全彰方外乾坤
建立擐三玄戈甲脫體驚群得七事鈴韜全機敵勝
天然尊貴不落功勳法爾現成非屬造作乘時有卷
有舒應用無偏無黨光明燦爛一眾咸知且覿體荷
擔如何展托揮拂子云打開無相毘盧印千聖齊教
列下風復舉阿難問迦葉尊者云世尊傳金縷袈裟
外別傳個甚麼迦葉召阿難阿難應諾迦葉云倒卻
門前剎竿著師云一呼一諾密度金針倒卻剎竿暗
穿玉線如水入水似金博金放去收來毫無異相正
當今日不添一縷不減一絲當陽揭露更不囊藏設
有人問金縷袈裟外別傳個什麼但道秪這是何故
聻一會靈山儼然未散。

上堂喝下奔流度刃著忙作麼棒頭疾燄趨風只在
這裏有水到渠成之用自能平地涌波瀾具風行草
偃之機何必虛空抽閃電雖然照用齊行要且人境
不奪若要扶樹臨濟正法眼藏恰似蚊子撼須彌藕
絲牽大象你且緩緩喝一喝云是甚麼復云有口不
可閒卻。

上堂天無四壁地絕八荒水母飛入摩醯眼睛蝦蟆
鑽過娑竭鼻孔各各自謂神通遊戲出入無礙驀地
裏一眨一嗅便見出頭無路退步無門拄杖子不惜
老力卓一下云打開閒門破戶非特令伊轉得身吐
得氣要使盡大地凡聖智愚森羅萬象靈機互煥徹
證無生其或眼睛𥉌眵鼻孔無竅滄海盡教枯到底
須彌直得碾為塵復卓拄杖云未放伊在。

上堂出來也打不出來也打口念彌陀雙拄杖開眼
也著合眼也著目瞽瞳人不出頭直饒出言吐氣口
口分明見貌辨音頭頭諦當猶是倚門傍戶不能越
格超情若到月掌這裏更不如何若何將條爛貫索
一串穿卻掛向蘆茆壁下且道為人節目在什麼處
良久云放待冷來看。

上堂一拳拳倒黃鶴樓一腳踢翻鸚鵡洲有意氣時
添意氣不風流處也風流喝一喝云纔有一絲頭便
有一絲頭。

上堂盡大地是隻清淨眼那許分疆裂界遍虛空是
片解脫場無勞擊木敲空忽起佛見法見底眨向二
鐵圍山妄自鑽皮劄血底安置非非想處師子窟中
豈容埜干栴檀林裏不著伊蘭要得門墻清潔直須
徹底掀翻若更如何若何莫怪拄杖子太無面目卓
拄杖云不是為人難共住大都緇素要分明。

上堂豁開頂門正眼頭頭蓋色騎聲拈提向上機關
著著超今邁古趙州略彴一蹋兩斷有路卻成無路
毘耶丈室一靠便倒無門即是法門向無門處透過
鐵壁銀山通身無影像於有路處踏著本來田地步
步絕行蹤便恁麼去十方寬廓纔恁麼來水泄不通
把斷要津則且置一超直入又如何埜色更無山隔
斷天光直與水相連。

中秋小參欲識佛性義當觀時節因緣時節若至其
理自彰以拂子打圓相云時節巳至佛性義顯諸仁
作麼生觀又如何識有底道天上月圓人間月半總
是這個時節有底道開眼見明合眼見暗何曾離得
這裏全承自巳力不向外邊求但一月真中間自無
是月非月與麼見解秪知銀漢無聲機輪密轉不見
金波絕跡動靜嘗圓山僧要問秪如盡大地是個自
巳向什麼處著這一月盡大地是一月自巳又在什
處這裏透去入得月輪三昧便可出沒神通利生遊
戲隨方隱顯無時當處靈光迥脫揮拂子云如今揮
開碧落截斷清波納須彌于芥子擲芥子于無垠十
方世界空索索三千剎海夜沉沉餬餅裏沒汁呷茶
堂裏來各與一盞。

上堂望州亭與汝相見了也烏石嶺與汝相見了也
僧堂前與汝相見了也總是驀直示汝無端驟步歸
方丈入僧堂自成紆曲大眾向什麼處與古人相見
良久云吽。

上堂吾本來茲土說法救迷情淨智玅圓體自空寂
廓然無聖心如墻壁庭前柏樹子六耳不同謀青絹
扇子足風涼說法了也便合頓悟一華開五葉結果
自然成若也錯過盲龜跛鱉空流浪枉使漁翁把釣
竿。

晚參針眼裏放身七橫八豎縱步有餘太虛中走馬
千變萬化措足無地秪如藏身處沒蹤跡沒蹤跡處
不藏身朝行三千暮行八百因甚出這網子不得參。

上堂大海不著死屍徐六擔板虛空具含眾象擔板
徐六王老師斬貓兒鄧師伯打瓦鼓擘開華嶽連天
秀放出黃河徹底清。

上堂聞鐘鳴便上殿聽板聲即過堂喫粥了也洗缽
盂去便是廣額屠兒放下屠刀立地成佛底時節便
是悉達初生指天指地作大師子吼底時節喝一喝
云丈夫自有衝天志莫向如來行處行。

上堂秋風涼秋夜長未歸客思故鄉故鄉則不無地
頭在什麼處莫是上是天下是地麼有什麼碑記莫
是僧堂前佛殿後麼腳跟未點地在莫是三條椽下
七尺單前麼十萬八千未是遠若恁麼去總是個無
地頭漢畢竟如何江千獨立向誰說天際飛鴻三兩
行靠拄杖下座。

上堂東得虛空作棒白拈賊措手無門碾得大地為
塵跛足師插腳無路人人腳跟下有通天正眼東廊
上上西廊下下階墀曲直寮舍淺深總瞞他一點不
得古佛堂前有片嘗住方磚汝輩暮去朝來因什不
鑑拈起拄杖云如今直下指出去也眼裏有睛底各
自驗取好驀卓一下便下座。

上堂撞著道伴交肩過一生參學事畢料掉沒交涉
然雖如是貼貼地無縫罅底能有幾個喝一喝云巷
尾街頭有什麼數。

上堂一切法不生一切法不滅若能如是見祖佛嘗
現前現前一機能殺能活能縱能奪有實有權有照
有用面門有據覿體無私方便喚作無位真人善能
現起超方作略赤肉團上七穿八穴白拈手裏拋兩
放三馬祖百丈大機大用德山臨濟逸格提持莫不
從這裏流出攝五千餘卷為一句詮註無從總千七
百則為一機顯示不及今日落在月掌將三百六十
骨節八萬四千毫竅化作一道清風吹向諸人面前
嘗在頂門上額角頭出入縱橫普天匝地連喝兩喝
云策起眉毛看看。

小參若見拄杖子便是眼中楔不見拄杖子亦是眼
中楔拈卻拄杖子拔出眼中楔識得眼中楔非關拄
杖子於此明去棒頭有眼照破古今於此不明天高
莫測地厚寧知西河弄師子陜府灌鐵牛莫道不疑
好珍重。

晚參山頭老漢尋嘗用一味沒意智手腳打開閒門
破戶使天下禪和子一個個灑灑落落撩起便行放
下便住人人自謂超宗異目大用現前不知自家鼻
孔早被者老漢穿卻了也當年洞山見雲門也便恁
麼了去解向無人煙處接待往來叢林中商量浩浩
喚作目機銖兩函蓋乾坤若然者總是依草附木鬼
家活計不唯孤負洞山亦且鈍置雲門若是楊岐下
兒孫更不如何若何單刀直入來撒手無依去通身
鎧冑來全體脫落去總不恁麼來劈脊便棒從教遍
界分身月掌與麼檢點將來也有一場過且道過在
什麼處具眼者試辨看。

重陽日上堂捏聚主賓從他日上月下推開玄要一
任山深水寒明明一句該通的的重陽九日果能忘
言得意自可越古超今便見布地金花不是從空放
下擎天玉蕊亦非步步登高山僧今日向平坡上與
諸仁落草要得應節及時更須出一頭地始得然雖
如是若是陶淵明攢眉便歸去。

上堂腳頭一路寬處寬窄處窄面門一機苦處苦樂
處樂秘魔於嵒下擎叉普化向鬧市振鐸南泉斬卻
花貓兒趙州指出庭前柏喝一喝云休向樽前唱鷓
鴣座中盡是江南客。

施主諷經請陞座師豎起拂子云大眾見麼這一句
子文字性離心緣相絕塞斷維摩口海點破迦葉面
門演出一大藏教一大藏教詮顯無從流出千七百
機千七百機拈提不到契機契理白牯狸奴頓開五
眼為瑞為祥盲龜跛鱉直透法身德山棒臨濟喝秪
是科頭條暢馬鳴疏龍樹論也只註腳疏通自餘縷
析條分開宗列派不向虛空填彩便同入海筭沙致
令旨趣淆訛本文舛謬如今撥開枝葉直截根源正
句現前如何讚頌擊拂子云諦聽諦聽。

晚參舉米胡令僧問仰山今時人還假悟也無山云
悟則不無爭奈落在第二頭師云問處重若丘山荅
處輕如毫末一人平空展手一人就路還家可謂門
庭施設顯露無私入理之談深固幽遠今時有般杜
撰長老只管道悟則不無爭奈落在第二頭與麼會
去三十年後換手搥胸未是苦在。

上堂未入門便棒祖堂慣拶險機纔開口便打佛法
不是小事聲前透去三要印開人天膽落棒頭藨得
萬機寢削魔外潛蹤欲明向上驗在目前逴得便行
人間天上畫一畫云石牛攔古路一馬生三寅。

上堂天童一棒到底襲其風者多見其用者少三峰
主持玄要循其轍者眾透其機者稀要識天童麼拍
左膝云這裏是要識三峰麼拍右膝云這裏是復云
一棒到底打徹骨髓玄要綱宗佛祖的旨天童搖頭
三峰擺尾金翅擘海鵝王唼水擇乳吞龍只者些子
喝一喝云眼孔定動千里萬里。

月朔上堂孟冬十月天漸寒園林草樹風聲乾目前
萬化機頓息眼界寥廓心胸寬唯有衲僧拄杖子不
隨花葉相終始雪壓霜摧節愈堅昂藏徑截無倫比
臨機殺活露全身燁燁威光用轉新自從春色來嵩
少三十六峰青至今卓拄杖下座。

上堂無陰陽地上高處高平低處低平信腳踏去步
步不在空裏秪貴當人草鞋緊峭透過棘林便可一
超直入撒手到家忽若踏破草鞋腳跟突出向平地
上滑倒月掌與你拄杖子莫言不道卓拄杖下座。

上堂眼隨色轉耳逐聲迴生死根本鼻貪龍麝舌味
甘酸生死根本戀其臭身悅其癡心生死根本正恁
麼時山僧下覷大眾仰觀知覺全消見聞都泯聲香
味觸又向甚處去也大眾冷地裏返手摸摸腳跟看
喝一喝云生死根本。

廬山西林古嶷和尚計音到上堂斷衲僧命根底能
有幾人活衲僧眼目底能有幾人佛法下衰叢林淡
泊要得金剛正眼廓徹殺活拄杖縱橫如我西林法
兄和尚者直似星中揀明月火裏覓浮漚所以驢腳
纔伸闢千餘年廢剎足水足草佛手略展拶五百人
彊項為鳳為麟昨聞巳遷化去也得得上堂舉似大
眾卓拄杖云還知麼伏虎嵒吞卻漢陽峰香谷泉衝
斷三笑澗耶舍塔中敲鐵磬天台雁宕絕人行。

上堂舉雪峰示眾云南山有條鱉鼻蛇汝等諸人切
須好看師云說什南山盡大地是條鱉鼻蛇一切諸
人總在蛇口裏喫飯穿衣蛇頭上行住坐臥喪身失
命阿誰免得設有一人免得敢保百骸潰散一物不
存且道利害在什麼處喝一喝云毒氣深入。

上堂山僧二十年間擔囊負缽參訪知識秪圖明取
一經一論使正法流通邪宗破壞一時把不定剌腳
靈山會裏被法座上無面目老漢驀頭一拶直得皮
膚脫盡真實不存看看拖到今日更是不堪上眼欲
為無所為欲益無所益波波挈挈且恁隨時若論佛
法更無提掇處還委悉麼良久云三寸舌頭無用處
一雙空手不成拳。

上堂乾坤之內宇宙之間中有一寶喝一喝云在什
麼處復云斷根草鞋尖簷氈帽開心楪子無蓋盒盤
誰家屋裏沒有無端被個碧眼胡僧三冬九夏向壁
角頭冷地相著拈來便用頓使千年滯貨價增十倍
叵耐德山無牙虎從空打出臨濟小廝兒高喝行情
令大地人愈難酬價月掌雖開個舖席更不攙行奪
匝秪就現前活計對主平交驀召大眾云汝等盡在
這裏寮堂門戶固是關好鎖匙不可放在別處良久
云在什麼處喝一喝便下座。

師誕日眾設茶筵請小參假借四大以為身心本無
生因境有喝一喝云心本無生境從何有是身無相
四大何來若是個漢聞恁麼舉直下頓了身心四大
性復便見三千大千世界無有芥子許不是捨身命
處一切地水是先身一切火風是故體不為四大所
轉而能轉用四大攪長河為酥酪變大地作黃金噓
氣鼓毘嵐吐唾滅劫火一塵入正受諸塵三昧起男
身入定時女身從定起龍身入定天身起東方入定
西方起中涌邊沒南涌北沒得大自在具大變通開
大手眼顯大機用然雖如是一期建化即不無若約
衲僧門下正是紅爐上一點雪那有近傍分且道衲
僧門下畢竟有何長處擊竹篦云玉離荊岫寒光動
劍出豐城紫氣橫。

上堂諸方把斷要津我遮裏放行一路諸方縱橫十
字我者裏水泄不通諸方也撿點月掌不得月掌也
不點撿諸方。

上堂我心似秋月碧潭澄皎潔無物堪比倫教我如
何說寒山子通身露布滿口含霜引得無限人落在
陰魔界裏至今抬腳不起月掌別資一道直指路頭
諸人也須自生活計以拄杖一畫云水流黃葉來何
處牛帶寒鴉過別村。

小參向上一路直下坦平便恁麼去早是打破狼藉
了也若更說禪說道正是平白地上釘椿搖櫓舉古
舉今亦是清涼池裏把纜放船看他從上古德契證
之後口如臘月扇子十度發言九度休去心如古廟
香爐火種不來憑何發燄直下無佛法身心豈更要
撒沙撒土而今事不獲巳向第二義門露個消息去
也拈起拄杖云見麼若道是見未脫根塵若道不見
猶存鑑覺鑑覺若存未免虛空裏塗汙根塵未脫依
舊髑髏前見鬼直饒脫卻根塵透過鑑覺出得荊棘
林巳顯好手若落平地上便是死人何以此人智眼
偏枯情存向背雖能坐斷千差不解融通萬有所以
動則影現覺則水生不動不覺平沉死水纔動纔覺
犯手傷鋒蓋為凡情雖盡聖解未忘不知但盡凡情
別無聖解不見德山和尚道聖名凡號盡是虛聲殊
相劣形皆為幻色汝但無心於事無事於心則虛而
靈空而玅到者裏果能歇下馳求滅卻倒想便見二
六時中更無一法當情上無攀仰下絕巳躬嘗光現
前壁立萬仞進一步越過百千香水海那邊更那邊
轉個身來綽有餘地退一步坐斷萬億須彌山微細
甚微細復歸元真不資餘力不進不退現十方剎土
於毫端毫端無本攝十世古今於當念當念無生向
無生國裏拈示一機機機頓赴於無住本根立一切
法法法圓明法法圓明故懸羊頭賣狗肉把定無星
秤子絲毫不爽機機互現故騎佛殿出山門變化神
龍拄杖吞吐隨時劃一劃云住住似此說話今日對
諸仁面前恰如暗中書字文彩雖彰也是水上卓旗
根本何據忽有個忍俊不禁的出來喝散大眾掀倒
禪床我也許你大膽然雖如是也須親到這個田地
始得其或未然卓拄杖云肯相辜負。






內紹禪師語錄卷第一

內紹禪師語錄卷第二
侍者照維記錄

* 住蘇州甫里月掌禪院語下

開爐日上堂諸方今日說法開爐月掌這裏更無施
設秪將個無煙火種因風吹出與現前大眾應個時
節去也拈起拂子吹一吹云看看無煙燄火遍界騰
輝橫亙十方豎窮三際直得浮幢剎內爍石流金香
水海中光明赫奕其間所有山川林藪交光相羅如
寶絲網熾然無間於剎那頃成就一切有情無情成
正覺轉法輪現滅度無前無後徹古徹今復擊拂子
云無煙燄火作大佛事巳竟汝等盡是過去古佛現
在世尊未來調御各各立地傾耳還得知時識候也
未若也得去便請高捲雙跌深藏密室香花白飯隨
分過時其或未然搬柴運水喫飯穿衣驀劄地火爆
星飛切須照顧眉毛好。

上堂靈山會上消息杳然少室峰前了無巴鼻內不
放出外不放入虛空分界限心不是佛智不是道平
地涌波瀾撥著便轉底自救不了拽脫便走底受屈
一生饒汝不隨言路不落機關正好朝三千暮八百
秪如諸佛未出世祖師不西來還有佛法商量也無
良久云相識滿天下知心能幾人。

長至日小參上是天下是地古今日月古今山河人
物喧闐森羅雜沓是法住法位世間相嘗住璇璣圓
轉莫可測其端倪尺準縱橫無從按其時節驀卓拄
杖一下云無陰陽地上爆得這竅虛通便見旋嵐偃
嶽而嘗靜江河競注而不流埜馬飄鼓而不動日月
歷天而不周如珠走盤如盤走珠光屬輝聯了無異
跡嘗在動用中動用收不得不離寒暑際寒暑遷不
到往來無間剝復無時那更握銀管於臺端高標雲
物候飛灰於冷地始驗陽回燄發水河花生枯木則
且置萬靈罔象一道沖融又作麼生復卓拄杖云意
氣不從天地得英雄豈藉四時摧。

上堂一二三四五六七斜風雨打伽黎濕冷地令人
憶著靈嵒山頭羅漢石何也藤纏膝蓋月掛眉鉤橫
點頭豎點頭更嫌何處不風流。

上堂火炙通身煖風吹滿面寒饑來便噇飯倦即帶
衣眠如珠在盤不撥自轉如風吹水自然成紋是法
非見聞覺知所能求是義非思量分別所能解忽若
高峰和尚在你眉睫上揚聲大叫云鐵蛇鑽入金剛
眼崑崙騎象鷺鷥牽又且如何震聲一喝云瞌睡作
麼。

上堂靈光獨脫融萬象於機輪未轉以前智鑑高懸
會千差於生滅去來之表一明一切明一見一切見
一了一切了一用一切用於此洞達得去便見自巳
腳跟下一段大事明如日月總日月威光莫能逾其
明寬若太虛盡虛空邊際莫能窮其量直下如師子
兒吒莎地哮吼一聲壁立萬仞誰敢正眼覷著覷著
即瞎卻渠眼可以權衡佛祖可以開鑿人天可以拔
濟群機可以流通正眼是故馬祖一喝百丈直得三
日耳聾黃檗三頓臨濟也只一撥便轉此是大人發
大用大智顯大機於其中間如擊石火似閃電光直
截根源更無回互須是過量人方明奇特事欲明奇
特事還他過量人正恁麼時且把定乾坤一句作麼
生道揮拂子云橫按鏌邪全正令太平寰宇斬癡頑
立監寺上堂辣手展開寶壽風規便見驢蹄弄出楊
岐作略重新無盡藏秪貴全力承當破砂盆要在盡
心刮剔乞鹽覓醬總是你拋金撒玉總是你且道你
是阿誰擊拂子云千年桃李核剖出舊時仁。

佛成道日小參學般若菩薩最忌妄生異見作麼生
是異見聻聖凡迷悟是異見事理真妄是異見今朝
臘月八日人人盡道釋迦老子於夜半睹明星悟道
歎云奇哉奇哉一切眾生皆有如來智慧德相但以
妄想執著而不證得你道有恁麼事無恁麼事若道
有何異九十六種若道無有甚釋迦老子諸仁各各
親近善知識來何不返照一照看出門便見路過水
便見橋入山門便見佛殿上方丈便見長老是異見
不是異見智慧德相耶妄想執著耶於此諦當得去
便見釋迦老子安身立命處既見釋迦老子安身立
命處便見自巳本命元辰落處既見自巳本命元辰
落處便見自巳與一切眾生無二無別便見一切眾
生與釋迦老子無二無別便見釋迦老子與自巳無
二無別心佛眾生三無差別但涉名言都無實義如
是則釋迦老子亦不可得智慧德相亦不可得妄想
執著亦不可得眾生亦不可得自巳亦不可得不可
得亦不可得但以假名字引導於眾生既以假名引
導一切何妨釋迦老子還他釋迦老子智慧德相還
他智慧德相妄想執著還他妄想執著眾生是眾生
自巳是自巳法住法位世間相嘗應節及時了無向
背且道即今是甚麼時節豎起拂子云看看釋迦老
子於拂子頭上成等正覺放光動地說大法要云以
思無思之玅返思靈燄之無窮思盡還源性相嘗住
事理不二即如如佛擲下拂子云好人不肯做須要
屎裏臥。

晚參月生一那吒手裏金鞭赤月生二倒騎玉象乘
雲駛月生三回途不著舊襤衫三生萬物萬物與我
一體天地與我同根夜來下陣瑞雪四天之下沛然
有餘東村王大伯向煖草窠中打個噴嚏道今歲年
穀豐熟米粖鹽花普天匝地把卻畚箕笤帚往往當
面錯過喝一喝云狼籍不少。

上堂實際理地不受一塵佛事門中不捨一法一向
與麼去埋沒巳靈一向與麼來孤負諸聖所以道一
法若有毘盧墮在凡夫萬法若無普賢失其境界若
是衲僧門下直須拈卻得失是非坐斷彼此來去自
然返嘗合道朕跡不留出聖入凡卷舒有度夫百千
法門同歸方寸河沙玅德總在心源然則心源無相
不離當處嘗湛然方寸無形覓即知君不可見一毫
頭上果能徹底掀翻萬法頭邊便有通天作用雪峰
輥木毬禾山解打鼓玄沙築破腳指臨濟剺開面門
喝一喝云有什麼緊。

上堂唐言梵語東土西天開口不在舌頭上動步不
在草鞋邊桃花流水在人世別有天地非人間喝一
喝。

晚參清淨海眼日月不能照臨金剛正體乾坤莫能
蓋載一毛端現出寶王剎土諸塵競作一微塵吞卻
山河大地生佛無依所以道玅性圓明離諸名相本
來無有世界眾生因妄有生因生有滅生滅名妄滅
妄名真拈起拄杖云這箇是玅性喚什麼作世界眾
生卓一下云這個是世界圓明玅性又在什麼處於
此明去生滅名妄於此不明滅妄名真山僧恁麼道
拄杖子忍俊不禁躍然而起現作天大將軍心憤憤
口悱悱道十力弟子因什妄真倒置言語脫空山僧
道此是十方薄伽梵一路涅槃門是名玅蓮花彈指
超無學汝何大膽麤心妄興異見於是天大將軍默
然無言懡㦬而退安住當處還復本形又卓拄杖一
下云當如是知如是見如是信解不生法相顧左右
云瞌睡惺也未。

元旦上堂杲日麗天和風扇埜紅霞縹緲綠水汪洋
頭頭示諸佛真機著著顯祖師巴鼻綿綿無滲漏落
落絕覆藏舊不在昨夜新不在今朝暖不在陽和冷
不在水雪諸仁者節序推遷寒暄迭換光陰迅速來
去相尋無位真人畢竟向什麼處行履揮拂子云物
外倒騎金色象萬年松下擊金鐘復舉仰山云去年
貧未是貧今年貧始是貧去年貧無卓錐之地今年
貧錐也無真淨云去年富未是富今年富始是富去
年富惟有一領黑黲布衫今年富添得一條百衲袈
裟歲朝抖擻呈禪眾實謂風流出當家師云二大老
各自掀揭屎尿呈露家私總向貧富裏著倒山僧也
有個頌子不圖與古人鬥巧爭奇要顯月掌家風自
別乃云去年閒未是閒今年閒始是閒去年閒靈鷲
峰頭望碧天今年閒坐卻僧堂六七間歲朝開徹閒
門戶一任遊人似螘旋。

上堂若論此事不掛一元字腳要行即行要坐即坐
不住孤峰頂嘗伴白雲閒那管東嶺巉嵒西山突兀
處處縱橫任意遊爐中有火無心撥暑往寒來天長
地久風高月冷海闊山遙僧堂中幾人坐臥何曾得
到者裏看看臘月盡即便春風生腳跟下事還得親
切也未要得親切第一莫來問山僧山僧這裏沒什
掉下底玄玅佛法與你唼啗領會驀卓拄杖云見即
直下便見擬議思量即沒交涉又卓一下。

元宵小參一燈明千燈萬燈一時明一月現千月萬
月一時現一月不降萬水不昇眾燈非多一燈非少
非多非少光燄未生何處討不降不昇浮雲散盡碧
天新樓臺上下火照火車馬往來人看人。

小參舉無邊身菩薩將竹杖量世尊頂相量至梵天
終不能見乃擲杖合掌說偈讚歎云虛空無有邊佛
功德亦然若有能量者窮劫不可盡師云如來頂相
秪在面前有什麼難見開眼也著合眼也著伸手便
觸著動腳便踏著雖然如是驢鞍橋不是阿爺下頷
莫錯認好。

上堂此事如空中一片雲釘釘不住藤纜不著有容
止可露無面目可呈秪貴向世界未成時一眼覷破
便能於有漏國建無勝幢蔭覆含生清涼大地若擬
捫空架路斫竹布梯枉費精神徒勞心力諸仁者光
陰可惜莫錯用心孟春猶寒伏惟珍重。

佛涅槃日上堂拈拄杖云今日乃如來世尊滅度之
晨月掌別無恭敬將拄杖子作分純陀供養去也乃
卓一下復云世尊道善哉善哉諸供養中法供養最
豈不見諸行無嘗是生滅法生滅滅巳寂滅為樂我
今涅槃時到汝可安施床座說是語巳全身退入拄
杖子內寂然無聲大眾正恁麼時喚作釋迦老子卻
是拄杖喚作拄杖又是釋迦老子釋迦老子若滅拄
杖子亦應不在拄杖子若在釋迦老子又何曾入滅
入滅何曾滅當生本不生祖師關捩子棒下示無生
正法眼涅槃心堪笑堪悲七尺藤復卓拄杖云一種
是聲無限意有堪聽有不堪聽。

上堂般若如大火聚盡大地是個火聚德山老漢將
爛柴頭添燄臨濟大師拽破鞴袋鼓風三世諸佛熏
透鼻孔六代祖師燎卻眉毛汝輩毛道凡夫要得無
明息滅心地清涼良久云莫妄想好。

大士誕日上堂舉楞嚴會上觀世音說自證法門云
初於聞中入流忘所所入既寂動靜二相了然不生
忽然超越世出世間喝一喝云當時有人下得者喝
塞斷咽喉豈不一性圓明諸塵銷落聲光匝地鼻孔
撩天那來不守本分卻道上合諸佛玅心下同六道
悲仰現三頭六臂示八目十身魚市上攜籃鷹巢中
啼哭將錢買餬餅放手下饅頭然後為之見色明心
聞聲悟道今日節文落在月掌放開捏聚總由這裏
是汝諸人向甚處與大士相見良久云高樓吹笛柳
如煙滿地春風落飛絮。

初夏上堂智有窮幽之鑒而不睹日月之麗天識有
含育之機而不察寒暄之密運蓋為事隨緣應執事
者徒起厭欣道出無方求道者妄拘限量不見羅睺
阿修羅王與帝釋爭權手撼須彌口吞日月一時退
身藕絲孔中仰觀俯察左顧右瞻不覺撫掌大笑道
到處走盡反不如這裏好且道這裏好在什麼處水
邊盡日開三逕林下何曾見一人。

上堂花笑鶯啼四月朝衲僧見處盡雄豪眼開白日
青天下生死何曾有一毫喝一喝。

上堂諸佛菩薩行不到處驢馬畜生腳腳踏著驢馬
畜生踏得著時諸佛菩薩總不知有知有不知有行
到不行到拈向一邊秪如無厭足王入大寂定乃敕
有情無情皆順於王若有一物不順於王即入大寂
定不得汝道他與諸佛菩薩驢馬畜生相去多少擊
拂子云花開花落任風吹自有清香滿天地。

中夏上堂本來面目舉世不相似亙古無比倫毘羯
首磨雕鐫不就僧繇道子描畫難成靈山會上破顏
微笑秪現半邊大庾嶺頭冷煖自知亦非全露其餘
向虛空裏撮摸平地上施呈拽得鼻孔失卻眼睛眨
得眼睛遺落唇吻直饒個黃頭風漢於梁王殿上剺
破肉團覿體呈露或慈或威或定或慧總無碑記轉
見淆訛不若向父母未生前一拍雙泯狂心自歇正
眼自開大眾你看月掌眉毛還在麼拍一拍下座。

七月十五日上堂舉古云十五日巳前諸佛生你不
得住我這裏你若住我這裏我有錐錐你十五日巳
後諸佛滅你不得離我這裏你若離我這裏我有鉤
鉤你正當十五日鉤錐一齊息更擬問如何回頭又
日出師云古人恁麼大似將珍羞百味換汝舌頭雖
然炙口不能充饑月掌秪是家嘗茶飯迥無異味雖
是粗糲卻能飽人乃云十五日巳前諸佛本不生你
若住我這裏添你一分不得十五日巳後諸佛本不
滅你若離我這裏減你一分不得正當十五日臨機
無固必更擬問如何拄杖驀頭楔復顧眾云一夏以
來總在這裏東倒西擂橫吞豎咬磕破釋迦鼻孔嚼
爛達磨眼睛更不顧惜正當今日還有開得口底麼
你若開得口與你䭔子喫開不得口也與你䭔子喫
喝一喝云將謂我辜負汝。

中秋上堂盡十方世界是個真實月體色空明暗地
水火風菩提煩惱生死涅槃前聖出興後聖滅度於
真月體上了沒交涉靈山話月曹溪指月馬祖翫月
寒山詠月正如眾盲摸象各說異端光影劣彰真月
愈隱直饒向世界未成時一塵不立處覿體呈露未
免落在陰界依舊光不透脫秪如不離當處獨脫塵
緣一句又作麼生道良久云萬里清光飛不盡一天
華彩照無偏。

天台能仁辨菴和尚計音到上堂靈鋒句迅全機卷
入無聲古策風高當處退藏於密直得慈雲堂上月
冷霜清東掖山前鶴鳴猿嘯三世諸佛瞻仰無從六
代祖師斫額有分天下老和尚助哀莫及拈起拄杖
云汝等諸人又向什處與能仁和尚相見卓一下云
虛空烜赫無涯岸海月盈虧不離天。

上堂雲門被睦州拶拆隻腳當地悟去臨濟喫黃檗
三頓痛棒直下打徹一期痛快則不無二老若是衲
僧門下料掉沒交涉大丈夫兒阿那個沒有一坐具
地卻要南天台北五臺東家三斤麻西家一疋布草
鞋不是鐵做底腳跟也是娘生底生受許多作麼你
若歇卻妄想放下業身波波挈挈但恁麼去未必善
因而招惡果所以月掌尋嘗總不把諸人為事諸人
也不把月掌為事諸人既不辜負月掌月掌也不辜
負諸人。

上堂四大攢成一破車牛牽馬駕路途賒芒繩拽脫
遼天鼻雲月溪山處處家汝等髮毛爪齒皮肉筋骨
髓腦垢色皆歸於地涕唾膿血痰淚津液大小便利
皆歸於水煖氣歸火動轉歸風四大各離今者妄身
當在何處良久云山門頭合掌佛殿裏燒香喝一喝
云不可總作埜狐精見解便下座。

上堂從門入者不是家珍一句迥超千聖外從緣悟
得永無退失松蘿不與月輪齊禪和子家面前腦後
歷歷落落眼孔耳竅玲玲瓏瓏終日喫飯不嫌口門
大小終日穿衣不辨領頭闊狹可謂緣起無生協於
心體胸襟奇蘊布於四肢正法眼藏有合有開涅槃
玅心無偏無黨一切聖賢皆以無為法而有差別則
且置秪如一道平懷機先獨脫一句作麼生道白雲
不繫青山頂明月嘗懸古澗心。

晚參月掌門風壁立到者須是直入汝若轉腦回頭
一棒打得骨出且作麼生是腳頭得力底句踏著秤
磓硬似鐵。

上堂居一切時不起妄念空手把鋤頭於諸妄心亦
不息滅步行騎水牛住妄境界不加了知人從橋上
過於諸妄心亦不息滅橋流水不流靈山老子放去
較危雙林大士收來更速一人理上偏枯一人事上
不足點撿將來二俱不了忽有人問月掌這裏莫有
事理全該當機獨脫底句麼但道莫妄想因什如此
不見道無求是處人情好不飲從他酒價高。

上堂一切色是佛色一切聲是佛聲蚯蚓穿透耳竅
蝦蟆跳入眼睛或高或下忽喜忽嗔喝一喝云一擘
華山分兩路萬年流水不知春。

上堂青蘿夤緣直上寒松之頂白雲淡泞出沒太虛
之中豎起拂子云向這裏得個入處去捏怪也南閻
浮提說禪須彌頂上有人出來喚云萬法本閑唯人
自鬧大眾且道鬧個什麼擲下拂子云吽吽。

晚參垂問一字不著畫是什麼字眾無對乃云一字
不著畫達磨道不識難殺孔夫子嚇倒李八百唯有
須菩提解空為第一長跪白佛言信口道不不彈指
一下云隔江人唱鷓鴣詞錯認胡笳十八拍。

上堂舉芭蕉和尚云若論此事如人行次忽遇前面
萬丈深坑背後埜火來逼兩畔荊棘叢林若也向前
則墮坑落塹若也退後則埜火燒身若轉側則被荊
棘礙當與麼時作麼免得若也免得合有出身之路
若免不得墮身死漢乃云古人恁麼大似蕭何製律
月掌則不然若論此事如人立地前面萬里無雲背
後清光遍界兩畔曠埜平原向前則天垂寶蓋退後
則地涌金蓮左顧則十方通暢右盻則大地全收正
與麼時不前不後無險無夷又是阿誰分上事良久
喝一喝云識甚好惡。

晚參今夜是小盡二十九明朝便是臘月初一一歲
之中止有一個月光景了也無論世法佛法須要預
先著力若不預先著力那得臨時成現且作麼生著
力聻參禪學道底如無手人行拳相似執勞運力底
如有腳人走路一般麻三觔乾矢橛竹篦子總作家
嘗茶飯看缽裏飯桶裏水案上羹當做金圈栗棘吞
下手不得處隨處下手落腳不得時乘時落腳腳不
落在空裏則一步步切實手不下在別處則一拳拳
中要二六時中無虛棄底道理佛法世法不著氣力
自成一片生死到來如門開相似出入自在坦蕩無
依那有一絲毫周繇者也繫絆得你住籠罩得你著
你若馳求不歇欣厭未忘東家覓煖軟西舍討甘酸
今日三明朝四臘月三十日就在眼前閻羅老子翻
轉銕面皮與你打笑飯錢正恁麼時手忙腳亂莫怪
月掌山僧不曾為汝預先道破。

上堂竺土大仙心東西密相付雪峰輥出三木毬洞
山拽起一疋布歸宗鋤斷赤斑蛇趙州勘破臺山路
若也會得密在汝邊若也不會且向葛藤窠裏參取
驀豎拂子云還委悉麼擲下拂子云自是不歸歸便
得五湖煙浪有誰爭。

上堂諸方老宿皆以三句驗人山僧這裏止用一喝
纔見汝來震威便喝若是個真師子兒便合乘風奮
迅返擲迴旋山僧見伊入得個門更與一喝令渠頭
正尾正識候知時在窟出窟全身奉重等閒行處東
西絕兔跡狐蹤驀地嚬呻上下斷鳶飛魚躍不見道
師子吼無畏說百獸聞之皆腦裂香象奔波失卻威
天龍寂聽生欣悅饒汝俊鷹快鷂棲泊無從鶻眼龍
睛覷捕莫及所以山僧有時一喝全鋒敵勝有時一
喝八面玲瓏有時一喝佛祖罔知有時一喝從空放
下喝一喝云且道是從空放下耶是佛祖罔知耶八
面玲瓏耶全鋒敵勝耶若向這裏見得倜儻分明方
可進得月掌門登得月掌堂入得月掌室見得月掌
人炤用無私殺活有準作人天眼目為祖佛梯航不
是分外事即今還有恁麼種草麼有則快須出來當
眾決擇山僧立地待汝坐地等汝有麼有麼若也畏
刀避箭被蓋囊藏正似布袋裏老鴉雖活猶死不如
速退下座以拄杖旋風打散。

臘八日上堂拈香云此一瓣香海岸那邊無根得活
須彌這畔有種皆萌爇向寶爐專申供養七十代巳
上底釋迦老祖伏願兒孫得力法運昌明源遠流長
如火燒海底根深葉茂似雲布世間攬衣就座僧問
有佛處不得住無佛處急走過正當今日去即是住
即是師云有眼者見僧云昔日雪山成話柄今朝大
地為敷揚師云有耳者聞僧云未審月掌將何指示
師云秪將這個指示僧云秪如道一切眾生具有如
來智慧德相還端的也無師云大眾笑你僧云雪後
始知松柏操事難方見丈夫心師云且莫妄想執著
又僧問打鼓弄琵琶相逢兩會家木童能作舞石女
解烹茶如何是石女烹茶師云掃帚畫蛾眉僧云如
何是木童作舞師云翻轉面皮看僧云莫把是非來
辨我浮生穿鑿不相關師云是何嘴臉僧云個中消
息子能有幾人知師打云口似鼻孔僧呵呵師直打
出乃云正法眼藏有願不撒沙涅槃玅心無機不透
脫暗地裏七穿八穴有耳者聞明相邊三點四點有
眼者見驚奇歎異雪上加霜分妄別真空中鑿竅因
緣會遇其道自見時節若至其理自彰山僧今日忝
承親裔理合報恩若據正令當行正好拆卻佛殿那
可隨行逐隊勺水獻花然雖如是狸能伏豹澤廣藏
山乳糜一盞香一爐且隨俗例獻塗糊須知振祖奇
男子棒下無生不放他卓拄杖下座。

上堂至道無難唯嫌揀擇眼裏有筋舌頭無骨趙州
終日喫茶子湖半夜捉賊捉得賊誰辨白看看逗到
天明個個眉橫鼻直拈拄杖云賊賊。

上堂似地擎山不知山之孤峻如石含玉不知玉本
無瑕先聖出語如金翅擘海蛟龍畢現橫吞直下受
用無窮後代兒孫清濁不辨泥水不分蝦蟆窟裏坐
定只想現成供養山僧今日為眾竭力翻轉十方大
地作個餬餅拋出莫說頑懶禪和無從唼啗直饒觀
世音菩薩有錢沒用處雲門大師有手沒放處唯有
深沙神知時識候卻道實際理地不受一塵佛事門
中不捨一法拋卻蒺藜棒挑水灌園蔬擔折桶箍斷
渾身無著處引得泗州大聖在揚州鬧市呵呵大笑
且道笑個什麼人無遠慮必有近憂擊拂子下座。

上堂拈起拄杖復卓一下云憍陳如穿透耳門阿那
律打徹眼界德山會裏倒嶽傾湫臨濟門下全無縫
罅既是全無縫罅因什得到今日又卓一下云白雪
還須白雪酬黃金自有黃金價。

除夕小參風光淡淡人人懷歲暮之心日影輝輝處
處營過年之計長街短陌萬戶千門子母錢籌笑無
休君臣禮對揚有度往者擾擾來者憧憧總不知承
誰恩力著甚來繇所謂百姓日用而不知故君子之
道鮮矣唯我林下人不因時變不逐物遷臘月三十
日與尋嘗無異尋嘗日子與臘月三十日一般新舊
不干懷利名不掛念看梨花七八片聽爆竹兩三聲
山果幾盤清茶數盞不唱田家樂不烹露地牛倒拈
無孔笛冷處逞風流一人為主眾人為伴一處若通
千門皆透盡十方世界會十世古今僧俗男女士農
工商莫不從這裏入證平等性智游戲神通成就眾
生淨佛國土有權有實無黨無偏且道正與麼時機
輪不動一道平懷又作麼生良久云歲盡年窮無物
秪待煩勞眾慈伏惟珍重。

巳亥元旦上堂向上一路大地無私千聖不傳腳頭
有據踢開玄要徑踏斷迅流機沿山推白雲就地拾
明月如娑竭出海宮殿震驚似金翅摶風海天肅穆
非關玅用不是神通水月現前風雲自異到這裏嬉
笑怒罵萬象增輝動轉施為森羅添彩乾坤莫可蓋
載日月無從照臨眾聖欽威萬靈仰德橫身界外誰
敢出頭且把斷全鋒別開靈燄一句又作麼生道煦
日爍開天際雪好風吹綻嶺頭梅。

上堂僧問寒隨臘盡暖逐春回如何是不遷義師云
昨日晴今日雨僧云忒煞新鮮師云腳下事作麼生
僧云適從東廊上來師云拖泥帶水著甚來繇僧作
禮云謝師荅話師打一棒云忒煞新鮮乃云本來面
目描不成畫不就未稱敏匠現前一機把得定作得
主好手徒誇截斷葛藤便可掀天揭地透過金網何
難倒嶽傾湫興化于大覺棒頭薦得先師在黃檗喫
棒底意旨則且置秪如臨濟門下一條赤梢鯉因什
向南方虀甕裏淹殺擊拂子云換骨洗腸重整頓通
身是眼更須參。

榖日蓮社弟子丘上慧等請上堂舉古云心隨萬境
轉轉處實能幽隨流識得性無喜亦無憂喝一喝云
大小祖師只解隨波逐浪不能截斷眾流豈況函蓋
乾坤目機銖兩若約衲僧門下何啻十萬八千且道
衲僧門下有甚長處設使言前薦得尤為滯殼迷封
縱饒句下精通未免觸途狂見直須機先斬截異見
不生大用現前不拘小節聲色頭上坐臥聲色不到
見聞堆裏出沒見聞不及所以山僧自到此間玄玅
機關和身坐斷現成人境雙手打開秪是晝明夜暗
春暖秋涼有時林木欣欣泉流活活繁花競艷豐草
向榮玲瓏嵒薜荔鬖鬖浣香洞波紋疊疊有時樹凋
葉落體露金風皎月凌空清光透座埜鴨子飛鳴漾
月梁邊白藕花香散錦淙灘畔榮者自榮枯者自枯
人見光明燦爛我正土面灰頭人見冷淡清虛我正
全彰文彩恁麼中不恁麼不恁麼中卻恁麼正恁麼
時不涉榮枯不隨境轉又且如何閒持經卷倚松立
笑問客從何處來。

上堂可中學道須要見得透又要歇得落見得透方
纔歇得落歇得落底自然見得透透得歇得正在半
途蹋倒化城寶所在近拈起拄杖云見麼卓一下云
聞麼顧左右云聞見分明寶在什麼處擲下拄杖云
海神知貴不知價留與人間光照夜。

上堂祖師道不用求真唯須息見石頭和尚云承言
須會宗勿自立規矩若會得這個說話透出非非想
處卻來五濁界裏橫身見無神通菩薩作用如空花
陽燄德山用棒臨濟用喝如小兒戲又見一類毛道
凡夫穿著通身文錦向爛泥裏坐地耽湎欲樂流浪
生死不覺不知忍俊不禁轟個青天霹靂令渠省悟
驚得山門頭個漢橫開大口道這一聲子不妨暢快
不妨奇特然雖如是也有到處也有不到處拈拄杖
云還有人點撿得出麼。

永嘉平田僧彥和尚計音到上堂千峰頂上一道清
虛時人知有十字街頭隨機隱顯佛祖罔窺藏身處
沒蹤跡沒蹤跡處不藏身即不問你諸人秪如拄杖
子火發燒卻山河大地無位真人又向甚處出現良
久云同門出入不同塗相識還如不相識。

上堂事不孤起起必有因法必仗緣緣生無性不見
僧問乾峰十方薄伽梵一路涅槃門未審路頭在甚
麼處乾峰以拄杖畫一畫云在這裏可謂蕩蕩一條
官驛路晨昏曾不礙人行叵耐雲門個漢不辨來端
和泥合水拈柄破扇指東話西致令天下衲子不是
翻空脫節便向平地喫交糞堆頭罨殺這老漢有什
麼罪過月掌今日對眾舉覺不圖別開門戶更闢路
頭秪是截斷枝岐築殺要徑務令盡大地拋家日久
之徒不動一步直踏本鄉驀卓拄杖云還委悉麼良
久復云十方薄伽梵一路涅槃門路頭在什麼處你
也在這裏我也在這裏學人不會劈脊便棒從教腳
底毛生。

上堂心月孤懸光吞萬象一任諸人撮摸及乎光境
俱亡仰面看天不見天低頭覷地不見地伶俐衲僧
這裏開得一隻眼向孤峰頂上呵佛罵祖也怪伊不
得何以不見道利動君子。

上堂眾生本不迷諸佛何曾悟不悟與不迷頭頭皆
顯露堪嗟開眼人覷見總不顧驀顧左右云大眾耳
門裏七穿八穴是顧不顧腳跟下橫三豎四是顧不
顧喝一喝云要見黃河清三千年一度。

上堂若論此事如一團燄火相似觸著便燒傍著便
燎那有一星事更無半點因秪為百丈老漢無中生
有向冷處撥開更有個龍潭和尚將有作無於明頭
吹滅明頭吹滅誰知烈燄迸天冷處撥開未免寒灰
遍界致使盡大地赤骨律漢處處因風縱火頭頭就
地生煙趨炎附暖底不顧爛額焦頭添薪熾炭底那
管眉毛墮落德山亂棒撲不滅滹沱熱喝喝不熄饒
將八斛四斗覿面傾來千七百機從頭弄出濟得什
麼邊事驀顧左右云大眾從上且置秪如雲門扇子
𨁝跳上三十三天築著帝釋鼻孔東海鯉魚打一棒
雨似盆傾總不出諸人十二時中尋嘗日用因什也
相救不及良久擊禪床云機關不是韓光作莫把胸
襟當等閒。

晚參祖師西來別無周折秪為諸人保任此事汝有
一尺還汝一尺汝有一寸還汝一寸不與汝添一法
如微塵許不與汝減一法如微塵許不教汝便恁麼
休去若有一法可添即成鈍置汝有一法可減即成
埋沒汝若便恁麼休去破砂盆鈯斧子又教阿誰提
掇世間沒有天生底釋迦自然底彌勒上來下去築
著磕著處總不可輕輕放過三十年後知廉識恥去
方見月掌老婆為得你徹困。

上堂心清淨是佛心光明是法山河大地色空明暗
清淨光明無處不周遍佛之與法亦無處不周遍汝
等諸人總在佛頂上行住坐臥佛面上視聽食息煒
煒煌煌巍巍堂堂莫不意氣高閒情懷卓犖因什被
人問道如何是佛卻又頭定眼直良久喝一喝云賊
身巳露。

上堂思而知慮而得鬼家活計黜智聰杜聞見外道
邪宗翻轉面皮自可陶鎔祖佛拽脫鼻孔正好眼目
人天百丈於馬師喝下喪卻全身即不問你諸人亮
座主直入西山雖則杳無消息畢竟甚麼處是個住
頭良久云水分千派月山鎖一溪雲。

退院上堂楖栗橫擔草鞋緊峭只解恁麼去不解恁
麼來高掛缽囊拘拆拄杖只解恁麼來不解恁麼去
所以孤峰獨宿道絕千差垂手入廛事無一向不見
三年前一轉語群山聳峻萬派澄渟直得諸佛祖師
吞聲飲氣三年後一轉語天迴地轉兔走鳥飛一任
蠓蠛醯雞光風霽月權衡既得在手收放自合乘時
若非轉處孤危豈得當機卓絕人天莫測魔外罔窺
獨步大方高超物表且道沿流得玅就路還家一句
又作麼生良久云春水穩乘天上棹曉霞平踏嶺頭
雲復成一頌長年庭戶絕囂塵秪有孤藤伴病身此
日相攜歸舊隱埜花啼鳥一般春拽拄杖下座。







內紹禪師語錄卷第二

* 內紹禪師得閒堂頌古
侍者照昱記錄

「初祖達磨因梁武帝問如何是聖第一義祖曰廓
然無聖帝曰對朕者誰祖曰不識帝不領悟。」

【碧眼波斯入大唐珍珠拋卻獻檳榔殿頭天子通身
貴不問龍宮舊藥方。】

「初祖因神光參承立雪斷臂悲淚求法乃云諸佛
最初求道為法忘形汝今斷臂求亦可在遂易名
慧可問云諸佛法印可得聞乎祖云諸佛法印匪
從人得可云我心未寧乞師安心祖云將心來與
汝安可云覓心了不可得祖云與汝安心竟可於
此悟入。」

【血濺深雪遍山紅凍壑冰泉頃刻通百草頭邊風凜
凜一枝獨拔少林宗。

將個心來與汝安通身冷汗即時乾那堪一印源頭
濁帶累兒孫啖鐵丸。】

「初祖滅後既葬熊耳山其年魏使宋雲西域歸遇
祖於蔥嶺手攜隻履翩翩獨逝雲問師何往祖云
西天去雲歸具說其事迨啟壙惟空棺隻履存焉。」

【隻履西東落處寬嶺頭莫怪步蹣跚腳根自越流沙
後不唱關山行路難。】

「璨祖因沙彌道信禮拜云乞與解脫法門祖云誰
縛汝曰無人縛曰何更求解脫乎信於言下大悟。」

【千縷遊絲萬縷楊何曾綰住豔春光繁花落盡鶯啼
寂留得濃陰送日長。】

「五祖忍大師先為破頭山栽松道者嘗問四祖云
法道可得聞乎祖云汝巳老脫有聞其能廣化耶
倘再來吾當遲汝道者即回策托孕周氏女洎產
以為不祥拋濁港中泝流而上氣體鮮明遂舉之
成童隨母乞食祖於黃梅路上逢之見骨相奇秀
問曰子何姓曰姓即有不是嘗姓祖曰是何姓曰
是佛性祖曰汝無姓耶曰性空故無祖知是法器
乞令出家付法傳衣。」

【青松栽罷老無依錯過蘄春第一機濁港轉來藏不
得卻遭無性驀頭錐。】

「六祖隱於法性寺暮夜風颺剎旛聞二僧對論一
云風動一云旛動往復未決祖云直以風旛非動
仁者心動耳。」

【山精年老據瓊臺花洞巖扉到處開賺得阮郎歸舊
路轉身拖出尾巴來。】

「六祖因僧問黃梅衣缽是何人得祖曰會佛法者
得曰和尚還得否祖曰不得曰因甚不得祖曰我
不會佛法。」

【師度何如自度親黃梅衣缽付何人伏犀有骨封侯
定眼裏無筋一世貧。】

「六祖一日云吾欲歸新州汝等速治舟楫門人云
師從此去早晚卻回祖云葉落歸根來時無口。」

【來時無口即歸根葉落秋風見斧痕盡道新州賣柴
漢不知元是嶺南能。】

「南嶽讓和尚參六祖祖問什麼處來曰嵩山來祖
曰什麼物恁麼來讓曰說似一物即不中。」

【水天交映碧沖瀜透網金鱗徹尾紅頭角自成霄漢
外飛騰那更藉春風。】

「讓祖居南嶽時有沙門道一住傳法院嘗日坐禪
祖知是法器問云大德坐禪圖什麼曰圖作佛祖
乃取一磚於彼菴前石上磨曰磨作什麼祖曰磨
作鏡曰磨磚豈得成鏡祖曰坐禪豈得成佛曰如
何即是祖曰如牛駕車車若不行打牛即是打車
即是道一悟旨於言下遂印心傳法焉。」

【佛非定相坐難尋磚上無光磨豈明拽轉車牛親下
手一時穿了鼻頭繩豁卻鼻斷卻繩馬駒踏殺天下
人山前一片閒田地依舊春來草自青。】

「馬祖上堂云自從胡亂後三十年不少鹽醬。」

【截流機險霸西江卓卓清涼寂滅幢胡亂打開鹽醬
後佛魔凡聖總心降。】

「百丈侍馬祖行次見埜鴨群飛過祖曰是什麼曰
埜鴨子祖曰甚處去也曰飛過去也祖遂扭丈鼻
丈負痛失聲祖曰又道飛過去也丈於言下有省。」

【誰薦當機第一功揮天刮地巨靈峰虛空出手無多
子分破青山千萬重。】

「次日馬祖陞座眾纔集丈出卷卻拜席祖便下座
丈隨至方丈祖曰我適來未曾說話汝為甚卷卻
席丈曰昨日被和尚扭得鼻頭痛祖曰汝昨日向
甚處留心丈曰鼻頭今日又不痛也祖曰汝昨日
深明事丈作禮而退。」

【獅窟迥無狐兔跡龍宮不著死蝦蟆崖前月白頻翻
擲海面風恬捲浪花。】

「百丈再參馬祖侍立次祖目視禪床角拂子丈曰
即此用離此用祖曰汝向後開兩片皮將何為人
丈取拂子豎起祖曰即此用離此用丈掛拂子於
舊處祖振威一喝丈大悟。」

【放去收來自絕蹤卻從喝下喪家風髑髏穿透開雙
眼閒向兒孫誇耳聾。】

「百丈後住大雄山一日謂眾曰佛法不是小事老
僧昔被馬大師一喝直得三日耳聾黃檗聞舉不
覺吐舌丈曰子巳後莫嗣馬祖去麼檗曰不然今
日因和尚舉得見馬祖大機之用然且不識馬祖
若嗣馬祖巳後喪我兒孫丈曰如是如是見與師
齊減師半德見過於師方堪傳授子甚有超師之
見檗便禮拜。」

【怨恨難忘痛處拳一回提起奮呼天雄心激動傍觀
客霜刃橫抽按馬前。

吐舌驚群顯大機威儀狼藉便超師大雄山下新生
虎牙爪通身會起屍。】

「百丈埜狐話。」

【新羅附子舶上茴香一般行貨物貴離鄉高低識取
鉤頭意莫向盤中錯度量。】

「百丈上堂云靈光獨耀迥脫根塵體露真嘗不拘
文字心性無染本自圓成但離妄緣即如如佛。」

【衲擁嵐光雪照眉住山年遠忘來時看雲獨上溪橋
立清冷不知身是誰。】

「黃檗上堂大眾纔集師拈拄杖一時打散復召大
眾眾回首師曰月似彎弓少雨多風。」

【一枝神槊潑天風殺活全機振域中百萬天驕臣伏
後陣前聊戲月如弓。】

「黃檗因裴相國托一尊佛於師前跪曰請師安名
檗召曰裴休裴應諾檗曰與汝安名竟裴便禮拜。」

【柳綰長絛花染衣鶯啼滑滑喚春歸落英水面重鋪
錦千古文章只自知。】

「臨濟大師參黃檗問如何是佛法的的大意檗便
打如是三度問三度被打。」

【的的大意一場特地三頓烏藤全無巴鼻棒頭曾不
掛絲毫直下掀翻第一義。】

「臨濟到高安參大愚愚問甚處來曰黃檗來愚曰
黃檗有何言句曰某甲三度問佛法的的大意三
度被打不知有過無過愚曰黃檗與麼老婆心切
為汝得徹困更來這裏問有過無過濟於言下大
悟曰元來黃檗佛法無多子愚搊住曰這尿床鬼
子適來道有過無過如今卻道黃檗佛法無多子
你見個甚麼道理速道速道濟於大愚肋下築三
拳愚拓開曰汝師黃檗非干我事。」

【片言相投觸著汗流面門一滴肋下傾湫收虎尾據
虎頭千古萬古風颼颼。】

「臨濟回黃檗檗問這漢來來去去有甚了期曰只
為老婆心切便舉前話檗曰大愚饒舌待來痛與
一頓曰說甚待來即今便打隨後便掌檗曰這風
顛漢來這裏捋虎鬚濟便喝檗喚侍者曰引這風
顛漢參堂去。」

【魚脫重淵龍飛碧漢逆水興波迥無畔岸一句截流
即今便判撒風撒顛吾宗輝煥。】

「臨濟住院後一日謂普化克符曰我欲於此建立
黃檗宗旨汝且成褫我二人珍重下去三日後普
化上來問和尚三日前說甚麼師便打三日後克
符上來問和尚三日前打普化作甚麼師亦打。」

【羅紋交織曲不藏直十字街頭重栽荊棘三日後兮
三日前成褫不費纖毫力烏藤掣出快如風祖佛骨
毛寒慄慄。】

「臨濟凡見僧入門便喝。」

【見人便喝口門寥廓佛法商量無繩自縛。】

「臨濟上堂次兩堂首座相見同時下喝僧問還有
賓主也無濟曰賓主歷然復召眾曰要會臨濟賓
主句問取堂中二首座。」

【佛法何消用許多主賓歷歷絕淆訛自從舞得三臺
後拍拍元來總是歌。】

「無位真人。」

【八稜拳下無碑記一字關頭六不收匝地毘嵐吹不
起倒騎船子下揚州。】

「臨濟將涅槃謂眾曰吾滅後不得滅卻吾正法眼
藏三聖出曰爭敢滅卻和尚正法眼藏師曰巳後
有人問你向他道甚麼聖便喝師曰誰知吾正法
眼藏向這瞎驢邊滅卻。」

【回頭歛尾卷全威搏象雄心孰可灰正眼付來師子
子瞎驢邊滅吼如雷。】

「金剛般若云應無所住而生其心。」

【床窄先臥粥稀後坐拔得鞋跟褌襠牽破千年滯貨
無人問趕向崖前看水磨。】

「法華經云止止不須說我法妙難思。」

【紫霞宮闕翠雲裳羯鼓繁花樂帝鄉但得皇風成一
片更於何處問封疆。

鐵門檻斷字元無鳥蹟書雲亂擘窠流到永和年代
遠烏焉為馬轉淆訛。】

「龍濟和尚示眾云是柱不見柱非柱不見柱是非
巳去了是非裏薦取。」

【洪濤萬頃開天池鐵花影落魚龍迷長鯨一吸海水
盡森然露出珊瑚枝。】

「巖頭示眾云未入門來早與三十棒。」

【舌頭拄地鼻孔撩天便恁麼去十萬八千。】

「僧問雲門如何是雲門一曲門云臘月二十五。」

【鼓笛無腔古廟東村村隨例送年窮山家曲調宮商
別信口嗚咿弄晚風。】

「世尊陞座文殊白椎云諦觀法王法法王法如是
世尊便下座。」

【文殊承虛接響世尊將錯就錯賺他百萬人天看你
一上一落。】

「世尊因五通仙人問世尊有六通我有五通如何
是那一通世尊召云仙人仙人應諾世尊云那一
通你問我。」

【那一通你問我平坡不必重加土春到從教草木青
短長總落樵人斧。

那一通絕羅籠當門齒豁不關風憶得小時騎竹馬
看看又是白頭翁。】

「世尊因外道問不問有言不問無言世尊良久外
道讚歎云世尊大慈開我迷雲令我得入作禮而
去阿難白佛外道得何道理稱讚而去世尊云如
世良馬見鞭影而行。」

【笑殺靈山個老胡見人當面受塗污追風果若真良
馬鞭影何須耳畔過。】

「迦葉尊者因阿難問世尊傳金縷袈裟外別傳個
甚麼迦葉召云阿難阿難應諾迦葉云倒卻門前
剎竿著。」

【倒卻剎竿著不必倩人扶斫落月中桂清光應更多。】

「無邊身菩薩將竹杖量世尊頂直至梵天終不能
見乃合掌說偈讚歎而去。」

【長隄短陌花如織半卷湘簾展刀尺擬將疋練剪春
光春光遍界難收拾。】

「一切眾生喜見菩薩燃百福莊嚴臂供養日月淨
明德佛舍利爾時天人見其無臂悲哀懊惱一切
眾生喜見菩薩立誓曰我捨兩臂必當得佛金色
之臂作是語巳自然還復。」

【隨緣捨復出嘗情烈燄何曾解煆金雪後始知松柏
操事難方見丈夫心。】

「圓覺經云居一切時不起妄念於諸妄心亦不息
滅住妄境界不加了知於無了知不辨真實。」

【行時腳跟不著地坐時心識似風飄手裏亂拈紅繡
線口中嘗唱皂羅袍。】

「世尊因調達謗佛生身入地獄令阿難問在地獄
中安否曰我雖在地獄如三禪天樂又令問還求
出否曰待世尊來便出阿難曰佛是三界導師豈
有入地獄分曰佛既無入分我豈有出分。」

【九曲河冰天上瀾朔風吹結逼人寒不因狐跡傳消
息誰識堅凝徹底乾。】

「世尊說大集經敕天上人間一切鬼神會輯受囑
擁護正法無有不順敕者唯一魔王曰瞿曇我待
一切眾生成佛盡眾生界空無有眾生名字我乃
發心。」

【足躡芒履笠蓋頭得閒何地不風流浮生穿鑿休關
我今巳從人呼馬牛。】

「世尊初生一手指天一手指地周行七步目顧四
方作師子吼曰天上天下唯我獨尊。」

【指天指地漫稱誇撒盡風顛也大差父母未生前面
目渾身何處弄泥沙。】

「雪峰問僧近離甚處曰覆船峰曰生死海未渡為
甚覆卻船僧無語乃回舉似覆船船曰何不道渠
無生死僧再至進此語峰曰此不是汝語曰是覆
船恁麼峰曰我有二十棒寄與覆船二十棒老僧
自喫不干闍黎事。」

【生死海未渡如何覆卻船渠儂無生死鼻孔自撩天
我有二十棒古今為榜樣象骨巖高到者稀清風滿
路許誰知。】

「寶誌公傳語南嶽思大禪師云何不下山教化眾
生目視雲漢作甚麼思大云三世諸佛被我一口
吞盡何處更有眾生可化。」

【冰梨火棗淡無涯入口休將異味誇吐卻更須槌碎
核莫教落地又生芽。】

「有尼參臨濟要開堂談空勘云你有五障不得開
堂尼云龍女成佛有幾障空云龍女現十八變你
試變看尼云不是埜狐精變個甚麼談空便打數
拄杖。」

【海邊拾個草頭方枝葉根莖徹骨香寒熱溫平都弗
論逢人問著便傾囊驀撞到老純陽拈出金針丈二
長腦後一錐當不得卻回煙棹上瞿塘。】

「大慈和尚示眾云老僧一生不會答話只解識病
時有僧出來大慈便歸方丈。」

【潑潑西風碧浪開一鉤拋去一黃能夜深不入非熊
夢白月清霜滿釣臺(能音乃字平聲)。】

「魯祖尋嘗見僧來便面壁。」

【纔見僧來便面壁無端費卻千鈞力人去從教翻轉
身風前依舊無巴鼻。】

「僧參南院纔到面前僧云敗也院引拄杖向僧面
前僧無語院便打。」

【金縷長鞭拂紫霄馬頭不憚嶺雲高秪憐一曲驪駒
恨動地春風吹不消。】

「鄧隱峰在襄州破威儀堂只著襯衣拈靜槌云道
得即不打道不得即打眾皆默然峰便打一下。」

【道得即不打白玉難藏假道不得即打誰是知音者
一眾盡無言風流更儒雅鏗然下一槌落處真蕭灑
各自奔前程相逢不下馬。】

「同光帝幸河北問興化和尚云朕收中原獲得一
寶只是無人酬價化云請陛下寶看帝引手展襆
頭腳化云君王之寶誰敢酬價。」

【中原平後事宜休寶價如泥孰可酬好把甲兵銷鑄
盡五風十雨共悠悠。】

「南陽忠國師一日喚侍者者應諾如是三召三應
國師云將謂吾辜負汝卻是汝辜負吾。」

【松下仙壇夜不關步虛聲遠答空山夢回塵世誰聞
得月裡唯容白鶴還。】

「僧問趙州大耳三藏第三度覓國師不見未審在
什麼處州云在三藏鼻孔裏大愚芝云只如三藏
還得國師鼻孔麼。」

【國師鼻孔等虛空大耳他心處處通若道這回看不
見前來誰個錯相逢。】

「石鞏禪師本以弋獵為業因逐鹿過馬祖菴前祖
乃逆之師遂問還見鹿過否祖曰汝是何人曰獵
者祖曰汝解射否曰解射祖曰一箭射幾個曰一
箭射一個祖曰汝不解射曰和尚解射否曰解射
曰一箭射幾個祖曰一箭射一群曰彼此生命何
用射他一群祖曰汝既知如是何不自射曰若教
某甲自射直是無下手處祖曰這漢曠劫無明今
日頓息師遂擲下弓箭投祖出家。」

【箭落群空血濺天若教自射命難全機先發得遼空
鏃萬象森羅一線穿。】

「靈雲禪師初在溈山因見桃花悟道有偈云三十
年來尋劍客幾回落葉又抽枝自從一見桃花後
直至如今更不疑。」

【桃花見後破重疑脫殼烏龜出水泥林下競頭傳盛
事竹雞還向五更啼。】

「溈山覽偈詰其所悟與之符契囑曰從緣悟達永
無退失善自護持。」

【從緣薦得絕淆訛獻佛香靈不在多但得久長甘冷
澹聖情凡見自消磨。】

「有僧舉似玄沙沙云諦當甚諦當敢保老兄未徹
在。」

【一言諦當樹頭風吹落殘花滿地紅敢是老兄猶未
徹卻拈彩筆畫虛空。】

「香嚴上堂云若論此事如人上樹口銜樹枝腳不
蹋枝手不攀枝樹下忽有人問祖師西來意不對
他又違所問若對他又喪身失命正恁麼時如何
即得。」

【攀枝踏榦老香嚴勾引平人掛樹顛拚斷命根全問
答相逢都是地行仙。】

「玄沙示眾云諸方老宿盡道接物利生秪如三種
病人作麼生接患盲者拈槌豎拂他又不見患聾
者語言三昧他又不聞患啞者教伊說又說不得
若接不得佛法無靈驗。」

【官不容針私透車晝明夜暗六窗虛盲聾瘖啞人誰
是世上空傳本艸書。】

「玄沙上堂眾集遂將拄杖一時趁下卻回向侍者
道我今日作得一解險入地獄如箭射者云喜得
和尚再復人身。」

【驃騎威風偃萬軍凱歌喧奏氣如雲山西將種閒韜
略千古嘉名天下聞。】

「雲蓋問石霜萬戶俱閉即不問萬戶俱開時如何
霜云堂中事作麼生蓋云無人接得渠霜云道也
煞道只道得八九成蓋云卻請師道霜云無人識
得渠。」

【千巖水落風生壑萬戶雲開月滿堂塵外迥無人跡
到夕嵐封斷一階霜。】

「子湖和尚夜半於僧堂前叫捉賊大眾皆驚一僧
從堂中出子湖攔胸把住云捉得也捉得也僧云
某甲不是湖云是即是只是不肯承當。」

【鬧裏尋嘗萬萬千暗中攔著亦徒然鉤錐是甚閒家
具鼻孔撩天不用穿。】

「子湖於門下立一牌上書云子湖有一隻狗上取
人頭中取人心下取人足擬議即喪身失命僧參
方揭簾湖喝云看狗僧回顧湖便歸方丈。」

【惡狗嗥嗥不可攖莫從聲下鬧縱橫回頭蹴倒牌前
字歸路清風兩袖輕。】

「仰山坐次僧參翹一足云西天二十八祖亦如是
東土六祖亦如是天下老和尚亦如是某甲亦如
是山下禪床打四藤條其僧後凡到處便云集雲
峰下四藤條天下大禪佛參。」

【集雲峰下四藤條喝起虛聲遍九霄果是出群獅子
子不將閒話額頭標。】

「普眼欲見普賢三度入定遍觀大千世界覓普賢
不得而來白佛佛云汝但於靜三昧中起一念便
見普賢於是普眼纔起一念便見普賢向空中乘
六牙白象。」

【閒吟縱步碧峰頭幾度尋秋不見秋無事晚來江上
望三三兩兩釣魚舟。】

「世尊在靈山會上拈起一花以青蓮目普視大眾
百萬人天悉皆罔措惟迦葉尊者破顏微笑世尊
云吾有正法眼藏涅槃妙心實相無相解脫法門
付囑摩訶迦葉竟。」

【一花開發萬花開素艷清芬遍九垓自是仙葩有奇
質採香蜂蝶漫飛來。

暖回金屋獨嘻噓不想當年鬥草嬉陌上郎君那知
得花心柳眼總堪悲。】

「西天八祖佛馱難提從一長者求侍者長者云我
子伏馱密多年巳五十口未曾言足未曾履祖云
如汝所說真我弟子伏馱聞之遽起禮拜而說偈
曰父母非我親誰是最親者諸佛非我道誰是最
道者祖以偈答云汝言與心親父母非可比汝行
與道合諸佛心即是外求有相佛與汝不相似欲
識汝本心非合亦非離伏馱聞偈巳便行七步。」

【不履行偏遠無言韻轉高國清才子貴家富小兒驕
玉版尊前奏瑤琴月下調知音酬唱後風度自飄飄。】

「西天第十祖脅尊者問長者子富那夜奢云汝從
何來奢云我心非往祖云汝何處住奢云我心非
止祖云汝不定耶奢云諸佛亦然祖云汝非諸佛
奢云諸佛亦非。」

【急水灘頭放個罾金鱗纔觸便奔騰漁翁空送隨流
眼不覺風來舟自橫。】

「十四祖龍樹尊者至南印度說法於法座上現自
在身如滿月輪一切眾惟聞法音不睹祖相迦那
提婆云此是尊者現佛性體相以示我等蓋以無
相三昧形如滿月佛性之義廓然虛明言訖輪相
即隱復居本座。」

【搖搖破扇賣清風撲面呈來若個逢盡道五天行市
好而今秋老卻成空。】

「世尊因文殊忽起法見佛見被世尊威神攝向二
鐵圍山。」

【七珍八寶連塵掃金毛獅子何處討大都年老總成
魔扶得起時又推倒。】

「圓覺經云一切障礙皆究竟覺。」

【過頭開坐具乂手念摩訶望天噇白飯就地種黃瓜
箇般行徑誰容得天下叢林愛作家。】

「巖頭和尚示眾云識取去底識取住底。」

【趁盡驢唇馬嘴弄出棚頭傀儡脫卻籠頭卸角馱白
雲片片隨流水。】

「其二。」

【天外奇峰疊亂青落紅成陣掃啼鶯風流最是雕鞍
客擲下金鞭匝地春。】

「西天二十四祖師子尊者因罽賓國王仗劍問云
師得蘊空否祖云巳得蘊空王云離生死否祖云
巳離生死王云既離生死可施我頭祖云身非我
有何吝於頭王即揮刃斷尊者頭白乳涌高數尺
王之右臂旋亦墮地玄沙云大小師子尊者頭也
不解作得主。」

【碁逢敵手通枰活曲遇知音轉調高局破漫勞重逴
幹斷絃不必覓鸞膠。】

「維摩會上三十二菩薩各說不二法門竟文殊云
我於一切法無言無說無示無識離諸問答是為
菩薩入不二法門於是復問維摩仁者當說何等
是不二法門維摩默然文殊讚云乃至無有語言
文字是菩薩真入不二法門。」

【水窮山盡石門開親入桃源又轉來堪笑人間總凡
骨只應元亮是仙才。】

「文殊令善財採藥云是藥者採將來善財遍觀大
地無不是藥者卻來白云無有不是藥者文殊云
是藥者採將來善財於地上拈一莖草度與文殊
文殊接得示眾云此藥亦能殺人亦能活人。」

【相逢一老一不老殺人活人一莖草途中盡是不眠
人莫向風前誇起早。】

「天親從兜率內院而下無著問人間四百年彼天
為一晝夜彌勒於一時中成就五百億天子證無
生法忍未審說甚麼法天親云秪說這個法秪是
梵音清雅令人樂聞。」

【秪說這個法門普天雨似盆傾黃泉浸透鼻孔青霄
插出牙根。】

「須菩提尊者說法次帝釋雨花者問云此花從天
得耶從地得耶從人得耶釋云弗也者云從何得
耶釋乃舉手者云如是如是。」

【說法臺前花雨新空巖別是一家春遙空隻手分明
舉來處無勞更問人。】

「無厭足王入大寂定乃敕有情無情皆順於王若
有一物不順於王即入大寂定不得。」

【秋堂一雨自生涼水檻平添荷芰香但使主人能醉
客不知何處是他鄉。】

「賓頭盧尊者赴阿育王宮大會齋王行香次作禮
問云承聞尊者親見佛來是否者以手策起眉毛
云會麼王云不會者云阿耨達池龍王請佛齋吾
是時亦預其數。」

【眉毛策起笑盈腮覿面明明佛眼開阿耨達池曾預
會這回不在數中該。】

「障蔽魔王領諸眷屬一千年隨金剛臍菩薩覓起
處不得一日忽得見乃問云汝當依何而住我千
年覓汝起處不得臍云我不依有住而住不依無
住而住如是而住。」

【從來共住不相知起處無蹤覓甚誰一日忽然親得
見千年始悟弗空隨不依有住并無住超出前時與
後時珍重參方好龍象謾將魔佛播唇皮。】

「那吒太子析骨還父析肉還母然後現本身運大
神力為父母說法。」

【析骨析肉是何面目亞眼迸開子母性復開口不在
舌頭動步那移雙足轉天關掀地軸剜卻東南補西
北金鞭擊破太虛空六六依然三十六。】

「廣額屠兒於涅槃會上放下屠刀立便成佛自云
是賢劫千佛一數。」

【自是千佛一數從來不用功夫放下屠刀立地當機
莫怪麤疏。

洞簫聲斷碧雲收花氣衝簾別樣秋一曲艷歌人不
見月華騰彩賣風流。】

「經首􂱻字。」

【以元不是八仍非心絕希求口喪詞透過目前無義
句琅函玉軸任君披。】

「楞嚴經吾不見時何不見吾不見之處若見不見
自然非彼不見之相若不見吾不見之地自然非
物云何非汝。」

【腳頭腳底趁全鋒朝到西天暮返東鬧裏看花人不
見踢翻香海現靈峰。】

「楞嚴經若能轉物即同如來。」

【打破蔡州城殺卻吳元濟拍手唱鐃歌清風動天地。】

「楞嚴經見見之時見非是見見猶離見見不能及。」

【尺能短寸能長堅冰送煖赫日生涼耳中窺艷彩眼
裏聽寒螿見不及好商量愁人莫向愁人說說與愁
人總斷腸。】

「楞嚴經諸可還者自然非汝不汝還者非汝而誰。」

【蛾眉粉臉好排場放去收來線索長直下打開青幔
子一棚醜拙不堪當。】

「楞嚴經跋陀婆羅白佛我以隨例入浴忽悟水因
既不洗塵亦不洗體中間安然得無所有妙觸宣
明成佛子住。」

【離塵離體何有中間蠟人向火薄處先穿燈籠露柱
呵呵笑木馬泥牛走似煙。】

「金剛般若云過去心不可得現在心不可得未來
心不可得。」

【勸酒觸翻盤盞唱歌拸破唇皮含笑送人上路半空
撤卻雲梯。】

「文殊所說般若云清淨行者不入涅槃破戒比丘
不墮地獄。」

【清淨行者慣會打野破戒比丘不掛絲頭涅槃不肯
住地獄豈能收騎駿馬跨青牛百尺竿頭輥繡毬有
意氣時添意氣不風流處更風流。】

「馬鳴大士問富那尊者曰我欲識佛何者即是者
曰汝欲識佛不識者是士曰佛既不識焉知是乎
者曰既不識佛焉知不是士曰此是鋸義者曰彼
是木義復問鋸義者何士曰與師平出卻問木義
者何者曰汝被我解大士豁然省悟。」

【千峰頂上橫戈十字街頭索戰出即壅水囊沙不出
即穿楊中箭倒旗鎗轉通變有先鋒全後殿擒王射
馬就來機鋸解木開真快便。】

「龍樹因迦那提婆來謁先遣侍者以滿缽水寘座
前迦那見之以一針投之而進欣然契會。」

【缽水盛來意自深金針投入契師心相逢盡道休官
去林下何曾見一人。】

「十八祖伽耶舍多尊者至鳩摩羅多舍鳩問曰是
何徒眾祖曰是佛弟子鳩聞佛號心神竦然即時
閉戶祖良久扣其門多曰此舍無人祖曰答無者
誰汾陽昭代云洎合忘卻。」

【露冷疏簾不上鉤月光穿牖暗生秋西風一夜飄黃
葉透出林梢六不收。】

「十七祖僧伽難提尊者聞風吹殿角鈴聲乃問伽
耶舍多曰鈴鳴耶風鳴耶曰非風鈴鳴我心鳴耳
祖曰心復誰乎曰俱寂靜故祖曰善哉善哉即說
偈付法。」

【風鳴鈴鳴塞卻耳門非風非鈴露出眼睛南山翠竹
連天碧北地黃河徹底清。】

「闍夜多尊者因月氐國王脩敬問法乃曰大王來
時好道今去亦如來時王歎服。」

【乍來杲日當空照今去清風滿路吹世出世間總平
等往還無地著思惟。】

「青原令希遷持書與南嶽讓和尚曰汝達書了回
來吾有鈯斧子與汝住山遷至彼便問不慕諸聖
不重巳靈時如何嶽曰子問太高生何不向下問
曰寧可永劫受沉淪不從諸聖求解脫嶽便休去
遷回青原問曰子去未久送書達否曰信亦不達
書亦不通遂舉前話了卻云去時蒙和尚許鈯斧
子便請原垂下一足遷便禮拜。」

【不重巳靈不慕諸聖向上向下無欠無剩書亦不達
信亦不通登山冒雨涉水乘風生鐵斧子請師便與
垂下一足低頭作禮把柄全然沒一毫石頭路滑清
飆起。】

「青原問希遷汝什麼處來曰曹溪原舉拂子云曹
溪還有這箇麼曰非但曹溪西天亦無原曰子莫
曾到西天否曰若到即有也原曰未在更道曰和
尚也須道取一半莫全靠學人原曰不辭向汝道
恐巳後無人承當。」

【春風吹老百花飛下馬壚頭半卸衣莫怪坐來頻勸
酒自從別後見君稀。】

「馬祖因僧問和尚為什麼說即心即佛祖曰為止
小兒啼曰止啼後如何祖曰非心非佛曰除此二
種人來如何指示祖曰向伊道不是物曰忽遇其
中人來時如何曰且教伊體會大道。」

【水不洗水金不博金無高無下有淺有深曹溪波浪
如相似無限平人被陸沈。】

「地藏琛和尚因僧問以字不成八字不是未審是
什麼字藏曰看取下註腳。」

【指白說皂撮沙獻寶添時不多減時不少青州梨鄭
州棗大抵還他出處好。】

「南泉示眾曰江西馬祖說即心即佛王老師不恁
麼道不是心不是佛不是物。」

【卸帽寬袍更脫衫呼盧賽飲話喃喃檯盤踢倒人星
散閑看行舟落布帆。】

「趙州因僧問承聞和尚親見南泉是否師曰鎮州
出大蘿蔔頭。」

【趙州親見王老大蘿蔔出鎮州盡道喫時爽口不知
怓破心頭。】

「趙州因僧問一婆子臺山路向甚麼處去婆曰驀
直去僧便去婆曰好箇師僧又恁麼去後有僧舉
似師師曰待我去勘過師便去問婆亦如前答師
歸謂僧曰臺山婆子為汝勘破了也。」

【臺山直去足春寒踏遍韶光路轉寬處處綠楊堪繫
馬家家門底透長安。】

「趙州晚參云今夜答話去也有解問者出來時有
一僧便出禮拜州云比來拋磚引玉卻引得箇塹
子。」

【緱嶺閒吹碧玉簫昇仙豈待鳳來招月明自有沖虛
訣孤負巖前展翠翹。】

「睦州見僧來參便喝曰上座如何偷常住果子曰
某甲纔到因甚道偷常住果子師曰贓物現在聻。」

【白頭如新傾蓋如故贓物現在賊是你做。】

「睦州上堂裂開也在我捏聚也在我僧問如何是
裂開師曰三九二十七菩提涅槃真如解脫即心
即佛我且與麼道你又作麼生曰某甲不與麼道
師曰盞子撲落地碟子成七片曰如何是捏聚師
乃斂手而坐。」

【不勞彈指寶扃開樓閣門門見善財一自放行消息
斷玉階空鎖舊莓苔。】

「西堂百丈南泉侍馬祖翫月次祖問正恁麼時如
何堂曰正好供養丈曰正好修行泉拂袖便行祖
曰經入藏禪歸海惟有普願獨超物外。」

【偶因翫月驗家私長會承顏次立基只有小兒頑懶
甚別開門戶放憨癡。】

「興化因僧問四方八面來時如何師云打中間底
僧便禮拜師云昨日赴箇村齋中途遇一陣卒風
暴雨卻向古廟裏躲避得過。」

【燕趙佳人解和歌繁絃急管奈誰何雞箏割盡攀鞍
去行處春風馬尾多。】

「趙州因僧辭問什處去曰諸方學佛法去師豎起
拂子云有佛處不得住無佛處急走過三千里外
逢人不得錯舉曰恁麼則不去也師曰摘楊花摘
楊花。」

【有佛無佛俱勿理腳跟鎖斷春風起逢人相共摘楊
花漫天鋪地三千里。】

「趙州參百丈丈問甚處來曰南泉來丈曰南泉近
日有何言句示徒曰無事之人直須悄然去丈曰
悄然且致忙然一句作麼生道州進前三步丈便
喝州作縮身勢丈曰大好悄然州便出去。」

【佩劍披霞謁上清風前奏簡語泠泠玉京不問凡間
事相送歸雲一片輕。】

「青原因僧問如何是佛法大意師云廬陵米作麼
價。」

【廬陵米價震青雲到底何曾見一文翻憶鎮州蘿蔔
大算來卻有兩三分。】

「蒙山道明禪師因追盧行者至大庾嶺見石上衣
缽舉之不動乃曰我來求法非為衣缽願行者開
示良久盧曰不思善不思惡正恁麼時阿那箇是
明上座本來面目師當下大悟遍體流汗。」

【本來面目絕承當雪上無勞更著霜堪笑近來龍象
客穿衣喫飯錯商量。】

「破灶墮和尚因嵩山塢有廟甚靈殿中唯安一灶
遠近祭祀烹殺物命甚多師以杖敲灶三下云此
灶只是泥瓦合成聖從何來靈從何起恁麼烹宰
物命又打三下灶乃破墮須臾有青衣峨冠設拜
曰我本灶神久受業報今蒙師說無生法得脫此
生天特來致謝師曰是汝本有之性非吾強言神
再拜而沒。」

【瀝血烹鮮享夜臺神從何起聖何來杖頭點破超然
去鬼窟掀翻舊土堆。】

「後僧問師某甲久侍左右未蒙方便灶神得何宗
旨便乃生天師云我只向伊道是泥瓦合成別無
道理為伊僧佇思師曰會麼曰不會師曰本有之
性為什麼不會僧作禮師云破也破也墮也墮也。」

【擊破須同未合看莫將道理寸心安若尋本有論迷
悟卻又摶泥作肺肝。】

「南陽忠國師因肅宗問如何是十身調御師乃起
身立曰還會麼曰不會師曰與老僧過淨缾來。」

【調御如何見十身住山年老勿嫌貧當頭古佛毫光
疾莫向臺前看淨缾。】

「忠國師因帝問如何是無諍三昧師曰檀越踏毘
盧頂上行帝曰此意如何師曰莫認自巳清淨法
身。」

【景陽鐘發透虛空鵷鷺仙班列下風朝罷上皇猶未
覺只緣身在蕊珠宮。】

「法融禪師住牛頭山幽棲石室有百鳥銜花之異
自見四祖後百鳥不復銜花。」

【紅白花開長短枝調笙挈榼鬧春時青林一夜嚴霜
後果熟香殘賣向誰。】

「國一禪師在大內一日見帝來乃起立帝云師何
以起師云檀越何得向四威儀中見貧道。」

【隨緣語默離四句動靜如風絕百非若向四威儀內
見新羅鷂子撲天飛。】

「鳥窠禪師因侍者告辭問云甚處去曰諸方學佛
法去師云若是佛法老僧亦有少許曰如何是和
尚佛法師拈布毛吹一吹者領悟更不復他遊。」

【接杖持缾盡指蹤卻疑佛法不相通布毛當下輕吹
出方信從前錯用功。】

「首山因省驢漢參奉竹篦問云喚作竹篦即觸不
喚作竹篦則背喚作什麼省掣得擲地上山曰瞎
省於言下大悟。」

【水立龍門天上高金鱗乘暖溯春濤一聲霹靂潛燒
尾攫霧拏雲透碧霄。】

「汾陽昭參首山問百丈卷席意旨如何山曰龍袖
拂開全體現昭云師意如何山曰象王行處絕狐
蹤昭於言下大悟云萬古碧潭空界月再三撈摝
始應知有問者云見何道理便爾自肯昭云正是
吾放身命處。」

【旋風刮地草萊盡驟雨乍收溪壑清放歌明月萬山
靜赤腳踏泥歸路輕。】

「雲門一日拈拄杖云凡夫實謂之有二乘析謂之
無緣覺謂之幻有菩薩當體即空衲僧見拄杖但
喚作拄杖行但行坐但坐不得動著。」

【七尺縱橫麤揦藜危坡峻阪露風規年深不染煙霞
色殺活臨機更讓誰。】

「僧問藥山學人有疑請師決山云晚間上來為闍
黎決疑至晚上堂大眾集定山云今日決疑僧在
什麼處其僧便出來山下座把住云大眾這僧有
疑與一推便歸方丈。」

【劍躍霜花出羽林樓蘭一見會降心將軍欲顯通神
鏃前箭輕時後箭深。】

「藥山不說法院主云堂中師僧久思和尚示誨山
云槌鐘著大眾集定便歸方丈院主隨後問云和
尚為什麼一言不措山云經有經師論有論師爭
怪得老僧。」

【來時向道原無口相逢何必揚家醜腳跟不墮悄然
機那堪臂上重添肘。】

「藥山示眾云智不到處切忌道著道著則頭角生
道吾便出去雲嵒問藥山智師兄為什麼不秪對
和尚山云卻是智頭陀會得你去問取嵒卻去問
師兄為什麼不秪對和尚吾云我今日頭痛你問
取和尚雲嵒遷化了吾云雲嵒不知有悔不當初
向伊道雖然如是要且不違藥山之子。」

【跨鶴仙人過五湖腰間嘗掛一胡盧還丹盡見隨身
去知道其中有也無。】

「南泉因趙州問如何是道泉云平嘗心是道。」

【平嘗心是道茫茫何處討堪笑王老師全身入荒草。】

「雲門和尚示眾云若說菩提涅槃真如解脫是燒
楓香供養你若說佛說祖是燒黃熟香供養你若
說超佛越祖之談是燒餅香供養你皈依佛法僧
下去。」

【黃葉空拳一字無那堪馬載更驢馱一丸燒卻全文
現三段總收歸上科。】

「雲門云聞聲悟道見色明心遂舉手云觀世音菩
薩將錢買胡餅放下手云元來是饅頭。」

【耳裏著不得水眼裏著不得沙饅頭胡餅齊下摘楊
花摘楊花。】

「陸亙大夫問南泉大悲菩薩甚處得許多手眼來
泉云如國家用大夫作什麼雪竇別云不及大夫
所問。」

【長短花枝不見春殘紅深碧笑洪鈞東風吹老藏無
地池面文章色轉新。】

「僧問趙州學人乍入叢林乞師指示州云喫粥也
未答云喫粥了也州云洗缽盂去其僧有省。」

【古佛家風出現成莫嫌杓淺缽盂深曹溪波浪如相
似無限平人被陸沈。】

「德山上堂云及盡知也直得三世諸佛口掛壁上
猶有一人呵呵大笑若識此人參學事畢。」

【赤手掀開水底天踏翻波浪月田田釣竿斫盡珊瑚
樹倒著簑衣上鐵船。】

「雲門上堂云眼睫橫亙十方眉毛上透乾坤下透
黃泉須彌塞卻汝咽喉若有人會得拽取占波與
新羅鬥額。」

【藐姑仙子玉肝腸塵垢糠秕冰雪香遊冶不乘風月
力等閑謦咳落明光。】

「僧問靈樹如何是祖師西來意樹默然遷化後門
人立行狀碑欲入此語問雲門云先師默然處如
何上碑雲門云師。」

【七里灘餘野鶴姿江山文藻影離奇筆花拂拂孤風
豔千古難酬一字師。】

「黃龍三關頌。」

「我手何似佛手。」

【我手那堪比佛手拈得鼻孔失卻口拂開龍袖現全
身驚起須彌藏北斗。】

「我腳何似驢腳。」

【我腳端的是驢腳不似楊岐弄三隻展縮威權耀古
今髑髏著地光寥廓。】

「生緣在什麼處。」

【生緣直出古皇前佛國魔宮一串穿慚愧威音與婁
至不知誰後復誰先。】

「僧問鏡清學人啐請師啄清云還得活也無曰若
不活遭人怪笑清云也是草裏漢。」

【江城畫角催行櫂野店殘燈送客車撥盡曉煙山骨
露片帆零亂觸雲飛。】







頌古(終)