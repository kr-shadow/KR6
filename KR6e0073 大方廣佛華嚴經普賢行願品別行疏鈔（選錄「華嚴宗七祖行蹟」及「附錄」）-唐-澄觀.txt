#+TITLE: 大方廣佛華嚴經普賢行願品別行疏鈔（選錄「華嚴宗七祖行蹟」及「附錄」）-唐-澄觀
#+DATE: 2018-05-12 10:23:10
#+SOURCE: github.com/kanripo/KR6e0073 master 0c66942d                
華嚴宗七祖(出歷代通載)

初祖馬鳴尊者。馬鳴大士者乃西土十二祖。波羅奈國
人也。造起信論。亦名功勝。以有作無作諸功德最為殊
勝。故名焉。昔世尊示寂六百年中。第十一祖富那夜奢。
華氏國人也。姓瞿曇氏。父寶身既得法於脅尊者。尋詣
波羅奈國。有馬鳴大士迎而作禮。因問曰。我欲識佛。何
者即是。祖曰。汝欲識佛。不識者是。曰佛既不識。焉知是
乎。祖曰既不識佛。焉知不是。曰此是鋸義。祖曰。彼是木
義。復問鋸義者何。曰與師平出。又問木義者何。祖曰汝
被我解。馬鳴豁然惺悟。稽首歸依。遂求剃度。祖謂眾曰。
此大士者。昔為毘舍離國王。有一類人。如馬裸露。王運
神力分身為蠶。彼乃得衣。王後復生中印度。馬人感戀
悲鳴。因號馬鳴。如來記云。吾滅度後六百年。當有賢者
馬鳴。於波羅奈國摧伏異道。度人無量。繼吾傳化。今正
是時。即告之曰。如來大法眼藏。今付於汝。即說偈曰。迷
悟如隱顯明暗不相離。今付隱顯法非一亦非二。付法
巳。即現神變湛然圓寂。既受法於夜奢尊者。後於華氏
國轉妙法輪。忽有老人坐前仆地。師謂眾曰。此非庸流
當有異相。言訖不見。俄從地踴出一金色人。復化為女
子。右手指師而說偈曰。稽首長老尊。當受如來記。今於
此地上宣通第一義。說偈巳。瞥然不見。師曰。將有魔來
與我校力。有頃風雨暴至。天地晦冥。師曰。魔之來信矣。
吾當除之。即指空中。現一大金龍。奮發威神。震動山嶽。
師儼然於座魔事隨滅。經七日。有一小蟲。大若蟭螟。潛
形座下。師以手取之。示眾曰。斯乃魔之所變。盜聽吾法
耳。乃放之令去。魔不能動。師告之曰。汝但歸依三寶。即
得神通。遂復本形。作禮懺悔。師問曰。汝名誰邪。眷屬多
少。曰我名迦毘摩羅。有三千眷屬。師曰。汝盡神力變化
若何。曰我化巨海。極為小事。師曰汝化性海得否。曰何
為性海。我未嘗知。師即為說性海云。山河大地。皆依建
立。三昧六通。由茲發現。毘摩羅聞言。遂發信心與徒眾
三千。俱來剃度。師乃召五百羅漢與授具戒。復告之曰。
如來大法眼藏今當付汝。汝聽偈言隱顯即本法。明暗
元不二。今付悟了法。非取亦非離。付法巳即入龍奮迅
三昧。挺身空中如日輪相。然後示滅。四眾以真體藏之
龍龕。即顯王四十二年甲午歲也。是為初祖。

二祖龍樹尊者。龍樹。乃西土十四祖。西天竺國人也。申
明起信。亦名龍勝。始於毘羅尊者得法。後至南印度。彼
國之人多信福業。聞尊者為說妙法。遞相謂曰。人有福
樂世間第一。徒言佛性誰能睹之。尊者曰。汝欲見佛性。
先須除我慢。彼人曰佛性大小。尊者曰非大非小。非廣
非狹。無福無報。不死不生。彼聞理勝。悉回初心。尊者復
於座上現自在身如滿月輪。一切眾唯聞法音。不睹師
相。彼眾中有長者子。名迦那提婆。謂眾曰識此相否。眾
曰目所未睹。安能辯識。提婆曰此是尊者現佛性體相
以示我等。何以知之。蓋以無相三昧。形如滿月。佛性之
義。廓然虛明。言訖。輪相即隱。復居本座而說偈言。身現
圓月相。以表諸佛體。說法無其形。用辯非聲色。彼眾聞
偈。咸願出家以求解脫。尊者即為剃髮。命諸聖授具。其
國先有外道五千餘人。作大幻術。眾皆宗仰。尊者悉為
化之令歸三寶。復造大智度論中論十二門論垂之於
世。後告上首弟子迦那提婆曰。如來大法眼藏今當付
汝。聽吾偈言為明隱顯法。方說解脫理。於法心不證。無
瞋亦無喜。付法訖入月輪三昧廣現神變。復就本座凝
然禪寂。迦那提婆與諸四眾。共建寶塔以葬焉。即秦始
皇三十五年巳丑歲也。是為二祖。

三祖帝心法順法師。卒順。生杜氏。亦稱杜順。如晦族長
也。長安萬年人。以陳永定二年生。少為隋文帝所重。給
月俸供之。有病者。師對之危坐。少頃即愈。或生而聾者。
順召之與言耳即聰。或生而啞者。順就與之語即能言。
或狂而顛者。順使人領住。向之禪定。少選彼即拜謝而
去。又嘗臨溪隨侍者懼不可濟。順率同涉。水即斷流。其
神跡類如此。而順隤然初不以介意。尤邃華嚴宗旨。帝
素敬重之。嘗引入宮禁。導迎善氣。妃主戚里諸貴奉之。
有如生佛。唐太宗詔謂之曰。朕苦勞熱。師之神力何以
蠲除。師曰。聖德御宇。微恙何憂。但頒大赦。聖躬自安。上
從之。疾遂瘳。因鍚號曰帝心。作法界觀門專弘華嚴。弟
子智儼尊者傳其教。是為三祖。

四祖雲華智儼法師。雲華。寺名也。師居是寺。因以名之。
親信觀法。姓趙。諱智儼。得帝心之親傳以授賢首。其教
大行。是為四祖。

五祖賢首法師。賢首謚號也。諱法藏。其先康居國人。天
冊萬歲元年。詔沙彌康法藏於太原寺。開示華嚴宗旨。
方緒經題。感白光昱然自日而出。須臾成蓋停空久之。
萬眾歡呼歎異。都講僧恒奏其事。則天悅。有旨命京城
十大德為藏授滿分戒。賜號賢首。詔入大遍空寺參譯
經。是歲詔賢首法師法藏於東都佛授記寺講新華嚴
經。至華藏世界。感大地震動。逾時乃息。即日召對長生
殿。問帝網十重玄門海印三昧。參合六相總別同異成
壞之義。藏敷宣有緒。玄旨通貫。則天驟聞茫然驚異。伸
請再三。藏就指殿隅金師子為曉譬之。至所謂一毛頭
師子百億毛頭師子。則天豁然領解。由是集其語。目為
金師子章。初雲華寺儼尊者傳杜順華嚴宗旨。藏執侍
儼。盡傳其教。及儼去世。藏以巾幘說法。於是京城耆德。
連名抗表。乞度為僧。凡藏落髮受具。皆則天特旨。又嘗
為則天以十圓鏡置八隅上下皆使相向。中安像佛。然
燭炤之。則鏡鏡現像互相攝入。及觀之者交羅齊現。以
表剎海十界普容無盡之旨。藏沒清涼國師澄觀宗其
教。天下學者宗之。目為一念圓融具德宗。謂之賢首開
宗判教。是為五祖。

** 清涼國師疏鈔緣起

六祖清涼國師澄觀。字大休會稽人。姓夏侯氏廣造疏
鈔。生於開元戊寅。身長九尺四寸。垂手過膝。口四十齒。
目光夜發。晝乃不眴。天寶七年出家。至肅宗二年丁酉
受具。是年奉詔入內敕譯華嚴。初至德中即以十事自
勵。曰體不捐沙門之表。心不違如來之制。坐不背法界
之經。性不染情礙之境。足不履尼寺之塵。脅不觸居士
之榻。目不視非儀之綵。舌不味過午之餚。手不釋圓明
之珠。宿不離衣缽之側。從牛頭忠徑山欽問西來宗旨。
授華嚴圓教於京都詵禪師。至是大曆三年。代宗詔入
內。與大辯正三藏譯經為潤文大德。既而辭入五臺大
華嚴寺覃思華嚴。以五地聖人。栖身佛境。心體真如。猶
於後得智。起世俗心。學世間解。繇是博覽六藝圖史九
流異學。華夏訓詁竺經梵字。及四圍五明聖教世典等
書靡不該洽。至建中四年。下筆著疏。先求瑞應。一夕夢
金容當陽山峙。光相顒顒。因以手捧咽面門。既覺而喜
以謂獲光明遍炤之徵。自是落筆無停思。乃以信解行
證分華嚴為四科。理無不包。觀每慨舊疏未盡經旨。唯
賢首國師頗涉淵源。遂宗承之製疏。凡歷四年而文成。
又夢身為龍。矯首南臺。尾蟠北臺。宛轉凌虛。鱗鬣耀日。
須臾變百千數。蜿蜒青冥。分散四方而去。識者以為流
通之像也。初為眾講之。感景雲凝停講堂庭前之空中。
又為僧叡等著隨疏演義四十卷。隨文手鏡一百卷云。

** 詔清涼講華嚴經題

丙子十二年。宣河東節度使禮部尚書李詵。備禮迎法
師。澄觀入京觀至。有旨命同罽賓三藏般若翻譯烏茶
國所進華嚴後分梵夾。帝親預譯場。一日不至。即差僧
寂光依僧欲云。皇帝國事因緣。如法僧事與欲清淨。觀
承睿旨翻宣既就進之。帝命開示華嚴宗旨。群臣大集。
觀陞高座曰。我皇御宇。德合乾坤。光宅萬方重譯來貢。
東風入律。西天輸越海之誠。南印御書北闕。獻朝宗之
敬。特回明詔。再譯真詮。光闡大猷。增輝新理。澄觀顧多
天幸。欽屬盛明。奉詔譯場。承旨幽讚。抃躍兢愓。三復竭
愚。露滴天池喜合百川之味。塵培華岳。無增萬仞之高
極虛空之可度。體無邊涯。大也。竭滄溟而可飲。法門無
盡。方也。碎塵剎而可數。用無能測廣也。離覺所覺朗萬
法之幽邃。佛也。芬敷萬行。榮耀眾德華也。圓茲行德飾
彼十身嚴也。貫攝玄微。以成真光之彩。經也。總斯七字。
為一部之宏綱。將契本性。非行莫階。故說普賢無邊勝
行。行起解絕。智證圓明。無礙融通。現前受用。帝大悅。賜
觀紫方袍。號教授和尚。其後相國齊抗鄭餘慶高郢請
撰華嚴綱要三卷。相國李吉甫侍郎歸登駙馬杜琮請
述正要一卷。又為南康王韋皋相國武元衡著法界觀
玄鏡一卷。僕射高崇文請著鏡燈說文一卷。司徒嚴綬
司空鄭元剌史陸長源請撰三聖圓融觀一卷。節度使
薛華觀察使孟簡中書錢徽拾遺白居易給事杜羔等
請製七處九會華藏界圖心鏡說文十卷。又與僧錄靈
邃大師十八首座十寺三學上流製華嚴圓覺四分中
觀等經律論關脈三十餘部。皆古錦純金。隨器任用耳。

** 詔清涼講華嚴宗旨

巳卯十五年。清涼受鎮國大師號進天下大僧錄。四月。
帝誕節。敕有司備儀輦迎教授和尚澄觀入內殿闡揚
華嚴宗旨。觀陞高座曰。大哉真界萬法資始。包空有而
絕相。入言象而無跡。妙有得之而不有。真空得之而不
空。生滅得之而真常。緣起得之而交映。我佛得之妙踐
真覺。廓盡塵習。寂寥於萬化之域。動用於一虛之中。融
身剎以相含。流聲光而遐燭。我皇得之靈鑒虛極。保合
大和。聖文掩於百王。淳風扇於萬國。敷玄化以覺夢。垂
天真以性情。是知不有太虛曷展無涯之炤。不有真界
豈淨等空之心。華嚴教者即窮斯旨趣。盡其源流。故恢
廓宏遠包納沖邃不可得而思議矣。指其源也。情塵有
經。智海無外。妄惑非取。重玄不空。四句之火莫焚。萬法
之門皆入。冥二際而不一。動千變而非多。事理交涉而
兩忘。性相融通而無盡。若秦鏡之互炤。猶帝珠之相含。
重重交光。歷歷齊現。故得圓至功於頃刻。見佛境於塵
毛。諸佛心內眾生新新作佛。眾生心中諸佛念念證真。
一字法門海墨書而不盡。一毫之善。空界盡而無窮。語
其定也。冥一如於無心。即萬動而常寂。海湛真智。光
含性空。星羅法身。影落心水。圓音非扣而長演。果海離
念而心傳萬行忘炤而齊修。漸頓無礙而雙入。雖四心
被廣。八難頓超。而一極唱高。二乘絕聽。當其器也。百城
詢友。一道棲神。明正為南。方盡南矣。益我為友。人皆友
焉。遇三毒而三德圓。入一塵而一心淨。千化不變其慮
萬境順通于道。契文殊之妙智。宛是初心。入普賢之玄
門。曾無別體。失其旨也。徒修因於曠劫。得其門也。等諸
佛於一朝。諦觀一塵法界在掌。理深智遠。識昧辭單。塵
黷聖聰。退座而巳。帝時默湛海印。朗然大覺。顧謂群臣
曰。朕之師。言雅而簡。辭典而富。扇真風於第一義天。能
以聖法清涼朕心。仍以清涼賜為國師之號。朕思從來
執身心我人。及諸法定相。斯為甚倒。群臣再拜稽首頂
奉明命。由是中外台輔重臣。咸以八戒禮而師之。凡歷
九朝。為七帝門師。是為六祖。(九朝者。唐玄宗。肅宗。代宗。德宗。順宗。憲宗。穆宗。敬宗。
文宗也。七帝者即代宗以下七帝也。)。

** 上問華嚴法界

帝問國師澄觀曰。華嚴所詮。何謂法界。奏曰。法界者。一
切眾生之身心本體也。從本以來。靈明廓徹。廣大虛寂。
唯一真境而巳。無有形貌而森羅大千。無有邊際而含
容萬有。昭昭於心目之間而相不可睹。晃晃於色塵之
內而理不可分。非徹法之慧目。離念之明智。不能見自
心如此之靈通也。故世尊初成正覺。歎曰。奇哉。我今普
見一切眾生具有如來智慧德相。但以妄想執著而不
能證得。於是稱法界性說華嚴經。全以真空簡情。事理
融攝。周遍凝寂。帝天縱聖明。一聽玄談廓然自得。於是
敕有司備禮鑄印遷國師統冠天下緇徒。號僧統清涼
國師。

** 御讚清涼國師碑銘

開成三年三月六日僧統清涼國師澄觀將示寂。謂其
徒海岸等曰。吾聞偶運無功先聖悼歎。復質無行。古人
恥之。無昭穆動靜。無綸緒往復。勿穿鑿異端。勿順非辯
偽。勿迷陷邪心。勿固牢鬥諍。大明不能破長夜之昏。慈
母不能保身後之子。當取信於佛。無取信於人。真離玄
微。非言說所顯。要以深心體解朗然現前。對境無心逢
緣不動。則不孤我矣。言訖而逝。師生歷九朝。為七帝門
師。春秋一百有二。僧臘八十有三。身長九尺四寸。垂手
過膝。目光夜發。晝視不瞬。才供二筆。聲韻如鐘。文宗以
祖聖崇仰。特輟朝三日。重民縞素。奉全身塔于終南山。
未幾有梵僧到闕。表稱於蔥嶺。見二使者凌空而過。以
咒止而問之。答曰北印度文殊堂神也。東取華嚴菩薩
大牙歸國供養。有旨啟塔。果失一牙。唯三十九存焉。遂
闍維。舍利光明瑩潤。舌如紅蓮色。賜謚仍號清涼國師
妙覺之塔。相國裴休奉敕撰碑。其銘曰寶月清涼。寂炤
法界。以沙門相藏世間解。澄湛含虛。氣清鍾鼎。雪沃剡
溪。霞橫緱嶺。真室寥敻。靈嶽崔嵬。虛融天地。峻拔風雷。
離微休命。實際龐鴻。奉若時政。革彼幽蒙。炯乎禹質。元
聖孕靈。德雲冉冉凝眸幻形。谷響入耳。性不可為。青蓮
出水。深不可闚。才受尸羅。奉持止作。原始要終。克諧適
莫。鳳藻瑰奇。遺演秘密。染翰風生。供盈二筆。欲造玄關。
咽金一象。逮竟將流龍飛千颺。疏新五頂。光銜二京。躍
出法界。功齊百城。萬行分披華開古錦。啟迪群甿。與甘
露飲。燮讚金偈懷生保乂。聖主師資聿興遐裔。貝葉翻
宣譯揚獨步。譂柄一揮。幾回天顧。王庭闡法。傾河湧泉。
屬辭縱辯。玄玄玄玄。紫衲命衣。清涼國號。不有我師。孰
知吾道。九州傳命。然無盡燈。一人拜鍚。統天下僧。帝網
沖融。潛通萬戶。歷天不周。同時顯晤。卷舒自在。來往無
蹤。大士知見。允執厥中。西域供牙。梵倫遽至。奏啟石驗
嘉風益熾。敕俾圖真相即無相。海印大龍蟠居方丈。哲
人去矣。資何所參。即事之理。塔鎖終南。

敕寫國師真。奉安大興唐寺。文宗皇帝御製讚曰。朕觀
法界。曠闃無垠。應緣成事。允用虛根。清涼國師。體象啟
門。奄有法界。我祖聿尊。教融海岳。恩廓乾坤。首相二疏
拔擢幽昏。間氣斯來。拱承佛日。四海光凝。九州慶溢。敞
金仙門。奪古賢席。大手名曹。橫經請益。仍師臣休。保余
遐曆。爰抒顓毫式揚茂實。真空罔盡機。就而駕。白月虛
秋。清風適夏。妙有不遷。緣息而化。邈爾禹儀。煥乎精舍。

七祖圭峰宗密禪師。撰圓覺疏鈔。是年巳未正月六日。
師示寂。相國裴休撰傳法碑。師姓何氏。果州西充人。釋
迦如來三十九代法孫也。釋迦住世八十年。為無量天
人聲聞菩薩說種種法。最後以法眼付大迦葉。令祖祖
相傳。別行千世。顧此法眾生之本源。諸佛之所證。超一
切理。離一切相。不可以言語智識有無隱顯推求而得。
但心心相印。印印相契。使自證知。光明受用而巳。自迦
葉至達磨。達磨東來至曹溪。凡三十三世。曹溪傳荷澤。
荷澤傳磁州如。如傳荊南忠。忠傳遂州圓。圓傳禪師。師
於荷澤為五世。於迦葉為三十八世。其宗系如此。師豪
家。少通儒學。一日謁遂州。未及與語。退遊徒中。見其儼
然在定。忻躍慕之。遂剃染受道。嘗赴齋次受經。得圓覺
十二章。誦未終。豁然大悟。歸以告其師。師印可乃謁東
京炤。炤曰菩薩人也。誰其識之。次謁清涼觀。觀曰毘盧
華藏能從我遊者其汝乎。及因漢上僧授華嚴新疏。遂
講華嚴。久之著圓覺華嚴涅槃金剛唯識起信法界觀
等經疏鈔。及禮懺修證圖傳纂略。亦集諸宗禪語為禪
藏。并書偈論議。凡九十餘卷。或以師不守禪行而講經
論。遊名邑大都。以興建為務。乃為多聞之所役。豈聲利
之所未忘乎。曰嘻。夫一心者。萬法之總也。分而為定慧。
開而為六度。散而為萬行。萬行未嘗非一心。一心未嘗
違萬行。禪者六度之一耳。何能總諸法哉。且如來以法
眼付迦葉。不以法行。故自心而證者為法。隨行而起者
為役。得未必嘗同也。然則一心者。萬法之所生而不屬
於萬法。得之者則於法自在矣。見之者則於教無礙矣。
本非法。不可以法說。本非教不可以教傳。豈可以軌跡
而尋哉。自迦葉至富那夜奢。凡十祖。皆羅漢所度亦羅
漢。至馬鳴龍樹提婆天親。始開摩訶衍。著論釋經。摧滅
外道。為菩薩唱首。而尊者闍夜獨以戒力為威神。尊者
摩羅獨以苦行為道跡。其他諸祖或廣行法教。或專心
禪定。或蟬蛻而去。或化火而滅。或攀樹以示終。或受害
而償債。是乃法必同而行不必同也。且循轍跡者非善
行。守規墨者非善巧。不迅疾無以為大牛。不超過無以
為大士。故禪師之為道也。以知見為沙門。以寂靜為正
味。慈忍為甲冑。慧斷為劍矛。破內魔之高壘。陷外賊之
堅陣。鎮撫邪雜。解釋縲籠。遇窮子。則叱而使歸其家。見
貧女。則呵而使炤其室。窮子不歸。貧女不富。吾師恥之
三乘不興。四分不振。吾師恥之。忠孝不並化。荷擔不勝
任。吾師恥之。故皇皇於濟拔。汲汲於開誘。不以一行自
高。不以一德自聳。人有歸依者不俟請而往也。有求益
者不俟。憤則啟矣。雖童幼不簡於應接。雖傲狠不怠於
扣勵。其以闡教度生助國家之化也如此。故親師之法
者。貪則施。暴則斂。剛則隨。戾則順。昏則開。惰則奮。自榮
者謙。自堅者化。循私者公。溺情者義。故士俗有變活業
絕血食持戒法而為近住者。有出而修政理以救疾苦
為道者。有退而奉父母以豐供養為行者。其餘憧憧而
來。欣欣而去。揚袂而至。實腹而歸。所在不可勝紀真如
來付囑之菩薩。眾生不請之良友。其四依之一乎。其十
地之人乎。吾不識其境界庭宇之廣狹議者又焉知大
道之所趣哉。唐文宗詔問佛法大意。賜號大德。是為七
祖。閱世六十二。僧臘三十四。宣宗追謚定慧禪師。門弟
子僧尼四眾。凡數千人。
大方廣佛華嚴經七祖行蹟(終)

** 九會主名

「　初八普賢七九佛
　第二文殊三法慧
　四功德林五剛幢
　第六會是金剛藏」


** 九會八十一卷經數

「　菩提十一普光四
　忉三夜三兜十二
　他化有六七十三
　八七園林二十一」


** 會品分周總要

「　信分所信因果周
　初會六品說依正
　解分二會至六七
　信住等妙次第論
　其中品有三十一
　差別平等二周并
　八會一品二千門
　成行因果為行分
　說果法界第九會
　證入因果證行分
　大經綱要欲粗知
　以斯歌訣而熟記」


** 九會三十九品數

「　六六六四及與三
　一十一一亦復一」



<img:>






<img:>







